№7 (16597)
1987 оны нэгдүгээр сарын 8.
Мэдлийн ажилтан

<<Удирдах боловсон хүчнийг шилж сонгох тухайд гэвэл зуршил болсон явцуу хүрээнээс ангижирч боловсон хүчний нөөцийг аль болохоос өргөтгөх нь чухал болж байна. Намын хороод боловсон хүчний асуудалд буурь суурь муутай ханддаг дутагдал үргэлжилсээр байгаад бид шүүмжлэлтэй хандвал зохино.

Хүнийг жинхэнэ гүйцэтгэж чадах ажлын байранд нь зөв олж тавихаас боловсон хүчний бодлогын хувь заяа ихээхэн шалтгаална. Хүмүүсийн авьяас билгийг илрүүлж гаргах нь чухал байна>> гэж нөхөр Ж. Батмөнх Намын Төв Хорооны II бүгд хурал дээр тавьсан илтгэлдээ зааж тэмдэглэсэн байна. Аймаг, хотын намын хороод мэдлийн ажилтан гэсэн нэрээр удирдах боловсон хүчний судалгаа, нөөц бүрдүүлэн ажиллах болсноос хойш олон жил өнгөрч тодорхой туршлага хуримтлагдсан юм. Мэдлийн ажилтнуудын тайланг хамт олонд нь тавиулж үнэлэлт дүгнэлт гаргуулах, ахмад туршлагатай хүмүүсийг гэрээгээр томилон халамжлан хүмүүжүүлэгч болгох, боловсон хүчинтэй ажиллах арга зүйн зөвлөл ажиллуулж шинэ залуу ажилтнуудад газар дээр нь туслуулах, мэдлийн ажилтнуудын туршлага, арга барилаа солилцох уулзалт ярилцлага зохиох, аттестатчилах, намын хорооны мэдлийн ажилтны нөөцөд бүртгэсэн хүнийг түр хугацаагаар орлуулан ажиллуулж сургах, залуу ажилтныг системийн байгууллага дээр нь дадлага хийлгэх, хамт олны санал, дүгнэлтийг сонсох, ярилцлага явуулах зэрэг олон хэлбэрийн ажил зохиож байхыг амьдрал Зүй ёсоор шаардаж байна.

Аймаг, хотын намын зарим хороо мэдлийнхээ боловсон хүчинтэй хангалтгүй ажиллаж байгаа учраас сүүлийн таван жилд аймаг, хотын намын хороод мэдээ ажилтны 15.8 хүртэл хувийг жил бүр өөрчилж  тогтвор суурьшилтай байдлыг хангаж чадаагүйгээр барахгүй Дорноговь, Өвөрхангай, Хэнтий, Баянхонгор аймагт боловсон хүчний тогтвор суурьшил бусад аймаг хотынхоос доогуур, ер нь хүнийг ажил дээр сургаж уйгагүй дадлагажуулахын оронд халж өөрчлөхийг урьдал болгосоор байна.

Намын хороодын мэдлийн ажилтныг дэвшүүлэхдээ элдвээр магтан дөвийлгөөд, дутагдлыг илэн далангүй хэлж өгдөггүй эсвэл ажлаас халахдаа тал бүрээр муучлах өрөөсгөл хандлага гаргасаар байна. Боловсон хүчнийг ажилд томилох, чөлөөлөх, тайлан сонсголыг нь авч хэлэлцэхдээ асуудалд буурь суурьтай, үндэслэлтэй хандаж хүмүүсийн авьяас билгийг илрүүлэн дайчлах, илүү амжилттай хийж чадах ажилд нь зөв оноож тавихад онцгой анхаарвал зохино. Өнгөрсөн онд Баянхонгор, Булган, Төв, Дорнод аймгийн намын хороо 137 - 196 хүртэл олон тооны хүнийг ажилд баталж, ажлаас чөлөөлж, Ховд, Дорнод, Хэнтий, Өвөрхангай, Дорноговь аймгийн намын хороо товчооныхоо нэг удаагийн хурлаар 28-36 хүний асуудал нэг мөсөн хэлэлцэж байжээ. Боловсон хүчний асуудалд ингэж хялбарчилж хөнгөмсөг хандах нь мэдлийнхээ ажилтнуудыг тогтвор суурьшил, үр бүтээлтэй ажиллуулах, тэдний дутагдлыг тухай бүр илэн далангүй хэлж өгч хүмүүжүүлэхэд, сурган дадлагажуулахад муу нөлөө үзүүлж байна. <<Зарим аймаг, хотын намын хороо мэдлийнхээ ажилтныг зов шилж сонгон, тэдэнтэй тодорхой ажиллаж ажилд нь сургаж, дадлагажуулахын оронд халж солихыг урьдал болгодог дутагдал бүрэн арилахгүй байна. ..  Боловсон хүчнийг үр бүтээлтэй, тогтвор суурьшилтай ажиллуулах тухай их хурлын заалт, Намын Төв Хорооны шийдвэрийг цаашид хэлбэрэлтгүй удирдлага болгож ажиллахыг... аймаг, хотын намын хороонд зориуд анхааруулж байна>> гэж МАХН-ын Төв Хорооны II бүгд хурал зааж тэмдэглэсний дагуу аймаг, хотын намын хороод боловсон хүчинтэй ажиллах үйл ажиллагаандаа өөрчлөлт хийх шаардлагатай байна.

Боловсон хүчнийг удирдах ажилд дэвшүүлэх, нөөц ажилтан олох, эрэл хийхдээ тэдэнтэй хамт ажилладаг жирийн хүмүүсийн санал, дүгнэлтийг сонсохын оронд, бичиг цаасаар гэрч татаж нэг хоёр хүний ам баримтлах буюу анкетын аргаар судалдаг хуучирсан өрөөсгөл арга барилыг шийдвэртэй өөрчлөх хэрэгтэй байна

МАХН-ын Төв Хорооноос эмэгтэйчүүдийг удирдах албан тушаалд дэвшүүлж ажиллуулах талаар гаргасан тогтоолыг хэрэгжүүлэхэд зарим ахиц гарч аймаг, хотын намын хорооны мэдлийн ажилтны дотор эмэгтэйчүүдийн тоо нэлээд нэмэгдэж байгаа ч гэсэн Баян-Өлгий, Увс, Ховд, Баянхонгор, Сүхбаатар аймгийн намын хорооны мэдлийн ажилтнуудын дотор эмэгтэй боловсон хүчин бусад аймаг, хотын дунджаас үлэмж доогуур хувь эзэлж байна. Намын хороод эмэгтэй боловсон хүчнийг шилж сонгох, ажил, мэргэжил дээр нь өсгөж хүмүүжүүлэх, удирдах ажлын арга барилд сургаж дадлагажуулах, нөөцийг бий болгох урт хугацааны цогцолбор бодлого, төлөвлөгөөтэй ажиллах нь зүйтэй юм.

Боловсон хүчинтэйгээ аль хэр ажиллаж байгааг харуулах нэг гол үзүүлэлт нь тэдний өсөлт бөгөөд залуу боловсон хүчнийг зоригтой дэвшүүлж өндөр итгэл хүлээлгэхийн хамт алдаж эндэж байгаа үед нь тусалж дэмжин, тэвчээртэй ажиллаж сургах, ажил үйлдвэрлэл, хамт олны дунд хатуужуулж, ололттой тал, авьяасанд нь тулгуурлан төлөвшүүлэхэд ажлын гол чиглэх ёстой.

Намын хороод мэдлийнхээ ажилтнуудыг шилж сонгох, хуваарилах, хүмүүжүүлэх, тэдэнд өндөр шаардлага тавихын хамт халамжлах, итгэл хүлээлгэх, шударгаар хандах зарчмыг тууштай баримталж, улс, ардын аж ахуйн төрөл бүрийн салбарын мэргэжилтний  дотроос удирдан зохион байгуулах авьяас чадвартай, цаашид өсөх ирээдүйтэй хүмүүсийг шилж сонгон нам, төр, олон нийтийн байгууллагын сонгууль хүлээлгэх, үйлдвэрлэлийн үндсэн нэгжээс эхлэн ажиллуулж, тэдэнд онол улс төр, мэргэжлийн бэлтгэл, хүнтэй ажиллах дадлага олгох, уйгагүй сургаж төлөвшүүлэх шинэ сэтгэлгээ, шинэ арга барилаар товлосон тодорхой үр дүнд хүрэх бүхий л хүчин зүйлийг дайчлах хэрэгтэй байна.


