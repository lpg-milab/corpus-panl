№124(17341)       
1989 оны тавдугаар сарын 25  
ДУУ ХӨГЖМИЙН СОЁЛ

Монголын хөгжмийн зохиолчдын ээлжит их хурал ардын дуу, үндэсний хөгжмийн урлагийн баян уламжлалд тулгуурлан, дэлхийн хөгжмийн ололт, туршлагаас суралцаж орчин үеийн монгол дуу хөгжмийн соёл, хүн ардын сэтгэл санааны баялаг, амьдрал, тэмцлийн уриа, оюуны байнгын хэрэгцээ болсон манай хөгжмийн урлагийн ололт амжилтыг нэгтгэн дүгнэж, шинэ зорилтыг тодорхойллоо. 

Хөгжмийн урлаг нийгмийн оюуны үнэт зүйлсийн хувьд хөдөлмөрчдийн оюуны амьдралын өдөр тутмын хэрэгцээг хангах, бүх нийтийн хөгжмийн боловсролыг дээшлүүлэх, ард түмний гоо зүйн соёлын түвшинг өндөржүүлэх, улам хурдан өсч байгаа соёлжилтын шаардлагыг хангахад шинэ сэтгэлгээ, шинэ арга барил, шинэ аялгууг эзэмших шаардлагатай болж байна. 

Өнөөгийн манай сонсогчдын хэрэгцээ шаардлага өөр болж, хөгжмийн зохиолчид бүтээлийнхээ үзэл суртал, ур чадвар, арга хэлбэрийг байнга боловсронгуй болтол бүтээлч эрэл хайгуул хийж, өөрчлөлт, шинэчлэлийн дуу хоолой болж байхыг ямагт сануулах боллоо. Хөдөлмөрчдийн уран сайхны боловсрол дээшлэхийн хэрээр дуурь, бүжгэн жүжиг, симфони зэрэг хөгжмийн том хэлбэрийн бүтээлийг ч, нийтийн дууны богино төрөл зүйлийг ч аль алиныг далайцтай хэмжүүрээр өргөн цар хүрээтэй авч үзэж, шүүж хэлэлцэж мэргэжлийн хэмжээний шаардлага тавьж, санал бодлоо солилцдог болсон нь нэг талаар соёлын том ололт, нөгөөтэйгүүр хөгжмийн зохиолч, урлагийн зүтгэлтнүүдийн үйл ажиллагааны сайн үр дүн мөн. Манай хөгжмийн урлагийг урагш ахиулах чухал хөшүүрэг болсон хөгжим судалгаа, хөгжмийн онолын сэтгэлгээ, уран сайхны шүүмж судлалыг эрчимтэй хөгжүүлэх цаг болсныг амьдрал харууллаа. Цөөн тооны судлаачин олонхи нь давхар ажилтай, мэдлэг мэргэжлээ дээшлүүлэх бололцоо муутайгаас орчин цагийн хөгжмийн тулгамдсан асуудлуудад хариу олгохуйц далайцтай бүтээл туурвих талаар хангалтгүй ажиллаж байна. Хөгжим судлаач, хөгжмийн зохиолчдыг системтэй бэлтгэх, давтан сургах, мэргэжлийн нь ажлыг дагнуулан хийлгэх талаар онцгой анхаарах, тэрчлэн өсвөр залуу үеийнхнийг цэцэрлэг, ясли, бага, дунд сургуульд байхаас нь хөгжмийн мэдлэг боловсролыг дээшлүүлэх, хөгжим сургалтад шинэчлэл хийх талаар БНМАУ-ын Соёлын Яам, ардын боловсролын Яам, ялангуяа Монголын хөгжмийн зохиолчдын эвлэлийн хороо, их хурлынхаа шийдвэрийн дагуу ажилдаа өөрчлөлт гаргах хэрэгтэй байна. 

Хөгжмийн залуу зохиолчид бүтээл дээрээ нухацтай ажиллах авьяасаа хөдөлмөр, мэдлэгээр тэтгэх ёстой бөгөөд тоо хөөцөлдөх, хэлбэрдэх, хялбарчлах хандлагатай хэрхэвч эвлэрэхгүйгээр чанарын төлөө тэмцэж, мэргэжил дээрээ өсөхийг эрмэлзвэл зохино. Үндэснийхээ дуу хөгжим, ардын уламжлалт соёлын шилдэг өв санг нарийвчлан судалж эзэмшихгүйгээр эсвэл дан ганц авьяасандаа тулгуурлан дорвитой бүтээл гаргахыг мөрөөдөх нь сайн үр дүнд хүрэхгүй учраас хөгжмийн уран бүтээл дэх шинэчлэл, өөрчлөлтийг уламжлалтай зөв хослуулж бүтээлч эрэл хийх нь юу юунаас чухал юм. 

Үнэнхүү бүтээлч эрэл нь хэлбэрдэх, хялбарчлах, хөнгөвчлөх явцуу сэдэвт эргэлдэхээс аварч уран бүтээлчийг мэргэжлийн хувьд ч, уран бүтээлийн талаар ч өсөх боломж тэдэнд олгоно. Манай хөгжмийн уран бүтээлийн чанарыг мэргэжлийн шалгуураар хянах, олон түмний санал бодолд түшиглэж ил тод, үнэн бодитой дүгнэх зарчмыг хэлбэрэлтгүй баримтлахын хамт хөгжмийн соёлын сурталчилгааг бололцоотой арга хэлбэрээр өрнүүлэх, улмаар бүх нийтийн хөгжмийн сургалтын хэмжээнд хүргэх нь чухал байна. Хөгжмийн урлаг нь ардын уран сайхны уламжлалт сэтгэлгээнд тулгуурлан дэлхийн сонгодог бүтээл, ах дүү бусад орны хөгжмийн мэргэжлийн шинэлэг арга барилаас суралцах зарчимд дулдуйдан хөгжих тул өрөөсгөл хандлага байж болохгүй. 

Хөгжмийн судлал, шинжилгээний ажил манайд эхлэл төдий байгааг анхаарч хөгжмийн зүтгэлтнүүд ШУА, эрдэм шинжилгээний бусад байгууллагуудтай хамтран монгол хөгжмийн түүх, ардын хөгжмийн урлагийн онцлогийг гүнзгий судлах, хөгжим сургах үндэсний сурах бичиг, гарын авлагуудыг сайжруулах, шинээр бий болгох, тэрчлэн хөгжмийн хэвлэлийг өргөжүүлэх шаардлагатай байна. Бүх нийтийн хөгжмийн боловсролд ч үндсээрээ хамаатай ийм асуудлыг шийдэхээс гадна нийт хөдөлмөрчдийг хөгжмийн цагаан толгойноос эзэмшүүлэхэд ардын боловсролын байгууллага ч санаачилга гаргах ёстой. 

Хөгжмийн уран бүтээлийн сурталчилгааг өргөн олон түмэнд хүртээлтэй хийх үүрэг бүхий театр, концертын болон радио, телевизийн байгууллага урын сангаа сайн бүтээлээр баяжуулах, ер нь хамтын ажиллагаагаа бэхжүүлэх, хэрэгтэй. 

Өөрчлөн байгуулалтын үе дэх хөгжмийн урлагийн тулгамдсан асуудлыг шийдвэрлэхийн тулд хөдөлмөр бүтээн байгуулалтад зоригжуулан дуудаж эрин цагийн амьсгалыг яруу тод илэрхийлсэн, ард түмнийхээ оюуны эрэлт хэрэгцээг яв цав хангахуйц шилдэг бүтээл туурвих нөхцөл бололцоог иж бүрэн бүрэлдүүлж, хөгжмийн урлагийг тууштай хөгжүүлэх нь хөгжмийн зохиолчдын байгууллага, хөгжмийн урлагийн нийт зүтгэлтний эн тэргүүний зорилт болж байна. 

