Улс тунхагласны түүхийн тухай

Бүх нийтээр ажлын бус амралтын болгож хуульчилсан Улс тунхагласны өдөр энэ жилийн хувьд ням гариг давхцан өлзийгөө өглөө. Өөр бас нэг давхацдаг "поут" бол "Чингэс хааны 800 жилийн ойн хүрээнд" юм.
Чухам балжинням, дашнямт өдрүүд энэ удаа арай холуур өнгөрөв. Манай орны иргэд сайхан баярлаж, олон хүн төр засгийн өндөр шагнал урамшилд умбаж өнгөрөв. Одоогоос 82 жилийн тэртээд Монгол оронд маань ямар үйл явдал болж байсан талаар түүхч С. Идшинноров, Б.Баабар нарын тэмдэглэсэн материалууд илүү үнэний ортой байдаг л даа. Өдгөө архивт хадгалагдан үлдсэн олон баримтыг тухайн үеийн нийгэм төрийн нөхцөл байдлаас шалтгаалан заримыг нь үл тоон, заримыг нь ихэд дөвийлгөн дээрээс, цаанаас зориуд гажуудуулж байсан нь түүхийг үнэнээр нь бичихэд ихэд түвэгтэй байжээ. Манай түүхчид одоо хэд хэдэн гол чухал баримт дээр үзэл бодол нь нэгдэж жил ирэх тусам түүхийг улам үнэнээр нь бичиглэх болсон нь бас сайшаалтай. Үнэндээ бол 1924 оны хавар Богд гэгээн таалал төгссөн. Хэмжээт эрхт хаантай, Үндсэн хуульгүй Монгол улсыг тухайн үеийн ЗСБНХУ нь тусгаар улс биш гэж үздэг байж. 1924 оны тавдугаар сарын 31-нд Лев Карахан, Вэллинтон Ку нарын үзэглэсэн албан баримтад"... гадаад Монголыг Хятадын салшгүй нэг хэсэг гэдгийг ЗХУ хүлээн зөвшөөрч байна. Иймээс Хятадын дотоод асуудал буюу Суверенитедийг хүндэтгэн үзэх болно. .." гэжээ. Ийм хүнд байдалд орсон тэр үеийн Монголын төр засгийн удирдагчид улс орноо тусгаар тогтносон улс гэдгийг батлах, улмаар хуульчлах явдлыг улам түргэсгэх шаардлага гарсан нь зүйн хэрэг юм. Гадаад дотоодын янз бүрийн оролцоо, боловсрол нимгэн, төлөвшөөгүй элдэв хүнд хэцүү нөхцөл дунд нийт ард түмний төлөөллийг цуглуулан анхны их хурлын төлөөлөгчдийг Их хүрээнд аравдугаар сард авчирчээ. Бүх аймаг хошуудаас 77 төлөөлөгчийг сонгохдоо феодал язгуургүй атлаа амьдралын хар ухаантай, нэр нөлөөтэй шударга иргэдийг аль болохоор багтаахыг хичээсэн байдаг. Саналыг нууцаар хураасан. Их хурлын төлөөлөгчид дотор ерөнхий сайд С.Цэрэндорж, Жадамба нар сонгогдож чадаагүй гэдэг. Харин домогт "Ард" Аюуш, Ховдын хязгаараас ирж байв гэсэн яриа бий. Их хурал эхлэхээс өмнө Үндсэн хуулинд Монголын ирээдүйн гол зорилтыг тодорхойлохдоо "Хуучны эзэрхэг харгис феодалын суртлын үлдэгдлийг үндсээр нь халж, жинхэнэ ардын ёсонд нийцүүлнэ..." гэсэн заалтыг хэт хувьсгалчид оруулж ирсэн. Энийг С.Данзан нар эрс эсэргүүцэж 1921 оны хувьсгалын үргэлжлэлийг социалист чиг баримжаанд оруулах нь буруу гэснээс болж цаазлуулсан байдаг. Тухайн үед шударга, халуухан үйл явдал өрнөж, хэт хувьсгалчдын санаачилгаар бүх тоглолт өрнөсөн боловч юутай ч манай орон хууль цаазат, тусгаар орон гэдгээ баталж чаджээ. Энэ үйл явдлыг хоёр хөрш маань маш анхааралтай ажиглаж тэдний зүгээс багагүй гар хөл шургалсан нь мэдрэгддэг. Тухайлбал, улсын нэрийг өгөхдөө Бүгд найрамдах буюу "республика" гэдэг үгийг оруулж ирсэн байдаг. Түүнийг хятадаар орчуулж утгыг нь тайлбарлаж өгчээ. Уг тайлбарт "Түвд, Монгол, Хятад Уйгар, Хотон / зарим түүхчид Манж гэдэг/ хэмээх хятадын үндсэн таван угсаатныг нэгтгэн найрамдуулахыг бэлгэдсэн, зөвшөөрсөн санаа" юм гэжээ. Бүгд найрамдах засаглалын сонгодог хэлбэрийг хэрэгжүүлэх боломж олдолгүй социализм, дайн хэлмэгдүүлэлт гэх мэтээр түүхийн санаанд оромгүй донсолгоон дунд цаашид замарсан. Магадгүй бид БНМАУ гэсэн нэрээ 1992 онд авч хаяж чадаагүй бол яах байсныг таахын аргагүй юм. Б.Цэрэндорж нарын 1920 - иод оны олон эрдэмтэн сэхээтнүүд гол төлөв дорно зүгийн боловсролтой байсан. Гэхдээ анхны Үндсэн хуулийн нооргийг бэлтгэхдээ Европын орнуудын парламентын хуулийг түшиглэж байсан аж. Монголчууд ХХ зууны эхэнд дэлхий даяар өрнөсөн Үндэсний эрх чөлөөний хөдөлгөөнүүдээс хоцроогүй бөгөөд 1911 онд анх тусгаар тогтнолоо зарласан байдаг. Үүнийг Богд хаант Монгол Улсын Дотоод яамнаас дэлхий дахинд албан ноот илгээсэн. Дараа нь 1921 оны есдүгээр сарын 14-нд Ерөнхий сайд Д. Бодоо ардын засгийг төлөөлж гадаадад өөрийн орны тусгаар тогтнолыг хоёр дахиа зарласан. Харин гурав дахь нь 1924 оны энэ үйл явдал юм. Энэ өдөр Да хүрээнд томоохон цуглаан болж Б.Цэрэндорж ба Буриадын Ерөнхий сайд Ербанов нарын олон хүн үг хэлсэн. Гадаадын зочдын бүрэлдэхүүнд Далай ламын бие төлөөлөгч Түвдээс, мөн Өвөрмонголын ноёд ирсэн гэдэг. Гадаадад явуулсан улс тунхагласны албан мэдээнд нэг ч орон хариу өгөөгүй ба ЗХУ ямар нэгэн байр сууриа илэрхийлээгүй нь ойлгомжтой. Энэ үед бас нэг үйл явдал болсон нь улсын нийслэлийг хэрхэн нэрлэх тухай маргаан байв. Гадаадад Өргөө /Урга/ дотоодод Хүрээ нэртэй хотыг Коминтерний төлөөлөгч Т.Р.Рыскулов хэмээх казах эр санал гаргаж "Карасного богатыря" гэе гэчихжээ. Жадамба нар болохоор зүгээр "Баатар" гэх саналаа тавьж ихэд талцсан байдаг. Энэ цаг мөчөөс хойш улс орны хэмжээнд олон шинэ үйл ажлыг зэрэг зэрэг эхлүүлэн сургууль, эмнэлэг соёлын ажлууд, үйлдвэрлэл, шинэ мөнгөн дэвсгэрттэй болох хүртэл тулгамдсан асуудлууд хөвөрсөн. Ямартай монголчуудыг цаг гэдэг юмыг хэвшүүлэхийн тулд дүн үдэд хот даяар сонсогдохуйц дарь дэлбэлж их дуу гарган үдийн цайнд нь явуулдаг байжээ. Орчин үеийн мод зүлэг тарихаар болж "Монценкооп"-н ажилчид уулнаас мод авчирсан нь олон хүний хилэнг хөдөлгөн лус савдгаас айхад хүрчээ. Хүрээ даяар гүрэм уншиж аргалж байсан зэрэг хөгтэй явдлууд гарч байсан байх юм. 1924 оноос эхлэн ардын төлөөлөгчид цуглан их хурлыг байгуулж, байгуулсан их хурал нь цуглараад байнгын ажиллагаатай бага хурал, Засгийн газрыг бүрэлдүүлж өгдөг ихээхэн ардчилсан зарчмыг тогтоосон юм. Энэ түүхийн давтамж манайд 70 жилийн дараа 1992 онд дахин нэг сэргэж билээ. Улсаа тунхаглаж, Үндсэн хуультай болсон, ард түмэн нь засаглалын үйл хэрэгт оролцох болсон энэ өдөр бол манай улсын томоохон тэмдэглэлт үйл явдал яах аргагүй мөн билээ. 
Ж.Гангаа
