№178 (16455)       
1986 оны долдугаар сарын 26.
Нийгмийн шинжлэх ухааны зорилт

Манай нам марксистленинист онолыг хамгаалан хөгжүүлж, бүтээлчээр хэрэглэх нь социалист байгуулалтын чухал нөхцөл, зайлшгүй хүчин зүйл мөн гэж үздэг юм. МАХН-ын Төв Хороо << Нийгмийн ухааны мэдлэг, хүмүүжил олгох ажлын чанарыг цаашид сайжруулах тухай >> өнгөрсөн онд тогтоол гаргаж, МАХН-ын XIX их хурал нийгмийн шинжлэх ухааны хөгжлийн одоогийн байдлыг дүгнэн үзээд, оршиж буй дутагдлыг арилгах арга зам, цаашдын зорилтыг тодорхойлсон нь үүний нэг тод илрэл мөн. 

МАХН-ын XIX их хурал дээр нөхөр Ж. Батмөнх тавьсан илтгэлдээ социалист байгуулалтын практикийг онолын талаар сэтгэн шинжлэх, цэгнэн дүгнэх ажил орчин үеийн шаардлагаас хоцорч нийтэд мэдээж үнэнийг хялбарчлан сурталчлах хэмжээнээс төдий л хол хэтрээгүй байгааг цохон тэмдэглээд << Социалист байгуулалтын туршлагыг гүнзгий задлан шинжилж, нэгтгэн дүгнэх, улс орны амьдралаар дэвшин гарч байгаа нийгэм, улс төр, эдийн засаг, оюун санааны олон асуудлыг судлан шийдвэрлэхэд шинэ аргаар хандах хэрэгтэй байна. Эрдэм шинжилгээний бүтээлч эрэл хайгуул хийх, судалгааны нэлээд гүнзгий нарийн дээд шатанд шилжихэд нийгмийн шинжлэх ухааны байгууллага, эрдэмтдийн хүчийг чиглүүлэх цаг болсон гэж үзэж байна >> гэсэн билээ. 

Нийгмийн ухааны судалгааны ажлын төлөвлөлт, зохицуулалт, онол арга зүйн түвшин, эрдэм шинжилгээний боловсон хүчний мэдлэг чадвар, хариуцлага зохих шаардлагын хэмжээнд хүрэхгүй, улс орны нийгмийн хөгжлийн хэтийн төлөвийн талаар судалгааны гүнзгий үндэслэлтэй прогноз, практик зөвлөмж гарахгүй байгаа нь эрдэм шинжилгээний ажлын эцсийн үр дүнд муугаар нөлөөлж байна. Иймээс эрдэмтэд, эрдэм шинжилгээний ажилтан, багш нарын судалж байгаа сэдвүүдийг нэгтгэж социалист байгуулалтын тулгамдсан зорилт, амьдралаас урган гарч буй зайлшгүй шаардлагат асуудлуудыг дан дангаар биш цогцолбороор судлан боловсруулах шинжилгээний хүчийг тууштай нэгтгэн чиглүүлэх хэрэгтэй байна. Нийгмийн ухааны эрдэмтэд зангилаа асуудлыг хамтын хүчээр цогцолбор судлах зорилгоор хамтлагууд байгуулсан нь хүчээ оновчтой зохион байгуулан ашиглахад нийцтэй хэлбэр юм. Ийм хэлбэрийг дэмжин дэлгэрүүлэхэд эрдэм шинжилгээний толгойлох байгууллага, тэргүүлэх эрдэмтэд онцгой идэвх санаачилга гарган өндөр хариуцлагатай ажиллах хэрэгтэй. 

Улс орны түүхэн хөгжлийн болон социалист байгуулалтын өнөөгийн зангилаа асуудлууд, тухайлбал улс ардын аж ахуйн оновчтой бүтцийг бүрдүүлэх, эдийн засаг, нийгэм, оюун санааны амьдралын харилцан үйлчилгээ, хүний хүчин зүйлийн ролийг дээшлүүлэх, нийгмийн харилцаа, аж ахуйн механизмыг төгөлдөржүүлэх, социалист ардчиллыг өргөжүүлэн гүнзгийрүүлэх, хөдөлмөрчдийн коммунист хүмүүжлийг дээшлүүлэх, социалист аж төрөх ёсыг хэвшүүлэн тогтоох зэрэг асуудлыг гүнзгий судлан боловсруулах нь манай нийгэм судлагч эрдэмтдийн гол зорилт мөн. 

Эдийн засгийн судалгааны онол арга зүйн тулгуур үндэс болсон улс төр, эдийн засгийн ухаан, түүний дотор социализмын эдийн засгийн онолын асуудлуудыг боловсруулж, эдийн засгийн онолын сэтгэлгээг хөгжүүлэх явдал орчин үеийн шаардлагаас хоцорч байна. 

Нийгмийн ухааны судалгааны практик үр нөлөөг дээшлүүлэх нь эрдэм шинжилгээний болон бусад байгууллагын хамтын ажиллагаа, хүчин чармайлтын үрээр хэрэгжих үйл явц юм. Манай нам, тор, олон нийт, үйлдвэр, аж ахуй, соёлын байгууллага үйл ажиллагааныхаа шинжлэх ухааны үндэслэлийг дээшлүүлэхэд нийгэм судлаачдыг татан оролцуулж, тэдний боловсруулсан санал зөвлөмжүүдийг нэвтрүүлэн хэрэгжүүлэх талаар санаачилга гарган ажиллахыг амьдрал шаардаж байна. 

Нийгмийн ухааны судалгаа, бүтээлийн чанар, онол шинжилгээний болон практик үр дүн нь юуны өмнө, эрдэм шинжилгээний боловсон хүчний чадвар, арга барил, бүтээлч сэтгэлгээний хэр хэмжээнээс шууд шалтгаалах учир тэдгээрийн бүрэлдэхүүний чанарыг сайжруулах, ахмад эрдэмтдийн залгамж халааг авах залуусыг сайтар шилж сонгон суралцуулах, дипломын дараахь сургалтыг эрчимтэй болгох, дахин шалгаруулалтыг шаардлагын хэмжээнд чанартай явуулах. ялангуяа судалгааны чиглэл, томоохон асуудал сэдвийг удирдах чадвартай авьяаслаг эрдэмтдийг яаравчлан бэлтгэх нь манай өнөөдрийн хамгийн гол, тулгамдсан асуудал болж байна. Үүний зэрэгцээ эрдмийн зэрэг хамгаалж байгаа диссертацид тавих шаардлагыг өндөржүүлэх талаар нам, засгаас өгч байгаа заалтыг чанд баримтлан судалгааны ажилд дур сонирхолгүй авьяасгүй, эрдэм шинжилгээний ажил эрхэлдэггүй, зохих дадлага туршлагагүй хүмүүсийг аспирантур, докторантурт элсүүлэхийг бүрмөсөн зогсоовол зохино. 

Нийгмийн ухааны судалгаа, бүтээлийн чанарыг дээшлүүлэх чухал арга бол эрдэм шинжилгээний зарчимч шүүмжлэл, бүтээлч маргааныг өрнүүлэх явдал мөн. Манайд эрдэм шинжилгээний бүтээлийг хамт олноор шүүн хэлэлцүүлэх, хэвлэлээр дамжуулан үнэлгээ өгөх ажил нэн хангалтгүй, түүнд ёс төдий хандах, бүтээлийн ололт, дутагдлын талаар зарчимч шаардлага тавихын оронд ая тал засан магтах, түүнчлэн шударга шүүмжлэлд хувийн ашиг сонирхлын үүднээс хандах явдал ч үзэгдсээр байгааг эцэс болговол зохино Шинжлэх ухааны жинхэнэ бүтээлч, нөхөрсөг уур амьсгал бүхий хамт олныг төлөвшүүлж, судалгааны үзэл бодлоо чөлөөтэй хэлэлцдэг, зарчимч, өндөр шаардлагыг харилцан тавьдаг, өөртөө шүүмжлэлтэй ханддаг хүмүүжлийг эрдмийн хамт олон, эрдэм шинжилгээний ажилтан бүрт төлөвшүүлэх талаар манай эрдэм шинжилгээний болон намын байгууллага олон хэлбэрийн ажил санаачилж зохиох хэрэгтэй байна. 

Намын их хурлаас улс орны социалист байгуулалтыг цаашид гүнзгийрүүлэх талаар нийгэм эдийн засгийн өргөн цар хүрээтэй зорилт, онол, практикийн шинэ шинэ асуудлыг дэвшүүлэн тавилаа. Эдгээрийг шийдвэрлэхэд нийгмийн шинжлэх ухаан намынхаа үр нөлөөтэй, идэвхтэй туслагч нь чухал үүрэг гүйцэтгэх ёстой. 

