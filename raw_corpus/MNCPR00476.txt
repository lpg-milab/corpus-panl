Сүүн бүтээгдэхүүний үйлдвэрлэлийн гуравдугаар аяныг өрнүүлье гэв

-Монгол сүүний үйлдвэр солонгос тоног төхөөрөмжөөр шинэчлэгдэнэ- Монгол Улс 40 сая малтай атлаа гадаадаас сүү, сүүн бүтээгдэхүүн авч хэрэглэдэг болсон нь энгийн үзэгдэл болжээ. Хойд, урд хөршдөө энэ төрлийн бүтээгдэхүүнийг гаргах бүрэн бололцоотой ч дотоодынхоо хэрэгцээг ч хангаж чадахгүй болсон үе бий.
"Сүү" хувьцаат компанийнхан өчигдөр хэвлэлийн бага хурал хийлгэхдээ дотоодын хэрэгцээгээ сүү, сүүн бүтээгдэхүүнээр бүрэн хангах цаг удахгүй ирнэ гэцгээж байв. 1958 онд үйл ажиллагаагаа эхэлж, 1985 онд барилга, тоног төхөөрөмжөө шинэчилсэн "Сүү" компанийн 50 жилийн ой энэ онд тохиож буй аж. Төлөвлөгөөт эдийн засгийн нийгмийн үед хоногтоо 200 тн сүү боловсруулж худалдаанд гаргадаг байсан энэ компани зах зээлийн нийгэмд шилжих 1990-ээд оны дундуур өдөртөө 4-5 тн сүү, сүүн бүтээгдэхүүн үйлдвэрлэх болсон байна. Энэ нь нэг ёсондоо үйл ажиллагаа нь зогссонтой ялгаагүй хэрэг байлаа. 2004 онд өнөөгийн менежментийн баг үйлдвэрийг удирдах болсноор байдал сайжирч эхэлжээ. Өндөр температурт сүүг ариутгах Америк-Тайванийн хамтарсан "PURE-PACK" шугам нэвтрүүлсэн нь хэрэглэгчдийн эрх ашигт нийцэхээр бүтээгдэхүүн үйлдвэрлэх эхлэл болжээ. Одоо Улаанбаатар хот болон 1500 гаруй цэгт хоногт 40-50 тн сүү, сүүн бүтээгдэхүүний борлуулалт хийж байгаа юм байна. "Сүү" компанийн хувьд үндэсний үйлдвэрлэл эрхлэхээс гадна Монголын хөдөө аж ахуй болон малчид, фермерүүдийг дэмждэг ганц газар гэж хэлж болно. Төв, Сэлэнгэ аймгийн малчид, Зүүнхараа, Баруунхараа, нийслэл хотын ойролцоох 2500 гаруй бэлтгэн нийлүүлэгчидтэй хамтран ажилладаг гэнэ. Хүнсний аюулгүй байдлын асуудал өндөр түвшинд яригдаж байгаа өнөө үед хэрэглэгчдийн эрх ашигт нийцсэн, эрүүл ахуйн шаардлага хангасан бүтээгдэхүүний чанар, стандартыг дэлхийн жишигт хүргэх зорилгоор БНСУ-ын бүрэн автоматжуулсан тоног төхөөрөмж суурилуулах болсноо өчигдөр болсон хэвлэлийн бага хурлын үеэр мэдэгдсэн юм. Тоног төхөөрөмжийн шинэчлэлийн ажлыг энэ оны аравдугаар сард багтаан дуусгах бөгөөд "Сүү" хувьцаат компанийн үйлдвэрийн тоног төхөөрөмжийг шинэчлэх гэрээнд БНСУ-ын талаас Пак Жун Сүн гарын үсэг зурсан юм. БНХАУ-ын ӨМӨЗО-ы "Или" сүүний үйлдвэр тэрбум гаруй хүн амтай өмнөд хөршийг сүү, сүүн бүтээгдэхүүнээр бүрэн хангахаас гадна манай улсын зах зээлд ч нэвтэрч, тэр ч бүү хэл Монгол Улсаас олимпийн наадамд оролцох тамирчдыг ивээн тэтгэхээ амлаж байсан. Тэгвэл, Х.Цагаанбаатар, Б.Наранбаатар нарын 2008 оны Бээжингийн олимпийн наадамд оролцох анхны эрх авсан тамирчид маань "Сүү" компанийн бүтээгдэхүүнийг л хэрэглэдэг байна. Эндээс харахад, монголчууд маань үндэсний үйлдвэрлэлээ дэмжиж байгаа нь тодорхой аж. Энэ тухай "Сүү" хувьцаат компанийн ТУЗ-ийн дарга Д.Ганбаатар, үйлдвэрлэл, технологи хариуцсан дэд захирал Ё.Энхтөр, маркетингийн албаны дарга Б.Алтантуяа нар өгүүлж байсан юм. Ерөнхий сайд С.Баяр Засгийн газрын тэргүүнээр томилогдонгуутаа "Атрын III аян" гээч зүйл ярих болсон. Чухамдаа, манайх мал аж ахуйгаа түшсэн улс "Сүүн бүтээгдэхүүн үйлдвэрлэлийн гуравдугаар аян"-ыг л зохион байгуулах хэрэгтэй байна гэсэн санаа чухамдаа нүдээ олсон асуудал болов уу. Монголчууд байтугай дэлхий нийтээр цагаан хоолтон болохыг дэмжиж байхад улс орондоо байдаг ганц сүүний үйлдвэрээ шинэчлээд, орчин үеийн техник, технологиор тоноглоод авбал аштай байх билээ. Тоног төхөөрөмж шинэчлэхэд таван сая ам.доллар шаардагдах гэнэ. 
Л.Батцэнгэл
