Амьдрахуйн урлалч

Бид Энэтхэгийн зүг явж байлаа. Бээжингийн онгоцны буудлаас холгүйхэн нэгэн жижиг зочид буудалд буусан юм. Онгоцны тасалбарын зохицуулалт ингэж саатахаар таарсан хэрэг. Буудал дээр буусан нэг өвөрлөгч залуу тосч хоргоогоод "Манай буудал гоё, гоё" гэснээр дагаж очоод буучихсан хэрэг. Гоё буудалчийн нэрийг Жагай гэнэ. Тэгээд буудлыг нь ч Жагайгийн буудал гэж нэрлэлээ, Ц.Бавуу биднүүс. 
Жагайгийнхаа буудалд хоносны өглөө манай өрөөнд О.Мөнхнаран маань тачигнатал инээсээр орж ирлээ. Жаахан бөндгөр хамар нь таг шантайгаад баясалтай гэж жигтэйхэн. Инээснийг асуу. Асуулаа. Тэр хүүхэн өглөө эртхэн босоод гадуур салхилаад орж иржээ. Гэтэл буудлын үүдний бүртгэл хийгч бүсгүй ганцаараа инээчихсэн элгээ дараад зогсч байна гэнэ. Мөнхнаранг ойртож ир гэж зангаад, ойртуут нь буудлын дотоодыг хянах бичлэгийн самбар руу харуулжээ. Гэтэл Жамсрангийн Гэндэндарам гуай маань дөрөвдүгээр давхрын хонгилоор наашаа ч нэг гүйгээд, цаашаа ч нэг гүйгээд янзтай гэнэ дээ. Богино өмдтэйгөө, нүцгэн. Наян настай мань өвгөн тэнд дасгал сургууль болоод, аргагүй инээд хүрмээр элдэвлэж байжээ. Ж.Гэндэндарам гуайд энэ тухай хэллээ. Гэтэл өвгөн орчуулагч хэлж байна. Тавь гарч байх үес гэнэ. Хамаг бие нь өвдөөд баахан хөшүүн байх болжээ. Тэр үед сониноор "Эмийг орлох хөдөлгөөн бий, харин хөдөлгөөнийг орлох эм байхгүй" гэсэн өгүүлэл гарчээ. Ингээд л тэрээр эмийг орлох хөдөлгөөнд нэвт шувт урвасан хэрэг. Сүүлчийн 30 жилд энэ хүн нэг өглөөг ч эс алгасан хөдөлгөөн хийжээ. Тиймээс ч одоо наян настай атлаа тавьтай мэт гялалзана. Залуугийн цог заль дүүрэн. Ж.Гэндэндарам гуайн амьдрал гайхамшигтай. 
Тэрээр Монголоос Энэтхэгт сурсан анхны оюутан. Тавиад оны сүүлчээр Ж.Бадраа, Д.Нямсүрэн хоёртой хамт явжээ. Эхлээд Д.Нямсүрэн тэр хоёр хөдөлж, зуур замдаа Бээжинд буужээ. Тэр хоёрыг буугаад төд удалгүй араас нь нэг хүн иржээ. Намхан тагжгар биетэй, цэвэрхэн эр тийн араас нь нэг баг болон явахаар ирсэн нь Жамцын Бадраа байлаа. Тэрбээр "Буурал намайг явууллаа" гэсээр очиж. Буурал гэж хэн сэн билээ гэж асуухад Ж.Бадраа гуай "Бууралыг мэддэггүй, бас хачин аа. Ренчин гуай шүү дээ" хэмээн хариулсан байна. Б.Ренчин гуай түүнийг дэмжиж, тийнхүү эрдэм номын мөр хөөлгөхөөр илгээсэн байжээ. 
Ж.Бадраа гуай ч тэр үеийн үлэмж үндэсний үзэлтнүүдийн нэг байсан бололтой. Нөгөө хоёрыгоо "Монгол дээл, хэт хутга сэлт авсан биз дээ" гээд асууж. Авч гараагүй үнэнээ хэлж. Ж.Бадраа гуай "Яаж ингэж болно. Монголоос очсоноо мэдүүлэх ёстой шүү дээ" гээд мөнөөх хоёрыгоо дагуулж гараад хэт хутга  авахуулж, арагш Монгол руу дээл хувцас захиулаад, Ж.Гэндэндарам, Д.Нямсүрэн хоёроо  оройлох төлөвтэй гарч өгчээ. Тэгтэл мань нөхдөд асуудал гарчээ. Яасан бэ гэвэл, зардлынхаа мөнгөөр эдийн бэл хийчихсэн байхгүй юу. Тэгээд тухайн үед цаг хатуу, эмх журам өндөр байсан ч, хөөрхөн донго авч Бээжингийн Элчингийнхнээр үдүүлсээр Энэтхэгт очсон байгаа юм. Замдаа онгоц нь Бирмд билүү, буугаад нэг хоносон юм билээ. Тэгээд хонохдоо нэг нь хуучирч муудсан хэтэвчээ буудлын хогийн сав руу чулуудчихаж. Гэтэл Дели дэх Монголын Элчин рүү араас нь хүргүүлүүд, мөн яамны нөхөд "Салан задгай явцгаадаг гэдэг нь" гэж зэмлэж асан тийм л цаг үе. 
Тэдний очсон сургууль нь ерөнхийдөө нэг айл л байлаа. Тэндээ байрладаг, сургалт нь явагдана. Хинди, англи хэл үзнэ. Англиа нууцаар үздэг гэж байгаа. Албан ёсоор бол хинди хэлээ л үзэх ёстой. Хүнс хоол гэвэл өглөө нэг аяга цай хоёр хэрчим хуурай гамбир, өдөр хоёр төмс, үдэш мөн цай гамбир төдийхөн. Энэтхэгт хөл тавьсан Монголын анхны оюутны амьдрал энэ. Харин Ж.Бадраа нь удалгүй буцсан юм билээ. Шуудхан, эмээж айхгүйгээр үгээ хэлчихдэг нь жаахан жаахан буруудаж явсан бололтой. Нэгэнтээ Дели дэх Монголын Элчингийнхэн рүүгээ "Та нөхөд хөрөнгөтний хөгшин чононуудтай нийлж биднийг хавчлаа" гэж хэлж байсан байгаа юм. Оюутнуудынхаа нөхцөл байдлын тухай дурамжхан байснаа илэрхийлсэн нь тэр. Тэгээд ч өөрөө "Намайг буцаагаад аль" гэснээр мөд удалгүй Монголоо зорьжээ.  
Нөгөө хоёр нь тэвчээр заагаад, нэгэнт суръя гээд, улс зардал тэтгэлгийг нь даагаад ирсэн хойно үлдэнэ ээ гэсэн юм билээ. 
Тэгж байтал Энэтхэгт Монголын удирдагч Ю.Цэдэнбал айлчилсан байна. Делийн нэгэн том индэр дээрээс энэ улсад айлчилсан томчууд ард түмэнд нь мэндчилэн үг хэлдэг уламжлалтай аж. Монголын удирдагч энэ жишгээр үг хэлэх ёстой. Ингэхийн өмнө Ю.Цэдэнбал гуай ийн учирлажээ. Нутаг оронд нь ирсэн юм. Ядахдаа хэлээр нь мэндчилчих юм сан, үг хэлчих юм сан гэжээ. Элчингийнхэн "Юу билээ, байз" гэтэл өнөө тэнд сурч байгаа оюутнууд санаанд ороод ирнэ дээ. Оюутнуудыг ч дуудуулж. Харин тэд тэр том индрээс орчуулга хийлгэнэ гэхээр мэдээж айна биз дээ. Гэвч аргагүй тулгалтаар мөнөөх алба Ж.Гэндэндарамд тохоогджээ. 
Үйл ажиллагааны дараа хүлээн авалтын үеэр Бал дарга дуудаж байна гэнэ. Өлөн зэлмэн шиг явдаг оюутнууд болохоор, Элчингийн гуанзны сэтгэл сайт нэгэн "Мах ид" гээд тэднийг  ирүүлчихсэн байж. Яагаад дууддаг юм бол, юу болсон юм бол гэж айж бэргэсээр орж дээ. Санаснаас Бал дарга сайхан хүлээж авчээ. Бүр "Та хоёрт их баярлаж байна. Би тэр том индэр дээрээс та хоёрын орчуулснаар Энэтхэгийн ард түмний алга ташилт, сэтгэл хөдлөл, баяр баяслыг олж харлаа. Та хоёр сайн сурч байгаа юм байна" хэмээн сайшаажээ. Амьдрал ахуй, сурч байгаа нөхцөл байдлыг нь үнэн сэтгэлээсээ асууж байна гэнэ.  
Өнөө гамбир төдий хоолтойгоо хэлжээ. Гэхдээ үүнийгээ гол болгосонгүй, хамгийн гол нь англи хэл сурах боломж олгож, хичээл заалгах багшийнхаа төлбөрийг шийдэж өгөх боломж байна уу гэсэн үгийг ихэд бөх зүрх гарган ам давуулжээ. Дарга Элчингийнхэн рүү хандан "Та нар дуулж байна уу" хэмээн уурсангуй хэлэхэд нь танхимд ямар ч чимээ аниргүй болж байсан гэдэг. Энэ анир чимээгүйгээс сарын дараа хоёр оюутны хүсэмжилснийг  бүгдийг нь шийдэж өгсөн байна. Тэгэхэд Делид суусан Элчин "Та хоёр хэнтэй юу ярьж байснаа ер мэдэж байна уу" гээд загнаж загначихаад, оюутны тэтгэмжийг нь нэмэгдүүлж, хэл сурах эрхтэй болсныг нь дуулгасан байгаа юм. 
Жамсрангийн Гэндэндарам гуай ингэж Энэтхэгтэй, хинди болоод англи хэлтэй хувь заяагаа холбосон бөлгөө. Түүний амьдралын хорь гаруй жил Энэтхэгт өнгөрсөн, тэр дундаа дипломат албаны шугамаар ажиллаж амьдарсан он жилүүд билээ. 1962 оноос эхэлж, өнөөг хүртэл хинди хэлнээс ном зохиол орчуулсан бөгөөд хүн төрөлхтний уран зохиолын дээжүүд болох Энэтхэгийн сонгодгуудыг бүгдийг нь эх хэлдээ буулгасан юм. Түүний үрээр дэлхийн уран зохиолын гайхамшигт ундаргаас монголчууд бид хөхсөн билээ. Одоо нэгэнт өвгөн гүүшийг  "Хинди Гэндэндарам" гэж нэрлэж заншжээ. Аргагүй юм даа, Энэтхэгийн хинди хэлнээс бүхэл бүтэн 28 ном орчуулсан хүнийг тэгж хэлэхээс яалтай. "Панчатантра", "Махабхарта", "Камасутра", "Шагундалай" "Ухааныг цэлмээгч утгын эрхи" гээд явчихна. Ж.Ж.Саундерсийн "Монголын байлдан дагууллын түүх", "Монголын эзэн Чингис хаан болон түүний үр сад", Р.Таагүүрийн "Их замын өчиг", "Махаамаяа" тэргүүтэй арав гаруй номыг англи хэлнээс орчуулжээ. Мөн Монголын зохиолчдын олон шүлэг найраглал, бүтээлийг англи хэлд хөрвүүлснээс "Цахилж яваа гөрөөс" кино Японд олон улсын кино наадмын шагнал хүртсэн юм. Хинди, англиас монгол хэл рүү, монголоос хинди, англи хэл рүү орчуулсан нийт бүтээл нь 365 хэвлэлийн хуудас бүхий хорин боть ном болж гарсны дотор 71231 мөр шүлэг багтжээ. Гайхалтай хөдөлмөр. Биширлээ гэхэд багадна. 
Ж.Гэндэндарам гуайг Энэтхэг рүү хоёр дахиа явах гэж байхад Гадаад яамны нэгэн ноён "Та мөн үнэтэй хүн ээ" хэмээн басамжилж байсан юм гэдэг. Би энэ бүхнийг хийсэн юм чинь үнэтэй байлгүй яахав дээ, тиймээ гээд мань хүн маадайж байна билээ. Түүний зөв өө. Түүний энэ хөдөлмөр бол нэгэн биеийн битгий хэл нэгэн институтийн хэмжээнд авч хийхэд асар их хугацаа орох зүйл хэмээн бичиг эрдмийн тулхтай мэргэд үнэлсэн нь байдаг.  
Ж.Гэндэндарам гуай бид улирагч намар өмнөд Энэтхэгээр тийнхүү явахад түүнээс маш олон сайхан зүйлийг сонсч мэдсэн билээ. Энэ хүн бол дуусашгүй архив. Ялангуяа түүний хувийн амьдралд тохиолдсон үйл явдал, дурсамж сэлт нь үнэхээр домог. Нэг л жишээг өгүүлье л дээ. Афганистанд анх Монголын Элчин сайдын яамыг байгуулахаар очсон байгаа юм. Эхнэр хүүхэдтэйгээ. Кабулын нэн үймээнт цаг. Мэдээж, Монголын Засгийн газраас байр буудлын нь зардлыг дааж байж. Эхлээд буусан буудлынхаа үнийг нэг их сонирхоогүй байна. Санамсаргүй лавлатал нэг өдрийн төлбөрт маш их мөнгө төлөгдөхөөр байна гэнэ. Туйлна буйлна гэхэд арай ингэж болохгүй гэж дипломат эр сэтгээд өөр хямд буудалд очиж төвхнөсөн байгаа юм. Гэтэл яасан гэж санана. Буудлаас гарсан өдрийн үдэш эсэргүү нар Америкийн Элчин сайдыг тэр буудалд барьцаалж, үүнээс нь үүдээд мөргөлдөөн гарч олон хүний амь сүйдсэн гэдэг. Ам мөлтөс амьд гарсан энэ түүхийг Ж.Гэндэндарам гуай маань "Төрийн сүлд ивээснийх. Төрөө гэж дээдэлж явсны ач" хэмээн дурсах бөлгөө. Байнгын буудалцаан, үймээн дунд байсаар, ажлаа бүтээгээд буцахаар онгоцонд суугаад эхнэртээ "Амь гарлаа, азтай юм аа бид" гэхэд нь эхнэр "Онгоц буудчихвал яана. Монголд амьд буухдаа л итгэх хэрэгтэй" гэж ямар сайндаа хэлж байхав. 
Эдүгээ Ж.Гэндэндарам гуай маань их дээд сургуулиудад англи хэлний хичээл заангаа хинди хэлнээсээ орчуулгаа хийсээр явна. Их Явуутай нутаг нэг, нас чацуут, ажил хөдөлмөрийн гараа нь ч адил Архангайн Цэцэрлэгт эхэлж байсан энэ буурал ахыг төр үнсмээр л санагддаг. Хийж бүтээсэн нь далай тэнгис мэт бялхаж байна шүү дээ. Ж.Гэндэндарам гуай дэлхийн ихэнх оронд дипломат алба, англи хэл хоёроороо бардамнан нэвт шувт явчихсан. Тэр онгоц, галт тэрэг, машин, ер ямар л унаа байна бүгдээр нь зорчин явж, бүх дэлхийг үзсэн юм билээ. Харин усан онгоцоор л аялаагүй юм байна гэнэ. Тэгээд одоо энэ сарын хорин хэддээр Канадын Ванкуверээс Америкийн өмнөд эрэг ортол далайн аялалд гарах гэж байгаа билээ. Мөдхөн Канад руу ниснэ. Тэнд амин хайртай охин нь нөхрийн хамт аж төрдөг юм. Өвгөн дипломатч канад хүргэнтэйгээ хэдэн жилийн өмнө Монголдоо нисдэг тэргээр чоно авласан бөгөөд, тэр авлалтаас өөртөө авсан нэгэн шагайг тэлээндээ зүүж явах. Энэтхэгийн Ченнайд буугаад хил нэвтрэх хэсэгт, паспорт шалгагчийн өмнө рүү мань өвгөн хэнэг ч үгүй гар тээшээ хөлөөрөө өшиглөхдөө, халаасандаа хоёр гараа хийчихсэн, өнөө чонын шагайгаа зүүчихсэн маадгар байж билээ. 
Тэр хэдхэн хоногийн дараа Атлантын далайн мандал дээр хөлөг онгоцын тэргүүн тавцанд яг ингэж ихэмсэгхэн зогсоод явж байх вий. Эл бяцхан бичлэгийнхээ гарчгийг "Амьдрахуйн урлалч" гэж нэрлэсэн маань учиртай. Түүний учир утга утгатай, гайхамшигт амьдралыг ширхэглэн бичье хэмээвэл нөр цаг хугацаа шаардагдаж, сонины зай талбай ч үл хүрэлцэнэ. Тиймээс эрхэм үзэг нэгт нөхдөдөө "Амьдрахуйн урлалч" ерөнхий сэдвийн хүрээнд түүнийг нээн бичвээс мөнчиг их сайхан бийг уламжилсан учир энэ ээ. 
Б.Золбаяр
