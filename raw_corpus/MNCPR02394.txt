Сэлэнгийн Магнай

Ухаарал ба үйлчилгээ 
Жалсрайн Баярмагнай 1982 оноос төрд ажилласан. Тэр цагаас хойш бүтэн 26 жил өнгөрчээ. Энэ хугацаанд тэрбээр нэг л зүйлийг ягштал ухаарсан байна. "Төр бол дарга, захирагч биш ээ, харин үйлчлэгч. Гэхдээ маш сайн үйлчлэгч байх ёстой" гэсэн энэ ухаарал түүний хамаг л бүтээлч эрч хүчний уг үндэс болсон юм. Тэрбээр өргөн хүрээтэй сэтгэдэг хүний хувьд "Би бол ард түмний зарц" гэж Их Петр хааны хэлсэн үг ч, өнөөдөр сонгуульд өрсөлдөж буй намуудын мөрийн хөтөлбөр ч төр нь ард түмэндээ үйлчлэх хуультай гэсэн нэг л утга санааг илэрхийлж байна гэж үздэг. "Төр бол үйлчлэгч юм" гэсэн үзэл санааг дээрх байдлаар цаг хугацааны сунгалт дунд авч үзсэнээр төрийн үйлчлэх үүрэг өөрийнх нь гүнзгий итгэл үнэмшил болсон хэрэг биз ээ. 
Дээрх гүн гүнзгий итгэл үнэмшлийнхээ дагууд Магнай дарга гурван тодорхой зүйлийг аймагтаа хийсэн. 
Нэгдүгээрт, Төрийн түшмэдүүдийн хүнд сурталтай хатуу тэмцэл хийжээ. Энэ тухайд УИХ-ын эрхэм гишүүн Р.Нямсүрэн "Манай Баярмагнай өнгөрсөн дөрвөн жилд өөрийн аймагтаа сахилга, дэг журмыг тогтоож чадсан" гэж хэлсэн. Хэн нэгэн дарга иргэний хүсэлтэд хайхрамжгүй хандсан байдал гаргасан бол түүнд "Чи хүнд үйлчлэх гэж энэ ажлыг хийж байгаагаа одоо болтол ухаараагүй бол явж болно" гэж шулуухан хэлдэг. Магнай дарга эцэг Р.Жалсрай шигээ хатуу чанга, тууштай зан төрхтэй болох нь дээрх жишээнээ харагдах буй за. 
Хоёрдугаарт, Нарийн тооцвол төр ард түмэндээ 260 орчим төрлийн үйлчилгээ үзүүлэх ёстой. Ийм үйлчилгээний наад захын тодорхой хэсгийг тэрбээр аймгийнхаа хүмүүст шууд үзүүлж иржээ. Газрын алба, үл хөдлөх хөрөнгийн алба гээд аймгийн Засаг даргын Тамгын газарт байдаг 15-16 албаны 100 орчим хүмүүсийг дагуулан бүх сумдаар явж үйлчилгээ үзүүлсэн. Энэ үйлчилгээгээр аймгийн төв ч орж чаддаггүй хөгшид, эмгэд, ядуу иргэдэд зүйл бүрийн тусламж дэмжлэг үзүүлсэн тооцоо гарсан аж. 
Энэ бол үнэмлэхүй ойлголтоор авч үзвэл нэн буянт, цагаан мөрт ажил юм. Буянтныг дагавал буян хурдаг гэсэн үг байдаг. 
Гуравдугаарт, Амьдрал ахуйгаа ингэж авч яв, тэгж дээш тат гэсэн ухуулан мэдүүлэх, үзүүлэн таниулах олон талт ажил хийжээ. Энэ  ажлаа "Өрхийн аж ахуйг хөгжүүлэх боломж" гэсэн сэдвээр эхлэв. Дараа нь "Өрхийн аж ахуйг хөгжүүлэхэд юу саад болж байна" гэсэн асуулт тавьсан агуулгаар явуулсан. Эдгээр ажил болоод бусад зохион байгуулалтын үр дүнд 2007 оны үзүүлэлтээр хувийн аж ахуйнхны төмс, хүнсний ногооны тариалалт гурав дахин нэмэгдэж, мал 35 хувиар өсөн, 1 сая 30 мянган толгойд хүрсэн байна. Амьжиргааны энэ дээшлэлтийн  өөр нэгэн үзүүлэлт бол банкны хадгаламж эзэмшигчид 17 мянга болж гуравхан жилийн дотор тэдний хадгаламж хоёр тэрбумаар нэмэгдсэн явдал юм. Энэ үзүүлэлт бол сайн зохион байгуулагчийн ажлын эцсийн үр дүн нь ямагт хүн амын амьжиргааны дээшлэлтээр илэрдгийн жирийн жишээ. 
"Яс сайт Яван Чангарна" 
Оросын гарамгай эрдэмтэн, хүн судлаач Дмитрий Прокников олон жилийн судалгаагаараа алив нэг хүний сайн явахын эхний нөхцөл нь түүний удам угсаанд байдаг болохыг яв цав тогтоожээ. Шинжлэх ухааны  аргаар   нээсэн  энэ зүй тогтлын үүднээс  Жалсрайн Баярмагнай гэж хэн бэ? Түүний өвөг эцгийг Раага гэдэг. Раагын хүүхдүүд бүгд эрдэм номтой иргэд болон өсч өндийсөн байна. Том хүү Гүр манай анхны хүн судлаач эрдэмтэн юм. Удаахь охин Жавзмаа өндөр ашиг шимтэй "Сэлэнгэ" үүлдрийн үхрийг бий болгож, төрийн шагнал хүртэж байлаа. Дараагийн охин Бат-Очир манай алдартай урлаг судлаач билээ. 
Баярмагнайн аав Р.Жалсрай эрдмийн зэрэг хамгаалаагүй боловч хаа явсан газраа ажилсгаараа магтагдсан нэгэн. Тэрбээр 1957 онд Мал эмнэлгийн сургууль төгсөөд Дорноговь аймгийн зүүн талын таван сумыг хариуцаж, ажилд зүтгэлтэй, хүнд элбэрэлтэйгээрээ тэр үеийнхний хайрыг татсан залуу явжээ. Энэ тухай УИХ-ын гишүүн Дорноговь аймгийн Дэлгэрэх сумын уугуул Л.Одончимэд "Жалсрай хүүхдүүдээ сайн хүн болгохын тулд хал нь гаднаа, хайр нь дотроо гэсэн зарчим барьдаг" хэмээн дурсан ярив.  
Жалсрай гуайн хүүхдүүд мөн л өндөр боловсрол эзэмшсэн. Том хүү Баясгалан нь Уралын дээд сургуулийг, Алимаа Ленинград, Ариунаа, Алдармаа нар Эрхүүд дээд сургууль төгсөн өдгөө мэргэжлийнхээ чиглэлээр эрдэмтний цол хамгаалжээ. Тэдний ингэж жигдхэн сайн сайхан яваад тэдний удам угсааны өгөгдлөөс гадна бага насны нь орчны нөлөө туссан нь мэдээж. Жалсрай гуай, түүний гэргий Д.Ичинхорлоо дунд сургуулийн хими, физик, математикийн талаар жигдхэн мэдлэгтэй, ой санамжаар лут хүн байж. Иймээс хүүхдүүдийнхээ хичээлийг үе үе нэг бүрчлэн шалгаж, муу байгаад нь зохих "шагналыг" нь өгдөг байжээ. Дээр нь ээжийнх нь багшийн мэргэжлээс улбаалсан нямбай, хянуур чанар хүүхдүүдэд нь уламжлагдан үлдсэн юм. 
Жалсрайн хоёр дахь хүү Баярмагнай уурын зуухны галчаас ажил үйлсээ эхэлсэн бөгөөд дээд сургууль төгсөн агрономич болж, энэ мэргэжлээрээ дэвшиж өөдөлсөөр Алтанбулаг сумын Засаг дарга, улмаар аймгийн орлогч дарга, өдгөө төрөлх аймгийнхаа Засаг дарга болсон юм. Ийм цойлсон хэлбэрийн дэвшлийг одоо цагт "огцом карьер" хэмээн нэрлэх болсон. Харин монгол ухаанаар энэ нь "яс сайт яван чангарсан"-ы тод илрэл билээ. Өөрөөр хэлбэл мөнөөх эрдэмтэн Дмитрий Прокниковын нээлт манай Баярмагнай болон түүний хамаатан садангийн үйлс явдлаар батлагдаж байгаа нь энэ юм. 
Ж.Баярмагнайн аймагтаа хийсэн ажлыг олон талаас нь мэддэг Ёндонжамцын Балдан "Эрс зантай, хатуу шаардлагатай Магнай дарга аж ахуйн ажлыг мэддэг туршлагаараа айл өрхийн амьдралыг дээш татах аргыг хүмүүст тодорхой зааж өгч, түүнийгээ амьдрал дээр бодитоор хэрэгжүүлэхийг тэдэнд зөвлөн, өөрийн сэтгэлээрээ ажилладаг" гэж ярьж байсан юм.  
Буурцагтны шид 
Ж.Баярмагнай бол бусад ах дүүс шигээ эрдэмтэн хүн. Тэрбээр эх орныхоо газар тариалангийн хөрсийг буурцагт ургамлаар тэтгэж болох эсэхийг олон жил судалжээ. Ерөнхий онолоор бол агаарын бүтцийн 78 хувь нь азот байдаг гэнэ. Энэ азотоос буурцагт ургамал өөрийн  үндсэн дэх булцууныхаа бактериар дамжуулан авч хөрсөнд шингээдэг. 
Амьдрал дээр яг ингэдэг эсэхийг Баярмагнай Алтанбулагт агрономич байхдаа "донник" хэмээх буурцагт ургамал тариалан ажиглалт хийж эхэлсэн. Түүний энэ судалгаа, ажиглалт насан туршийнх нь ажил болсон юм. Судалгааны явцад манай газар тариалангийн хөрсний 90 орчим хувь нь азотоор дутагддаг нь тогтоогджээ. Тэрбээр 2002-2006 оны хооронд ХААИС-д докторантурт суралцаж "Газар тариалангийн төвийн бүсэд буурцагт ургамал тариалж, хөрсний үржил шимийг хамгаалах нь" гэсэн сэдвээр докторын зэрэг хамгаалсан. Энэ сэдэв нь тулгамдсан асуудалд хариу өгсөн байдлаараа, судалгааны арга зүйн нарийн, өндөр түвшингээрээ,  дүгнэлтийг зөв гаргаж тавьсан зэргээрээ үлэмж сайн  ажил болсон аж. Эрдэм шинжилгээний ажил хийсэн хүн сэтгэх, арга соёлд суралцаж, алив асуудлыг шинжлэх ухаанчаар авч үздэг болдог жамтай. Баярмагнайн энэхүү шинжлэх ухааны ажил зөвхөн өөрийнх нь хөрөнгө биш гэдэг нь ойлгомжтой. Хөрсний үржил шимийг дээшлүүлэх тэрхүү арга бодитойгоороо төдийгүй, түүний эрдэм шинжилгээний ажлын явцад боловсорсон сэтгэх өндөр чадвар ч сэлэнгэчүүдийн "хөрөнгө" юм. 
Нутаг бол нутаг 
УИХ-д өөрийн тойргоос хэн нэгний нэрийг дэвшүүлнэ гэдэг нийгэм-сэтгэл зүйн маш нарийн сонин, бас адармаатай үзэгдэл юм. Дэлхийд тогтсон жишгээр бол төр барилцах хүн ихэнхдээ төрсөн нутаг эсвэл тэр нутгаас ажил амьдралаа эхэлж, тэнд идээшсэн өндөр зэрэглэлтэй хүмүүс дэвшдэг. АНУ-ын Сенатын гишүүдийн 60 орчим хувь, Английн лордын танхимын 70 орчим хувь "өөрийн хонхор"-оос нэр дэвшдэг нь гарцаагүй үнэн. Энэ зүй тогтол нь тухайн бүс нутгийн эрх ашгаас нөхцөлдөж гарчээ. Төрд үнэхээр шалгарсан сайн хүнээ явуулах нь тухайн бүс нутгийн нэр төрийн хэрэг байдаг. Энэ үүднээс авч үзвэл Ж.Баярмагнай олон шалгуурт тэнцэж буй юм. 
Аймаг сум дамжин төрийн удирдах ажил хийж явсан, ингэж явахдаа ажлаа хийсэн шиг хийж, өөрийн аймгийн ард олныхоо амьдралыг өөд нь болгож байсан гэгээн зам мөртэй хүн төрд хэрэгтэй. Жишээлбэл, тэрбээр Алтанбулагийн Засаг дарга байхдаа "Амьдрал хашаанд бий" гэсэн уриа дэвшүүлж, айл бүрийг хашаандаа худаг гаргаж, ногоо тарьж, гахай, шувуу үржүүлэхийг шаардаж шахан амжилт олж байлаа. Тэрбээр худаг гаргасан айлыг 20 мянган төгрөгөөр шагнан өөдрөг амьдрах эрмэлзлэлийг төрөөс эдийн засгаар тэтгэх аргыг бодон олж байжээ. Энэ мэтээр зон олны аж төрөхүйг хөтлөх ухааныг сийлж явсан хүн УИХ-д хэрэгтэй нь мэдээж юм. Түүний хөдөө аж ахуйн мэргэжил нь ч гэсэн манай амьдралын суурь хэв маягийг төлөөлж буй нь сайн хэрэг. Агрономич мэргэжилтэй хүн, тэр тусмаа энэ чиглэлээр нарийн дээд эрдэм ухаан эзэмшсэн хүн УИХ-д ховор, бараг байдаггүйг сэтгүүлч би мэднэ.
Ш.Цэрэнпил 


