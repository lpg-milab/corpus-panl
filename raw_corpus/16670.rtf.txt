№80 (16670]     
1987 оны дөрөвдүгээр  сэрын 3
Геологи хайгуулын ажлын чанар

Ашигт малтмалын нөөц болон дагалдах зүйлийн үнэлгээг бүрэн гүйцэд гарган улмаар уул уурхайн үйлдвэрийн техник эдийн засгийн үзүүлэлтийг сайжруулж, үр ашгийг дээшлүүлэх асуудал геологи хайгуулын ажлаас шууд хамаардаг учраас хайгуулыг чанаргүй хийвэл бүхэл бүтэн үйлдвэр байгуулах боломж алдах эсвэл байгуулсан үйлдвэр түүхий эдээр гачигдах хүртэл уршиг тарьж эдийн засгийн ихээхэн хор хохирол учруулахад ч хүрч болно. Хээрийн эрэл хайгуулд аргачлалын алдаа гаргасан, ашигт малтмалын нөөцийн тооцоо хийх, түүнийг хянах явцад хайнга хандсанаас зарим ордын тогтоосон нөөц уул уурхайн ашиглалтын явцад анхныхаасаа ихээхэн зөрж дахин боловсруулалтыг хэдэн жилээр сунжруулан хийхээс аргагүйдсэн тохиолдол сүүлийн жилүүдэд гарлаа. Тиймэрхүү тохиолдлын нэг нь Хар- Айрагийн бүлэг орнуудын хайгуулын нөөц ашигласан хэмжээнээс ихээхэн зөрж байгаа баримт бөгөөд геологи хайгуулын ажлын чанар хангалтгүй байсантай шууд холбоотой. Хайлуур жоншны нэг орд газарт өнгөрсөн онд нарийвчилсан хайгуулын тороор өрөмдсөн арван цооногийн гурав нь чанарын шаардлага хангаагүй учир дөчөөд мянган төгрөгийн үргүй зардал гаргасан төдийгүй эрэл, урьдчилсан хайгуулын үеийн тавиад цооногийн зөвхөн зургаа нь чанарын зохих түвшинг хангаж, бусад нь ямар нэг доголдолтой байсан учир тэн хагасаас илүүг нь дахин өрөмдөж, урьдахь бүх ажлыг шалган магадлахад хүргэж ихээхэн хохирол учруулжээ. Нэг ийм цооног гологдол болсноор наад зах нь 14-15 мянган төгрөгийн үргүй зардал гардаг нь геологи хайгуулын хамт олон, хүмүүсийг өрөмдлөгийн технологийн үйлдэл бүрийг нарийн чанд хийж, чанарыг ажлын үе шат бүрт хангахыг ноцтой сануулж: байна. 

Геологийн салбарын хэмжээгээр эрэл, зураглалын үе шатны ажлын чанар муу, эцсийн үр ашиг хангалтгүй байгаа талаар өнгөрсөн оны сүүлчээр Геологи, уул уурхайн үйлдвэрийн Яам холбогдох мэргэжлийн инженер техникч тэргүүний ажилчдыг оролцуулан ажил хэрэгч ярилцаж, ажлын чанарыг сайжруулах тодорхой зорилт дэвшүүлсэн сайшаалтай эхлэлийг эцсийн үр дүнгээр бататгах хэрэгтэй болж байна. урьдахь гологдлуудыг бүрэн арилгаж, тэдгээрийг давтан гаргахааргүй үр нөлөөтэй арга хэмжээ авч, хайгуулын ажлын чанарыг баталгаажуулах ёстой. 

Өрөмдлөгийн чанар нь юуны урьд тухайн ээлжийн мастер, ажилчин хоёрын мэргэжлийн ур чадвар, хариуцлага, сахилгаас шалтгаалж, дээжийн гарцаар хэмжигддэг. Хээрийн хүнд нөхцөлд өдөр шөнөгүй тасралтгүй хийдэг өрөмдлөгийн ажлын явцад мастер, ажилчин ажилдаа хайхрамжгүй хандаж, гярхай биш байснаас гологдол гаргаж хамт олны удаан хугацааны шургуу ажлын бүтээлийг үргүй болгоход хүрэх учир ажлын байр бүрт технологийн сахилгыг чанд сахиж, үйлдэл бүрийг өндөр хариуцлагатай хийх нь хайгуулын ажлын чанарыг сайжруулах нэг арга зам юм. 

Геологийн үйлдвэрлэлийн техник, технологийг байнга сайжруулах нь ажлын чанарыг дээшлүүлэх үндсэн нөхцөл байтал сүүлийн үед геологийн салбарт уул, өрмийн техникийн шинэчлэлт удааширснаас Дархан хот, төвийн болон зураглалын экспедиц зэрэг газарт өрмийн суурь машины бараг гуравны нэг илүү нь нормативт цагаа нэгэнт ажиллаж гүйцээн, хуучирч муудсан байна. Гол төрлийн тоног төхөөрөмж, материал, сэлбэг дутагддаг мөртөө үйлдвэрлэлээс хасагдсан машин механизм, сэлбэг материалын үлдэгдэл Геологи, уул уурхайн үйлдвэрийг Яамны системийн байгууллагуудад их хэмжээгээр хуримтлагдан үйлдвэрлэлийн эдийн засагт << үхмэл >> дарамт болж төлөвлөгөөний жигд биелэлт, чанарын үзүүлэлтэд муугаар нөлөөлж байна. Олон жилийн байдлаар үзэхэд он оны эцсээр хийсэн өрөмдлөгийн ажилд чанарын доголдол илүү их гарч байгаа нь үйлдвэрлэлийн жигд ажиллагаа алдагдсаны шууд үр дагавар гэдгийг өрөмдлөгийн бригадын мастер, өрөмдөгч бүр анхаарч, сар, улирал бүр жигд ажиллахыг эрмэлзвэл зохино. 

Геологи хайгуулын ажлын тайлан эцсийн дүндээ хээрийн судалгаа, дээжлэлт, лабораторийн шинжилгээний чанарын хэмжүүр учраас тэдгээрийг нарийн нягт, үнэн зөв хийх нь бүх ажлын чанарыг сайжруулах нэн чухал хөшүүрэг юм. Геологи-гидрогеологийн 1: 500000-ын иж бүрэн зураглалын ажлын үр дүнгийн тухай зарим тайланг хэсэгчлэн авч үзэхэд урьд явуулсан судалгааны дүгнэлтийг давтсан, хуулбарласан зүйл тайлан бүрийн арав гаруй хувийг эзэлж байна. Дунд, том масштабын зураглалын ажлаар ашигт малтмалын байршлын зүй тогтлыг тогтоох оролдлого хийгээгүй, прогнозын үнэлгээ өгөөгүй, цаашид хийгдэх геологи хайгуулын ажлын чиглэлийг тогтоогоогүй, тайлан зохиох хугацааг үндэслэлгүй сунжруулсан баримт ч байна. Ийм дутагдал эцсийн эцэст ажлын зохион байгуулалт хангалтгүй, инженертехникийн ажилтан нарын мэргэжлийн чадвар, идэвх чармайлт сул, хээрийн судалгааны ажлыг оромдсоноос гол төлөв шалтгаалжээ. 

Техник - эдийн засгийн зарим үндэслэл, металлогений судалгааны чанар муугаас тэдгээр нь үйлдвэрлэлд төдий л үр ашиг өгөхгүй байна. Геологи, уул уурхайн үйлдвэрлэл, эрдэм шинжилгээний байгууллагын хийсэн ажлын чанар муугаас болж зэс-молибден, цайр, цагаан тугалга зэрэг ашигт малтмалын зарим ордын техник-эдийн засгийн үндэслэлийг хоёроос таван удаа дахин зохиож нэмэлт, тодотгол оруулж байжээ. Техник - эдийн засгийн үндэслэлийг ингэж чанаргүй хийх нь геологи хайгуулын ажлын үе шатны дэс дарааллыг алдагдуулан, эрлийн ажилд тавих хяналтыг сулруулах, ашигт малтмалын ордод иж бүрэн үнэлгээ өгөх асуудлыг хийдүүлэх зэрэг давхар хор хохиролтой учраас дутуу анхаарах ёсгүй. 

Одоо геологийн хээрийн ажил ид өрнөх үе эхэллээ. Геологийн анги, экспедицийн удирдах хүмүүс төлөвлөгөөг тоогоор биелүүлэхийг урьдал болгож, чанарыг хараа хяналтаасаа гаргадаг хуучирсан арга барилаа бүрмөсөн өөрчлөх ёстой. Үүнд нам, захиргаа, олон нийтийн байгууллагууд ч онцгой анхаарал тавьж геологи хайгуулын ажлын чанарт эргэлт гаргахад нөлөө, туслалцаа үзүүлэх хэрэгтэй байна. 

