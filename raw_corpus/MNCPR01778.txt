Монголын газар шороо Солонгосчуудад падгүй

Бид үйл ажиллагаагаа нэг өдрийн ч болов өмнө эхлүүлмээр байна 
Монгол Улсад газар өмчлүүлэх хууль гарснаас хойш иргэдийн дунд газрын маргаан тасарсангүй. Үүнд нь  ёс юм шиг гадаадынхан заавал хутгалддаг болчихож. Энэ сарын 6-нд Баянгол дүүргийн нутаг дэвсгэрт газрын маргаан дэгджээ. Гурав, дөрөвдүгээр хорооллын Мянган нэрийн барааны   дэлгүүрийн урд талбайд барилга барих зөвшөөрлөө авсан "Эвсэг жаргал" хоршоо энэ өдөр ажлаа эхлүүлэхээр төлөвлөж машин техникээ бэлдэн ирээд "Касс таун" ХХК-ийн эсэргүүцэлтэй тулгарчээ. 
Та бидний  "Cass" шар айргаар нь сайн мэдэх болсон "Касс таун" ХХК нь  газар эзэмших албан ёсны зөвшөөрөлгүй хэрнээ анхнаасаа л энэ газарт санаархаж сүүлийн нэг сар хэртэй хугацаанд хамгаалалтын алба хөлслөн мануулж байгаа аж. 
Нэгэнт л өөрсдийн эзэмшлийн газартаа барилга барих эрхээ авсан "Эвсэг жаргал" хоршоо дээрх  байдлаас болж сар гаруй ажлаа хойшлуулсан ч барилга эхлэх хугацаа нь болсон учраас тийнхүү очоод хүмүүсээ гэмтээн, зодуулж хохирчихоод байгаа аж. Уг нь хууль ёсны дагуу цагдаагаар хамгаалуулахаар тухайн өдөр  дүүргийнхээ  цагдаагийн хэлтэс, 102 шуурхай алба, ЗЦГ-аас тусламж хүссэн байна. Хүчний байгууллагынхан газар дээр нь ирсэн ч харамсалтай нь туслахыг хүсээгүй, харин ч гэм буруугүй хүмүүсийг баривчилж хорьсон байна. Тэр өдөр маргаан гарах үеэр  ойролцоо явж байсан иргэд юун маргаан болохыг сонирхож  "Солонгос Монгол хоёр газар булаалдаж байна. Монголынхоо талд орно"  гэж цөс хөөрөн дайрч байгаад "Касс таун"-ны  хөлсөлсөн хамгаалалтын албаныханд зодуулан,  улмаар машинд мөргүүлж гэмтлийн эмнэлэгт ч хүргэгдсэн байна.  Азаар энэ үеэр хүний амь эрсдээгүй. Хэрвээ хүний амь эрсэдсэн бол  бөөн асуудал босч ирэх байсан гэж "Эвсэг жаргал"  хоршооны гишүүд ярьж байв.   
Дээрх газарт 1998 онд БГД-ийн тохижилт үйлчилгээний хэлтсээс үйлчилгээний зориулалттай есөн павильон барьж иргэдэд тус бүрийг дөрвөн сая төгрөгөөр зарсан. Авсан иргэд нь тус бүрийн нэр дээр БГД-ийн газрын албатай гэрээ хийж газар эзэмших эрхийн гэрээг таван жилийн хугацаатай авч үйл ажиллагаа явуулж иржээ.  Улмаар 2000 оноос хотын өнгө үзэмжийг гутаагаад байна гэж хот тохижилтоос мэдэгдэл ирж  хоёр тал ярилцаж тухайн газарт орчин үеийн  өнгө дизайн сайтай  барилга барихаар тохиролцжээ.  Тэдгээр хүмүүсийг тухайн үед "Алтанцэцэг нарын 16 иргэн" гэдэг  байсан  бөгөөд одоо тэд "Эвсэг жаргал"  хоршоо байгуулаад байгаа юм. 
Нэгэнт л тохиролцсон учраас тэд Нийслэлийн Засаг даргад хандан   барилгынхаа ерөнхий зураг төслийг гаргаж. Мэргэжлийн комиссын хурлаар барилга барих зөвшөөрлөө авчихаж.  
Уг нь тэдний эзэмшиж байсан талбай нь 720 метр квадрат боловч бүгдийг нь өгөөгүй. 160 метр  квадрат газар эзэмшүүлэхээр 2004 оны зургадугаар сарын 10-нд тэр үеийн хотын дарга М.Энхболдын захирамж гарсан байна. Үлдсэн газрыг өөр ямар ч хамаагүй хүмүүст  хувааж өгсөн ч цаана нь 160 метр квадрат талбай газар эзэнгүй үлджээ. "Эвсэг жаргал" хоршооныхон нэгэнт л өөрсдийнх нь эзэмших ёстой газар учраас дахин өргөдөл гаргаж энэ дагуу  2006 оны дөрөвдүгээр сарын 19-нд тэр үеийн Нийслэлийн Засаг дарга Ц.Батбаяр, хотын ерөнхий архитекторч Нацагдорж, нийслэлийн газрын албаны дарга Төмөрхуяг, БГД хариуцсан мэргэжилтэн Сүхчулуун, дүүргийн архитекторч  Цэнд-Аюуш, дүүргийн Засаг даргын  орлогч Амгалан Дүүргийн газрын албаны дарга Буян-Өрнөх нарын хүмүүс ирж газар дээр нь шалгаад  Хотын дарга  тэдэнд  321 метр  квадрат газар эзэмшүүлэх захирамж гаргасан байдаг. 
Тэгээд ажлаа эхлүүлэх гэтэл "Касс таун" ХХК  "Манай газрыг өглөө" гээд Нийслэлийн захирагчийн албыг  шүүхдэж эхэлжээ.  Гэхдээ  "Касс таун"  хуурамч бичиг баримт бүрдүүлж давхар эзэмшиж байсан нь гурван шатны шүүхээр тогтоогдож "Эвсэг жаргал" хоршоонд газар эзэмших эрхийг хэвээр үлдээжээ. 
"Касс таун" нь  2003 оны арванхоёрдугаар сарын 22-нд БГД-ийн тэр үеийн Засаг дарга Зоригоор 718 метр  квадрат  эзэмших захирамж гаргуулчихсан  мөртлөө газар авах хүсэлт нь 2004 онд гарсан зэрэг анхнаасаа "но"-той бичиг баримт байхад тэрийг нь  захиргааны хэргийн шүүх хүлээн авч хэрэг үүсгэж тийнхүү бүтэн хоёр жилийн ажлыг нь  алдуулжээ. Энэ мэт "Касс таун"-ны учруулсан хохирол багадаагүй атал дахин барилгын ажилд садаа болж хашаа болон зарим эд зүйлсийг эвдчихээд эзэн нь юм шиг авирлаж байна. Үүний цаана асар том хамгаалалт байгаа учраас тэд айхгүй байна. Гадныхан монголчуудыг илт цагаан дээрэлхэж байна, цагдаа нар тэдэнд үйлчилж байна гэж иргэд  гомдоллож байв. 
"Касс таун" нь Солонгосын хөрөнгө оруулалттай компани бөгөөд Монгол талын захирал нь Энхбат гэдэг залуу бий. Энэ сарын зургаанд болсон газрын тэмцлийн үеэр Энхбат гэгч  баахан хамгаалагч хөлсөлчихөөд цонхоороо хараад зогсож байхад цагдаа нар  халдаж орж чадахгүй. Харсаар байж эзэн нь байхгүй байна гэх зэргээр тайлбар хэлчихээд цагдаагийн үүрэг даалгавар биелүүлээгүй гэсэн нэрийдлээр гэмгүй хүмүүсийг баривчлаад хорьчихсон. Тэр хойгуур нь "Касс таун" барилга барих талбай дээр өөрийн эзэмшлийн найман  машин зогсоочихоод өнөөг хүртэл хөдөлгөөгүй байгаа гэнэ. 
"Эвсэг жаргал" хоршооноос маргаанаа эцэслүүлэхээр Дүүргийн цагдаагийн газарт хандаад байгаа боловч  "Касс таун" өмгөөлөгчөө явуулж  энэ сарын 16-ныг хүртэл түр хүлээчих. Бид улсын ерөнхий шүүгчид хандсан байгаа. 16-нд нэг хурал болно гэсэн учир битүүлэг зүйл хэлснээс асуудал хэзээ шийдэгдэх нь тодорхойгүй болоод байгаа аж. Үүнээс үзэхэд Нийслэлийн захиргааны хэргийн анхан шатны шүүх, Улсын дээд шүүхийн давж заалдах болон хяналтын шатны шүүх зэрэг есөн удаагийн шүүх хурлын шийдвэр, магадлал, тогтоолууд нь хүчин төгөлдөр биш болж, энгийн иргэд болон шүүхийн байгууллагынхан хоёр жилийн турш цагаа дэмий үрсэн хэрэг болж таарах нь. Нэртэйгээр нь Ерөнхий шүүгч Батдэлгэр нь ганцаар ажиллаж, бусад шүүхийн байгууллага татан буугдаж, улсын төсвийг хэмнэмээр санагдана.       
Ийнхүү жирийн иргэдийн найман жилийн турш хөөцөлдөн олж авсан газрыг Солонгос эзэнтэй шар айраг худалдаалдаг газар хүчээр авахаар улайрч байна. Гурван шатны шүүхээр эзэмших хүнийг нь тогтоогоод өгчихсөн байхад  харийн орноос тэнүүчилж ирсэн  ганцхан хүний  турхиралтаар монголчууд ийнхүү хоорондоо хэмлэлдэж  байна. Монгол Улсын иргэнээс илүү эрхтэй, Монголын шүүхийн шийдвэрийг үл тоомсорлогч тэр этгээд хэнд тэгтлээ найдна вэ.  
Манайхны нэг хамгаалагчийн цагийн хөлс нь 25 мянган төгрөг байдаг гэж дуулсан. Сар гаруй хугацаанд өдөр бүр 20-30 хамгаалагч хөлсөлдөг гэнэ. Мэдээж тэр нь Энхбат гэгчээс бус Солонгосын этгээдийн халааснаас гарч байгаа болохоор хэдэн өдөр хичнээнээр нь хамгаалсан ч яахав. Хамгийн гол нь тэнд ажиллаж байгаа монголчууд Солонгос эзнийхээ төлөө юу ч хийхээс буцахгүй. Эзэндээ л үнэнч байвал бусдад  зодуулах, машин доогуур хөлөө хийхэд ч бэлэн гэж сүрдүүлдэг тухай "Эвсэг жаргал" хоршооны хүмүүс ярьж байлаа. Монголчуудаа гадны тэнүүлчдийн гар хөл болохоо хэзээ болих юм бэ. Энэ мэтчилэн гадныханд газар нутгаа худалдсаар байх уу  хэмээн халаглах хүн олон байна. 
Үнэхээр ч Солонгосчууд газрын маргаанд мэргэшсэн гэж ярилцдаг нь оргүй ч  зүйл биш бололтой. Уг нь газар Монгол Улсын өмч байтал энэ улс оронд хэнд, юугаа өгөхийг мэддэг эзэн нь алга. 
Төрийн түшээд ээ УИХ-ын зөөлөн суудалд залрах гэж хөнжилдөө ч орох завгүй хөнөөлдөн тэмцэлдэж байхад чинь хөл доор чинь байгаа энгийн иргэдийн амьжиргаагаа дээшлүүлэх боломжийг гадны луйварчид булаах гэж байгааг та бүхэн харсан ч хараагүй юм шиг, сонссон ч сонсоогүй юм шиг явсаар байх уу. Баянгол дүүргээс нэр дэвшигчид нь энэ том мөргөлдөөнд оролцож, энгийн иргэдийнхээ төлөө зөв, шударга шийдвэр гарахын оронд мөргөлдөөн болсон 18 дугаар хорооны нутаг дэвсгэрийн иргэд, хөдөлмөрчидтэй уулзах уулзалтаа тодорхойгүй хугацаагаар хойшлуулан тойрон аялсаар явна. Өөрийн улсдаа газар эзэмших эрхтэй, ажил эхлэх зөвшөөрөлтэй монгол иргэдээ харж хамгаалах хүн байна уу. Та бүхэн хэзээ морилон саатаж бидний үгийг сонсох вэ? 
Бүх зөвшөөрлөө авсан бид үйл ажиллагаагаа нэг өдрөөр ч болов наашлуулмаар байна гэж "Эвсэг жаргал" хоршооны гишүүд хүсч байна. 
Д.Цолмон
