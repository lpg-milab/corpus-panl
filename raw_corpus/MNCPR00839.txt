Хорих ангиас ялтан оргох явдлыг таслан зогсооно

Нийслэлийн прокурорын газрын Ял эдлүүлэх ажиллагаанд хяналт тавих хэлтсийн дарга Б.Базархандтай уулзаж ярилцлаа. 
-Танай хэлтэс ямар газруудад хяналт тавьж ажилладаг вэ? -Шүүхээр шийтгүүлсэн, хорих болон хорихоос өөр төрлийн ялаар шийтгүүлсэн хүмүүст прокурорын зүгээс хяналт тавьж ажилладаг. Манай хяналтад Нийслэлийн хэмжээнд ганц байдаг "Ганц худаг" дахь урьдчилан хорих байр болон 11 хорих анги байдаг. Мөн манайх Шийдвэр гүйцэтгэх албаны газарт хяналт тавьж ажилладаг. Шийдвэр гүйцэтгэх алба нь хорихоос өөр төрлийн ялыг буюу торгох, албадан ажил хийлгэх, тэнсэн ялтай хүмүүст шийдвэрийг гүйцэтгүүлэх үүрэг бүхий байгууллага. Нийслэлийн прокурорын газар нь 2005 оныхоо ажлыг дүгнэхэд Ял эдлүүлэх ажиллагаанд хяналт тавих манай хэлтэс улсын хэмжээнд ажил үүргээрээ I байрт тэргүүлсэн. Шүүхийн шийдвэр гүйцэтгэх албанаас ажил үүргийн биелэлтээрээ Сонгинохайрхан дүүргийн прокурор, тус дүүргийн Шийдвэр гүйцэтгэх алба тэргүүлсэн. -Танай хэлтсээс зохион байгуулсан Хорих ангийн удирдлагууд болон Шийдвэр гүйцэтгэх албаныхныг оролцуулсан семинарын үеэр энэ онд хэрэгжүүлэх ажлын чиг, хандлагаа гаргасан. Энэ үеэр юу яригдав? -Энэ сарын 25-ны өдөр Нийслэлийн Шийдвэр биелүүлэх гүйцэтгэх албаны хамт олонтой өнгөрсөн оныхоо ажлыг дүгнэх, хэрэгжүүлэх зорилтуудыг зөвлөлдсөн семинар боллоо. Нийслэлийн хэмжээнд 2005 онд торгуулах ялаар шийтгүүлсэн 240 хүний 848.528.000 төгрөг байсан. Үүнийг биелүүлэх зорилт гарган ажилласнаар 138 хүний 696.714.000 төгрөгийн торгуулийн ялыг биелүүлэхэд хяналт тавьж ажиллалаа. Үүнийг биелүүлэхийн тулд өнгөрсөн оны аравдугаар сард 45 хоногийн аян зохиож байсан нь өнөөдөр ийм үр дүнтэй байгаа болов уу. Үлдсэн 100 гаруй нь төлбөрийн чадваргүй, шүүхээс их хэмжээний торгуулийн ял оногдуулсан хүмүүс. Нэгэнт шүүхээс ял оногдуулсан учраас бидэнд өөрчлөлт хийх эрх мэдэл байхгүй, биелүүлэх л үүрэгтэй. Шүүхээс торгуулийн ял оногдуулахдаа төлөх чадварыг бодит байдалтай нь уялдуулан анхаарах хэрэгтэй болов уу. Одоо бидний цаашдын зорилт бол торгох ялын биелэлтийг 90 хувьд хүргэж, торгох ялаар шийтгүүлсэн хүмүүсийг ял завшуулахгүй байх юм. Үүнийг 2006 оны гол зорилтоо болгож ажиллана. Энэ талаар саяны зөвлөлгөөн дээр яригдсан. -Хоригдогсод амиа хорлох явдал удаа дараа гарч байгаа. Үүн дээр хяналт хэрхэн тавьж ажиллаж байгаа вэ? -Сүүлийн үед олон удаагийн болон онц хүнд гэмт хэрэг үйлдсэн этгээд, хэрэг нь шүүхээр шийдвэрлэгдэн ялын дээд хэмжээ болох "Цаазаар авах" ял сонссон хоригдогсод амиа хорлох явдал хэд хэдэн удаа гарсан. 2005 онд хорих ангид ял эдэлж байгаа хоригдлуудаас нэг хүн амиа хорлосон. Урьдчилан хорих төвд гурван хүн нас барсан. Ийм явдал гарсан нь ялангуяа цаазаар авах, шийтгүүлсэн ялтнуудын сэтгэхүйд буруугаар нөлөөлж хоригдогсод амиа хорлох явдал ихсэх хандлагатай болоод байгаа. Прокуророос тавих хяналтыг урьд өмнөхөөсөө илүү хүчтэй тавих шаардлагатай байгаа. Хорих ангиудад хүний эрхийг зөрчсөн явдал гаргахгүй байх, ялтан оргохгүй байх, өвчнөөс бусад шалтгаанаар ялтан амиа алдахгүй байхад гол анхаарлаа хандуулан ажиллаж байгаа. 2005 онд холбогдох газрууд тал талаасаа хүчин чармайлт гарган ажилласны үр дүнд хорих ангиудад гардаг гэмт хэрэг зөрчлийн тоо буурсан. Гэтэл хоригдож буй ялтны тоо өмнөх жилийнхээс 846-гаар өссөн. Хэдий ялтны тоо өссөн ч бид гарч буй гэмт хэргийн тоог бууруулж чадсан нь амжилттай үнэлгээ. -"Ганц худаг"-ийн урьдчилан хорих байранд нас барсан хүний тоо жил ирэх тусам ихсээд байгаа. Энэ ямар учир шалтгаанаас үүдэлтэй вэ? -Өвчнөөр нас барсан хүмүүсийн тоо ихэсч байгаа. Цагдан хорих 461 дүгээр хорих анги 360 гаруй хүн хүлээн авах хүчин чадалтай. Гэтэл улсын эдийн засгийн ядуу байдал, ажилгүйдлээс болж гэмт хэрэг жил ирэх бүр өсөөд байдаг. Үүнтэй холбогдуулж хорих байранд саатуулагдах хүмүүсийн тоо ихэсч өнөөдрийн байдлаар 848 хүнтэй байна. Үүнээс 467 нь мөрдөн байцаалтын шатанд сэжигтэн яллагдагчаар хоригдож байгаа. Үлдсэн 359 нь шүүхээр ороод таслагдчихсан давж заалдах болон, хяналтын шатандаа хүлээгдэж байгаа хүмүүс бий. Нийслэл дүүргийн шүүхийнхэн хэлэлцэгдэж байгаа хэргээ хугацаанд нь түргэн шийдвэрлэж байвал "Ганц худаг" дахь хүний тоо тодорхой хэмжээгээр багасна байх. Хэдийгээр нэг өрөөнд хоёр хүн байлгах ёстой ч ачаалал ихээсээ болж 4-5, заримдаа бүр найман хүнийг нэг дор хорьж байна. Өрөөн дотроо бие биенээсээ давуу эрх эдлэх гэсэн зөрчилдөөн, хоолоо булаацалдах байдал ажиглагддаг . Үүнийг бид аль болохоор гаргуулахгүй гэж байгаа ч бүрэн таслан зогсоож чадахгүй байна. Харин гадны нөлөөтэйгээр хянагч, хэн нэгэн гаднаас хууль бусаар ялтнуудыг дэглэх, бороохойдох гэх мэт явдал урьд нь гарч байсан бол 2005 онд үүнийг бүрэн таслан зогсоож чадсан. -Хорих ангиас хоригдлууд оргох нь ихэссэн. Өнгөрсөн онд хичнээн хоригдол оргов? -Хорих ангиас хоригдлууд оргох явдал гарах болсон. Ихэнхийг нь эргүүлэн баривчилсан байгаа. Саяхан Амгалан дахь хорих ангийн 421 дүгээр ангиас оргосон БНХАУ-ын иргэнийг баривчилсан. -Нийслэлийн хэмжээнд хорих ангид нийт хичнээн хүн хүмүүжиж байгаа вэ? -2588 ялтан ял эдэлж байгаа. Үүний 315 эмэгтэй, 100 нь насанд хүрээгүй хүүхэд. Өнгөрсөн хугацаанд прокурорын газраас дээрх хорих ангиудыг 27 удаа шалгаж, 97 удаа танилцаж, 163 зөрчил илрүүлсэн. Зөрчлийг арилгуулахаар прокурорын 23 шаардлага бичиж, хоёр тогтоол гаргаж ажилдаа хариуцлагагүй хандсан нэг ажилтанд эрүүгийн, 18 ажилтанд сахилгын арга хэмжээ авсан. Мөн энэ хугацаанд эрх нь зөрчигдсөн 57 ялтны эрхийг сэргээсэн. Хорих 11 ангиас ялынхаа тал хувийг эдэлж засрал хүмүүжлээ үзүүлсэн 814 ялтны материалыг хянан хэлэлцэж прокурорын дүгнэлт үйлдэж шүүхээр шийдвэрлүүлж хугацаанаас нь өмнө тэнсэн суллуулсан. Үүнээс гадна Нийслэлийн прокурорын газрын Ял эдлүүлэх ажиллагаанд хяналт тавих хэлтэс нь захиргааны зөрчлийн хэрэг бүртгэх ажиллагаанд давхар хяналт тавьж ажилладаг. Улсын болон Нийслэлийн мэргэжлийн хяналтын газар болон түүний харьяа газрууд, цагдаагийн газар, дүүрэг хороод байцаагч нараас оногдуулсан сахилгын шийтгэлийг хянаж зөрчлийг арилгуулдаг. Манай хэлтэс Улсын болон Нийслэлийн Мэргэжлийн хяналтын газартай нягт холбоотой ажилладаг. Тухайлбал, хорих ангиудын эрүүл ахуйн байрын нөхцөл байдлыг мэргэжлийн газар шалгаж хоригдож байгаа хүмүүсийн эрүүл мэндэд анхаарал тавьдаг. Энэ 2006 онд ялтныг прокурорын зөвшөөрөлгүйгээр ангиас гадуур ажиллуулахгүй байх, өвчнөөс бусад нөхцөлд ангийн хэмжээнд ялтны нас баралтыг гаргуулахгүй байх, хорих ангиас ялтан оргох явдлыг бүр мөсөн таслан зогсоох зорилтуудыг тавьж ажиллана. 
Б.Долзодмаа
