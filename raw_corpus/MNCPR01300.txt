Жагсагчид талхны үнэ бууруулах найдлага төрүүллээ

-Засгийн газар, Монголын ҮйлдвэрЧний эвлэлийн холбоо, Ажил олгогЧ эздийн холбоо нэгдэн Үнийн хӨӨрӨгдлийг хэлэлцэхээр болжээ- "Үнийн хөөрөгдлийг хязгаарла", "Мөнгөний бодлого алдагдаж байгааг Засгийн газар, Монголбанк анхаарч арга хэмжээ нэн даруй ав.
Ичмээр юм аа", "Нийгмийн даатгалын мөнгийг төрийн сангаас салгая" гэх лоозон барьсан иргэд өчигдөр 15 цагт Үйлдвэрчний эвлэлийн соёлын төв ордноос жагсаалаа эхэлсэн юм. 20 гаруй байгууллагын дэргэдэх үйлдвэрчний эвлэлийн салбар хорооноос бүрдсэн 2000 шахам иргэдийн олонхи нь ногоон хувцсаар ижилсэж, үнийн хөөрөгдлийг бууруулахыг шаардсан лоозон барьсан байв. Тэднийг Сүхбаатарын талбай руу алхахад Баруун дөрвөн замаас Зүүн дөрвөн зам руу чиглэх хөдөлгөөн зогссон байлаа. Жагсагчид "Талхны үнийг бууруул", "Иргэдийн амьдрал доройтлоо" гэж хашгирч байлаа. Жагсагчдын нэг болох П.Н.Шастины нэрэмжит III эмнэлгийн асрагч Н.Удвал "Эмч нарын дундаж цалин 240 мянган төгрөг байдаг. Харин эмнэлгийн ажилчдынх 100-120 мянган төгрөг. Энэ мөнгө бидний амьдралд яагаад ч хүрдэггүй. Одоо хүүхдүүддээ талх ч авч өгч чадахгүйд хүрээд байна" гэж байлаа. Мөн жагсагчдыг дэмжиж байна гэсэн С.Болдбаатар "Би жүжигчин хүн. Өнөөдөр ард түмний амьдрал үнэхээр доройтож байна. Энд цугласан иргэн бүр талхны үнийг буулгах л зорилготой. Хоол унд нь хүрэлцээтэй бол шуурган дунд жагсах шаардлага алга" гэсэн юм. Жагсагчид УИХ, Засгийн газарт хүргүүлэх шаардлагаа Сүхбаатарын талбай дээр бичиж байлаа. Монголын үйлдвэрчний эвлэлийн холбооны ерөнхийлөгч С.Ганбаатар "Бид үнийн хөөрөгдлийг зогсоох шаардлагыг дөрвөн жилийн өмнөөс тавьж эхэллээ. Одоо бид УИХ, Засгийн газраас тоймтой хариу авах цаг болсон. Энэ удаагийн тэмцэл ямар нэгэн улс төрийн санаа байхгүй. Харин үнийн хөөрөгдлийг бууруулахыг шаардсан сануулга. Төр арга хэмжээ авахгүй бол иргэд дараагийн алхмаа хийнэ" гээд Төрийн ордон руу оруулахгүй бол тарахгүй гэдгээ мэдэгдсэн юм. Жагсагчид нэгдүгээрт, талхны үнийг 450-500, нэг кг гурилыг 550-600 төгрөгөөс хэтрүүлэхгүй байх, шударга бус өрсөлдөөнийг хянан зохицуулах эрх зүйн орчныг бүрдүүлэн гурван талын хяналтын тогтолцоог бий болгох, хоёрдугаарт нийгмийн даатгалын хөрөнгийг төрийн сангаас салгаж, нэгдсэн санд байршуулах, Засгийн газраас Нийгмийн даатгалын санд төлөх гурван триллион төгрөгөө өгч байршуулах шаардлагыг УИХ, Засгийн газарт хүргүүлэхээр боллоо. Мөн даатгуулагчдын нэрийн дансанд хуримтлагдсан шимтгэлийн мөнгийг арилжааны банкинд байршуулан хүүгийн орлогын хэмжээг нэмэгдүүлэх хэрэгтэй гэж үзэж буй аж. Энэ шаардлагыг С.Ганбаатар нарын таван хүн эрх баригчдад танилцуулахаар Төрийн ордон руу орсон юм. Энэ үед Төрийн ордны хашаанд цэрэг, цагдаагийнхан хамгаалалтад гарсан байлаа. Иргэд талхны үнийг бууруултал эндээс явахгүй хэмээн төрийн ордны хашааг тойрон жагсаж, бөмбөр нүдэцгээж байлаа. Энэ удаад жагсагчид хамгаалагчдын дунд зөрчил гарсангүй, харьцангуй тайван байв. 17.35 цагт Төрийн ордон руу орсон таван төлөөлөгч гарч ирснийг жагсагчид уухайлан угтаж авав. С.Ганбаатар "Иргэд ээ бидний тэмцэл үр дүнд хүрлээ. Ерөнхий сайд С.Баяр биднийг хүлээн авч уулзахдаа даваа гаригийн 16 цагт үнийн хөөрөгдлийн асуудлаар Монголын үйлдвэрчний эвлэл, Ажил олгогч эздийн холбоотой хамтран хэлэлцэж нэгдсэн тооцоо хийж, өргөн хэрэглээний барааны үнийг тогтоохоор боллоо. Мөн нийгмийн даатгалын санд төлөх өрийн асуудлыг тооцно гэдгээ амласан. Харин УИХ-ын дарга ард түмнийхээ төлөөлөлтэй уулзсангүй. Төрийн байгуулалтын байнгын хорооны дарга Д.Дондог бидэнтэй уулзаж, нийгмийн даатгалын багц хуулинд нэмэлт өөрчлөлт оруулахдаа бидний саналыг авахаар болсон. Даваа гаригийн 16 цаг гэхэд талхны үнэ буурах найдлага байна. УИХ, Засгийн газраас гарах шийдвэрийг ард түмэн хүлээх үлдлээ" гэж мэдэгдсэнээр жагсаал өндөрлөсөн юм. 
Б.Цэцэгдэлгэр
