№229 (16506)               
1986 оны есдүгээр сарын 24.
Өрнүүн  үйлсийн тэргүүн эгнээнд

МАХН-ын XIX их хурлын дайчлан урагшлуулагч түүхт шийдвэр, өргөн цар хүрээтэй шинэ зорилтыг хэрэгжүүлэх бүх нийтийн хөдөлмөр, тэмцэл эх орон даяар эрчимтэй өрнөсөөр дөрвөн сар шахам хугацаа өнгөрлөө. Намын байгууллагууд хөдөлмөрийн хамт олныг идэвхжүүлэн дайчлах, намын нийгэм, эдийн засгийн зорилтыг хэрэгжүүлэх үйл хэргийг шургуу зохион байгуулж, улс ардын аж ахуй, соёлын нийт салбарт шинэ шинэ амжилт, ахиц өөрчлөлт гаргаж байна. 

Их хурлын шийдвэрийг сурталчлан хэрэгжүүлэх энэ өрнүүн үйлсийн тэргүүн эгнээнд намын их хурлын төлөөлөгч коммунистууд хошуучлан явж, намын байгууллагадаа идэвхтэй тусалж, хөдөлмөр бүтээлийн сайхан амжилт гаргаж, хамт олноо үлгэрлэн дагуулж байгаа жишээ цөөнгүй. 

Сүхбаатар аймгийн тээврийг удирдах газрын засварчин, төрийн шагналт, МАХН-ын XIX их хурлын төлөөлөгч Д. Цэвэгжав их хурлаас очоод VIII таван жилд нөөц бололцоо ашиглах, хөдөлмөрийн бүтээмж дээшлүүлэх, шинийг санаачлах замаар хагас саяас доошгүй төгрөгийн ашиг хуримтлал улсад оруулах тооцоотой өндөр үүрэг авчээ. Тэр өнгөрсөн дөрвөн сард авто тээвэрчдэд зориулсан нүүдлийн тохилог гуанз, ус, тос зөөвөрлөдөг сав, агуулах, дөрвөн машины гарааш, гагнуурын тусгай саравч санаачлан хийсний дээр өвлийн хүйтнээс өрсөж арван автомашины уурын халаагуур хийхээр бригадынхаа хамт олныг зохион байгуулан шамдаж байна. 

Дархан хотын нэхий эдлэлийн үйлдвэрийн оёдолчин намын их хурлын төлөөлөгч Г. Амаржаргал их хурлын дараа үйлдвэрийнхээ арван залуу оёдолчныг халамжлан хүмүүжүүлж тэдэнд машин техник, ажлын цаг минут бүрийг дээд зэргээр үр бүтээлтэй ашиглаж, хөдөлмөрийн өндөр бүтээмжтэй ажилладаг арга туршлагаа зааж сургахын хамт оны эхний есөн сард 16 сарын ажил үүрэг гүйцэтгэж хамт олноо хошуучилж явна. Булган аймгийн барилга угсралтын конторын бригадын дарга МАХН-ын XIX их хурлын төлөөлөгч Б. Даваажав хөдөлмөр зохиол байгуулалт, урамшууллын тооцоотой бригад байгуулан түүнээ хэсгийн зохион байгуулалтад шилжүүлж ажилласнаар хөдөлмөрийн бүтээмжийг дээшлүүлэн, барилга угсрах төлөвлөгөөг үлэмж давуулж, чанар, хугацаа хожиж, зуу гаруй мянган төгрөгийн хэмнэлттэй ажиллаж байна. 

Богино яндант худгийн бригадын дарга, коммунист С. Дагвадорж намын их хурлаас эргэж иргэд Баянхонгорын говь тал нутгийг усжуулж яваа 12 бригадын хамт олон, ажил мэргэжил нэгт нөхөдтэйгөө нэг бүрчлэн уулзаж уст цэгийн байршилт, чанарыг сайжруулах бүтээлч яриа өрнүүлэн ажилд нь үнэтэй зөвлөлийн тусламж үзүүлжээ. 

МАХН-ын XIX их хурлыг хааж хэлсэн үгэндээ нөхөр Ж. Батмөнх << Намын их хурлын шийдвэрийг хэрэгжүүлэх ажлыг хөдөлмөрийн хамт олны дотор зохион байгуулах үүрэг одоо намын бүх шатны байгууллагын өмнө хариуцлагатай тавигдаж байна. Үүнд их хурлын төлөөлөгчид та бид өөрсдөө үлгэр жишээчээр оролцвол зохино >> гэж онцлон зааж тэмдэглэснийг намын их хурлын төлөөлөгчид ийнхүү оюун билиг, бүтээлч шургуу хөдөлмөрөөрөө хэрэгжүүлж байна. 

Намын эдийн засаг, нийгмийн программыг боловсруулан батлахад биечлэн оролцсоны хувьд намын их хурлын төлөөлөгч бүр их хурлынхаа шийдвэрийг хэрэгжүүлэхэд онцгой хариуцлагатай хандах ёстой. Их хурлын төлөөлөгчид ингэж амжилттай ажиллахын нэг баталгаа нь намын байгууллагаас тэдэнд үзүүлэх учирдлага туслалцаа мөн. 

МАХН-ын XIX их хуралд коммунистуудаа төлөөлж оролцсон ажилчин, нэгдэлч малчин, хөдөлмөрийн сэхээтнүүд таван жилийн хугацаатай бүтээлч үүрэг амлалт авч хэрэгжүүлж байгаа хөдөлгөөнийг дэлгэрүүлж, дэмжин тусалж, улмаар хамт олны эрч хүчийг дайчлах чухал хэрэглүүр болгоход намын байгууллагууд анхаарвал зохино. Энд их хуралд төлөөлөгчөө илгээсэн анхан шатны байгууллага бүр ч өндөр хариуцлагатай хандах ёстой. Их хурлын төлөөлөгчийн ажил үүргийн нь биелэлтийг жил бүр дүгнэж, хөдөлмөрийн хамт олон, залуучууд, ажил мэргэжил нэгтнүүдтэй нь уулзалт хийлгэж туршлагыг нь түгээж, тайлан тавиулж, үүрэг, амлалт, түүний биелэлтийн ил тод байдлыг хангаж байх хэрэгтэй. Их хурлын төлөөлөгчид бол улс ардын аж ахуйн төрөл бүрийн салбарын ажил мэргэжлийн мастер, нэрт сайчууд, арвин их туршлага эзэмшсэн хүмүүс учраас тэдний амьдрал тэмцлийн замнал, үлгэр дууриал, ажлын технологи, арга барилын өвөрмөц онцлог, олон жилийн баялаг туршлагыг ухуулга, суртал нэвтрүүлгийн болон хэвлэл мэдээллийн төрөл бүрийн арга хэлбэрээр өргөнөөр сурталчилж байх нь намын байгууллагын чухал үүрэг юм. Ялангуяа их хурлын төлөөлөгчдийн туршлага, арга барилыг залуу үеийнхэнд сурталчлан эзэмшүүлэх нь хөдөлмөр, хүмүүжил, ёс суртахууны онцгой ач холбогдолтойг ХЗЭ-ийн байгууллагууд сайтар анхаарвал зохино. 

МАХН-ын XIX их хурал намын анхан шатны байгууллагын үйл ажиллагааг идэвхжүүлж, дайчин чадварыг дээшлүүлэхийг нийт намын хэмжээний гол зорилт болгон дэвшүүлж, намын ажлын арга барилыг шинэчлэн өөрчлөх шаардлага хурцаар тавигдаж байгааг цохон зааж тэмдэглэсэн билээ. Өнөөдөр намын бүх шатны байгууллагын ажлын арга барилыг шинэчлэн өөрчилж улам үр нөлөөтэй боловсронгуй болгох ажил өрнөж байна. Энэ хэрэгт намын их хурлын төлөөлөгчид онцгой идэвхтэй оролцох хэрэгтэй. Намын хурал, даалгавар, хяналт шалгалт, үзэл суртал хүмүүжлийн ажлын арга, хэлбэрийг төгөлдөржүүлэн үр нөлөөг дээшлүүлэхэд зоригтой туршилт, эхлэл санаачилга гаргах, буурьтай судалгаа шинжилгээ хийх, ЗХУКН-ын туршлага судалж нэвтрүүлэх зэрэг бүтээлч ажилд намын их хурлын төлөөлөгчдийг илүү өргөнөөр оролцуулж тэдний хүч чадал, эрдэм мэдлэгийг сайтар ашиглах хэрэгтэй байна. Зөвхөн ингээд зогсохгүй ажлаар доголдож яваа салбар нэгжид их хурлын төлөөлөгчдийг тодорхой хугацаагаар даалгавар, илгээлтээр явуулах, намын хэсгийн болон намын зохион байгуулагчаар томилж ажиллуулах аргыг ч өргөн хэрэглэх нь зүйтэй. 

