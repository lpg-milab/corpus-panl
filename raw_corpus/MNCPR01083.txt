Цалин буудаг өдөр хамгийн сайхан нь ...

Манай тусгай сурвалжлагч Э.Учрал БНСУ-аас бичиж байна БНСУ-д гэрээгээр болон хараар ажиллаж, амьдарч буй монголчуудын тоо хорин мянга гаруй байдаг билээ.
Эдгээр хүмүүс бүгд л ар гэр, амьдрал ахуйгаа дээшлүүлэхээр хүний нутгийг зорьсон нь хэн бүхэнд ойлгомжтой. Гэхдээ манайхан гадаад явсан гэхээр л нэг их тансаг газар хурууныхаа үзүүрийг хөдөлгөөд цалин авдаг мэтээр ойлгох явдал бий. Үнэндээ бол өдөрт хэдэн цагаар, ямар нөхцөлд яажшуухан ажиллаж амьдарч байгаа талаар бидэнд тодорхой төсөөлөл байдаггүй шүү дээ. Иймээс гадаадад ажиллаж амьдарч буй монголчуудынхаа нэг өдрийн ажил амьдралтай биеэр танилцсан юм. Одоогоос хоёр жилийн өмнө "Монгол ньюс" ХХК-ийн шугамаар БНСУ-д гэрээгээр ажиллаж буй долоон залуутай уулзлаа. Тэд БНСУ-ын Улсан хотын үйлдвэрийн районд байх "Хайлш хөнгөн цагааны үйлдвэрт ажилладаг. Манайхаар нийтийн дөрвөн өрөө байранд долоон монгол залуу амьдардаг. Амьдарч байгаа байрных нь ханын цаас нь засвар хийгээгүй нэлээн удсаныг илтгэнэ. Эрэгтэй хүмүүс амьдардаг гэдэг нь илт, өрөө болгондоо ор, зурагт, шкаф, жаазтай зураг, хүнийхээ тоогоор чемодан өрөөстэй. Хананд өлгөсөн зургийн жаазанд аав, ээж, эхнэр, хүүхдүүдийнх нь зураг байлаа. Хүн болгон өөрсдийнхөө гэр бүлийн зургийг зааж ярих агаад тэднийгээ ядруухан амьдруулахгүй гэж л энд ирсэн тухайгаа дор бүрнээ хэлж байсан юм. Ар гэрээ санаж бэтгэрдэг гэдгийг нь надаар хэлүүлэлтгүй мэдэх биз ээ. Бүгд л орон сууц, авто машины мөнгөтэй буцахыг зорьж байгаагаа ярив. Энэ залуусын ажилладаг үйлдвэр нь өдөр, шөнийн ээлжтэй (тэдний хэлдгээр ягаан, чугаантай) үйлдвэр. Нэг долоо хоног өдөр, нэг долоо хоног шөнө гэж ажилладаг бөгөөд гурав, дөрвөөрөө ээлж зөрдөг учир бүгдээрээ уулзалдах нь ховор. Ингээд тэдний нэг өдрийн ажил амьдрал хэрхэн өрнөдөг талаар сонирхуулъя. Яг өглөөний зургаан цаг гучин минутад утасны сэрүүлэг энд тэндгүй хангинах нь тэдэнд ажилдаа явах дохио болно. Мэдээж хэрэг сэрээд ороо хурааж, нүүр гараа угааж, хувцсаа өмсөхөөс эхэлнэ. Үйлдвэрийн ажилчдын автобус гэрээс нь гурван зуун метр орчимд байрлах автобусны зогсоол дээрээс яг долоон цагт хөдлөв. Автобус хорь орчим минут яваад үйлдвэр дээрээ ирсэн агаад үйлдвэрийн хаалгаар орохдоо хүн болгон карт уншуулж цагаа бүртгүүлж байсан. Ингээд хувцасны өрөө орж хувцсаа солиод өглөөний цайндаа оров. Цайны газар нь манайхны дунд сургуулийн биеийн тамирын заалнаас арай том бөгөөд ойролцоогоор зуун дөч орчим хүн байлаа. Өглөөний хоолонд загасны шөл, будаа олон төрлийн хачир тойруулж тавьжээ. Хоолондоо орж дуусаад дарга цэрэггүй үйлдвэрийн бүх ажилчид гадаа талбайд гарч хөгжмийн аянд дасгал хийв. Дараа нь хурал хийж бригадын дарга нэг бүрчлэн үүрэг өгч ирцийн бүртгэлийг авснаар энэ өдрийн ажил эхэллээ. Би хоолойны Б.Ганболд ахыг дагалдахаар шийдлээ. Тэрээр "Тоёото" болон солонгос автомашины моторын туслах хоолойны илүүдэл хэсгийг хөрөөдөж авдаг бөгөөд наян хувь бэлэн болсон бүтээгдэхүүн түүний гараас гардаг ажээ. Үйлдвэрийн дуу чимээ нэлээд чанга бөгөөд хоорондоо ярихад ч түвэгтэй байлаа. Дуу чимээнээс тусгаарласан зориулалтын бөглөөс чихэндээ хийж, малгай, амны хаалтаа зүүж гурван давхар ажлын цагаан бээлий дээрээ давхарлаж гадуур нь берзентэн бээлий өмсөв. Дөрвөн давхар бээлий өмсдөг нь түлэгдэхээс хамгаалдаг байна. "Гэхдээ дөрвөн давхар бээлий өмссөн хэрнээ гар нь их халдаг. Заримдаа гар түлэгдэх үе гарна" шүү гэж байсан. Түүний хийдэг ажил нь эхлээд зутгуураас гарч ирсэн автомашины туслах хоолойг өргөж доторх сул элсийг сэгсэрч унагаад, илүүдэл хэсгийг хөрөөдөж авдаг юм байна. Хөрөө нь хоёр төрлийнх байх аж. Хөндлөн, босоо хөрөөддөг. Эдгээр үйлдлийг хийхэд ойролцоогоор нэг минут арван секунд орчим зарцуулдаг. Яг энэ үйлдлийг тасралтгүй гурван цаг гучин минут хийж байлаа. Дунд нь амраад суух зав ер гарахгүй , чөлөө завгүй ажиллаж байхад бригадын дарга нь үе үе, хурдан ажилла гэж дохино. Үйлдвэрийн дуу чимээ чанга учир ихэвчлэн дохио зангаа хэрэглэдэг нь ажиглагдсан. Өдрийн цайндаа 12-13 цаг хүртэл орно. Иймээс хоолондоо түргэн орчихвол цаана нь багагүй амрах хугацаа гарах юм билээ. Ингээд 13-17 цаг хүртэл тасралтгүй ажиллаад оройн хоолондоо хагас цагийн хугацаатай оров. Оройны 19 цаг 50 минутад ээлж хүлээлцлээ. Ээлж хүлээлцсэнээр энэ өдрийн ажил дуусгавар болж, автобус 20 цаг 20 минутад ирэх учир амжиж усанд орж ажлын хувцсаа солино. Автобус яг цагтаа ирсэн бөгөөд гэрийн ойролцоох зогсоол дээр хэдэн минутын дараа ирлээ. Өглөө босохоос авахуулаад орой гэртээ ирэх хүртэл 14 цаг зарцуулж байв. Үүнээс үндсэн ажилласан арван цаг нь цалинд бодогддог гэнэ лээ. -Таны өргөөд байгаа машины эд анги ойролцоогоор хэдэн килограмм бэ? -Нэг автомашины туслах хоолой есөн килограмм орчим байдаг. Үүнийг нэг цагт 40 удаа өргөнө. Өдрийн норм дөрвөн зуун ширхэг гэхээр өдөрт 3.6 тонн хайлшийг өргөж, хөрөөдөөд, өрдөг гэсэн үг. -Танай үйлдвэрт хөдөлмөр хамгаалал хэр вэ? -Энэ тал дээр бол ярих юм байхгүй сайн. Долоо хоног болгон хөдөлмөр хамгааллын хичээл орно. Мөн долоо хоног бүрийн эхээр хөдөлмөр хамгааллын хэрэгслээ тавьж өгдөг. Харин улирал тутамд хувцсаар хангана. -Харахад ажил чинь нэлээн хүнд юм шиг байна. Ажилдаа дасч байна уу? -Эхний хэдэн сар нэлээн хүнд байсан. Хэл мэдэхгүй дээрээс нь ажлаа мэдэхгүй. Нэг автомашины хоолойн илүүдлийг авах гэж таван минут зарцуулна. Ингээд ирэхээр цагтаа амжихгүй, хийх ажил хажууд овоороод. Цайндаа ч орж чадахгүй. Зогсоо зайгүй хөдөлнө. Дээрээс нь халуун гэж жигтэйхэн. Нуруугаар чилж өвдөнө. Гэртээ ирээд шууд хэвтээд өгнө. Заримдаа ч бүр ингэж хүний нутагт зовж байхаар харьдаг ч юм билүү гэж боддог байсан. Одоо бол харьцангуй гайгүй шүү. Ажилдаа дасаад хийх ёстой нормоо цаг тухайд нь биелүүлээд явж байна. -Солонгос хоолонд хэр дасч байна? -Эхэндээ бүх юм хэцүү байдаг шүү дээ. Солонгосчуудын хоол надад төрөл бүрийн өвс идээд байх шиг санагдаж байсан. Идэхэд их хэцүү. Модны далбагар том ногоон навчийг халуун ногоотой амтлаад хоолны хачраар тавьчихсан байдаг. Би ч биш манайхан зөвхөн будааг нь иддэг байсан. Одоо бол бүгдийг нь иднэ. Заримдаа махтай хоол ч өгнө, тэр нь их гоё амттай. -Сарын цалин хэд авдаг вэ? -Ер нь хийснээрээ авдаг. Гэхдээ дундаж сарын цалин нэг сая 200 мянган вонн. Заримдаа амралтын өдрүүдээр ажиллавал нэг сая 500 мянга хүргэдэг. Бас хоёр сар тутамд 50 мянга вонн урамшуулал болгож бидэнд өгдөг юм. -Солонгос оронд ажиллахад хэцүү болон сайхан зүйл юу вэ? -Зуны улиралд ажиллах хамгийн хүнд байдаг. Халуун учир хөлс их гарна. 60 градусын халуун хайлштай харьцаж ажилладаг гэхээр хүнд шүү. Хамгийн сайхан нь цалин буудаг өдөр юм даа. Цалингаа авахаар ажиллах урам зориг ордог гэж хэлж болно. -Та гэр бүлээ танилцуулахгүй юу? -Эхнэр Б.Чулуунцэцэг, охин Г.Нандинцэцэг, Г.Жавхаа гээд ам бүл дөрвүүлээ . Том охин Г.Нандинцэцэг наймдугаар анги сурдаг. Бага охин Жавхаа маань нэг нас гурван сартай. Энэ завшааныг ашиглаад гэр бүлийнхэндээ болон намайг таньдаг бүх хүнд энэ өдрийн мэндийг дамжуулъя. Удахгүй уулзахын ерөөл дэвшүүлье гэлээ. 
Э.УЧРАЛ 
