Монголын анхны ус цэвэршүүлэн мөнгжүүлэх багаж

Дэлхий нийтэд ундны усны хэрэгцээ их болсон энэ үед усыг цэвэрлэн мөнгөжүүлэгч багажийг  монгол эрдэмтэд бүтээжээ. Шинжлэх ухааны академийн Физик технологийн хүрээлэнгийн химийн ухааны доктор, профессор Б.Паламтай ярилцлаа.
-Сүүлийн үед шороо ухаж гэнэт баяжих сэтгэлгээ газар авснаас Монгол орны хаа сайгүй гол горхи ширгэж, ундны ус бохирдох болсон. Танай эрдэмтэд хамтран усыг цэвэршүүлэх төхөөрөмж бүтээсэн цагаа олсон чухал ажил?
-Байгалийн гаралтай экологийн цэвэр шүүгч, шингээгч материал ашиглан гүний ба хөрсний усыг цэвэршүүлж унданд хэрэглэдэг төхөөрөмжийг нэг жилийн хугацаанд бид хийж бүтээлээ. Дэлхийн соронзон орны нөлөөгөөр байгаль дахь ус эргэх явцдаа ямар нэг хэмжээгээр бүтэц, найрлага нь тогтворжин цэвэршиж байдаг. Харин бид төмөр хоолойгоор дамжуулан ус авч хэрэглэдэг. Ингэхдээ усыг элдэв бактериас нь ангижруулж байна гээд хлороор ариутгадаг. Бид үүний оронд мөнгөжүүлсэн усыг унданд хэрэглэхийг иргэдэд зөвлөж байгаа. Бидний бүтээсэн уг төхөөрмж нь усыг цэвэрлэж зөөлрүүлдэг. Мөн усыг өндөр давтамжийн цахилгаан соронзон орноор үйлчилж, солигдмол туйлтай цахилгаан гүйдлийн тусламжтайгаар мөнгөжүүлж хүнсний хэрэгцээнд хэрэглэдгээрээ давуу талтай.
-Төхөөрөмжийн онцлог, үнийн хувьд ямар байна вэ?
-Яг ийм гадаадын төхөөрөмжийг монголчууд их өндөр үнэтэй авдаг. Голдуу зочид буудал, томоохон зоогийн газрууд ийм төхөөрөмж худалдан авсан үнийг судлахад их өндөр юм билээ. Манай төхөөрөмж тэдний авч байгаа үнээс тав дахин хямд. Зах зээлд хямд үнээр төхөөрөмжөө нийлүүлэх боломжтой. Өнгөрсөн есдүгээр сард БНХАУ-ын Шинь-Ян хотод зохиогдсон олон улсын өндөр технологийн уламжлалт үзэсгэлэнд оролцож нэлээд өндөр үнэлгээ авсан. Хятадын тал манай төхөөрөмжийг худалдан авах санал тавьсан. Оюуны өмчийн газарт бүртгүүлэхээр материалаа өгсөн байгаа. 
-Энд буй нүүрс, элс, цагаан чулуу ямар учиртай юм бэ?
-Энэ бүтээлийг зохиосон эрдэмтэд баяжуулсан болор элс, 99,99 хувийн хадан цагаан, цеолит, битүү шатаасан модны нүүрс зэрэг материал ашиглан усны механик ба биологийн бохирдол булингарыг шүүдэг. Хатуулаг бууруулан, өнгө, амт, үнэрийг сайжруулах шат дамжлагатайгаар энэ төхөөрөмжийг бүтээсэн. 
-Усыг хэрхэн мөнгөжүүлдэг юм бол. Мөнгөжүүлэх нь хүний биед ямар ач тустай юм бэ?
-Дээр үед өвөг дээдэс маань мөнгөн аяганд цай уудаг байсан нь санамсаргүй үйлдэл биш. Хүний биед мөнгө ямар хэрэгтэйг тэд мэддэг байж. Элдэв өвчнөөс урьдчилан сэргийлж, дотор байгаа нянг устгадаг байж. Газрын гүний усны хатуулаг өндөр, найрлага тогтмол биш байдаг. Гэтэл өнгөн хөрсний ус ихэвчлэн механик болон биологийн бохирдол ихтэй байдаг. Тиймээс стандартад тохирсон үзүүлэлттэй болтол нь усыг шүүж цэвэршүүлэн, хатуулгыг нь бууруулж хүнсэнд хэрэглэх шаардлагатай юм. Усыг мөнгөжүүлнэ  гэдэг маань биологийн идэвхит чанарыг нь сайжруулж байна гэсэн үг. Ундны усыг мөнгөний ионоор баяжуулан хэрэглэх нь хүний биед их ач тустай байлгүй яахав. Энэ төхөөрмжийн тусламжтайгаар 4.5 хатуулагтай унданд тэнцэхгүй усыг үүгээр боловсруулаад хүнсэнд хэрэглэж болохоор технологийн шаардлага хангасан ус гарна. Усны чанарын хяналтыг Геоэкологийн хүрээлэнгийн усны шинжилгээний лабораторид хийсэн. Соронзлогдсон усыг газар тариалангийн үйлдвэрлэлд хэрэглэснээр ургамлын насжилт нэмэгддэг. Үр тарианы гарц өсөхийн зэрэгцээгээр малчид тариаланчид, иргэдийн эрүүл мэндэд тустай нь батлагдсан. 
-Багажийн хувьд хэрэглэхэд ямар нэгэн хүндрэл байна уу?
-Их энгийн. Цэвэр усны шугамын эхэнд холбож өгөөд л боллоо. Ердийн мөнгөжүүлэгч багаж нь хоёр эсрэг туйлт мөнгөн электрод байдаг. Тогтмол гүйдлийн шулуутгагч аппарат, электорлизийн явцад мөнгөн электрод усны найрлага дахь хүчилтөрөгчтэй исэлддэг. Улмаар мөнгөний ислийн хар өнгөтэй нягт давхаргаар хучигдан усанд шилжих мөнгөний ионы тоо хэмжээ буурдаг. Манай төхөөрөмжийг гэр орон, хашаа, орон сууцны барилга, ус түгээх цэгт, далайн хөлөг болон нисэх онгоцонд ч хэрэглэж болдогоороо давуу. Хүнсний үйлдвэрийн цех дамжлагад тохируулан таван янзын хүчин чадалтайгаар хийж бүтээсэн. 
-Хотын айл, албан газрууд усны хэрэглээгээ тоолуураар хянадаг. Тиймээс цэвэршүүлсэн усыг хэрхэн хянах вэ?
-Уг төхөөрмжинд усны тоолуур холбосон байгаа. Цэвэршүүлэгч төхөөрөмжийг ундны ус авдаг шугамынхаа эхэнд байрлуулахад л болоо. Ингээд л танай гэр бүлийнхэн, ажлынхан цэвэршүүлж мөнгөжүүлсэн ус ундандаа тогтмол хэрэглэж болно. Мөнгөн электродуудын гүйдлийн нягтыг автоматаар тохируулдаг тул үүнд санаа зоволтгүй. 
-Энэ төхөөрөмжийг хийхдээ хими, физикийн зэрэг олон салбарын эрдэмтэд хамтран бүтээсэн хүрээлэнгүүдийн нэгдмэл бүтээл болсон гэж дуулсан?
-Төхөөрөмжийг химийн ухааны талаас нь миний бие, инженер, зохион бүтээгч С.Баатар, химийн ухааны доктор Ж.Оюунцэцэг нар хамтран бүтээснээр олон салбарын эрдэмтэд хүчээ нэгтгэн хийсэн цогц бүтээл болсон. Геоэкологийн хүрээлэнгийн эрдэмтэн Ч.Жавзан бидэнтэй бас хамтран ажилласан. Бид төлөвлөгөөт ажлаараа үүнийг хийгээгүй. Төлөвлөгөөнөөс гадуур хэсэг эрдэмтэд ярилцаж байгаад судалгаа шинжилгээ хийж өөрсдийн хүч, хөрөнгөөрөө энэ бүтээлийг хийсэн. Улсаас энэ ажлыг хийлээ гэж нэг ч төгрөг гаргаагүй. Манай ажил үйлдвэрлэлд нэвтрүүлэхэд бэлэн болсон байгаа. Бизнесийнхэнтэй энэ тал дээр хатран ажиллахад болохгүй гэх газаргүй.
Д.МЯГМАР