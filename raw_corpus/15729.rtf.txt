№80(15729)
1984 ОНЫ ДӨРӨВДҮГЭЭР САРЫН 3
Намын хэсгийн зохион байгуулагч

Малчин олныхоо дунд байж, санаа сэтгэлийг нь судлан мэдэж, тавигдаж байгаа зорилтыг тайлбарлан ойлгуулж, тэдэнтэйгээ цуг ажиллаж, хөдөлмөрлөж, баярлах өдөр хамт баярлаж, ядрах цагтаа хамт ядарч, намын бодлогыг хэрэгжүүлж явах нь намын хэсгийн зохион байгуулагч миний хувьд жаргал байдаг гэж Булган аймгийн Дашинчилэн сумын нэгдлийн Хараатын бригадын намын хэсгийн зохион байгуулагч Х. Пүрэвсүрэн ярьдаг юм. 

Намын хэсгийн гол ажил гишүүдийн манлайллыг өндөржүүлэх, бригадын малчин, хөдөлмөрчин бүртэй ажиллах, тэдний идэвх санаачилга, урам зоригийг бадраах зэвсэг болсон социалист уралдааныг үлгэр жишээч өрнүүлж зохион байгуулахад намын хэсгийн зохион байгуулагч Х. Пүрэвсүрэн ихээхэн хүч чармайлт гаргаж ажилласнаар тус бригадын намын гишүүн малчны 96 хувь нь аймаг, сумын хөдөлмөрийн аварга, бүх малчны 90 гаруй хувь нь зуун хувьтай болжээ. Улаанбаатар хотын ноос угаах үйлдвэрийн ялгах цехийн ээлжийн намын хэсгийн зохион байгуулагч Л. Төмөр, Говь-Алтай аймгийн Эрдэнэ сумын нэгдлийн Цагаан-Уулын бригадын намын хэсгийн зохион байгуулагч С. Дугуйхүү нарын зэрэг хөдөлмөрийн хамт олныг зохион байгуулж удирдах үүргээ нэр төртэй биелүүлж яваа зохион байгуулагч олон байна.  

Намын хэсгийн зохион байгуулагч С. Дугуйхүү бригадынхаа ажилд Архангай аймгийн Жаргалант сумын нэгдлийн Хоолтын бригадын, намын хэсгийнхээ ажилд Ховд аймгийн Зэрэг сумын нэгдлийн Гүвээгийн бригадын намын хэсгийн туршлагыг бүтээлчээр нэвтрүүлж байна. Энэ намын хэсэг ухуулагчдад суурь өрхийг хариуцуулан тогтмол ажиллуулж, тэдний ажлыг хариуцсан суурийн нь ажлын үр дүнтэй холбон тооцоолох, малчны дунд 12. 25 таван хошууны төлөө болзолт уралдаан зарлан тогтмол дүгнэх, ердийн хөсөг өргөн ашиглах хөдөлгөөн өрнүүлэх, суурь бүрийг хадлангийн хамгаалсан талбайтай, тэндээсээ тэжээл бэлтгэдэг болжээ. Бригад хамт олны өмнө тулгарсан зорилтыг шийдвэрлэхэд чухал ач тустай эдгээр ажлыг ингэж зохион байгуулснаар үр дүнд хүрч байна. Үүний үрээр Цагаан-Уулын бригадын хамт олон сүүлийн жилүүдэд аймаг, сумын уралдаанд 610 удаа тэргүүлж нийт малчны 60 - 70 хувь нь мал сүргийг бүрэн мэнд онд оруулах талаар удирдах дөрвөн байгууллагаас зарласан уралдааны болзлыг хангажээ. 

Намын анхан шатны байгууллагын үндсэн бүрэлдэхүүн хэсэг болсон намын хэсгүүд ажил үйлдвэрлэлийн гүнд, хөдөлмөрийн олон түмэнтэй хамгийн ойр дотно, нягт холбоотой ажилладаг учраас намын бодлого шийдвэрийг бүтээлчээр хэрэгжүүлэх үйлсэд онцгой чухал үүрэгтэй байдаг юм. Ийм ч учраас МАХН-ын Төв Хороо энэ онд намын хэсгийн зохион байгуулагчдын зөвлөлгөөн хийлгэх чухал шийдвэр гаргаж, намын хэсгийн тэргүүний зохион байгуулагчдын ажлын арга туршлагыг солилцуулахаар заасан юм. Намын хэсгийн ажлын амжилт, үр дүн нь намын үүр товчооны байнгын удирдлага туслалцаанаас болон хэсгийн зохион байгуулагчийн идэвх санаачилга, дадлага туршлага, арга барилаас олон талаар шалтгаална. 

Нөхөр Ю. Цэдэнбал << Аймаг, хот, районы намын хороо, намын анхан шатны байгууллагууд нь намын хэсгийг удирдах ажлаа байнга боловсронгуй болгох, тэдгээрийн тэргүүн туршлагыг хэвлэл, радио, олон нийтийн мэдээллийн бааз хэрэгслийг ашиглаж нэгтгэн дэлгэрүүлэхэд онцгой анхаарал тавьж байвал зохино>> гэж онцлон анхааруулж заасан нь манай ажлын нэн чухал удирдамж болж байна. Намын анхан шатны байгууллагын дайчин чадварын үзлэг угтаж зохиох ажлын нэг чухал хэсэг нь намын хэсгийн ажлын үр дүнг дээшлүүлэх, хэсгийн зохион байгуулагчдыг чадваржуулахад чиглэх ёстой. Энэ талаар санаачилгатай, үр дүнтэй ажиллаж байгаа намын байгууллага цөөнгүй байна. 

Одоо манай улсад үйлдвэр, аж ахуй, соёл гэгээрлийн олонхи анхан шатны нэгжид намын 3300 гаруй хэсэг ажиллаж байна. Намын хэсгийн зохион байгуулагчаар сонгогдож ажиллана гэдэг нь нэр хүндтэй даалгавар, намын хамт олноос хүлээлгэсэн хариуцлагатай үүрэг юм. Ийм учраас намын хэсгийн зохион байгуулагч бүр дайчин чадварын үзлэг, намын хэсгийн зохион байгуулагчдын зөвлөлгөөнөө угтаж юуны өмнө түшиглэсэн байгууллагын төлөвлөгөөт зорилтыг амжилттай биелүүлэхэд гишүүд, хөдөлмөрийн хамт олны хүчийг эрчимтэй зохион байгуулж дайчлах хэрэгтэй байна. Намын хэсгийн ажлын төлөвлөгөөнд тусган оруулах зүйл, хурлаар хэлэлцэх асуудал ч үүнд чиглэх ёстой, Ажил хэргийн мэдлэгээ дээшлүүлж, ялангуяа намын ажлын арга барил, тэргүүн туршлагаас цуцалтгүй суралцах, ЗХУКН-ын байгууллагын ажлын туршлагыг бүтээлчээр эзэмшиж ажлынхаа үр өгөөжийг дээшлүүлэх нь зохион байгуулагчдын эрхэм зорилт болж байна. Намын хэсгийн ажилд хэлбэрдэх, хуулбарлах, ор нэр болгох, идэвхгүй үлбэгэр байдлаар хандах зэрэг дутагдлыг хэрхэвч гаргаж болохгүй. 

Намын нийгэм, эдийн засгийн зорилтыг хэрэгжүүлэх ажлыг гардан шийдвэрлэж байгаа хөдөлмөрийн хамт олны улс төр, ёс суртахуун өсч, дээшилж төлөвлөгөөт даалгавар биелж байх нь эцсийн эцэст намын хэсгийн зохион байгуулагчийн үнэнхүү идэвх зүтгэл, бүтээлч санаачилга, шургуу дайчин үйл ажиллагаанаас, намын хэсгийн бодит тодорхой ажлаас шууд хамаарна гэдгийг ямагт санаж ажиллах хэрэгтэй. 

Намын хэсгийн зохион байгуулагч бүр ажилдаа шүүмжлэл дүгнэлттэй хандаж арга барилдаа шинэчлэлт хийж, МАХН-ын Төв Хорооны VII бүгд хурлын шийдвэрийн дагуу хүмүүжил, зохион байгуулалтын ажлын хурц үзүүрийг нам, улс, хөдөлмөрийн сахилгыг бүх талаар бэхжүүлэхэд чиглүүлэх шаардлагатай байна. 

Үүний тулд хүнтэй ганцаарчлан ажиллахыг эрс сайжруулж, хүн амын янз бүрийн давхраад ялгавартай хандах аргыг улам бүр үр нөлөөтэй ашиглахыг онцгой анхаарах хэрэгтэй байна. 

