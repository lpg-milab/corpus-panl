№17 (15980)         
1985 ОНЫ НЭГДҮГЭЭР САРЫН 19.
Олон улсын залуучуудын жил

Нэгдсэн Үндэстний Байгууллагын XXXIV ( 1979 ) чуулганаас 1985 оныг Олон улсын залуучуудын жил болгон тунхагласан нь хүн төрөлхтний ирээдүй өсвөр залуу үеийнхний тухайд дэлхийн сайн санаат олон нийтийн тавьж байдаг анхаарлын илрэл болсон юм. 

<< Оролцоо, хөгжил, энх тайван >> гэсэн уриан дор явуулах олон улсын залуучуудын жилийн гол зорилго нь залуучуудын нийгмийн байдал, эрх ашиг, хүсэл сонирхолд бүх нийтийн анхаарлыг хандуулах, олон улсын хэмжээнд залуучуудын асуудлыг шийдвэрлэхэд бүх талын хамтын ажиллагааг хөгжүүлэх, залуучуудын талаар уялдуулан зохицуулсан программыг хэрэгжүүлж, үүнтэй холбогдсон үндэсний, бүс нутгийн болон олон улсын тулгамдсан зорилтуудыг нааштайгаар шийдвэрлэхэд оршино. 

Хүн төрөлхтний иргэдийг цогцлон байгуулах асуудал залуучуудын идэвх санаачилгатай оролцооноос шууд хамаарах учраас олон улсын залуучуудын жилийг зохион байгуулах программд залуучуудыг нийгмийн хөгжилд бүтээлч, идэвхтэй оролцуулах боломжийг өргөтгөн сайжруулах, тэдний оюун ухаан, бүтээлч авьяас чадвар, идэвх санаачилга, оргилсон эрч хүчийг үндэсний тусгаар тогтнол, улс орны бүтээн байгуулалт, нийгэм, эдийн засаг, соёлын дэвшлийн төлөө тэмцэлд чиглүүлэхийг зүй ёсоор онцолж үзсэн байна. 

ЗХУ, социалист хамтын нөхөрлөлийн бусад оронд залуучуудыг нийгмийн амьдралд аль болох өргөнөөр татан оролцуулж, социализм, коммунизмыг гардан байгуулагч өвтэгш хүмүүжилтэй шилдэг тэргүүний шинэ хүмүүс болгон төлөвшүүлэн хүмүүжүүлэх бүхий л бололцоо нөхцөлөөр хангахын төлөө иж бүрэн бодож боловсруулсан системтэй бодлого хэрэгжүүлж байна. 

Гэтэл капиталист ертөнцөд дарлал мөлжлөг, нийгмийн эрх тэгш бус байдал, ажилгүйдэл, өлсгөлөн, гуйланчлал ноёрхож, залуучуудыг сурч боловсрох, хөдөлмөрлөх эрхээр хангах асуудлыг гаргуунд нь хаясан учраас хөрөнгөтөн орны залуу үеийнхэн ажилгүйдэл, өлсгөлөн зовлонд нэрвэгдэж, гэмт хэрэг, зөрчилд өртөгдөж, ирээдүйдээ итгэх итгэлээ алдаж, гунигт байдалд ороод байна. Империализмын буруугаар дэлхий дахинд түгшүүртэй байдал даамжирч, зэвсэглэлээр хөөцөлдөх хэнээрхэл гаарч, цөмийн дайны аюул занал ихсэж байгаа нь юуны урьд хүн төрөлхтний залуу үеийнхэнд чиглэсэн заналхийлэл юм. Иймээс олон улсын залуучуудын жилийн ажлын нэг чухал зорилт нь улс түмний энх тайван орших эрхийг хамгаалахад залуучуудыг идэвхжүүлэх, АНУ тэргүүтэй империалист харгис хүчнийхний дайнч бодлого, түрэмгий үйл ажиллагааг илчлэх, цөмийн сүйрлийг сэрэмжлэн зайлуулахын төлөө залуучуудын тэмцлийг идэвхжүүлэхэд чиглэх ёстой. Залуу үеийнхний эрэлт хэрэгцээ, хүсэл сонирхол, эрх ашиг, тэдний аз жаргалант амьдралыг гагцхүү энх тайван нөхцөлд хангаж чадах бололцоотой учраас энх тайвны төлөө залуучуудын тэмцлийн асуудал олон улсын залуучуудын жилийн программд онцгой чухал байр эзэлж байна. 

1985 оныг олон улсын залуучуудын жил болгохоор шийдвэрлэснийг дэлхийн олон нийт, түүний дотор энхийг эрхэмлэгч манай орны хөдөлмөрчид, залуучууд талархан хүлээн авсан билээ. Манай нам, засгаас олон улсын залуучуудын жилд бэлтгэхэд ихээхэн анхаарч, уул ажлыг эрхлэх үндэсний хороо байгуулан << Олон улсын залуучуудын жилд бэлтгэх зарим арга хэмжээний тухай >> МАХН-ын Төв Хороо ( 1983 онд ) тогтоол гаргаж, нам, улс, олон нийтийн байгууллагаас зохиох ажлын үндсэн чиглэлийг тодорхойлон заасан юм. Эх орны социалист бүтээн байгуулалтад залуучуудыг идэвхтэй оролцуулах, тэдний идэвх санаачилгыг өрнүүлэх, залуучуудыг халамжлан хүмүүжүүлэх, үйлдвэрлэл дээр залуу ажилчин, малчдын тогтвор суурьшлыг сайжруулах гол нөхцөл болсон орон сууц, ахуй нөхцөл, соёл хүмүүжлийн материаллаг баазыг бэхжүүлэх талаар манай нам засаг онцгой анхаарч байна. Аж ахуй, соёлын байгууллага нийт ард түмэн хүүхэд залуучуудын тухайд бүх нийтийн халамж тавьдаг бөгөөд энэ талаар тэргүүний ажиллагаатай газар манайд олон бий. Улаанбаатар төмөр замын хэрэг эрхлэх газар, уулын баяжуулах << Эрдэнэт >> үйлдвэр, Дархан хотын царууц тоосго, шохойн үйлдвэр, Дорнод аймгийн хүнсний комбинат зэрэг үйлдвэр, аж ахуйн газруудын сайхан жишээг орон даяар сайн мэддэг билээ. Залуучуудыг халамжлан хүмүүжүүлэх, залуу ажилчин, малчин, тариаланчдын тогтвор суурьшлыг сайжруулах, тэдний орон сууц, ахуй хангамж, соёл хүмүүжлийн материаллаг баазыг бэхжүүлэх нь манай нийт байгууллага, хамт олны эрхэм үйлс, хойч ирээдүйгээ бүх талаар өвтэгш бэлтгэн хүмүүжүүлэх бүх нийтийн халамж мөн бөгөөд олон улсын залуучуудын жилээр энэ ажилд шинэ ахиц гарах нь дамжиггүй. 

Бүх аймаг, хот, яам, тусгай газарт олон улсын залуучуудын жилд бэлтгэх комисс ажиллаж байгаа учраас залуучуудын жилийн ажлын эрч далайцыг орон даяар эрчимжүүлж, намын XVIII их хурлаас залуу үеийнхний хүмүүжлийн асуудлыг бүх ард түмний үйлс болгохоор дэвшүүлсэн зорилтыг хэрэгжүүлэх, 1985 оны аж ахуй, соёлын төлөвлөгөөг биелүүлэх, давуулан биелүүлэхэд залуучуудын идэвх санаачилгыг дайчлан өрнүүлэх, залуучуудыг халамжлан хүмүүжүүлэх, тэдний дунд зохиох үзэл суртал, хүмүүжлийн ажлыг улам боловсронгуй болгох, хүүхэд залуучуудын соёл, хүмүүжлийн материаллаг баазыг бэхжүүлэхэд анхаарлаа төвлөрүүлбэл зохино. 

Олон улсын залуучуудын жил 1985 онд дэлхийн залуучууд, оюутны XII их наадам << Империализмын эсрэг, эв санаа, энх тайван, найрамдлын төлөө >> уриан дор Москва хотод болох тул манай гаригийн энхийг эрхэмлэгч дэвшилт залуу үеийнхний энэ дээд чуулга уулзалтад шалгаран оролцохын төлөө залуучуудын дунд өрнөсөн хөдөлгөөнийг улам идэвхжүүлж, хөдөлмөр, сурлага, урлаг, спортын дээд амжилт гаргаж, энх тайван, найрамдлын төлөө, империализм, цөмийн дайны эсрэг дэлхийн дэвшилт ардчилсан залуучуудын тэмцэлд шинэ их хувь нэмэр оруулахын төлөө гавшгай хөдөлмөр, идэвх санаачилгаа эрчимжүүлэх нь манай яруу алдарт залуучууд, монголын хувьсгалт залуучуудын эвлэл, олон нийтийн бусад байгууллагын нэр төрийн хэрэг мөн.

