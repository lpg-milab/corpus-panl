Basketball-ийн Яао Минийн ганцаардал, өмнөх аваргын өвдөг шороодолт

Сагсан бөмбөгийн дэлхийн аварга шалгаруулах 15 дахь удаагийн тэмцээн өнгөрсөн бямба гаригт Япон улсад эхэллээ. Дөрвөн жилд нэг удаа болдог энэхүү тэмцээний эхний өдөр хэсэг бүрийн эхний гурван тоглолт болов. 
Дэлхийн аварга шалгаруулах тэмцээний нээлт дуусаад л шууд тоглолт залгуулан үргэлжилнэ. Мөн энэ удаагийн тэмцээн Японы хотуудад зэрэг зохиогдон, өдөрт 12 тоглолтыг "шахаж" байна. Зохион байгуулагч Япон болон саяхан хөлбөмбөгийн ДАШТ-ийг өөрийн орондоо зохиосон Германы шигшээ багуудын тоглолтоор тэмцээн эхэлсэн. Салхи хагалсан энэ тулаанд "NBA"-ийн шилдэг тоглогч Д.Новицкигээр удирдуулсан германчууд эхнээсээ л давуу гэдгээ мэдрүүлж нэгдүгээр үеийг 14 онооны зөрүүтэй (34-20) дуусгав. Харин дараагийн гурван үед ойролцоо тоглолт үзүүлсэн ч Японы шигшээ баг оноог ойртуулж амжилгүй цаг дуусган ДАШТ-ий эхний ялагдлаа хүлээлээ. Үзэгчээр дүүрэн энэ тоглолтод Д.Новицки 27 оноо авч бусдыгаа хошуучлав. Харин Японы довтлогч Игараши 13 оноо авсан юм. Мөн сагсан бөмбөг сонирхогчдын анхаарлын төвд хэзээд байдаг АНУ-ын "Мөрөөдлийн баг" Порто Рикогийн шигшээтэй тоглов. Залуу голдуу тоглогчдоос бүрдсэн АНУ-ын шигшээ эхний тоглолтоо аргалах нь доторхтой байв. Гарааны таван тоглогчид "хүүхдээрээ" гэсэн ч энэ цагтаа хамгийн шилдгүүд нь багтсан. Тиймээс Либрон Жамес, Антони, Хэнрик нар үүргээ сайн биелүүлж багийнхаа ялалтын эхийг тавив. Гэхдээ ДАШТ-д оролцож байгаа 26 багаас хамгийн их судлагдсан залуус бол D хэсэгт багтсан "Мөрөөдлийн баг"-ийнхан. Жилийн турш телевизээр тоглолтоо харуулдаг тэдний хэн аль талаараа ямар довтолгоог илүү сайн хийдэг, хэн нь хамгийн оновчтой шидэлттэй гэдгийг ихэнх тоглогч гадарлана. Хатуухан хэсэг болох "D"-гийн бас нэгэн гайхамшигтай тоглолт боллоо. БНХАУ-ын шигшээ Италийн сагсан бөмбөгчид халз тулав. Мөн л Америкийн сагсан бөмбөгийн үндэсний лигийн шилдэг тоглогч Яао Мин өөрийн ур чадвараа Азийнхан тэр тусмаа Саппорочуудад гайхууллаа. Тэрээр тоглолтын өмнө бага зэрэг бэртэлтэй байгаа хэмээж, талбайд гарах нь тодорхойгүй байсан ч Италийн эсрэг тоглолоо. Нийт дөрвөн үеийн турш төвийн тоглогчийн үүргээ илт давуулан биелүүлж багтаа 30 оноо авчирсан. Харамсалтай нь өндөр хятад ганцаардав бололтой. Түүнтэй гар нийлэн уран тоглолт үзүүлэх тамирчин энэ удаад гарсангүй. Эхний үе Хятадын шигшээгийн давуугаар өнгөрсөн (17:18:21:13) ч Италийн сагсчид төгсгөлөө амжилттай хийж тоглолтыг дуусгав. Өнгөрсөн 2002 онд болсон сагсан бөмбөгийн ДАШТ-д од нь гийж, уран тоглолт гэж ямар байдгийг харуулан аварга цол өвөртлөн харьж байсан Серби ба Монтенигрогийн тоглолтыг сагсан бөмбөг сонирхогчид санаж буй биз ээ. Гэтэл энэ баг эхний тоглолтдоо "өвдөг шороодов". Нигерийн сагсчид аваргыг 82:75-аар буулган авлаа. Хоёр баг жигдхэн шахуу тоглолт үзүүлсэн ч эцсийн үр дүн Серби ба Монтенигрогийн эсрэг эргэж таарлаа. 
Б.Бадмаа
