Уран зохиол хүн төрөлхтөний адгууснаас ялгарах гол хэрэгцээ

Уран зохиолын хичээлийн үүрэг бол ёс суртахуунт хүнийг төлөвшүүлэх, хүнлэг энэрэнгүй нийгмийг цогцлон бүтээгч иргэнийг бэлтгэхэд чиглэж байдаг бөгөөд нэн ялангуяа шинжлэх ухаан техникийн дэвшлийн энэ хатуу ширүүн эрин үед зөвхөн уураг тархийг хөгжүүлээд байх бус хүний зүрх сэтгэлийг зөөллөж, хүнийг хүнээрээ үлдэхэд туслах гол хичээл бол уран зохиолын хичээл байгаа билээ.
Нөгөөтэйгүүр, нийгэм ба хувь хүний боловсролын эрхэм чухал нэгэн хэрэгцээ бол уран сайхны боловсролын хэрэгцээ юм. Уран сайхны боловсролын хэрэгцээ гэдэг бол хүн төрөлхтний адгууснаас ялгарах гол хэрэгцээ, ертөнцийн гоо сайхныг мэдэрч, уран сайхнаар сэтгэж, таашаал авч амьдрах хэрэгцээ бөгөөд байгаль, нийгмийн хувьсан өөрчлөгдөж байгаа шинэ орчинд амьдралын сайхныг мэдэрч амьдрах орон зайг өөртөө бий болгох чадвараар илэрнэ. Энэхүү боловсролыг үгийн урлаг болох уран зохиолын хичээлээр л хамгийн далайцтай олгох бололцоотой байдаг. Өнөөдөр бидний өмнө тулгамдаж буй асуудал бол уран зохиолын хичээлийг эх хэлний хичээлтэй интеграци болгох нэрийн доор уран зохиолын хичээлийг хасах яриа хий үзэгдэл мэт тэнүүчлэх болсонтой холбоотой юм. Энэ бол нэг талаас монгол хэл, уран зохиолын хичээлийн цаг багассантай холбоотой үүсэж буй асуудал бөгөөд монгол хэл, уран зохиол, монгол бичиг гэсэн гурван хичээлийн дунд хэрүүлийн алим мэт хэдхэн цагийг шидэж, энэ нь эцэстээ интеграци нэрийн доор уран зохиолыг залгих бодлого болж хувирсан гэж болно. Энэ бол явж явж монгол бичгийн асуудлаар алдаатай бодлого барьсны алсын харгай бөгөөд хоёр бичиг үсэг үздэг эх хэлний хичээлийн онцлогоо цагийн хязгаарлал дээрээ бодолцохгүй бол энэ асуудал хурцадсаар байх нь тодорхой юм. Олон улсын жишигт эх хэл, уран зохиолын хичээл интеграци байдаг ч уран зохиолыг заах явцдаа хэлний боловсролоо олгож эх хэлээрээ зөв сайхан ярих, бичихэд сургахын зэрэгцээ уран сайхны боловсролтой, ёс суртахуунтай иргэнийг бэлтгэх үүргээ орхигдуулдаггүй байна. Энэ тухайд уран зохиолыг заах явцдаа хэлний боловсролоо олгох уу, хэлийг заах явцдаа уран зохиолын боловсролоо олгох уу гэдэг дээр сайн бодох ёстой юм. Жишээлбэл, франц сургуулийн дунд ангид франц хэлний хичээл долоо хоногт таван цаг ордгоос гурван цаг нь уран зохиолыг унших хичээл, хоёр цаг нь хэл зүйн хичээл байдаг. Хэлний зүйн хичээл нь дурын нэг эзэнгүй үг, эзэнгүй өгүүлбэр дээр бус утга зохиолын жишээн дээрээ тулгуурлаж явагддаг. Асуудлын гол нь манайхан үүнийг уран зохиол гэж хичээл байдаггүй юм байна гэж эндүүрч ойлгоод, уран зохиолын боловсролоо гээгдүүлчих аюулд тун ойрхон байна. Уран зохиолыг заах явцдаа хэлний боловсролоо олгох уу, хэлийг заах явцдаа уран зохиолын боловсролоо олгох уу гэдэг дээр сайн бодох ёстой бөгөөд уран зохиолыг заах замаар хэлний боловсролоо олгодог дээрх хувилбар хамгийн зүйтэй болно. Дараагийн нэг асуудал бол уран зохиол сургалт нь уран зохиолын хүмүүжүүлэх, төлөвшүүлэх үүрэг нөлөөний тухайд хоёр нүүрт үзэгдэлтэй тулгарах болсон юм. Утга зохиолын онол дахь энэ парадокс үзэгдэл бол уран зохиолын мөн чанартай холбоотой асуудал бөгөөд уран зохиол үүссэн цагаасаа нэг талаас гоо сайхан уран сайхны чанартай, нөгөө талаас үзэл санааны шинжтэй буюу иргэний төлөвшилд хамаатай үзэгдэл байж ирсэн юм. Уран зохиол гэдэг бол хоёрдмол утгатай, баримталж ойлгоход хэцүү судлагдахуун учир өнөөгийн уран зохиолын сургалтанд судлан буй зохиол бүтээлийн уг утга санаанд үнэнч байхыг шаардах нь буруу юм. Уран зохиолын хичээлийн хувьд "утгыг ойлгохуй" гэдэг бол зохиолын утга санааг зохиолчийн төлөвлөсөн дагуу ойлгох төдийгүй суралцагчдын таамагласан утга санааны аль алиныг эргэцүүлэн бодох үйлдэл бөгөөд багшийн зүгээс бол уншигчийн уран санаа амьдрах бололцоо олгоход тусалж, уран сайхны мэдрэмж таашаалыг хөгжүүлэх, дэмжих үүрэгтэй болно. Өөрөөр хэлбэл зохиолыг уран сайхнаар мэдрэн хүлээж авсан уншигчийн өөрийн нээсэн утга санаа нь зохиолчийн төлөвлөсөн утга санаатай яг таг нийцэж байх албагүй ба уншигчийн мэдрэмжийг үнэ цэнэт зүйл хэмээн ойлгосон цагт сая уран зохиолын сургалт нь уран сайхны мэдрэмжийг хөгжүүлэх сургалт болж чадах билээ. Энэхүү шаардлагыг бид уран зохиол судлалд аажим аажмаар нэвтрүүлсээр, зохиолчийн нэр алдарт дулдуйдсан зохиолч төвтэй уншлагаас татгалзаж, уншигчийн өөрийн нээж олсон утгыг чухалчлах уншигч төвт уншлага, зохиол төвт уншлагад зүй ёсоор шилжин хувьсаж байгаа үзэгдэл гэж үзэх ёстой юм. Уран зохиолын боловсролыг энэ жишигт дөхүүлэхийн тулд бид эхний ээлжинд уран зохиолын сурах бичгийн дидактикт шинэчлэл хийх, өөрийн сургуулийн багш бэлтгэх бодлогод шинэчлэл хийх зорилт тавиад багагүй амжилтад хүрээд байна. Манайд өнөөдөр уран зохиолын багш, эх хэлний багш хоёрын хөдөлмөрийн хуваарь хэт ялгарч, хатуухан хэлэхэд нэг нь үзэл суртлаар, нөгөө нь хэл зүйн дүрмээр хөөцөлдөж, уран сайхны боловсрол олгох, хэл найруулгад сургах гэсэн үндсэн үүргээ дутмаг анхаарч ирсэн талтайг үгүйсгэх аргагүй. Гэхдээ нөхцөл байдлыг судлаад үзвэл нэг талаас дунд сургуулийн хичээлийг шинжлэх ухааны олон хувилбарт нэр томъёогоор хэт дарсан байдал, нөгөө талаас сургалтын агуулгатайгаа зөрчилдсөн явцуу тестээр шалгалтыг авдаг байдал нь сургалтыг тэрхүү үр ашиггүй шалгалтандаа бэлтгэх зүйл болгож хувиргаад байгаа билээ. Иймээс сургалтын агуулгаа зөв тодорхойлж, дунд сургуулийн элдэв шалгалт болон багш бэлтгэх ангиудын элсэлт, төгсөлтийн шалгалтыг мэдээллийн төдий агуулгатай тестийн хэлбэрээс чөлөөлж, жинхэнэ ур чадвараар буюу зохиох найруулах чадвараар шалгаж занших, багш нартаа уран сайхны мэдрэмж боловсролоо дээшлүүлэх боломжийг нь бүрдүүлэхэд анхаарах хэрэгтэй байгаа бөгөөд чухам яг ийм арга барилаар хөгжин төлөвшсөн уран зохиолын боловсролын тухай сая ярих боломжтой болно. Эцэст нь хэлэхэд, нэг түүхэн тодорхой үед шинэ шаардлагад нийцэх, тааран зохицохоосоо илүүтэй уран зохиолын боловсролыг алга болохоос аврах нь чухал тул уран зохиолын хичээл дангаараа оршин байх нь зөв бөгөөд уран зохиол сургалт ч нэр томъёоныхоо "уран" гэдэг утгад жинхэнэ ёсоор эргэн очих хэрэгтэй байна. Тодруулж хэлбэл, монгол хэл, уран зохиолын хичээлийг интеграци болгох бэлтгэл хангагдаагүй байгаа бөгөөд энэ асуудал хэдийд арилах вэ гэвэл нэг талаас эх хэлний багш нарын уран сайхны мэдрэмж боловсрол нь хэтрүүлэн хэлэхэд "яруу найрагчид дөхөж очсон" тэр цагт, нөгөө талаас нэр томъёоны хүнд дарамт, тестийн ядуу сэтгэлгээнээс хэл, уран зохиолын сургалтыг чөлөөлж өгсөн тохиолдолд энэ байдал өөрөө сарниж алга болох юм. 
Г.Нандинбилиг /МУИС-ийн Утга зохиолын тэнхимийн багш, доктор Ph.D/ 
