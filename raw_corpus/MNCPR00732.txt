Биед суулгасан жижиг мэдрэгч эрүүл мэндийн талаарх бүх мэдээллийг өгдөг болно

Японы эрдэмтэд нисдэг галт тэрэг туршиж эхэлжээ. Турших ч юу байхав, агаарын галт тэрэг гэсэн төсөл хэрэгжүүлж байгаа хэрэг.
Мэргэжилтнүүдийн тооцсоноор аэро-галт тэрэгний гурван тэнхлэгт вагон нь 350 зорчигчтой, дөрвөн сэнстэй, далавчтай байх бөгөөд замын гадаргуу дээр цагт 500 км-ийн хурдтай гулсч явах гэнэ. Одоо туршилт хийгдэж байгаа энэхүү шинэ унааг 2020 онд ашиглалтад оруулна гэжээ. Энэ бол шинжлэх ухааны шинэ ололт нанотехнологид суурилсан техник аж. Бид энэ удаа нанотехнологийн өнөөгийн байдал бол хөгжлийн талаар ШУА-ийн Хими, хими технологийн хүрээлэнгийн эрдэм шинжилгээний ахлах ажилтан, доктор (ScD) Ж.Тэмүүжинтэй ярилцлаа. Тэрбээр Япон, Англи, Германд мэргэжлээрээ ажиллаж, эрдмийн зэрэг хамгаалсан аж. Түүний судалгааны нэг хэсэг нь наноматериал гаргаж авахад чиглэгддэг юм. -Таны судалгааны ажлын хүрээнд наноматериалын талаар бид өмнө нь ярьж байсан. Харин одоо нанотехнологийн хөгжил ямархуу түвшинд яваа талаар ярилцлагаа эхэлье? -Нанотехнологи бол нано боловсруулалт, нано үйлдвэрлэлийн технологи, нано материал, экологийн цэвэр энерги бий болгох, био систем, анагаах ухаан, эм зүй гэх мэт маш олон салбар чиглэлтэй. Яг хөгжлийнх нь хувьд авч үзвэл нанотехнологийн бүх салбар практикт нэвтэрсэн нь бага л даа. Энэ дотроос харьцангуй нано боловсруулалт нь хамгийн их хэрэглэгдэж байгаа. Ялангуяа компьютерт хэрэглэгдээд эхэлчихсэн. Бидний хэрэглэдэг ердийн компьютер нано эд ангиас бүтдэг. Энд нэг сонирхолтой зүйл хэлэхэд, "Пентиум-4" компьютерт л гэхэд бичил схем нь тус бүр 180 нанометр өргөнтэй, 42 сая транзистрийг агуулсан байдаг гэсэн тоо байна. Хэдэн арван сая нано транзистрийн хүчээр компьютер ажилладгийг бид мэдэхгүй л байдаг. Ингэхээр нанотехнологи бол бидний амьдралд хэрэглэгдээд л явж байна гэсэн үг. Цаашид үүнээс илүү өргөн хүрээнд ашиглах боломж бий. -Нанотехнологийн хөгжил Монголд гэхээр ямархуу зүйл ярих боломжтой вэ? -Манайд энэ технологи болон наноматериал гаргах чиглэлээр ажиллаж байсан улс бий. Миний хувьд нано-материал дээр ажиллаж байна. Энэ чиглэлээр гадаадад доктор хамгаалаад ирсэн нэлээд хэдэн залуу бий. МУИС-д Ганзориг гээд эрдэмтэн байна. Японд энэ чиглэлээр ажиллаж, доктор хамгаалсан. Монголд дэвшилтэт технологи хөгжүүлэх хөтөлбөр батлах тухай яригдаж байгаа. Энэ хүрээнд нанотехнологийн чиглэлээр ажилладаг эрдэмтэн, багш нараас ямар чиглэлээр, яаж ажиллах боломжтой тухай санал авсан байгаа. Гэхдээ бид яг наногоо ашиглаад үйлдвэрлэл явуулна гэвэл хэцүү. Эхний ээлжинд өөрсдөө судалгаагаа явуулъя, эрдэм шинжилгээний бааз суурьтай болъё, гадны байгууллагуудтай хамтарч ажиллая гэдэг талдаа илүү анхаарвал зүгээр. Бид дэлхийн хандлага чиглэл хаашаа явж байна гэдгийг хараад болж өгвөл урдаас нь тосч орох хэлбэрээр өөрийн гэсэн байр суурьтай болохгүй бол бид хоцордгоороо хоцроод л явна. Яг ямар чиглэл барих вэ, аль чиглэл нь манай давуу тал байж болох вэ, судалгаа шинжилгээгээ үйлдвэрлэлд яаж нэвтрүүлэх, зах зээл нь гадагшаа байх уу, дотооддоо гаргах уу гэх бүх зүйл нэг цогц бодлоготой байх ёстой. -Өндөр хөгжилтэй оронд нэвтэрч байгаа шинэ технологи манайд хэр хугацааны дараа орж ирдэг вэ? -Гадаадын улс юу хэрэглэж байна, бид түүнийг нь хэрэглэж байгаа. Компьютер, гар утас гээд мэдээллийн хэрэгслийг нэрлэж болно. Солонгос, Японы эрдэмтэд нанотехнологи ашиглаад эмэгтэйчүүдийн гоо сайхны тос хийсэн. Нүүрэнд маш сайн шингэдэг, залуужуулдаг гэдэг тэр тос манайд ороод ирсэн л байна лээ. Бас энэ технологийг ашиглаж хийсэн Солонгосын угаалгын машиныг манайхан худалдаж аваад хэрэглэж байна. Тэгэхээр зах зээлд гарсан нанотехнологийн бүтээгдэхүүнийг бид адилхан л хэрэглэж байгаа. -Тэгвэл бид заавал тэр их хөрөнгө мөнгө шаардсан технологийг Монголдоо хөгжүүлэлгүй, шууд худалдаж аваад хэрэглэх боломжтой юм биш үү? -Бид бусдын хийснийг худалдаж аваад байвал хэрэглэгч л болно. Тусгаар тогтносон улс гэдэг утгаараа шинэ юм олж харах, урд нь байгаагүй зүйлийг хийх хэрэгтэй байдаг. Их, дээд сургууль, шинжлэх ухааны байгууллага, эрдэмтдийн зорилго нь ч тэр. Швед гэхэд л таван сая хүн амтай хэрнээ машин үйлдвэрлэлийн хэд хэдэн том компанитай. Израйль гэхэд л эрдэмтэд нь сансрын хиймэл дагуулын электроникийн нарийн эд анги буюу гол цөмийг нь хийдэг. Ингэж нэг чиглэлийг барьж байж л улс орон хөгждөг. Бид үүнийг л хөгжүүлбэл үр дүнд хүрч, тодорхой байр суурьтай болно гэсэн чиглэлээ олж харах хэрэгтэй юм шиг байна лээ. 1980-аад он буюу гар утас дэлгэрээгүй байх үед "Nokia" компани хэрэглээний их олон зүйл үйлдвэрлэдэг байсан. Гэхдээ тэд гар утас цаашид хамгийн хэрэгцээтэй байх нь гэдгийг олж харж чадсан л байгаа юм. -2015-2020 он гэхэд нано-технологиор хийсэн бүтээгдэхүүн амьдрал дээр илүү өргөн хүрээтэй орж ирнэ гэдэг. Тухайлбал, эрүүл мэндийн салбарт хувьсал авчирна гэдэг юм билээ. Хорт хавдрыг эмчилнэ, илүү урт насалдаг болно гээд л. Энэ салбарт ямар ололт гарах бол... -Энэ чиглэлээр ажилладаг эрдэмтдийн хэлсэн үг, мэдээллийг саяхан үзэж байсан л даа. Энэ технологиор сүрьеэгийн эм хийвэл их үр дүнтэй болно гэсэн мэдээлэл байна. Ямар нэг өвчний эмчилгээнд эм уудаг. Тэр нь замдаа задарвал, бусад эрхтэнд хортой байх, эсвэл үйлчилгээгээ алддаг тохиолдол их бий. Энэ тохиолдолд нано-материалтай маш жижиг бөмбөлөг дотор эмээ хийгээд уухад яг тэр өвчний голомт дээр очиж үйлчилдэг болох боломжтой гэсэн байгаа. Үүнийг эм зөөх гэдэг л дээ. Арьс, яс зэрэг хүний биеийн гэмтсэн эд эсийг нанотехнологи ашиглан маш хурдан нөхөн сэргээх боломжтой болно. Ясны хугаралтыг одоо зарим тохиолдолд хадаасаар хаддаг. Тэгвэл тэр хадаасны материалыг өөрчилж яваандаа уусч хүний биед шингээд алга болдог болгох жишээтэй. Биед гадны биет байхгүй болно гэсэн үг ш дээ. Нано-технологид суурилан иймэрхүү төрлийн бүтээгдэхүүн хийгээд эхэлсэн байна. Үүний жишээ нь биед уусдаг мэс заслын утаснууд юм. Мөн хүний биед маш жижиг мэдрэгч суулгаад, тэр нь тухайн хүн ямар өвчнөөр өвдөх гэж байна, биед ямар өөрчлөлт гарч байна гээд эрүүл мэндтэй холбоотой бүхий л мэдээллийг өгөх боломж ч гарч ирнэ гэж байгаа. Тэгвэл өвдөхөөсөө өмнө ямар эрхтэн өвчлөх гэж байгаа талаарх мэдээллийг авч урьдчилан сэргийлэх боломж бүрдэнэ. Зарим нь амьдралд нэвтэрсэн зүйл л дээ. Энэ мэт эрүүл мэндийн салбарт маш том боломж нээгдэх юм. -Энэ технологийг ашиглаад хүнийг мөнхрүүлж болох уу? -Хүний эд эсийг нөхөн сэргээж, хөгшрөлтийг удаашруулах боломж байгаа. Гэхдээ насан туршид мөнхрүүлэх боломж ч байхгүй л байх. Энэ мэт нанотехнологийг эрүүл мэндийн салбарт хэрэгжүүлбэл 68 миллиард доллараас дээш зах зээл дэлхийд байна гэж тооцоолсон байна. Ийм том зах зээлд өрсөлдөх боломжтой гэсэн үг. Ер нь цаашид энэ технологи бүхий л салбарт хөгжинө. Байгаль экологид хор нөлөөгүй бүтээгдэхүүн үйлдвэрлэж эхэллээ. Энэ нь ямар ч хог хаягдал байгальдаа эргээд шингэдэг болно гэсэн үг. Ирээдүйн зорилго нь юм. -Өөр нэг асуулт байна. Шинжлэх ухааны нээлт хийлээ л гэдэг. Манайханд нээлт хийх боломж бололцоо, чадвар хэр байдаг юм бол... -Өмнө нь хэзээ ч шинжлэх ухааны түвшинд мэдэгдэж байгаагүй шинэ зүй тогтлыг олж илрүүлэхийг нээлт гэнэ гэсэн тайлбар хуулиндаа байдаг шиг санагдаж байна. Хувьсал авчрах том том нээлт бол Нобелийн шагнал авдаг. Монголд шинжлэх ухаан хөгжсөнөөс өдий хүртэл монгол хүн оролцож дэлхийн түвшинд нээлт гэж бүртэгдсэн тав, зургаан бүтээл байдаг гэж уншиж байсан юм. Шинжлэх ухаан, технологи өндөр хөгжиж байгаа энэ үед монгол хүн эндээ ажиллаад нээлт хийнэ гэвэл бас хэцүү л дээ. Харин зөвхөн Монголд байдаг зүйлээр ч юм уу, эсвэл эх орныхоо түүхий эд, газарзүйн байрлал дээр ч юм уу тулгуурлаж юм хийвэл боломж бий байх. -Танай химийн салбарт сүүлийн үед ямар ололт амжилт гарч байна вэ. Шинэ содон зүйл... -Сүүлийн үед манай химичид эх орныхоо ургамлаас хөгшрөлт болон хорт хавдрын эсрэг үйлчилгээтэй бодисуудыг нээж гаргаж авсан байгаа. Манайхан энэ чиглэлээ сайн хөгжүүлээд хорт хавдрын эд эсийг дарангуйлдаг, эсрэг үйлчилгээтэй эм бодис гаргаж авах боломжтой. Энэ бол манай химийн чиглэлийн эрдэмтдийн хийж байгаа нэлээн гайгүй ажлын нэг нь. Монгол орон маань эрс тэс уур амьсгалтай. Манайд ургадаг ургамал ч өөр газар ургаж болно. Гэхдээ эрс тэс уур амьсгалдаа зохицохын тулд дасан зохицох чадвартай болсон байдаг төдийгүй исэлдэлтийн эсрэг үйлчилгээтэй бодисын агууламж нь илүү байдаг. Энэ нь эх орны ургамлын давуу чанар болж өгдөг. 
Д.Оюунтуяа
