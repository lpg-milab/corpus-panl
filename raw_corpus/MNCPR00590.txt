ЗҮЙ ТОГТОЛ БА ШАГДАРСҮРЭН

"Элэгний" хэмээх тодотголоор алдаршсан эмч, орчуулагч М.Шагдарсүрэн саяхан хоёр онцгой үнэ цэнэтэй бүтээл эх хэлнээ хөрвүүлэн хэвлүүлжээ. 
Түүний нэг нь дэлхийн сонгодог бүтээл эртний Персийн их хүн Омар Хайямын рубай буюу дөрвөн мөртүүдийн шилмэл түүвэр. Нөгөө нь монгол хэлтэн түмний Их хүн Эрдэни Хайбзун Галшиевийн "Мэлмий нээхийн мянган бадаг" ном юм. Эдгээрээс өмнө Шагдарсүрэн ариун гэгээн агуулгатай 20 орчим номыг орос, англи, япон, түвд, хятад хэлнээс эх хэлнээ буулгасан билээ. Харагдаж үзэгдсэн номын хуудсыг сөхөх гэдэг "өвчтэй" болчихсон сэтгүүлч би Шагдарсүрэнгийн тэдгээр номыг уншаад хөрвүүлэгчийн дотоод ертөнц, ном сонгох чиглэл, оюун санааны даамай тогтвортой сонирхлыг гадарлахтай болсон юм. Харин саяны хоёр ном гарсны дараа Шагдарсүрэн надад нэгэн зүй тогтолт байдлаар илүү тод харагдаж байх шиг санагдана. Энэ санааг минь батлах мэт нэрт орчуулагч Ц.Цэрэн "Гагцхүү орчин цагийн монгол эмч, доктор Шагдарсүрэн бараг мянган жилийн өмнөх оточ манал Омар Хайямын шүлгүүдийг орчуулсан нь бэлгэ дэмбэрэлтэй мэт санагдана" гэж номын өмнөтгөлд бичжээ. Дэлхийн түүхэнд асар олон эмч нар хүн төрөлхтнийг гэгээрүүлэх үйлсэд хүчин зүтгэсэн бүхэл бүтэн цуваа байдаг. Үүний бид наад захаас Оросын А.Чехов, Хятадын Лу Син, Германы Зигмунд Фройд, Францын Монтень, Персийн Ибн Син, Монголын С.Эрдэнэ гээд мэднэ. Энэ үнэт нандин хэлхээнд манай Шагдарсүрэн лавтай багтаж байх шиг. Өнгөт орчлонгийн хуурамчийг, үхэх төрөхийн үнэнийг дэндүү ойроос шууд бодитой мэдэрдэг эмч нар хүмүүсийн явцуу, харанхуй бодол санааг өөрчилж, тэнүүн гэгээн болгон эмчлэх гэж тэмүүлдэг зүй тогтол байдаг гэдэг. Энэ тухай Эрдэнэ баавай дурсч байсан билээ. Эмээр нэг хүнийг эмнэдэг бол билиг оюунаар сая живаа хүний зүрх сэтгэлийг эмчилдэг тийм зүй тогтлыг эртний эмч нар ч мэдэж байж, манай Шагдарсүрэн бүр тод мэдэж маш шаргуу ажиллаж байгаа бололтой. Энэ далимд дурдахад манайд гэхэд гавьяат эмч Мухар, эмч Оюун, Очирхүү, Мягмарсүрэн гээд олон эмч уран зохиол, оюун санааны салбарт үр бүтээл гаргажээ. Урьд нь Шагдарсүрэн үргэлжилсэн үгийн ном хөрвүүлж байсан. Одоо түүний бүтээлийн уран сайхан болон утга уянгын чансаа үлэмж дээшилсэн байна. Шагдарсүрэнгийн орчуулснаар бол Омар Хайям: -Үхэх төрөхийн утга учир оньсого мэт Үзтэл мэргэд утга учрыг нь олж чадсангүй Битүү цагирагийн эхлэл төгсгөл хаана байнам Бид хаанаас ирсэн, хаашаа одох вэ? гэж бичжээ. Энэ мөрүүдээс эмч хүний оюун санааны мөнхийн эрэл гэрэлтэнэ. Эрхэм Омар ингэж бодож байж, одоо ч Шагдарсүрэн энэ бодлын эрлийг илүү нарийвчлалтай хийж байгаа нь тодорхой. Дээрх мөрүүдэд "үзтэл" гэсэн чухал үг оржээ. Энэ үг бол Буддын мэргэдийн гүн далд санааг гаргах "утгын чимэг" гэдгийг Шагдарсүрэн мэддэг байна. Мэдлэгээр түрж орчуулахын илт гайхамшиг энэ юм. Аллахыг шүтдэг Омар Хайям Буддын найман мэргэний нэг Нагаржунайтай бараг ижил утгат дөрвөн мөр тэрлэж байсан нь гайхам. Тэрбээр: -Үзэгдэж байгаа юмс үзэгдэх төдий л юм. Үнэндээ дэлхий гадаргуугаасаа цөм хүртлээ хол Хорвоогийн үзэгдлийг бодит бус хэмээн оно Хотол юмсын мөн чанар үл үзэгдмүй гэжээ. Энэ номыг Шагдарсүрэн зохиогчийн эх нутгаас олжээ. Энэ тухайгаа "2005 онд миний бие Сочи хотноо явж Хар далайн эрэг дээр хэд хонов. "Дармапада" номыг богиновтор хугацаанд орчууллаа. Сочи хотын номын дэлгүүрээс өргөж даахын хэрээр цуглуулсан орчуулга дунд минь Омар Хайямын алдарт шүлгүүдийн түүвэр зузаан ботиор хэвлэгдсэнийг авсан байв. Номоо эргүүлэн энд тэндээс нь харвал зарим нь амархан ойлгогдмоор, заримынх нь утга санаа бууж өгөхгүй хэцүү хатуу хэллэгтэй байв" гэж бичсэн байна. Номын эрэлчин гэдэг ийм байдаг ажээ. Шагдарсүрэн Омар Хайямынхаас дутахааргүй нэгэн зузаан номыг хөрвүүлсэн буриад лам Эрдэни Хайбзун Галшиевийн "Мэлмий нээхүйн мянган бадаг" гэдгийг дээр хэлсэн. Түвд орноо ном үзэж хол ойр үлэмж гайхагдсан энэ мэргэн гэгээнтэн олон ном хэвлүүлсэн боловч задгай хэлбэрээр шүлэглэсэн мянган бадаг сургаал нь онцгой ажээ. Дуун хөрвүүлэгч М.Шагдарсүрэн ертөнцийн оносон мэргэн гэгээн ном өнөөдрийг ч бас онодог гэсэн чухал ухааны үүднээс энэ номыг сонгож хөрвүүлсэн байж мэднэ. Ийм санааг дараахь бадаг төрүүлээд байгаа юм. Үүнд:- Борчуулын цуглаан дунд Зөвийг хэлэх цагт бүү уурла Өөрийн чинь сэтгэл тэгвээс баас мэт Өмхийрсний муухай үнэр даруй мөн. Сүүлийн хоёр жилд манайхан үнэндээ борчуулын үймээн цуглаан дунд л өнгөрлөө шүү дээ. Харин тэднийг манай сайд түшмэд нар яаж хүлээж авсан билээ. Ер нь л эс тоож байсан шүү дээ. Тэгэхээр тэднээс ямар үнэр гарах вэ? Манайд Христийн буюу ертөнцийг бүтээгч эзний тухай номлол сургаал хүчтэй нэвтэрч байна. Энэ сургаалыг ламтан шүүмжилж Тэрчлэн эл хамаг амьтныг Бурхан бүтээсэн гэж бүү бодоцгоо Амьтан төрөх үхэхийг бурхан шийддэг гэвэл Мал таргалуулж тэжээдэг яргачин мэт болох нээ. "Тэрчлэн" гэдэг үг ороод тун оновчтой сайхан орчуулагдсан энэ бадаг буддад итгэдэг олон монгол хүний "загатнасан газар маажих" шиг болох биз ээ. Уншсан номондоо автаж хөөрсөн сэтгүүлч дээрх хэдэн үгийг бичихээ өөрийн үүрэг гэж үзлээ. 
Ш.ЦЭРЭНПИЛ 


