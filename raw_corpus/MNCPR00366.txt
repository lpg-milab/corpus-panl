"Найман шарга"-ын ченж их хэмжээний валют алджээ

Валют арилжааны "Найман шарга" төвийн ченж н.Отгонбаяр 130 сая төгрөгөө хулгайчид алджээ. Тэрбээр тус төвийн "Алтан од" хэмээх цэгийн эзэн аж. Уг хэрэг өчигдөр 14.00-15.00 цагийн хооронд болсон юм байна. Энэ үед ченж залуу үдийнхээ цайнд орохоор гарсан байж. Биднийг хэргийн газарт очиход Чингэлтэй дүүргийн цагдаа нар үзлэг хийж байв. Тэд 15.30 цагаас хойш тэнд ажилласаар байгаа аж. 19.00 цаг гэхэд хэрэгтний талаар ямар нэг таамаг гаргаагүй л байлаа. Хажуугийн цэгийн эздээс учир байдлыг тодруулбал, бид юу ч мэдэхгүй, бүгд цайндаа гарахаар явсан байсан гэх.
"Найман шарга"-ын валют арилжааны цэгүүд авто зам дагуу байрладаг. Ийшээ валют арилжаалахаар орох гадны хүмүүс бүргэд хаалга татна. Харин цэг тус бүр дотроо нэг арын хаалгатай. Энэ нь модон, нууц цоожтой юм. Эздүүд нь энэ хаалгаар ордог юм байна. "Баянхайрхан" гэх нэг цэгийн хаалгаар орвол тэдгээр арын модон хаалганууд ил юм. Энд дөрвөн хаалга байв. Цаад талын коридорт өнөөх хаалга үргэлжилнэ. Хулгайч нэвтэрдэг хонгилд л зөвхөн хяналтын систем үзэгдсэнгүй. Дээрх цэгийн эмэгтэйгийн ярьснаар бусад нь камертай аж. Түүнээс хэргийн талаар тодруулахад "Цагдаа нар манай өрөөний хаалгыг хааж байгаад сая л онгойлголоо. Сураг тавихад, дотор хаалгаар л түлхүүр тааруулаад орчихсон юм билээ. Тухайн үед манай хэд хоолонд орохоор гарцгаасан байсан. Манай өрөө мухрынх. Хүмүүс байнга л бужигнаж байдаг болохоор анзаарсангүй. Уг нь бүгдээрээ байхдаа сэрэмжтэй байдаг л даа" гэв. Цагдаагийн ерөнхий газраас авсан мэдээллээр ченж залуу 440 мянган юань, 5220 фаунд, 1.5 сая иен, нэг сая воныг хулгайд алдсан юм байна. Энэ хэргийг Чингэлтэй дүүргийн цагдаагийн хэлтсийн Эрүүгийн тасаг шалгаж байна. Тус тасагт очиход цагдаа нар хэрэг шалгаж байна хэмээн халгаасангүй. Энд өнөөх ченж тайлан тооцоогоо шахаж, мэдүүлэг өгч байлаа. 
М.МӨНХЦЭЦЭГ
