DATONG

Хаа байсан Европ, Америкийн талаар тэр орны жирийн иргэдээс илүү мэдээлэлтэй атлаа хажууд байгаа Хятадаа ерөөс сонирхож явсангүй.
Манай улсын бүх аймгийн бараг тал нь БНХАУ-тай хил залгаа, айл хөрш оршдог мөртлөө, чоно хонь хоёр лугаа тус тусын эрс амьдралыг сонгосон ард түмнүүд юм. Өдгөө дэлхий даяаршиж хүмүүн адил хувцас, хоол хэрэглэж, унаа хөсөг унах болсноор энэ хаалттай орны зах зухыг таньж ядаж байна. Өнгөрсөн долоо хоногт Хятадын Да Тун гэдэг хот орлоо. Эрээнээс Бээжин орох замын голд хальт тааралддаг уг хотод жилд дунджаар таван сая гадаадын жуулчин ирдэг гэх юм. Манжаас хойших гадаад ертөнцөд Чин (China) хэмээгдэх, өөрсдийгөө болохоор Дундад (Джунга) гэж хэлүүлэх тун дуртай өмнөд хөршөө монголчууд авгайлахдаа Хятад гэдэг. Бас биднийг дуурайгаад Оросууд Китай гэх болсон. Нэг улс ийм олон янзаар хэлэгдэж байгаа юм чинь нэг тэрбум хүнээ хэн хэн гэж дууддаг бол гэсэн бодол төрж л явав. Энэ мэтээс эхлүүлээд Хятадын талаар мэдэх зүйл бишгүй бий. Ажлын хажууд хятад барилгачин байшин барьж байна. Хажуу айлын байранд орших боллоо. Хажуу өрөөг маань түрээслээд суучихлаа. Хажуугаар минь ороод хэвтчихлээ... Аль газрын хэний хүү гэдгийг авааль монгол эхнэр нь мэдэхгүй. Мэдээд ч ойлгохгүй. Да Тун хотноо явж байх зуур эгэл тариачид өөрсдийнхөө ч үүх түүхийг төдийлөн сонирхдоггүй бололтой санагдсан. Хан үндэстнүүд харь хүмүүсийг өөртөө "Паранпоошиг" шиг уусгасаар байгаад ийм байдалд хүрсэн байж болох юм. Аа харин төрийн бодлогыг барьдаг "бүдүүн дарга" нарын хувьд энэ тухай мэдэхийн дээдээр мэдэхээр барах уу. Хятадын нүүрсний гол район Шаньсы муж дахь Да Тун хот нь 900 орчим жилийн түүхтэй гэнэ. Хөх хотоос урагшаа яваад Өвөр Монголын ёс төдий хил дуусч Цагаан хэрэм тулж ирнэ. Тэрнээс цааш эртний Хүннү, Хань улсуудын хооронд байгуулсан гэрээний дагуух хэн ч маргашгүй цэвэр Хятадын нутаг эхэлдэг байжээ. Тэгэхээр Да Тун нь түүхэндээ байнга л хойд зүгийн нүүдэлчин аймгуудын довтолгоонд хамгийн түрүүнд өртдөг, одоогоор бол Палестин шиг нажидтай газар байж. Эртний Хятадын түүхэнд мөрөн голын соёл иргэншил, шашин шүтлэг олонтаа дурдагддаг. Шар мөрөн (Хуанхэ) дагуух үржил шимт хөндий баруунаас зүүн тийш Сычуанаас Бээжин, Тяньжин хүртэл олон мянган бээр үргэлжилдэг. Дөрвөн улиралтай энэ гол мөрний дагуу суурин иргэд хот балгадаа барьж, тариа ногоогоо тарьсаар иржээ. Хэзээнээс хүн ам шигүү мөрөн голын дагуух амьдрал өөрийн гэсэн өвөрмөц хэв загварыг бас шашныг цогцлоосноороо алдартай. Хамгийн агуу нь голоос умард хөвөөг дагуулж байгуулсан алдарт цагаан хэрэм байдаг. Цагаан хэрэм мөрөн голын амьдралыг аварсаар ирсэн. Шар мөрөн зүүн зүг урсах явцдаа гэнэт хойш эргэж хээр цөл рүү хүрэн алдсанаа урагш мурийж, тэгээд дахиж хаашаа ч хазайлгүй Шар тэнгист цутгана. Чухам энэ мурийлт дээрх одоогийн Да Тун умраас ирэх "зэрлэгүүд"-ийн замын үүд байсан бололтой. Нэг хазгай англи хэлтэй хятад хүү нутгаа тайлбарлаж өгсөн юм. Тэрээр хэлэхдээ "Одоогоос 1500 гаруй жилийн тэртээ Хойд Вэй гэдэг улс мөрөн голд үүссэн. Энэ улсын хаан нь амар амгаланг туйлын их мөрөөдөж түмэн бурхдыг сийлэхээр болжээ. Бурхдыг байгуулж чадвал умраас довтлох дайсан номхорно. Бас биднийг өршөөнө гэж тооцсон юм билээ" хэмээв. "Тэр умрын дайсан чинь хэн байсан юм бол" гэхэд хүү "Тэрнийг ёстой мэдсэнгүй" гэв. Түүхийн сурах бичигт Тоба Вэй гэдэг феодалын түрүү үеийн улсын тухай цухас дурдагддаг. Эртний Монгол нутагт оршиж байсан гээд. Чухам тэр улсын тухай хэлээд байгаа ч юм шиг. Ар Монгол, Гадаад Монгол гэдэг шиг эртний хятадууд Тоба улсыг Хойд Вэй гэдэг байсан ч байж болох юм. Өдгөө Да Тун хотын хойд дүүрэгт нэгэн гайхамшигт цогцолборыг хүн төрөлхтөн цогцлоожээ. Каирт байдаг пирамидуудаас ер дутахгүй аварга сац бурхдыг эртний хятадууд маш уйгагүй зорж сийлсэн байна. Ойролцоогоор нэг километр гаруй урттай, гучаад метр хэрийн өндөртэй, цул хадан мөргөцгийг ашиглан нийтдээ 55000 орчим их бага бурхан бүтээжээ. Хад өөрөө бүр янгинасан хатуу гантиг биш арай зөөлөвтөр боржин маягийн ширхэггүй чулуу юм. Түүнийг баруун хормойноос нь эхлэн нүхэлж агуй болгох явцдаа голд нь бурхан болгох хэсгийг үлдээн ухаж. Тэгээд дараа нь нэг том бурхан голд нь (зарим бурхны өндөр 17-20 метр) бүтээн эргэн тойрон дахь ханаар нь дүүрэн янз бүрийн утга санааг илэрхийлсэн тэнгэрийн эздийг сийлжээ. Янгонг нэртэй уг агуйн шүтээнд Хятадын үндсэн шашин болох Дао, Күмпүзүгийн аль ч төлөөллийг оруулаагүйгээрээ онцлог. Шашин судлаач Б.Батболд үүнийг тайлбарлахдаа "Үнэхээр гайхамшигтай бүтээл байна. Хойд Энэтхэгээс гаралтай Бурхны шашны "Махаяна" урсгалын төлөөлөл сахиусан тэнгэрүүд голложээ. Монголд "Бажаяна" урсгал нь голлодог. Гэхдээ энэ хоёр нь хоёулаа адил бидний үндсэн шүтээн" гэсэн юм. Бурхны төрхийг хараад байхад манай "Зайсан" толгойн хормойд сүүлд барьсан Бурхан багшийн сэрэг дүртэй адилавтар бүтээлүүд зонхилсон харагдана. Энэ нь япон, солонгосчуудын эргэл мөргөлийн үндсэн газар гэхэд болно. Дээр хэлсэн гадаадын олон сая жуулчдын үлэмж хувийг эдгээр орны сүсэгтнүүд эзэлдэг аж. Чухам ийм олон сайхан мундаг бурхан хийсэн газарт хамгийн түрүүнд ирдэг нөгөө "умар дайсан" нь шудалгүйгээр өнгөрөөд явчихдаг байсан бололтой. Хойшид энэ хотыг амар амгалан буюу Да Тун гэх болжээ. Тэртээ хойно Манж Чин гүрний эзэн хаан Канси (Юань-Е) буюу Энх-Амгалан гэх монгол угсаатан Янгонг агуйг монголчлох гэж нэлээд оролдсоны ул мөр ч үлдсэн байна. Тухайлбал, сүмийн үүдийг шарын шашны хэлбэрээр шинэчилж, зарим нэг хөшөө дурсгал нэмэн, уйгаржин монгол үсгээр монгол хэлээр тайлбар бичүүлж, хатуу гантиган дээр сийлүүлэн гол гол газарт нь байрлуулсан байсан. Тэрнийг нь энэ юу гэж байна хэмээн хөтчөөс мэдэн будилж асуухад мэдэхгүй ээ л гэх. Энэ газар Хятаддаа эхний гуравдугаарт ордог түүхийн ховор үзмэр бөгөөд хятадууд нь болохоор зүгээр сонирхох гэж ирдэг. Харин өөр орныхон болохоор "Ээж хад" орох лугаа шүтэх гэж зорьдог бөлгөө. Том бурхдын өмнө тавьсан шилэн хорго хэдийбээр жуулчны улирал татарсан ч вон, иенээр хахаастай харагдана. Да Тунгийн ойролцоох бас нэг ховор сүмийг үзэх гээд завдтал цас ороод аялал зогслоо. Одоогийн Хятадын бараг төв хэсэг шахуу энэ нутагт хагас өдөр цас ороход муж даяар гамшгийн байдалд орохоо шахах юм. Тэр болгон ингэж айхтар хүйтэрдэггүй бололтой. Хятадын ардын чөлөөлөх арми түргэн авч гудамж талбайг цэвэрлэх ажилд дайчлагдан хурдны бүх зам хаагдлаа. Мөн энд тэнд тог цахилгаан тасарч хөл хөдөлгөөн эрс татрав. Ер нь Хятад оронд хоёр өдөр угсруулаад шуурчих юм бол амьд хүн үлдэхгүй хэврэг шинжтэй харагдсан. Да Тун хотынхон цас орох үеэр хөнгөн нимгэн хувцасныхаа гадуур өдөн хүрэм нөмөрчээ. Үстэй малгай, дээл нэг ч алга. Гудманд хог цэвэрлэгч машин гарч замаар нунтаг цагаан юм цацална. Тэр нь цасыг хайлуулахгүй ч бутарсан резин шиг болгон хөглөрүүлэх юм. Эндхийн хүмүүс өмнөдөө бодвол өсгөлүүн бараг монгол хүн шиг "өндөр" нуруутай. Хятадаас өөр үндэстэн ястан үгүй. Тээр жил социализмын үед Монголоос баахан хятадуудыг хүчээр хөөж гаргаж билээ. Тэд нар уйлж орилолдсоор вагонд суугаад арилж өгсөн. Эх орон нь уг хужаа (Хю цай буюу цагаач иргэд.сурв) нараа тосч Өвөр Монголыг алгасуулан энд буулгасан яриа байдаг. Орчин үеийн Да Тун нүүрс зарж их баяжиж байгаа, дээр нь аялал жуулчлалаас орлого олдог, эрчимтэй хөгжих замдаа орсон газар юм билээ. 
Ж.Гангаа
