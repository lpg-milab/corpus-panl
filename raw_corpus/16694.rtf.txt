№104(16694)        
1957 оны тавдугаар сарын 1.
Нэгдэгтүн

<< Орон бүхний пролетари нар нэгдэгтүн! >> гэсэн гал цогтой уриаг аугаа их К. Маркс, Ф. Энгельс нар өнгөрсөн зууны дундуур дэвшүүлснээс хойш улиран одсон өчнөөн он жилүүдэд энэхүү мөнхийн суут үгс манай гариг даяар улам хүчтэй цуурайтаж, шинэ шинэ утга агуулгаар баяжсаар байна. 

Одоогоос яг 101 жилийн өмнөх хавар буюу 1886 оны тавдугаар сарын нэгний өдөр америкийн Чикаго хотын ажилчид дарлал мөлжлөгийг эсэргүүцэн, ажлын найман цагийн өдөртэй болохыг шаардан, олон нийтийн жагсаал цуглаан, ажил хаялт хийснийг харгис зандалчид цус урсган хорсолтойгоор дарсан билээ. Ажилчны хөдөлгөөний энэхүү баатарлаг түүхийн гэгээн дурсгалыг хүндэтгэж, шударга ариун үзэл санааг нь залгамжилж жил бүрийн тавдугаар сарын нэгнийг олон улсын хөдөлмөрчдийн эв санааны нэгдлийн өдөр болгон сүр жавхлантай тэмдэглэдэг уламжлал тогтоод << Орон бүхний пролетари нар нэгдэгтүн! >> гэсэн цогц уриан дор тив бүрийн шударга хөдөлмөрчид жагсаал хийж сүр хүчээ бүртгэн үздэг болсон билээ. 

ЗХУКН-ын Төв Хорооноос Зөвлөлт Холбоот Улсын Коммунист Намын XXVII их хуралд оруулсан улс төрийн илтгэлд << Орчин үеийн нөхцөлд тэмцлийн гол чиглэл нь. нийт улс түмэнд хүний жинхэнэ амьдрах материаллаг болон оюуны нөхцөлийг бий болгох, танай гариг дээр аж төрөх боломжийг хангах, баялгийг нь хямгатай эзэмших явдлыг бид иш үндэс болгодог юм. Юуны өмнө хамгийн гол баялаг болсон хүнд, өөрт нь болон түүний бололцоонд анхаарч хандах ёстой. Капитализмын системтэй энэ талаар уралдахыг бид санал болгож байна. Бат бэх энх тайвны нөхцөлд л уралдахыг санал болгож байгаа юм >> гэж цохон тэмдэглэжээ. Нийт хүн төрөлхтний төлөө, түүний өнөр ам бүлийг бүрдүүлэгч хүн бүрийн төлөө, энх тайвны төлөө, эх дэлхийгээ гэсэн аугаа их энэрэнгүй, интернационалч гүн утга санаа дүүрэн ийм үзэл баримтлал өнөөдөр орон бүхний пролетари нарыг урьд урьдаас илүү нягтруулан нэгтгэж байна. 

Олон улсын хөдөлмөрчдийн эв санааны нэгдлийн өдөр Майн нэгний баярын далайд, агуулга ч асар их тэлж энх тайвны төлөө тэмцлийн өдөр гэж нэрлэхэд бүрэн болохуйц өргөн гүнзгий утгатай болсон байна. Орон бүрийн хөдөлмөрчин хүмүүсийн аз жаргалтай амьдралын үндсийн үндэс нь бүх нийтийн бат бэх энх тайван, аюулгүй байдал учраас өнөөгийн түгшүүртэй ертөнцөд энх тайвнаас эрхэм, энх тайвны төлөө тэмцэхээс илүү амин чухал зүйл алга. Энх тайвны төлөө тэмцэгчдийн өргөн их фронтын тэргүүн эгнээнд ЗХУ, социализмын ертөнц, олон улсын ажилчин анги тэмцлийн гал улаан тугаа сүр жавхлан төгөлдөр намируулан, зориг золбоогоо бадруулан алхаж байна. 

Манай нам, ард түмэн. ажилчин ангиас энх тайвны үйл хэргийн төлөө мятаршгүй тэмцсээр ирсэн ганхашгүй байр суурийг дахин илэрхийлж МАХН-ын Төв Хорооноос Майн баярт зориулан гаргасан Урианд << МАНАЙ ГАРИГИЙН ХҮН АРД АА! Цөмийн дайны аюулын эсрэг тэмцэлд нэгдэн нягтрагтун! 

Дайны эсрэг хөдөлгөөнийг улам идэвхтэй, эрч далайцтай өрнүүлэгтүн! , Цөмийн зэвсгээр хөөцөлдөх, түүнийг турших явдлыг зогсоох улмаар бүрэн устгахын төлөө тэмцэгтүн! 

Зэвсэглэлээр хөөцөлдөх явдлыг сансарт дэлгэрүүлэхгүй байхын төлөө эрс шийдвэртэй тэмцэгтүн! 

Даян дэлхийд энх тайван мандтугай! 

АЗИ, НОМХОН ДАЛАЙН БҮС НУТГИЙН ХҮН АРД АА! Бүс нутагтаа энх тайван, сайн хөршийн найрсаг харилцаа тогтоохын төлөө хүч чармайлтаа дайчлагтун! >> гэж өнөө үеийн хүн ардын амьдрах эрхийн хамгийн тэргүүн зэргийн ач холбогдолтой асуудлыг дэвшүүлэн тунхаглажээ. 

Майн баяр энх тайвны төлөө тэмцэгчдийн сүр хүчийг илтгэн харуулах дэлхий нийтийн томоохон үзлэг, хүний энх тайвнаар, хүн ёсоор аж төрөх эрхийг хангах тэмцлийн хүчирхэг уриа дуудлага болж, дэвшилт бүх хүчийг энэрэнгүй үйлсийн тугийн дор нэгтгэхэд түлхэц өгөх нь дамжиггүй юм. 

Хүн төрөлхтний түүхэнд шинэ эрин үеийг нээсэн хорьдугаар зууны гол үйл явдал Аугаа их Октябрийн социалист хувьсгалын 70 жилийн ойн онд олон улсын хөдөлмөрчин Майн баяраа 101 дэх удаа тэмдэглэж байгаадаа туйлаас бэлгэшээж байна. 

Монгол орныг империализмын колонийн системээс ангижруулж, социализмын шинэ ертөнцөд шилжих замыг заасан Октябрийн аугаа их хувьсгалын 70 жилийн түүхт ойг бүтээн байгуулах хөдөлмөрийн шинэ шинэ амжилтаар нэр төртэй угтахын төлөө манай орны коммунистууд, хөдөлмөрчид хичээнгүйлэн шургуу ажиллаж байна. Ой угтсан ажил хөдөлмөрийнхөө эрчээр авто засварын үйлдвэрийн нэгдлийн ажилчин Д. Борчулуун, оёдлын төв үйлдвэрийн оёдолчин Г. Баасансүрэн, Дорноговь аймгийн барилга угсралтын конторын барилгачин Н. Очирбат, Завхан аймгийн Тэсийн тэжээлийн аж ахуйн механикжуулагч М. Гомбосүрэн, О. Базаррагчаа нарын олон хүн шинэ таван жилийнхээ төлөвлөгөөг биелүүлсэн бахдам амжилттайгаар хаврын баяр Майн нэгэнтэй золгож байна. Манай орны хөдөлмөрчид эх оронч хөдөлмөрийнхөө амжилт бүрийг энх тайвны! төлөө тэмцэлд оруулж байгаа бодит хувь нэмэр гэж ухамсарладаг юм. 

Социалист Монгол улсын ажилчин анги, хөдөлмөрчдийн хувьд энэ жилийн Майн баяр их Лениний хэлсэнчлэн коммунизмын сургууль болсон үйлдвэрчний эвлэлийн XIII их хурал, 60 жилийн ой тэрчлэн их Ленин, Сүхбаатар нарын үүсгэн байгуулсан монгол, зөвлөлтийн ард түмний аугаа их найрамдлыг бэхжүүлэх үйлсийн идэвхтэй хүч монгол, зөвлөлтийн найрамдлын нийгэмлэгийн 40 жилийн ой, ээлжит их хурлын өмнөхөн болж байна. 

Майн баярын өлзий баясгалан төгөлдөр энэ өдөр БНМАУ-ын хөдөлмөрчид социализм, коммунизмын ялалтын туг, ашид мөнхийн хувьсгалч, интернационалч сургаал - марксизм - ленинизмд хэзээ ямагт үнэнч байдгаа, улс түмний найрамдал хамтын ажиллагаа, энх амгалангийн үйлс, эрх чөлөө, ардчилал, нийгмийн дэвшлийн төлөө тэмцэгч шударга түмэнтэй эв санааны нэгдэлтэй байдгаа бүрэн дүүрэн, өндөр дуугаар илэрхийлж байна. 

Орон бүхний пролетари нар нэгдэгтүн! 

