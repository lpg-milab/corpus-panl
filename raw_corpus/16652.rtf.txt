№62 (16652)      
1987 оны гуравдугаар сарын 13
Материаллаг нөөцийн хэмнэлт

Аливаа нөөцийг оновчтой ашиглах, арвилан хэмнэх зорилтыг намын эдийн засгийн бодлогын чухал хэсэг болгосны үрээр өнгөрөгч таван жилд үйлдвэрлэлийн хүрээнд жил тутам дунджаар 2. 8 өдрийн ажил гүйцэтгэхтэй тэнцэхүйц хэмжээний материал, түүхий эд хэмнэжээ. Гэвч материаллаг үйлдвэрлэлийн салбарын яам, газар, олонхи аймаг, хотод арвилан хэмнэх ажил ам яриа, ухуулга сурталчилгаанаас хэтрэхгүй байгаагаас материалын зардлын өсөлт, үйлдвэрлэлийнхээс түрүүлж, эцсийн дүндээ үндэсний орлого, материал багтаамжид сөрөг нөлөө үзүүлж байна. 

Цэвэр бүтээгдэхүүний нэг төгрөгт ногдох материалын зардал аж үйлдвэр, хөдөө аж ахуй, барилга, тээврийн салбарт шинэ таван жилийн эхэнд урьдахиас 0, 9 - 21, 2 хувь нэмэгджээ. Ийнхүү есөн нэмэгдэж байгаа хэрэгцээг гагцхүү материал, түүхий эдийн бэлтгэл, олборлолт, үйлдвэрлэлийг өсгөх, импортыг нэмэгдүүлэх замаар хангах бололцоо нөхцөл хязгаарлагдмал байгааг МАХН-ын Төв Хорооны II бүгд хурлаас тэмдэглээд материал түүхий эд, түлш. эрчим хүчний нөөцийг бүх талаар арвилан хэмнэх явдал үйлдвэрлэлийн үр ашгийг дээшлүүлэхийн төлөө тэмцлийн чухал хэсэг байх ёстой гэж заасан билээ. Бүгд хурлын үзэл санааг амьдралд бүтээлчээр хэрэгжүүлж, материал, түүхий эд, түлш, эрчим хүчийг зүй зохистой, оновчтой ашиглахын тулд шинжлэх ухаан-техникийн ололтод тулгуурласан иж бүрэн арга хэмжээний төлөвлөгөөг чанартай боловсруулах нь чухал байна. Үйлдвэр, аж ахуйн газруудын 1986 оны тайлан балансад эдийн засгийн шинжилгээ хийж, түүний үр дүнг хөдөлмөрийн хамт олон бүр хэлэлцэж байгаа үед арвилан хэмнэлтийг илүү онцгой, бүтээлч авч үзэх талаар аймаг, хотын намын хороодоос зохион байгуулах ажлыг шинэ арга барилаар явуулах шаардлагатай байна. 

Материал, түүхий эд хэмнэсэн гэсэн дүн мэдээтэй атал өртөг, зардал хямдардаггүй ноцтой дутагдал газар авчээ. 1086 оны дүнгээр Дарханы хүнсний комбинат, Ерөөгийн мод бэлтгэлийн аж ахуй арвилан хэмнэлтийн төлөвлөгөөг 1, 3 - 2, 9 дахин давуулан биелүүлсэн гэх боловч таваарын бүтээгдэхүүний нэг төгрөгт ногдох материалын зардлыг 0, 8-13, 9 хувь өндөржүүлжээ. 

Хөдөө аж ахуйн байгууллагууд арвилан хэмнэх талаар муу анхаарч, хяналт сул байснаас материал, түүхий эд хэмнэх даалгаврыг өнгөрсөн таван жилд 80 гаруй хувь тасалдуулсанд Хөдөө аж ахуйн Яам дүгнэлт хийх хэрэгтэй. Улсын хэмжээгээр нэг жилд хэрэглэх бензин шатахууны 12-14 хувийг зарцуулж байгаа тус салбарт шатахуун хэмнэхэд чиглэсэн аж ахуй, зохион байгуулалт, хяналт шалгалтын ажил дайчин биш байгаагаас шатахууныг үргүй зарцуулах, асгаж үрэгдүүлэх дутагдал тууштай арилахгүй байна. Өнгөрсөн онд Төв аймгийн дөрвөн суманд хийсэн шалгалтаас үзэхэд тэдгээр газар дунджаар нэг сумын бүтэн жилийн хэрэгцээ хангах хэмжээний шатахууныг үрэгдүүлсэн байжээ. Баянхонгор аймаг өнгөрөгч онд хоёр мянга гаруй ердийн хөсгийн цуваа зохион байгуулан, түүнд нийт сумыг бэлтгэл сайтай оролцуулсан нь эмнэг тэмээ, морь, шарыг уналга эдэлгээнд сургах, дотоод нөөц бололцоогоо ашиглан ердийн хөсгийн тоног хэрэглэл бэлтгэхэд мэдэгдэхүйц ахиц гаргаж, цаашид орон нутагт ердийн хөсөг өргөн ашиглах томоохон сургууль, шатахуун хэмнэх чухал арга хэмжээ болжээ. Ийм ололт, амжилтаас санаа авч тодорхой ажил зохион байгуулж хийх нь чухал байна. 

Материал, түүхий эд, түлш, эрчим хүчний ашиглалт, зарцуулалтын норм, нормативыг үндэслэлтэй тогтоох, түүнийг мөрдөхөд хамт олны хяналтын ролийг өндөржүүлэх, ялангуяа ажилчид өөрсдөө санаачлан материалын орцын нормыг хянах санаачилга, хөдөлгөөн өрнүүлэх зэрэг дэвшилт аргыг түгээмэл хэрэглэж хэмжих хэрэгтэй. 

Арвилан хэмнэх ажлыг шинжлэх ухааны үндэстэй, алсын хараатай удирдах, түүнд эрдэм шинжилгээ, зураг төслийн байгууллагын ролийг өндөржүүлэхэд салбарын яам, тусгай газруудын идэвхтэй үйл ажиллагаа дутагдсаар байна. Материаллаг нөөцийн чухал эх үүсвэр болох хоёрдогч түүхий эдийг бэлтгэх, цуглуулах ажлыг бүрэн цэгцэлж чадаагүй байна. Хоёрдогч түүхий эдийн нөөцийг ашиглахад зохих хэмжээний хөрөнгө зардал гаргах, үнэ, санхүү, зээлийн механизмыг үр нөлөөтэй болгох талаар эдийн засгийн төв байгууллагууд практик ажлын гүнд орж бүтээлч ажиллах нь зүйтэй. 

Материал, түүхий эдийн төлөвлөгөө, хуваарьт зааснаас илүү фонд гаргуулан авах оролдлого түгээмэл байгаагаас материалын баланс алдагдуулж, бусад салбар, үйлдвэр, аж ахуйн газрын жигд ажиллагаанд нөлөөлж, улмаар тэдгээрээс улсын өмнө хүлээсэн үүргээ биелүүлэхэд нь бэрхшээл учруулдаг ноцтой дутагдал арилаагүй байна. Арвилан хэмнэлтийн төлөвлөгөө тасалдаж байхад үйлдвэрлэл үйлчилгээний төлөвлөгөөт даалгавар давж биелдэг зэрэг авцалдаагүй явдал үүнээс үүдэн гарч байна. Дундговийн ханын материалын үйлдвэр 1986 онд төмөр бетон үйлдвэрлэхэд зарцуулах цементийг орцын нормоос 540 гаруй тонноор хэтрүүлэн зарцуулж улс, нийгэмд ихээхэн хохирол учруулж материалын балансад зөрчил гаргажээ. Хөдөлмөрийн хамт олны идэвх санаачилгад тулгуурлан дотоод Нөөц бололцоог дайчлах, арвилан хэмнэлт гаргах шахуу төлөвлөгөөтэй ажиллуулах, социалист уралдаанд тооцоотой үүрэг амлалт авахуулан, биелэлтийг зохион байгуулах, хяналт тавих ажлыг үйлдвэр, аж ахуйн газар, тэдгээрийн нам, олон нийтийн байгууллагууд хараа хяналтаас гаргаж болохгүй. Үр ашиг, чанар дээшлүүлэх, нөөц дайчлах шилдэг арга хөдөлмөр зохион байгуулалт, урамшууллын бригадыг аж ахуйн тооцоотой ажиллуулах, үйлдвэрлэлийн нэгж, хэсэгт аж ахуйн дотоод тооцоо нэвтрүүлэх, үйлдвэр, хамт олныг өөрийгөө санхүүжүүлэх үндсэн дээр ажиллуулах зэрэг эдийн засгийн аргыг үр нөлөөтэй нэвтрүүлэх талаар байнга удирдлага, туслалцаа үзүүлж ажиллах нь чухал байна. 

Үйлдвэрлэлийн үр ашгийг нэмэгдүүлж, ард түмний аж байдлыг дээшлүүлэх чухал эх үүсвэр болох материаллаг нөөцийг арвилан хэмнэх талаар газар бүхэн шинэ сэтгэлгээ, шинэ арга барилаар хандаж ажиллая. 

