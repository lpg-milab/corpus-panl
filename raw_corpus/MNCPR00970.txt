Нэгдмэл байж чаддаггүй нь бидний зуршил

Өдгөө 68 настай НҮБ-ын Ерөнхий нарийн бичгийн дарга Кофи Аннан хөлбөмбөгийн ДАШТ болон Иракийн дайны талаар "SPIEGEL"-д ярилцлага өгсөнийг толилуулъя.
-Ерөнхий нарийн бичгийн даргаа, таны удирддаг байгууллагын нэр нь арай тохирохгүй байх шиг санагдах юм. Нэгдмэл байдал огт алга юм шиг. -Нэгдмэл байж чаддаггүй нь бидний зуршил болж. Харин саяхан болж өнгөрсөн ДАШТ-ийг үзэхэд сэтгэл хөдөлмөөр сайхан санагдлаа. Тэр жижигхэн бөмбөг бүх дэлхийг нэгтгэж чадах юм даа. Тиймээс ч бид Олон улсын хөлбөмбөгийн холбоонд бага зэрэг атаархдаг. Тэд 207, бид 192 гишүүнтэй, гэхдээ аль аль нь дэлхийн анхаарлын төвд байдгаараа төстэй гэж хэлж болно. Хэрвээ хүмүүс ядуурал, ДОХ, хүүхдийн өвчинтэй тэмцэхдээ ийм нэгдмэл байдагсан бол ихийг бүтээж чадахсан. Хамгийн энгийнээр хэлэхэд, аль орон хүний эрхийн тухай хамгийн сайн хуультай вэ гэсэн тэмцээн зохиовол сонирхолтой байх болов уу. -Магадгүй, оролцогчдын тоо хязгаартай байна байх. -Хязгаар байна. Жишээ нь, Иракийн дайн. Тэнд байдал харьцангуй дээрдэж байгаа ч хараахан бүрэн тайван болж энх амгалан тогтоогүй байна. Хүн төрөлхтний хувьд хамгийн чухал зүйл нь гэвэл хэрэгтэй цагт нэгдмэл байж чадах явдал. Хүн бүхэн өлсгөлөнтэй тэмцэхэд хамтран ажиллаж, хүний эрхийг хамгаалахыг хүсч зорьдог. Гагцхүү үүнийгээ илэрхийлэх арга нь зан заншил, шашин шүтлэгээсээ хамаараад өөр өөр. Үүнийг буруутгаж болохгүй. Учир нь хүрэх арга зам өөр байж болох ч зорилго маань нэг л зүгт шүү дээ. -ДАШТ дууссан ч таны өмнөх тулгамдсан асуудлууд хэвээрээ үлдлээ. Сүүлийн үед тулгараад байгаа асуудлуудыг зохицуулахад бэрхшээлтэй учирч байна уу? -Энэ үнэхээр хэцүү. Ялангуяа хил дамжиж хийх хэлэлцээ. Гэхдээ л үүнийг хийх хэрэгтэй. "Ерөнхий нарийн бичгийн дарга Ерөнхий командлагч шиг" гэж хүмүүс ярьдаг. Миний хувьд үнэхээр Ерөнхий командлагчийн хэмжээнд энэ байгууллагыг захираад бүх зүйлийг илүү үр дүнтэй шийдвэрлээч гэвэл дургүйцэх зүйл алга. Бид хилийн дагуух хямралыг зохицуулж, хоёр орны хооронд үүсээд байгаа зэвсэг, терроризмын мөргөлдөөнүүдийг зохицуулахыг хичээдэг. Мэдээж, чи ямар байр суурьтай байна асуудалд тэр хэмжээгээр нөлөөлж чадна. Иймээс би өнөөдрийн байр сууриндаа сэтгэл хангалуун байдаг. Аюулын тухай яригдаж эхлэхэд шууд иргэний, улс хоорондын дайны тухай бодогддог. Манай байгууллагын гишүүд аюул заналыг арай өргөн хүрээтэй авч үзэхийг хүсдэг. Жишээ нь, байгаль орчны бохирдол, дулаарлаас эхлээд ядуурал, халдварт өвчин, зэвсгийн наймаа, олон улсын шинжтэй гэмт хэрэг, терроризм гэх мэт. -Хамгийн аюултай нь юу вэ? -Таны хаана амьдарч байгаагаас шалтгаална. Та Нью-Йоркт амьдардаг бол шууд л терроризм гэж хариулна. Харин арлын жижигхэн оронд амьдардаг улсын иргэд дэлхийн дулаарал гэнэ. ӨАБНУ-д ДОХ, Азийн зарим оронд ядуурал гэж хариулна. -Та яагаад НҮБ-ыг Ираны цөмийн хөтөлбөр, ДОХ гэх мэт тулгамдаад байгаа асуудлуудыг шийдэхэд хамгийн сайн бэлтгэгдсэн байгууллага гэдэгт ийм итгэлтэй байдаг юм бэ? -Юуны түрүүнд бид асуудлыг шийдэхдээ өөрийн давамгайллыг тогтоохыг оролддоггүй. Заримдаа хөрш орнуудынхаа хүрээнд, эсвэл дотооддоо зохицуулахад илүү тохиромжтой зүйлүүд ч гардаг. Гэхдээ зөвхөн бидний оролцоотойгоор шийдэгддэг олон зүйл байдаг. Хамгийн том жишээ бол ДОХ. Энэ өвчин өнөөдөр хүний амь наснаас гадна үй түмэн зүйлийг устгаж байна. Ирээдүйд илүү төвөг, зовлон учруулах энэ өвчнөөс болж зарим орны зэвсэгт хүчин, цагдаа, эмнэлэг, сургууль ажиллах боломжгүй болоод байна. Тэнд ажиллах эрүүл, хөдөлмөр эрхлэх чадвартай хүн өнөөдөр олдохгүй байна. -Та Олон улсын цөмийн эрчим хүчний агентлагаас гадна НҮБ Ираны цөмийн хөтөлбөрийг зохицуулж чадна гэж боддог уу? -Би Иран улсын төлөөлөгчидтэй ярилцаж үзсэн. "Хэрвээ та бүхний хийж байгаа зүйл аюулгүй, энхийн зорилготой бол олон улсын шинжээчдийн хяналт дор үйл ажиллагаагаа явуулах бүрэн боломжтой. Харин Олон улсын цөмийн эрчим хүчний агентлагийн шинжээчдийг үйлдвэртээ оруулж үнэн байдалтай танилцахыг зөвшөөрөх хэрэгтэй" гэдэг шаардлагыг тэдэнд тавьсан. Энэ байгууллага НҮБ-ын гишүүн байгууллагуудын нэг. -Та саяхан Ираны Ерөнхийлөгч Махмуд Ахмаденижадтай уулзсан. Түүний ярианаас Америк, Европын Холбооны орнуудын аль нэг талын гаргасан саналыг илүүтэйгээр дэмжиж байгаа зүйл ажигласан уу? -Хэрвээ хэлэлцээрийн ширээний ард суух гэж байгаа бол бүх зүйл ном журмын дагуу хийгдэх ёстой. Тиймээ, тэр зарим нэг зүйлийг онцолж байсан. Тэдний хэлэлцээ хийх хүсэлтэй байгаа нь сайшаалтай. -Та үүнийг шударга санал гэж бодож байна уу? -Ширээний ард суугаад ганц талтай хэлэлцээ хийснээс өөр бас нэгний саналыг сонссон нь илүү дээр байх болов уу. Би Ираныг эртний соёлтой, бардам ард түмэн гэдгийг мэднэ. Гэхдээ бусдын нөхөрсөг зөвлөгөөг ч хүлээж авна гэдэгт итгэлтэй байдаг. -Хөлбөмбөг рүүгээ эргээд оръё. Танд өөрийн гэсэн тоглолтын талбай байна. Улс орон бүр өөр өөрийн дүрмээр тоглох гээд байна. Харин та... -Би тэднийг нэг дүрмээр хамтран ажиллахыг л ятгах байх даа. -Ерөнхий нарийн бичгийн дарга ерөнхий шүүгч мөн үү? - Тэр нэг талаараа шүүгч мөн. Гэхдээ түүнд улаан, шар картууд байхгүй. Тэр тэднийг өргөхгүй ч өөрийн дуу хоолойгоо өргөж чадна. -Энэ ч хамгийн шилдэг шар карт гэж бодож байна. -Таны зөв. Тэгвэл НҮБ-ын Аюулгүйн зөвлөл улаан карт болно. 
Т.Ариунтунгалаг