№274 (17117) 
1988 оны есдүгээр сарын 6
НИЙТЛЭЛИЙИ МӨРӨӨР

<< Нам, улс, олон нийт, аж ахуйн байгууллагууд хэвлэл, мэдээллийн нийтлэл, шүүмжлэлийг цаг тухайд нь соргог тусган авч, түүний мөрөөр ажил хэрэгч арга хэмжээ авдаг байх үүрэгтээ хариуцлагатай хандах хэрэгтэй >> гэж нөхөр Ж. Батмөнх намын XIX их хурал дээр тавьсан МАХН-ын Төв Хорооны тайлан илтгэлд цохон тэмдэглэсэн билээ. Намын энэхүү чухал заалтыг хэрэгжүүлэх талаар ялангуяа аж ахуйн байгууллагуудын удирдлага хангалтгүй ажиллаж байгааг өргөн олон уншигчид сонин хэвлэлийн газруудад мэдээлж, нийтлэл, нэвтрүүлгийн мөрөөр үр дүн гарахгүй байгаад гайхан эргэлзэж, нийтэлж нэвтрүүлсэн туршлага ололтыг байгууллага, газрууд онцлогтоо тохируулж соргогоор тусгаж хэрэглэх, шүүмжлэлийн мөрөөр үзэгдэхүйц, бодитой ажил зохиож дутагдал доголдлыг арилгаж хэвшихгүй юм бол нийтлэл, нэвтрүүлэг хийсний үр ашиг байна уу гэдгийг сонин хэвлэлийн редакциас асуух нь элбэг боллоо. 

Аж ахуйч бус, хариуцлагагүй, санаачилгагүй, үрлэгэн байдал, хүнд суртал, захиргаадах арга, ор нэр болгох, хэлбэрдэх зуршил, хөдөө аж ахуй, их барилга, соёлын салбар дахь дутагдал, хуулийн байгууллага, ардын арми, эрүүлийг хамгаалах болон ардын боловсролын ажлын дутагдал, байгаль, орчныг хамгаалах, ШБОС-ыг дэмжих асуудлаар олон арван хурц тод нийтлэл сонин хэвлэлд гарсны мөрөөр юу хийснийг хөдөлмөрчид нухацтай асууж үр дүнг сонирхож байна. Гэвч сонин хэвлэлийн газруудад үүнд өгөх бэлэн хариу хомс байна. 

Хөвсгөл аймгийн намын байгууллагаас хэвлэл, нийтлэлийн мөрөөр зохиож байгаа ажлын тухай МАХН-ын Төв Хороо саяхан тогтоол гаргасан нь ч гүнзгий учир холбогдолтой юм, Тэр тогтоолд << нийтлэл, нэвтрүүлгийг намч, зарчимч болон өөрчлөлт шинэчлэлийн байр сууринаас авч үздэг бүтээлч хандлагыг газар сайгүй бий болгон, боловсон хүчин, нийт хөдөлмөрчинд шинэ сэтгэлгээ, арга барилыг эзэмшүүлэх, хүний хүчин зүйлийг ажлын гол хөшүүрэг болгон идэвхтэй ашиглахад нийтлэлийн мөрөөр зохиох ажлыг чиглүүлж, шударга шүүмжлэлийг боогдуулах, хавчих, үл тоомсорлох аливаа илрэл, оролдлогын тухай бүр шийдвэртэй таслан зогсоож байхыг >> аймаг, хотын намын хороо, АДХ-ын гүйцэтгэх захиргаа, яам, тусгай газар, олон нийтийн байгууллагад даалгажээ. 

Сонин хэвлэлийн газар, радио, телевизээ хөдөлмөрчдөөс болон сэтгүүлчдээс бичиж нийтлүүлсэн захидал мэдээлэл, шүүмжлэл, тэргүүн туршлага аль нь гэсэн ажил хэрэгт ус бодох, ололтоо бататгаж, дутагдлыг арилгах нийтийн үйл хэргийн төлөө санаа тавьдгийн илрэл юм. Тиймээс ч хөдөлмөрчид нийтлэл, нэвтрүүлгийн талаар санал бодлоо бичихэд цаг хүч зарцуулж эзний ёсоор хандаж байна. Ганцхан баримт дурдахад, << Үнэн >> сонинд нийтлэгдсэн " Дэглэгчдэд дэг хэрэгтэй >> өгүүллийн мөрөөр хөдөлмөрчид санал сэтгэгдэл, бодол хүслээ илэрхийлж зуугаад захидал, мэдээлэл ирүүлсэн нь даруй нэг том хаваас болоод байна. Сонины нийтлэл, радио, телевизийн нэвтрүүлэгт хөдөлмөрчид ийнхүү ажил хэрэгч, соргог идэвхтэй хандаж, санал бодлоо илэрхийлж үгээ хэлж байгаад нам, улс, олон нийтийн байгууллагуудын удирдах хариуцлагатны нэлээд. хэсэг нь хэвлэлийн шүүмжлэлд хүйтэн цэвдэг хандаж, сөрөг үйл ажиллагааг урьдал болгодгоос дутагдал доголдлыг арилгаж, тэргүүн туршлагыг дэлгэрүүлэхийн оронд бичиг цаас төдийгөөр сонин хэвлэлд хариу өгөх, эсвэл нийтлэл, нэвтрүүлгээс өө сэв эрж эсэргүүцэх, заргын материал бүрдүүлэх мэтэд цаг хүч зарж дутагдлыг улам ч даамжруулж, хохирлыг нэмэгдүүлэх нь цөөнгүй байна. 

<< Мөнгөн аргамжаатай хөнгөн тэргүүд >> ( 1986 оны №241 ) , << Мэргэжилтний потенциал >> ( 1987 оны № 21 ) , << Бодит ажлыг эрхэмлэе >> ( 1988 оны № 75 ) зэрэг ажил хэрэгч шүүмжлэлд Тээврийн Яам ор нэрийн төдий хариуг нэгмөсөн бичиж, << Үнэн >> сонины газарт ирүүлжээ. Тэр мэтээр БНМАУ-ын Ардын боловсролын Яам, Соёлын Яам, Худалдаа, бэлтгэлийн Яам, Хөдөө аж ахуй, хүнсний үйлдвэрийн Яам, Шинжлэх ухааны Академи зэрэг нэлээд яам, газар сонин хэвлэлийн шүүмжлэлийн мөрөөр ажилласан тухайд хариу өгөхдөө хойрго, ирүүлсэн хариу нь ч ор нэр төдий, хэлбэрдсэн хандлагатай байсаар байна. 

Нийтлэл, нэвтрүүлгийн мөрөөр тодорхой ажил зохиож дутагдлыг арилгахын оронд сонинд шүүмжлэгдсэн хүмүүсийг юуны урьд халж солихыг урьдал болгодог нь ажил сайжруулахад тус нэмэргүйгээр барахгүй хэвлэл, мэдээллийн нэрийг барьж хөдөлмөрчдийг хохироож байгаа зүй бус явдал төдийгүй хэвлэл, олон түмний холбоог таслах зохисгүй хандлага мөн. Нийтлэл, нэвтрүүлгийн үр нөлөөг үгүйсгэн бууруулж байгаа өөр нэг ноцтой харш үзэгдэл бол хийгээгүй ажлаа хийсэн болгож олон түмнийг хэвлэлээр дамжуулан << мэхэлдэг >> зуршил мөн. Дорнод аймгийн Мэнэнгийн буудлын талаар шүүмжлэл сонинд нийтлэгдсэний мөрөөр их ажил зохиож, буудлыг хэвийн ажилтай болгосон мэтээр аймгийн намын хороо сонины газарт хариу ирүүлснийг шалган үзэхэд тэнд ямар ч өөрчлөлт гараагүй, тээвэрчдийн тав тухыг алдагдуулсан хэвээрээ байсан юм. 

Шүүмжлэлийн хариуг эргэн сурвалжлах, нийтэлж, нэвтрүүлдэг ил тод ажиллагааг хөдөлмөрчид өндөр үнэлэхийн хамт түүний үнэн худлыг уул газар дээрээс нь өөрсдөө шалгаж эргэж мэдээлдэг болсон нь иргэдийн ухамсар дээшилж шинээр сэтгэх болсны илрэл мөн. 

Хурал зөвлөлгөөн, уулзалт, ярилцлага, нийтлэл, нэвтрүүлэг, хөдөлмөрчдийн захидалд нийгмийн эрх ашгийг илэрхийлсэн олон арван санал, шүүмжлэл гарч байхад түүнд амарлингуй хандаж, харин ч эсэргүүцэхийг санаачилдаг нь одоо үед үнэхээр хоцрогдсон хуучин сэтгэлгээний нэг илрэл юм. 

Ер нь магтаал шүүмжлэлийн аль. алинд хэрхэн хандаж, нийгмийг шинэчлэх шаардлага хэрэгцээг хэрхэн мэдэрч, сэтгэлгээ үйл ажиллагаагаа яаж өөрчилж байгаагаараа ажлаа дүгнэж сурах, тэрчлэн хурц асуудлыг тойрох биш, харин түүнийг тойруулан санал бодлоо бүтээлчээр солилцож, шүүмжлэлтэйгээр хандаж, нөхөрсөг, ажил хэрэгчээр маргах соёлыг эзэмших индэр бол олон нийтийн хэвлэл, мэдээллийн хэрэгсэл мөн. Амьдралын үнэнийг танин мэдэх хэрэглүүр, олон түмний хараа хяналтын ил тод дэлгэц, намаас олон түмэнтэй өдөр тутам харилцаа барихад нь үнэнч туслагч байж чадсан цагт хэвлэл, мэдээллийн нийтлэл, нэвтрүүлгийн мөрөөр ч сайн үр дүн гарч, өөрчлөлт шинэчлэлийн үйлсэд хувь нэмрээ оруулна гэдгийг ч, сэтгүүлчид өөрснөө ч үг өгүүлбэр бичих бүртээ санаж, нийгмийн өндөр үүргээ гүнээ ухамсарлах ёстой. 

