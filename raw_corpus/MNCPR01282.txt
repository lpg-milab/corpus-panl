ХҮН ЖАРГАЛЫНХАА ШАЛТГААНЫГ мэддэггүйгээс жаргалыг бүтээж чаддаггүй

Жилдээ ганц тохиодог зулын 25-ны Их дүйцэн өдөр өнгөрөгч амралтын өдөр тохиолоо. Зулын 25-ныг монголчууд тэмдэглэж эхлээд 600-гаад жил болж буй гэнэ.
Настнууд эрхи эргүүлэн маань уншиж, айл бүрийн хойморь зулын гэрэл бадамлах энэхүү өдөр хийсэн буян, нүгэл ялгаагүй хэдэн сая живаа дахин үрждэг гэдэг. Бурхны шашинд эргэлт шинэчлэл хийж, тодорхой дэг жаягийг тогтоож өгсөн хэмээн үе үеийн шавь нартаа үнэлэгдэж бишрэгддэг Богд Зонхова энэ өдөр таалал төгссөн байна. Тиймээс энэ жилээс эхлэн Монголын бурхан шашны төв Гандантэгчинлэн хийд "TV 9" телевиз хамтран Зулын 25-ны их дүйчэн өдрийн буян номын их чуулганыг уламжлал болгон зохион байгуулахаар болжээ. "UB Palace"-ийн их танхимд болно хэмээн зарлагдсан буяны их хуралд эмээ өвөө, аав ээж, үр хүүхдээ дагуулсан олон хүн иржээ. Хадаг, зул, тавгийн идээгээ базааж ирсэн тэр хүмүүс бүтэн хоёр цаг номын дуу сонсч, даган баяслаа. Ийн олноороо буяны ном хурах нь цаанаа учиртай хэмээн хамба лам Д.Чойжамц айлдсан. "Их далайд дуссан борооны өчүүхэн дуслыг далай байгаа цагт байгаад тооцдог. Олуулаа хийсэн буяныг тэр олон түмэн нь байгаа цагт мөн л бийд тооцдог. Тиймээс олуулаа хийсэн буян хэзээ ч шамшигддаггүй. Ганцаараа хичээн их буян үйлдээд ч уурлах тоогоор замхарч алга болдог учраас энд бид их буяныг хураахаар цуглаад байна "хэмээн тэрбээр айлтгал хайрласан. Хамба Д.Чойжамцаас гадна шашны их сургууль болон "Их хүрээ", "Гарма Гаржид Үржин Пэрэнлайлин" хийдийн хамба нар ирсэн байлаа. Мөн Гандантэгчинлэн, Дайшчойлон, Долмалхахан хийдийн шавь нар уншлага үйлдсэн юм. Том тайзныг голлон их хамба тухалсан бол бусад нь тойроод эрэмбэ дараагаараа суужээ. Тэндэх 108 зулыг хамба нар эхлэн асаалаа. Ингээд уншлага эхэлсэн. "Хүн бүр жаргах гэж хүсдэг. Гэхдээ жаргалын шалтгааныг мэддэггүйгээс жаргалыг бүтээж чаддаггүй. Жаргалын шалтгаан бол буян хийх, сайн үйл үйлдэх юм шүү. Зовлонг хэн ч хүсдэггүй. Гэхдээ зовлонгийн шалтгааныг мэддэггүй болохоор үгүй хийж чаддаггүй. Муу үйл, нүгэл хийх нь зовлонгийн шалтгаан болдог. Эрдэнэт хүний биеийг олж төрөөд жаргал, зовлонгийн шалтгааныг мэдэхгүй зүгээр л нэг амьдраад байх нь хэтэрхий хайран юм. Хүний амьдрал тоотой, ахархан. Тийм болохоор юуны түрүүнд урт наслах тухай бодож байх хэрэгтэй. Үхэл бол зайлшгүй юм. Үхлээс айж түгшилгүй өмнө нь амжиж сайн сайхныг хий. Зовлон, жаргалын шалтгааныг танин мэдэж, зөв сайхан явбал дараагийн амьдралд ч ач тустай. Энд бид өнөөдөр жаргалын шалтгааныг бүтээх гэж ирсэн билээ" хэмээсэн хамба ламын айлдвартай хамт нас уртасгах, буян хишиг арвижуулах, хэл амнаас хамгаалах, газар лусаа аргадах, хийморь лундааг сэргээх гээд бүхий л заслын номын уншлага эхэлсэн. Дараа нь "Долмалхахан" сүмийн шавь нар авралын маань хөгжөөлөө. Монголоор аялгуулан унших маанийн эхэнд хэдэнтээ мэгзэм аялгуулж уншсан. Ер нь маань хөгжөөнө гэдэг нь хэдэн дүнчүүр маанийг маш богинохон хугацаанд уншиж, их буян хураах арга гэнэ. Хэрэв нэг дүнчүүр маанийг эрхи тоолон уншвал хэдэн жилийн хугацаа шаарддаг байхад хөгжөөж уншвал багахан цагт дуусгах боломжтой аж. Төгсөлд нь Д.Чойжамц хамба хуран цугласан олныг дагуулан мэгзэм аажуухан уншиж эхэллээ. Ингэж танхим даяараа хэдэнтээ мэгзэм уншсан. Учир нь зулын 25-нд зул асааж, мэгзэм их унших хэрэгтэй байдаг гэнэ. Зул нь хүмүүн төрөлхтний мунхгийн харанхуйг гийгүүлдэг бөгөөд үүгээр бурханд тахил өргөдөг байна. Мэгзэм нь Богд Зонховад зориулсан магтаал аж. Анх Богд үүнийг багшдаа зориулж зохиож өгч л дээ. Харин багш нь багахан завсар хийгээд эргээгээд шавьдаа өгчээ. Тийм болохоор түүнийг таалал төгссөн өдөр нь мэгзэм уншвал буян ихээр хурдаг гэсэн. Гэхдээ маань мэгзэм унших, алив буяныг хийхдээ ямар нэг юманд зориулбал өөрт тогтох буян хишиг илүү нэмэгддэг гэнэ шүү. Ийн бурхны номын эхэн бүрт номын ид шид, ач тус, учир шалтгааныг цөөн минутаар тайлбарлаж байсан нь буян хураахаар ирсэн хүмүүст нэн таатай байлаа. Эрхэм хамбын хэлснээр тэнд уншсан ном бүр цугласан хүний тоогоор хэдэн саяар үржиж, хэзээд шамшигдан алга болохооргүй боллоо. Харин хураасан энэ их буянаа үргэлж арвижуулан дэлгэрүүлж яваарай хэмээн захисан. 
Д.Оюунтуяа
