Солонгос өнгө

Төгөлдөр хуур санан санан яваарай гэх шиг сайхнаар эгшиглэнэ. Түүнийг хөгжимдөгч хоёр гартаа хоёр хоёр, ердөө дөрөвхөн хуруутай бүсгүй. Бас дэлэмхэн биетэй. Төгөлдөр хуурынхаа өмнө тавьж суусан сандлаасаа буувал чацуу харагдана.
Талархах, өрөвдөх хоёр хүн бүрийн сэтгэлд зэрэгцэж, танхимд алга ташилт тасралтгүй үргэлжилж байлаа. "Азийн сэтгүүлчдийн форум-2005"-ын нээлтийн арга хэмжээн дээр энэ явдал болсон юм. Хорин настай тэр эмэгтэйд хорвоо тийм л бие цогцос заяажээ. Тэр хөгжимдөхдөө хязгааргүй аз жаргалтай. Дүв дүүрэн сэтгэлтэй харагдана. Гуниг зовлонгийн илрэл ер үгүй. Зоогийн ширээнээ суугсадтай эелдэг хонгорхон дуугаар мэндчилж, нэрийн хуудсаа солилцон эрхэмсгээр толгойгоо дохин явна. Зочид хоёрхон хуруутай гарыг нь ердөө эвгүйрхэж, зэнзийрхэлгүй найрсгаар атгаж байлаа. Тэгээд сайхан хөгжимдсөнд нь чин сэтгэлээсээ талархал дэвшүүлнэ. Ширээний цаанаас тэр үзэгдэхгүй. Хүмүүс суугаагаараа түүн рүү бүчин, инээвхийлэлдэх нь ишиг тэнцэхийг харах мэт санагдана. Эрвээхий зангиа, гоёлын фрактай нэгэн гоёмсог залуу дууллаа. Гайхамшигтай сайхан тенор. Бас л үргэлжилсэн их алга ташилт. Өнөөх алдарт гурвал ч "цохигдом" тийм гоё дуулсан болохоор аргагүй биз. Дуулчихаад буцах залуу эрийг харах хүмүүсийн нүдэнд өнөө төгөлдөр хуурчийг харсан шиг аяс шимшрэл бас л дахин байлаа. Тэр гоё дуучин таягтай, тэгээд их л дайвлан эвгүй явах ажээ. Түүний дуулахын өмнөх намуун яриа, нүдээ сүүмийлгэн хоолой мэдэн ихэмсгээр дуулах, сайхан хувцаслалтай яагаад ч юм энэ хувь заяа нэг л эвлэрч харагдаж өгөхгүй байлаа. Эсрэг талын ширээнд нэг залуу хүнээр түшүүлэн ирж суусныг ер анзаараагүй юм. Энэ удаа анзааран харвал хараагүй юм байжээ, тэр. Нүд толгой ямар ч хөдөлгөөнгүй суух тэрээр жижигхэн гоёмсог хар хайрцаг өмнөө тавиад кларнет хөгжим гаргаж ирээд, ямар ч чимээ анир үл гарган угсарлаа. Ингээд хөгжмөө өмнөө тавихад нүүрэнд нь инээмсэглэл тодрох шиг болов. Доголон тенор түүнийг энэ дэлхийн хамгийн алдартай кларнетчин гэсэн. Үнэхээр тэгэж бодогдом сайхнаар хөгжимдөж сонирхууллаа. Тэр хөгжимчин барьсан улаан винотой хундагаа бусдыг мөргүүлэхийг хүлээн зогсох нь өрөвдөм. Тэд дутуу хувь тавилантай хүмүүс. Харин бүв бүтэн сэтгэлтэй бололтой. Тийм тул ингэж амьдарч яваа болов уу. Хурсан зочид тэдний энэ авьяас билэгт үлэмж баясч, талархал илгээсээр. Гэвч энэ их хүндэтгэл тэдний сэтгэлийг онцын их хөдөлгөхгүй байх шиг санагдана. Дутуу эрхтэнтэй хүн бүтэн хүнээс илүү ихийг дааж амьдарч таараа. Тэгэхээр тэдний сэтгэлд илүү илүү зүйл л хүрэх байх даа. Хамгийн гол нь тэд утга учиртай амьдарч байгаад л хамаг учир буй болов уу. Амьдралд дутуудах юм ер үгүй атал, насаараа дутаж амьдарагсад орчлонгоор дүүрэн бий. Сөүлийн арваннэгдүгээр сар сэвшээ зөөлөн салхитай. Хэд гурван бороо хаяад чийглэг болох нь сэтгэл хийгээд биед таатай. Гудамж талбай, хөлхөх хүмүүс цэв цэмцгэр. Гэгээ татсан цагаан хүмүүс явцгаана. Эр тоот нь зангиа гонжоом болчихсон явах юм. Хүмүүсийн царай элбэг хангалуун, санаа үл зовохын туяатай боловч нэг тийм яарангуй. Солонгосчууд ч бидэнд ах дүү мэт юм даа. Музей үзлээ. Их том сав аа, нэгэн аварга том усан онгоц мэт л юм.Үзмэрийн тухайд ярьж дуусашгүй их. Хамгийн гол нь музей рүү оронгуут тайлбарлагч монголчуудын тухай ярьж эхэлнэ. Тэд өөрсдийгөө монголчуудтай язгуур угсаа, садан төрөл нэг гэж тайлбарлана. Үүнийг өгзөгний хөх толбоор баримтжуулна. Нэг сонирхолтой нь музейн дотор байгаа зарим үзмэрүүдийг яаж оруулсан бол гэдэг асуудал. Музейн байгууламжийг барихдаа л анхнаас нь дотор нь байрлуулсан байхаар аварга том үзмэрүүд цөөнгүй. Эртний сүм, буддын бурхад гэх мэт. Энд нэг зүйл санагдана. Том бүтээхийн тулд том сэтгэж, томоор бодох явдал мөрдлөг болох болов уу гэж. Ийм бодол Солонгосоор явахад их төрнө дөө. Хан мөрний эрэг дээрх жаран гурван давхарын дэргэд, Сөүлээр дүүрэн сүлжилдсэн аварга аварга гүүрүүдээр явахад, яаж барьсан юм болдоо гэмээр сүүхийлцсэн өндөр байшингуудыг ёроолдож явахуйд. Өдгөөгөөс зуун жилийн өмнөх Сөүлийн үүх түүх, иргэншил, хотжилтыг харуулсан түүхэн зургууд хотын захиргааны өмнөх самбарт буй. Тавь жараад оны үеийн энэ хотын өнгө төрх, манай Улаанбаатарын тухайн үеийнхээс нэг их ялгаагүй санагдана. Улс үндэстнээ гэх нэг үзэл санаа солонгос хүн бүрийн зүрхэн тольтод бичигдсэн байдаг бололтой. Юунаас босч юунд хүрсэн билээ бид гэж сануулахын тулд өгүүлсэн зургууд хотын зүрхэн тольтод байрладаг юм болов уу даа. Солонгост монголчуудын тухай яриа сайнаар ч муугаар ч шогшрол дагуулдаг гэнэ. Монгол хүн алив ажлыг хийхэд хэрхэн хялбарчилж болох вэ гэдгийг хэн хүнээс илүү боддог байна. Тэгээд ямар нэгэн арга олоод хэнээс ч илүү хийчихдэг аж. Хийсэн шиг хийдэг байна. Бас хоол унд голж шилж, даарч хөрлөө гэж барагтай гоншгонодоггүй гэнэ. Бас ажлаас халагдвал барагтай эзнээ гуйж түүлгүй, шилээ харуулдаг ажээ. Их омголон, "яг гуйна ш тээ" гээд арилдаг гэнэ. Тэгээд муу талдаа ч гэсэн Солонгост ажилладаг гадаадын ажилчдыг үл дагуулах сүйхээтэй гэж байгаа. Ямартаа л солонгос ажил олгогчид "Ээ дээ, энэ монголчууд уу" гээд толгой сэгсэрч зогсдог байна. Монгол хүнийг зөв залбал уул нүхэлнэ, харин буруудуулбал уу гэх нэг мөрдлөг тэнд нэгэнт бий болсон бололтойдог. Монгол ажилчдад, монгол сэтгэхүйд тааруулах түлхүүрийг солонгосчууд илүү хийцэлж байж мэдэх санагдана. Бид ер нь, нэг тийм баахан хэнийг ч царайчлахгүй гэсэн л бодолтой улс даг уу даа. Тэгээд энэ бодол маань тус ч болдог уу, ус ч болдог уу гэдгээ нэг их боддоггүй юм шиг. Бүгдийг өөрчилж болно гэдэг санамсаргүй хэлэгдээгүй байх аа. Казинод очлоо. Солонгос хүнээ оруулдаггүй юм байна. Үүдэнд нь паспорт шалгаж үзээд оруулна. Дүүрэн л хүмүүс. Нэг тогловол дахиад тогломоор. Хоёр тогловол бас дахиад тогломоор. Гурав тогловол бүр дахиад тогломоор санагддаг тийм л ховстой газар шиг санагдав. Нарийн ширийнийг нь мэдэхгүй юм даа, лавтай л тэр хожил аваад мөнгө болгодог зоосны тор торхийн унах золигийн. Хожигдчихоод зогсч байгаа хүнд тэр даапаалах шиг санагдана. Хүнээс юу дутсан юм бэ, дахиад үз л дээ гэх шиг тор торхийн "хатгана". Та минь шоолон инээх л вий, хожсон тохиолдолд олзны бага амттай гээд гарах л зөв юм шиг санагдсан шүү. Гэхдээ илүү ихийг хожно, эхэлж байгаа нь энэ шүү дээ гэх нэг тийм "чөтгөр" араас дуудан дуудсаар ээрдэг байна. Түүнд "хорлогдчихгүй" бол хааяа хааяахан ороод жаахан жуухан юм тоншчихвол хүний л эрх. Гэхдээ энэ эрх солонгос хүнд байдаггүй нь юуных вэ,би үхэхээр чи үх гэсэн үг үү, бүү мэд. Үдэш хотын төвийн, таван одтой, тансагхан буудлын өмнө салхилж зогсвоос нэгэн эр "эмэгтэй хэрэгтэй юү" гэдэг юм байна. Холгүй ойрхон, очоод үзээч, сонголттой шүү гээд ойлгуулж байна. Хүний хорвоод ийм нэг ашиг сонирхол дандаа л байх юм. Эрдэг, авдаг болоод л ингэж асууж, ярьж байгаа биз ээ. Гэрэл солонгорох шөнийн хотын буудлуудын өмнө иймэрхүү ярианууд цаг эзлэж байгаа нь мэдрэгдэж байлаа. Газар доогуурхи хонгилд орон гэргүйчүүд унтаж байна. Хориод хүн. Хонгил ч гэж, манайхны орон гэргүйчүүдийн орогнодогийн дэргэд шилтгээн л дээ. Өөрийгөө тойруулаад хатуу цаасаар "байшин" барьчихсан. Ганц нэг сөжү уусны шил дэргэд нь. Бас ширээний цагтай гэж байгаа. Өглөө босоод амжуулах ажлын хуваарь байж таарах нь, "ажилдаа яваарай" гээд жингэнэдэг байх л даа. Нөмрөөд хэвтсэн хөнжил нь шинэ угаасан шахуу цагаан. Сөүл ийм л цэмцгэр, тансаг юм. Их хотын хөл хөдөлгөөн татрах янзгүй. Ганц нэг навч энд тэнд хийсч явна. Аль нэг гудамжны цэвэрлэгч амжиж түүнийг барьж авна, ахиад үзэгдэхгүй газар аваачна. Энэ хотын намрын навч ийм тавилантай. 
Үргэлжлэл бий 
