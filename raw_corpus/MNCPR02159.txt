Дэлгэцнээ мөнхөрсөн зохиолчид

"Бүх урлагийн дотроос хамгийн гайхамшигтай нь кино" хэмээн В.И.Ленин өгүүлсэн удаатай. Монголын зохиолчид ч бас энэ гайхамшигт урлагт дүрээ мөнхөлж, нэрээ үлдээсэн тохиолдол цөөнгүй байна.
"Боржигоны бор тал" шүлгээ тайзнаа жигтэйхэн яруу уншдаг Ардын уран зохиолч, төрийн шагналт яруу найрагч Б.Лхагвасүрэн "Алтан шонхор" уран сайхны кинонд Тэвэнгээ баатрын дүрийг бүтээснийг үзэгчид санаж байгаа нь лав. Тэвэнгээ баатар гараа харвуулчихаад шархаа хазан хилэнтэйгээр бавганаж байдаг хэсэг нь нэлээд содон харагддаг. Энэ киноны найруулагчаар найрагчийн эрхэм анд, ардын жүжигчин Г.Жигжидсүрэн ажилласан түүхтэй. "Толгодын цаана ингэ буйлна", "Атга чулуу" номуудаараа алдаршсан, Монголын бэсрэг өгүүллэгийн нэрт мастер Жагдалын Лхагваа агсан өөрийн зохиол "Анхны хайрын дууль" болон Б.Сумхүү найруулагчийн "Их замын эхэнд" кинонуудад туслах дүр бүтээсэн байдаг. Энд нэг инээдтэй ч гэмээр түүх хүүрнэхэд, цагаахан сэтгэлтэй Лхагваа зохиолч сүүлийн кинонд нь бүсгүй хүний энгэр заамтай ноцолдсон жаахан бүтэлгүй дүрд тоглосон байдаг. Киноны нээлт болохын өмнөхөн "Би кинонд тоглосон" гэж гэргийдээ дуулгасан байгаа юм. Бүсгүй ч ханьдаа баяр хүргэхээр цэцэг тэврэн ёслол төгөлдөр ирж. Кино дуусаагүй байтал цэцгээ нөхрөөдөө чулуудан "Чи ямар муухай дүрд тоглодог юм. Танай найз нар ч чамайг ийм л дүрд тоглуулна даа" гэж нулимс унагасан гэдэг. Манай зохиолчдоос хамгийн үнэмшилтэй бөгөөд гол дүр бүтээсэн хүн бол "Ард Аюуш"-д тоглосон зохиолч Л.Чойжилсүрэн юм. Цэцэг нуурын хөдөлгөөний алдарт удирдагч, заргач Аюушийн дүрийг үүнээс өөрөөр яаж амилуулах билээ гэж үзэгчид үнэлдэг юм билээ. Энэ киног Монголын урлагийн алтан үеийн нэрт төлөөлөгч Д.Жигжид найруулагч хийсэн аж. Г.Жигжидсүрэнгийн найруулсан "Их хааны удам" уран сайхны киноны гол дүр болох Богд хаант Монгол Улсын анхны Ерөнхий сайд, Сайн ноён хан Т.Намнансүрэнд соёлын гавьяат зүтгэлтэн, яруу найрагч Г.Мэнд-Ооёо тоглосон байдаг. Тэр мөн 1993 онд дэлгэцнээ гарсан "Яаралтай цахилгаан" кинонд ээжтэйгээ тоглосон удаатай. Соёлын гавьяат зүтгэлтэн, жүжгийн зохиолч Ш.Гүрбазар дэлгэцийн олон дүр бүтээсэн нэгэн. "Амин мөр"-ийн айлд хонож бүсгүй хүн ноолдог эвлэлийн дарга, "Өнөр бүл"-ийн сурвалжлагч, "Хүний амь"-ийн Саруул, "Тэнгэрийн муухай арилдаг"-ийн Элбэгсүрэн, "Эх бүрдийн домог"-ийн Мөнхшагайн найз гээд түүний бүтээсэн дүрүүд санаанд тодхон байна. "Гэм нь урдаа", "Хоёр найз" зэрэг олон кино зохиол бичсэн урлагийн гавьяат зүтгэлтэн, зохиолч Ц.Зандраа агсан "Хань" кинон дээр Нарангийн аавд тогложээ. Зах зээлийн нийгэмд шилжээд удаагүй байсан 1993 онд "Алт амилах цагаар" хэмээх тухайн үедээ аймшгийн ч гэмээр нэгэн кино гарч билээ. Тэгэх нь ээ, энэ киног төрийн шагналт зохиолч Д.Төрбат зохиож, найруулснаас гадна өөрөө савхин дээл өмсчихсөн "Алтаа өг" гэдэг дээрэмчний дүрд тоглосон юм байжээ. "Хоёр үзүүртэй зүүгээр Үйл мэтгэж болохгүй Хоёр үгтэй хүнтэй Үг хэлэлцэж болохгүй" гэж үнэн үгээ үлдээгээд цэл залуугаараа бурхны орон өөд одсон билгүүн яруу найрагч Шагдарын Уянга "Чойном хаа байна" кинонд тоглосноосоо хойш тун ч удалгүй зуурдаар нас барсан билээ. Ш.Уянга агсан энэ кинонд тоглосон тухайгаа "Эрүүл хүн яаж согтуу хүний дүрийг бүтээдэг юм бэ гээд найруулагчаасаа зуу нэхэж уудаг байлаа" гэж сонинд ярилцлага өгсөн байдаг. Герман, монгол, хасаг, тува хэлээр уран бүтээлээ туурвидаг зохиолч Чинагийн Галсан өөрийн зохиол "Аянгат цагийн дууль" кинондоо ачааны машин дээр хэлмэгдэн ачигдаад явдаг шархтны дүрд зургаа авахуулжээ. Зохиолч, яруу найрагч Д.Энхболдбаатарын зохиолоор "БНМАУ-ын төлөө зүтгэе" уран сайхны кино бүтээгдэж Төрийн ордонд нээлтээ хийж байсан нь саяхан. 1937 оны их хэлмэгдүүлэлтийн өр өвтгөж, сэтгэл шимшрүүлсэн гунигт түүхийг өгүүлэх энэ кинонд Д.Энхболдбаатар Монголын бичгийн их хүмүүн, гарамгай туурвилч Донровын Намдагийн цэл залуухан ахуйг амилуулсан бүлгээ. Монголын зохиолчид ийм л дүрүүдийг бүтээж кино дэлгэцнээ мөнхөрч. Хойшид ч дүр бүтээх авьяас төгөлдөр зохиолчид олон төрөх биз ээ. 
Л.Батцэнгэл

