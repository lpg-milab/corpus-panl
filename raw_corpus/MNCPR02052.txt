"Монголын нууц товчоо"-ноос муу бүтээл төрөх ёсгүй

Оросын найруулагч Сергей Бодров "Монгол" нэртэй киногоо хийж дуусаад "Неделя" сонинд ярилцлага өгсөн нь орчуулагдаж, "өдрийн сонинд" гарчээ. 
Хамгийн сонирхолтой нь кинондоо Эзэн богдын маань тухай "таагүй муухайгаар үзүүлэх" гээд манайхны эсэргүүцэлтэй тулгарч байсан энэ эрхмийн хэлсэн үгэнд бид өөрснөө санаа авч анхаарууштай зүйл байгаа юм. Тэрбээр сурвалжлагчийн " -Энэ киноноос болж таны монголчуудтай харилцах харилцаа нэлээд ээдрээтэй болсон гэсэн. Чухам юунаас болсон юм бэ?" гэж асуусан асуултад: -"Зарим монголчууд кино зохиолыг маань таашаагаагүй. Монголчуудын хувьд Чингэс хаан бол бурхан, үндэстний эцэг нь. 800 жилийн өмнө өөд болсон хэрнээ үндэстэндээ өнөөдрийг хүртэл ийм хүчтэй нөлөөлдөг хүн түүнээс өөр үгүй..." гэж хариулсан байгаа юм. Эзэн Богд Чингэс хаандаа ханддаг бидний сэтгэлийг гадны хүн, тэр дундаа "тааламжгүй кино хийж байгаа энэ эрхэм" ингэж зөвөөр ухаарсан байгаа нь яв явсаар "бидэнд байх ёстой ийм санаа сэтгэл, эрхэм хүндлэл манай зарим уран бүтээлчдэд дутаад байна уу?" гэх эргэлзээг төрүүлэв. Ийнхүү эргэлзэх учрыг жишээ баримттайгаар өгүүлэхийг хичээлээ. Хамгийн гол нь Эзэн Богд Чингэс хааны нэр хүнд, түүний мөнх хөх тэнгэрт ивээгдсэн хувь заяа, дэлхийг донсолгосон түүхэн үйл хэргийг түшиглэн сэдэвлэхдээ харийн хүнээс ч дорд хандаж, муу зохиол бүтээл бичигчид олширч байгаа нь харамсалтай. Энэ бол Монголын урлаг дахь нэгэн эмгэнэлт явдал гэлтэй. Чингэс хааны нэр төр, "Монголын нууц товчоо"-ны дундаршгүй баялаг сэдэв агуулгыг гуйвуулан ашиглаж, сэтгэл хөдлөл, эсвэл бизнесийн ашиг сонирхолд хөтлөгдсөнөөс ихэнх алдаа гарч байна гэдгийг юун түрүүнд хэлэх байна. Манай түүх, утга зохиолын нэгэн том дурсгал болох "Монголын нууц товчоо" өгүүлэмжийн хувьд уран бүтээлчдэд зохиол бүтээл туурвих шавхаж баршгүй эх сурвалж, тулгуур бичиг болсоор ирсэн билээ /Үүнийг постмодернизмын сэтгэлгээнд "гипертекст" гэсэн нэр томъёогоор авч үздэг/. Тиймээс ч "Монголын нууц товчоо"-ноос сэдэвлэн олон зохиолч өөрийн гэсэн сайн сайн бүтээлийг туурвисан байдаг. Жишээ нь Д.Намсрайн "Жамухын өчил" өгүүллэг, Б.Лхагвасүрэнгийн "Атга нөж" жүжиг, С.Лочингийн "Гал голомт" роман зэргийг дурдаж болох байна. Харин онолоор ямар нэг гипертекстээс үүдэн төрсөн хожмын бүтээлүүдийг зүгээр л "текст" гэдэг. Энгийнээр бол "зохиол" гэж ойлгож болно. Ийм зохиолууд нь гагцхүү тулгуур бичиг болсон гипертекстийнхээ сэдэв, агуулга, хэл хэлбэр, сэтгэлгээг шинэ цаг үед улам бүр баяжуулан хөгжүүлж байдаг ажээ. Гэхдээ "Монголын нууц товчоо"-той сэдэв, утга агуулга, өгүүлэмжээрээ нягт холбогдож төрөн гарсан сайн бүтээлүүдийн талаар энэ удаад дурдах гэсэнгүй. Харин сэдэвлэж буй соёлын гипертекст болсон "Монголын нууц товчоо"-ны туурвил зүйн туршлага, утга агуулгын үнэ цэнийг гүйцэх нь байтугай харин ч алдагдуулан бууруулах, гажуудуулан харшилдахаар зохиолууд гарах болсонд харамсан, шүүн тунгаахаар хоёр бүтээлийг онцлон авч үзэж байна. "Монголын нууц товчоо" хэмээх утга зохиолын "ариун судар"-таа энэ хоёр бүтээл даанч хайнга хандаж, зөвхөн нэр төр, ашиг орлого олох гэсэн муйхар бодол, явуургүй зорилгодоо хөтлөгдсөний жишээ гэрч гэдгийг дахин онцолж хэлэхэд хилсдэхгүй биз ээ. Нэн тэргүүнд нэгэн киног дурдъя. Манай кино урлагийн хөгжлийн түвшин хийгээд уран бүтээлчдийн чанар чансааг шалгасан цаг үе тулгараад байна. "Их Монгол Улсын тулгар төр байгуулагдсаны 800 жилийн ой" ийм цаг үеийн онцгой тохироог бүрдүүлж өглөө. Энэ мөчид төрсөн "Их төрийн голомт" нэртэй киног саяхан толилууллаа. Киноны хийцийн хувьд кино урлагийн мэргэжлийн хүмүүс үг хэлэх биз ээ. Харин кино зохиолын сэдэв, агуулга, дүр дүрслэлийн талаас нь зохиогч Г.Нагаанбуу гуайд сэтгэл дундуур үлдсэнээ хэлэх гэсэн юм. Таны хувьд түүхч болохоор зохиол бичих чадвар дулимаг байхыг ойлгож болох хэдий ч уран бүтээлийг шүүн тунгаах хатуу шударгуу шалгуураар хандахаас өөр замгүй билээ. Киноны агуулгыг эргэн санавал, Тэмүжингийн идэр залуу насны үеэс бүх зүйл эхлэх бөгөөд түүнд тохиолдсон онцгой зарим явдлаар үйл явдал өрнөх аж. Энэ гол шугамд захируулан Тэмүжингийн бага насны явдлуудыг дурсамжийн хэлбэрээр үйл явдлын учир шалтгаанд холбож дүрсэлсэн байна. Энэ утгаараа үйл явдлын эзэн болсон Тэмүжин /Чингэс хаан/ гол дүр болох боловч түүнтэй зэрэгцүүлэн Жамухын дүрийг онцгойлон гаргажээ. Тиймээс ч киноны өрнөлд Чингэс, Жамуха нарын зөрчлийг /гэхдээ зохиогчдынхоор зөрчлийг эерэг талаас нь тайлбарлахыг эрмэлзсэн/ илүүтэй анхаарч тэр зөрчил туйлдаа хүрсний улмаас Чингэс хаан Жамухыг өөрийнх нь хүслээр цус гаргалгүй нас нөгчүүлснээр бүх зүйл шийдэгдэж байх юм. Үүнээс цаашид Чингэс хааны "их төрийн голомт" саад тотгоргүйгээр мандан бадарч байгаа аж. Жамух, Тэмүжин нарын зөрчлийн шалтгаан нь биесээ атаархан харшилддагт бус харин ч андын журмаар биесээ хайрлан хүндэлж байгаагийн улмаас тал нутгийн нүүдэлчдийн хувьд "тэнгэрт хоёр нар байдаггүйн адил" хоёр хаан байж болохгүй хатуу үнэнд захирагдах болсноос л үүдэлтэй аж. Хатуу ч энэ аугаа үнэнд захирагдан хоёр анд хувь заяаны шалгуурт шалгагдахад Чингэс их төрийн голомт сахих хувь хүртэж байна. Харин үүнд нь Жамуха сэтгэл санааныхаа гүнд "андын барилдлага" эрхэмлэн байраа тавьж, үхлийн замыг сонгож байх аж. Ингэж зохиогч энэ кино зохиолдоо Чингэс хаанаар сахиулсан их төрийн голомтын тухай өгүүлэхийг зорьжээ. Тэмүжинд өрх гэрээ тов- хинуулж, алдсан овог аймгаа цуглуулж "Их тулгар төрийн голомт" бадраахад Тоорил вангийн Жамухатай хамт үзүүлсэн тусламж их хувь нэмэр оруулсныг ч мартсангүй. Гэтэл Өэлүн эх, Бөртэ үжин болон есөн өрлөг жанжин, бас бусад баатруудын түүхэн үүрэг оролцоо бараг харагдахгүй байх юм. өөрөөр хэлбэл, зохиолын утга санаанд баригдан, цагийн багтаамжид захирагдаж /кино 1.30 цаг гарна/ зохиолын дүрүүдийн тогтолцоог учир дутагдалтай гаргажээ. Ингэж цөөн дүрд ач холбогдол өгч, бусдыг нь огоорсноор зохиолын объектив утгад зөрүү гарч байна. өөрөөр хэлбэл, энэ кино Чингэс хааныг их төрийн голомт бадраахад хамгийн онцгой үүрэг гүйцэтгэсэн Жамухын хүчин чармайлт, мөн Жамуха болон Тэв тэнгэр, нялх Сэнгүм /Тоорилын үе залгамжлах гэдэг утгаар/, зарим нэгэн авга нарыг замаас зайлуулсан аз завшаанаар "их төрийн голомтоо" авч үлдэж, бадрааж чадсан "ганцаардсан" Чингэс хааны тухай гэж ойлгогдохоор явцуу утга агуулгатай болсон байна. Товчхондоо ийм бөгөөд түүхч-кино зохиолчийн маань түүхэнд хандсан тайлбар нь киноны найруулга, зохиомжоос болж бүдгэрсэн үү, эсвэл санамсаргүй зөрүү гажуудсан утга гарчихав уу. Юутай ч киноны "Их төрийн голомт" хэмээх нэрийн утга ч ялгарч чадсангүй. "Их төрийн голомт" кино "Монголын нууц товчоо" хэмээх түүх-уран сайхны том дурсгал бүтээлийн үнэ цэнийг илтгэж чадах гавьтай бүтээл /текст/ болсонгүй. Дараагийн бүтээл гэвэл нэгэн роман. Зохиолч С.Жаргалсайхан, дипломатч, зохиолч Л.Удвалын хамт бичсэн "Чингис хааны нууц түүх" зохиолоо гаргаад олон ч юм дуулсан бололтой. Миний л сонссоноор "хачин содон", "ёстой л нууц түүхийн тайлал болсон", "сэтгэлзүйн нээлт хийсэн", бас юу гэнэ вэ? "нэлээд эротик", "алтан ургийнхны сексийн нууцыг харуулсан" тийм ном гэнэ. Зарим нь шохоорхож, зарим нь ичингүйрэн уншиж байгаа бололтой. Солонгост хэвлүүлээд өчнөөн саяын ашиг олсон гэх. Манайдаа л гэхэд өндөр үнэтэй зарагдаж /25.000 Т/, бас ч борлуулалтаараа "бестселлер" болсон байх аа. Утга зохиол өнөө цагт нэг талаар зах зээлээ бодох цаг болсныг, түүний /утга зохиол/ дотоодод хийгдэж байгаа зарим нэгэн модернизацичлал тодорхой харуулж өгсөн бөгөөд үүний хамгийн содон жишээ нь энэ роман юм. Уншигчгүй зохиолыг ямар зохиол гэх вэ? Уг нь Та романдаа "МоНТ"-н дахь бүрхэг асуудал, сэдвүүдийг, мөн нууцлаг учир битүүлэг үйл явдлуудыг, зарим хүмүүсийн ээдрээтэй, эргэлзээтэй хувь заяаг сугалан авч таамаг дэвшүүлэн бичсэн байх нь сонирхолтой. Баримт түүхэнд таамаг дэвшүүлэн /баримтат таамаглал -документированная гипотеза/, "фантази"-лан бичих нь уран зохиолын үндсэн шинж юм. Энэ бол дэлхийн утга зохиолд байдаг үзэгдэл. Ингэж "МоНТ"-г "гүн гүнзгий" нэвт харах гэсэн эрэл нь орчин үеийн уран зохиолын модернизацийн тод жишээ гэлтэй. БӨРТЭ, ЖАМУХА, ТЭВ ТЭНГЭР, ӨҮЛЭН, ХАСАР, ХУЛАН, ЗҮЧИ, БООРЧИ, ТЭМҮЖИН гэсэн гол баатруудаараа нэрлэгдсэн есөн бүлэгт нэр бүхий баатруудын хувь заяаг нээхийг зорьжээ. Ингэхдээ хувь хүн талаас нь сэтгэлзүйн үүднээс дүрслэн үнэлэлт дүгнэлт өгсөн таамаглалуудыг дэвшүүлсэн байна. Дүрүүдийн сэтгэлзүйн нээлтүүд нь их л содон. Өүлэнд Сочигалтай өрсөлдөх далд зөрчил байсан, Чингэс Хасарт хандах хоёрдмол санаа бодолтой байсан, Чингэс, Тэв тэнгэр нарын эрх мэдлийн (зөн совингийн) өрсөлдөөн хурцадсан, Зүчи өөрийгөө ямагт Чингэс эцгийн хүү гэж итгэж ирсэн хатуу үзэл хийгээд түүнийг мэргэд цусных гэж үздэг бусдын ил далд санаа /эцэг Чингэс хүртэл/, ялгаварт бодлыг сөргүүлсэн зэргийг дурдаж болох юм. Тиймээс ч төрөл зүйлийн хувьд "сэтгэлзүйн роман" гэж тодорхойлогдох хандлагатай байна. Гэхдээ яг ингэж тодорхойлох нь юу л бол? ! . Роман бичлэгийн арга барил талаасаа биологизм, психоанализ, шизоанализын хэв маяг холилджээ. Тухайлбал, биологизмын чиглэлийн зохиолуудад хүнд байгаа араатны шинж төрх хожимынх нь үйл ажиллагаанд хэрхэн нөлөөлдгийг ихэд шинжлэн бичсэн байдаг /Ч.Билигсайхан "Ухаарахуй"., 79-рт/. Энэ л үүднээс романд Бөртийн хэрсүү ирээдүйгээ харсан бодол, эрх ямбаа хамгаалах далдын зорилго, Чингэс хаанд хамгийн ойр үнэ цэнэтэй хатан нь байх гэсэн шийдмэг алхмууд нь түүний эр эмийн харьцааны явцад илэрч байна. Анх Тэмүжинтэй энгэр зөрүүлэхдээ ухаан алдаж, хүнээс содон дур ханаж байгаа нь түүний шунал хүслийн хязгааргүйг илтгэнэ. Ингэж олонтаа ухаан алддаг. Улмаар Чингэст тал олохын тулд татвар онгон охидоос шөнө болгон өргөөндөө авчруулан хамтран хурьцаж /групп секс гэдэг дээ/, маргааш нь энэ ёс бус үйлдлээ тас нуухын тулд тэр охидыг цавчин хороодог байв. Чингэс, Бөртэ хоёрын энэ үйлдэл олон давтагдаж, тэр тоолонгоор татвар эмс сураггүй алга болно. Зохиолчийнхоор Бөртэ ингэж "араатны араншингаараа" насан туршдаа их хааны "их хатан" байх тэмцэлд шалгарч үлдсэн байх аа? ! . Клеопатраг түүхэнд "садар эм" байсныг хүлээн зөвшөөрдөг. Харин Бөртэг ямар ч түүхч, судлаач, зохиолч ийм байсан гэж айхавтар байдлаар санал дэвшүүлж, дүрсэлж байгаагүй юмсан! !! "Монголчуудын хувьд Чингэс хаан бол бурхан, үндэстний эцэг нь" гэж ойлгож байвч энэ үг нь өөрт нь хамаарахгүй болохоор Оросын найруулагч Сергей Бодровын, мөн түүний нэгэн адил гадныхны харь сэтгэлд хачин жигтэй санаа төрж, "хэрээс хэтэрсэн" дүрслэн харуулж болох л байх. Ингэж харуулах нь Чингэс хаанаар зүрхээ зүсүүлчихсэн мөртлөө одоо болохоор хариугаа авах гэж байгаа юм шиг үлдэж хоцорсон үндэс угсаантад нь "татгалзаж чадахааргүй зүйлийг санал болгоно" гэж ирээд дураар аашлах харь элгийн л санаа болох байх даа! !! "Чингэсийн нууц түүх" роман дахь биологизм хэрээс хэтэрч түүх соёлыг бохирдуулах хандлагатай болжээ. Олон дүрийг энэ талаас нь харуулсан байх ба тэр болгоноор түүх бохирдож байна. Тухайлбал, Хөхөчүгийн бусдаас содон, ухаан самуун болж торнисныг эх нь өөрийн алдаатай холбон бодож байгаагаар бичжээ. Тэрээр "Хөхөчүг гэдсэнд олдсоноос хойш удаагүй байтал Мэнлиг, Есүхэй эзнээ даган Хэрэйд аймгийн Тоорил хааныд очоод жил болжээ. Энэ хугацаанд хуучин залуу цагтаа сэтгэл алдарч явсан нэг аймгийн эр татаж чангаан сэртэндэх болсонд бүсгүй тэсэлгүй түүнд биеэ эзэмдүүлжээ" /романы 136-р тал/. Ийнхүү "... шалиг зангаасаа болж ёсгүй эрийн точигонд бузартсан гэж" /мөн тэнд/ ... хүүгийнхээ тухай боддог болжээ. Хөхөчү ч хүсэл тачаал ихтэй, "тачаалаа тайлж, үрийн сунгаа гадагш гаргахгүй бол..." /романы 144-р тал/ түүндээ шаналдаг мэтээр дүрслэгдсэн байна. Эцэг Мэнлиг нь энэ шаналанг нь ойлгож, хүний нүднээс далд "уулын хойш харсан мухар аманд жижиг жүчээ нууцаар бариулж тэндээ шинэ байдсан гүү авчраад Хөхөчүд гишгүүлснээр хөвүүнээ түр боловч зовлонгоос хагацаажээ" /144/. Даруй хүсэл тачаалыг нь дарахаар хорь гучин эм авч өгсөн ч Хөхөчү тэр жүчээ рүү сэм очсоор байна. Ингэж Хөхөчү бөөг дүрсэлсэн байгаа юм. Хүнд зодолдох, аллага хийх зэрэг далд эрмэлзлэл үеэс үе дамжин удамшсан байдаг. Ийм араатны маягийн хүсэл сонирхлыг нь энэ явдлыг нарийвчлан үзүүлсэн зохиол кино жүжгүүдээр этгээд эрмэлзлэлийнх нь "цангааг" тайлж байх нь урлагийн энэрэхүй мөн чанараас урган гарч байгаа юм гэж биологизмын онолчид өөрсдийгөө зөвтгөдөг. Харин С.Жаргалсайхан Та энэ онолыг нь уран бүтээлээрээ гүнзгий шүтсэн байх аж. Ёс суртахуун, гоо сайхны дээд эрмэлзлэлийнхээ утгаар дээрх хэрээс хэтэрсэн "таамаглалууд" ёстой л эмгэнэл гэлтэй. Уншигч авгай та бодоод үз дээ, Чингисийн тухай онигоо мэдэх үү? ! . Гэнэт хүүхэд чинь тийм онигоо яриад унавал та инээх үү? Эмзэглэх үү? Тэгвэл энэ романд егөөдөл, ёгтлол нь хэрээс хэтэрчээ. Юутай ч "Биологизмыг тодорхой хэмжээнд уран бүтээлд ашиглаж болох боловч ёс суртахууны үүднээс тодорхой хил хязгаартай байх шаардлагатай" /Д.Галбаатар "Уран зохиолын онолын ойлголт, нэр томъёоны тайлбар толь" 31 - рт/ гэсэн үзэл баримтлал "Чингэс хааны нууц түүх" романд шууд хамаатай, бас шүүмжлэх үндэслэл болно. "Чингэс хааны нууц түүх"-ийг сөхсөн энэ романы ийм эндэгдлийг дурдвал олон жишээ гарах байна. Биологизмын зүгээс хандсан ийм "том", "том" дүгнэлт, таамаглалууд нь номоо борлуулах гэсэн бизнесийн зорилгоосоо огт хэтэрсэнгүй. Ингэж энэ роман манай уран зохиолын түүхэн дэх уран сайхны эрэлхийллийн нэгэн том алдаа болон "тодорч", уран сайхны ертөнцөд модернизаци хийх гэж том зүрх гаргагчдад нэгэн "сод" сургамж болчихоод байна. Энэ роман зохиогчоо сэтгэлгээний нэг хэв загварт баригдаж, бүр мухардалд орж байгааг нотоллоо. Зохиолынхоо дүрүүдэд сэтгэлзүйн үүднээс задлан шинжилгээ хийдэг таны туурвилзүйн арга барилд бүдүүлэг алдаа гарч, дүрийнхээ биологийн инстиктийг чухалчлан үздэг явдал ихсэх болсон нь ийм дүгнэлт хийхэд хүргэлээ. Улмаар Та сэтгэлзүйн шинжтэй зохиол бүтээлүүдийнхээ ирээдүйд энэ романаараа томоос том цэг тавьчихлаа. Эргээд өгүүллийнхээ эхлэл хэсэгт дурдсан санаа руугаа очъё. Оросын найруулагч Сергей Бодровын хэлсэн үгнээс бид өөрснөө санаа авч анхаарууштай зүйл байгаа нь уран сайхны сэтгэлгээнд иймэрхүү гажуудал гарахаас сэргийлэх сэжүүр болж өгөх юм. Дахин ишлэхэд "Монголчуудын хувьд Чингэс хаан бол бурхан, үндэстний эцэг нь. 800 жилийн өмнө өөд болсон хэрнээ үндэстэндээ өнөөдрийг хүртэл ийм хүчтэй нөлөөлдөг хүн түүнээс өөр үгүй..." тул бидний эх түүх, эрхэм бахархалдаа хүн ёсоор хандахыг эрмэлзэх болсон, "Монголын нууц товчоо"-гоо айл бүр хоймортоо дээдлэн залж байгаа өнөөгийн түүхэн цаг үед "Монголын нууц товчоон"-оос муу бүтээл төрөх ёсгүй. Хатуухан хэлэхэд ингэж "Монголын нууц товчоо"-г сэглэж болохгүй, Эзэн Богд Чингэс хааны нэрээр тоглож болохгүй. 
С.Амартөвшин /МУБИС/ 
