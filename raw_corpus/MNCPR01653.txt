Халх голд ургадаг эмийн ховор ургамлыг хятадууд цөлмөсөөр ...

Дорнод аймагт бусад газар байхгүй нэгэн шинэ наймаа бий. Гэвч энэ наймааны ашгийг дорнодчууд бус хятадууд л ихээр хүртэж ирлээ. Энэ нь "Эрэвгэр жирэвгэр" нэртэй эмийн ургамал юм.
Халх голын хөрсөнд ургадаг энэ ургамлыг урд хөршийнхөн сэм зөөсөөр хэдэн ч жилийн нүүр үзсэн юм, мэдэхгүй. Анхандаа ч ажиггүй байж, манайхан. Сүүл хэрд учрыг нь ухаарчээ. Урд газартаа нүдний гэм, манайдаа бол багсайж байсан ховор эмийн ургамал юм байна. Харамсалтай нь "Ийм ид шидтэй ургамал байсан юм уу, одоо тэдэнд өгөхгүй шүү ..." гээд ухасхийтэл дийлэнхийг нь хятадууд зөөгөөд амжчихсан байж. Иймдээ хүрсэн болохоор үлдсэн жаахныг авч үлдэх ажил манайхны хувьд өнөөдөр чухал болоод байна. 2003 оны үед энэ ургамалтай холбоотой асуудал босч аймаг орны хэмжээнд анхаарахыг хичээж л дээ. Тэгсэн хөршүүд аргаа нарийсгаж нутгийн иргэдийг хөлслөх болсон байна. Тэднээс кг-ийг нь 1000-1200 төгрөгөөр худалдаж авдаг. Хилийн цаана энэ үнэ 15 дахин өсдөг байна. Бүр нутгийн гүн рүүгээ бол зуу дахин өсдөг байна. Ийм л супер наймаа Монголд байж дээ. Эмгэнэлтэй нь, энэ ургамлын үндэс нь чухал түүхий эд. Тийм болохоор зориулалтын лом, хүрзтэй хүмүүс үндсээр нь булга татсаар эргэж сэргэх боломжгүй болгожээ. Үнэ ханшийн ийм их зөрүүтэй, тийм их ашиг дагуулсан энэхүү эрэвгэр жиргэврийн үүх түүх ийм юм билээ. Жинхэнэ нэр нь бол дэрэвгэр жиргэр гэдэг юм байна. Манайх нь л эрэвгэр жирэвгэр гэж нэрлээд заншчихаж. Олон наст гоньдын төрлийн үндсэрхэг ургамал гэнэ. Дээр үед манайхан халуун ногооны оронд хэрэглэж байжээ. Гол нь тамир тэнхээ суларсан, ядарч доройтсон хүмүүс хэрэглэж ирж дээ. Хэрэглэж байсан нутгийн иргэдийн яриагаар бол түүн шиг сэргээш байдаггүй гэнэ. Энэ л чанараараа өнөөдөр Хятад улсад энэ талын эмчилгээний гол түүхий эд болдог байна. Дэрэвгэр жирэвгэрийн ач тусыг дотор иргэд тас нууж ирсэн ч өдгөө манайхан гадарладаг болжээ. Уг наймааны чимээгээр дорнодын талд хотынхон хэдүйн буучихсан байх юм. Бүр багаж зэвсэг, хүн хүч, майхан саваа бэлдээд шүү. Нөгөө алтны нинжа нар гэдэг шиг. Байдал ийнхүү газар авах төлөвтэй болоод ирэхээр нь Засгийн газар 165-р тогтоол гаргаж ховор ургамлын жагсаалтад оруулж өгсөн байна. Гэвч энэ нь тас хорьсон хэрэг биш л дээ. Угтаа лицензжүүлж, улигт авлигалын сүлжээнд оруулж боловсронгуй болгосон хэрэг. Ингээд ил ургамлын наймаа нь энгийн иргэдэд хүртээлгүй болж лицензтэй томчуудын гарт төвлөрсөн байна. Үнэн чанартаа төр эрүүл саруул арга хэмжээ авсан хэрэг биш. Ард түмнээс булаан авч авлига өгөх чадвартнуудад шилжүүлсэн хэрэг. Хятадууд ч энэ нь амар болсон биз. Талаар нэг тарсан хэдэн халтар монголтой зууралдаж байснаас манай хэдэн түшмэлийн гарыг хүндрүүлчихэд бүх юм саадгүй. Энэ наймаа ингэж төлөв байдлаа олжээ. Өнөөдрийн байдлаар лицензийн эрх авсан нэр бүхий гурван компани байна. Тэд урцалдан түүсээр. Уралдаж хил гаргасаар. Шавхаж байна. Урьд нь түүж байсан иргэдийг үүндээ ашиглаж хоолны мөнгө өгдөг бололтой юм. Шавхруугүй үлдээхийн тулд тэдгээр компанид хүн хүч дутсан бололтой. Хотоос нэмж хэсэг залуус авчирчээ. Тэд нь эмэгтэй, эрэгтэйгээрээ нийлэлдэн хээр талд юм юмтай дэн буудлархуу ажиллаж, амьдарцгаах болжээ. Хотоос ирсэн хөлснийхний хүч дахиад дутсан учир ойр тойрны хилийн заставынхныг бас дайчилжээ. Дарга даамалд нь зүгээр байгаагүй дуулдана. Ингээд л хил хамгаалах дайчид маань хүрз бариад дэрвэгэр жиргэрийн эрэлд явцгаах болов. Нэг иймэрхүү л дампуу хэрэг явдал өнөөдөр дорнодын талд өрнөж байна. Хязгаарын энэ нутгийг харж ханддаг, хамаа намаагүй хүмүүсийг нь хазаарладаг хяналт шалгалт гэж байхгүй байх шиг. Эзгүй хээр, хилийн дээсийн наах нь хэсэг нөхөд ийнхүү дураараа дургиж, дунд чөмгөөрөө жиргэж байна. Өвсөө түүж хэдхэн км давхиад хятадуудад зарчихаад жаргацгааж байна. Эрх биш энэ наймаа нь улирлын шинжтэй аж. Түүндээ л нэг тал нутаг маань бүтэн мэт харагдаж байх шиг. Тэрнээс дөрвөн улирлын эргэлтэд бол ч улаан халцгай тал үлдэхээр байна. Зуны хэдэн сард амжиж зулгаадаг учир удахгүй уудам тэнүүн дорнын тал хэвлийгээ сийчүүлэх цаг нь дөхсөөр. Газар дэлхий уйлдаг юм гэсэн. Бас уурладаг юм гэсэн. Тийм араншин нь хэзээ тохиохыг мэдэхгүй. Уршиг нь монголчууд дээр л буух байх даа. Тэнд нөхөн сэргээх гэсэн ойлголт байхгүй. Эрвэгэр жирвэгэрийг авахын тулд зориулалтын ломоор хөрсийг 30 см гүн ухдаг. Ухаад л тэр чигээр нь орхино. Мөн ашиглах, түүх хугацааны тухай тэнд ярилтгүй. Ургасан л харагдвал зулгаана. Байгалийнхаа жамаар үрээ унагаж дуусаагүй нялх байхад нь дайраад орчихно. Байгаль орчны байцаагчийн зааж өгсөн талбайд түүх, тэдний үгэнд орох асуудал байхгүй. Уг ургамал 5-6 жилд ургаж гүйцдэг гэж байгаа. Энэ нь басчиг урт хугацаа юм. Тэгж ургах боломжийг олгохгүй байна. Хамгийн эмгэнэлтэй нь эрвэгэр жирэвгэрийн нөөцийг улсаас одоо болтол тогтоосонгүй. Тэр бүү хэл түүж буй хэмжээг нь ч тогтоож чадаагүй байна. Хядаж хяргах цар хүрээ бол Халхын гол нутгийн хаа сайгүй. Байж болох газар бүрт очиж сэндийчиж байна. Бичвэрийн эхэнд энэ ургамлын үнэ ханш цаашлах тусам үнэ хүрдэг тухай дурдсан. Солонгос, Японд бол хэмжээлшгүй үнэтэйг Швейцарийн эрдэмтэн Елена Менк тогтоосон байна. Энэ мэргэжилтэн 2004-2005 оны хооронд Дорнод аймагт биологийн төрөл зүйл төслийн шугамаар ирж хоёр га газарт тарималжуулах туршилт хийжээ. Гэвч үр дүн нь одоогоор тодорхойгүй байна. Манайхны зүгээс ч энэ ажилд нь дэмжлэг туслалцаа муу үзүүлдэг бололтой. Ер нь бол хятадуудын дохиогоор тонголздог хэсэг монголчууд дорнодын талд ийнхүү бий боллоо. Хэзээ тэд тонголзохоо болихыг мэдэхгүй. Мэдээж нөгөө ургамал барагдсаны дараа л тэдний нуруу амрах байх. Ирээдүй нь ингэж харагдаж байна. Зун цагт Халх гол, Сүмбэр рүү явсан хүмүүс харсан байх. Талаар нэг тарсан хүмүүс торолзож харагддаг. Тэд чинь л шүү дээ. Өнөө цагийн монголчууд бид шинэ юманд сэртэс сортос хийхдээ сайн. Тийм болохоор үүнийг уншчихаад "Цаана чинь мундаг наймааны нүх байна" гээд давхилдаад ирцгээв. Одоо бол түүх юм байхгүй болсон шүү. Нүдэнд торох төдий жаахан юм үлдээд байна. Тэдгээр нь амьсгалах төдий амьтай байна. Авран хамгаалал, асаргаа сувилгаа маш их хэрэгтэй байна. Уг нь урагштайхан байгаад урд хөршийнхөндөө дөнгүүлчихээгүй бол дорнодчуудын хувьд нэг боломж байж шүү дээ. Дэрэвгэр жирэвгэр нь Халх голтой хил залгаа Хайлаар, Манжуур, Рашаантын сав газруудад ургадаг байж. Хятадууд хуу хамсаар ор мөргүй устгажээ. Тэгээд л манайх руу дайрсан юм байна. Дайралт нь амжилттай болжээ. Амжилтын цаана амжилт харагддаг болохоор тэд дахиад л даварч буй сурагтай. Нөхдүүд одоо Халх гол, Сүмбэрийн чиглэлээр олноор үзэгдэх болж, нутгийн иргэдээс "Хай, танайд одоо ЛАНТАН гэдэг ургамал байх ёстой. Түүнийгээ бидэнд зар ваа" гээд явцгааж байна гэнэ шүү. Лантанг дуусгаад явахгүй нь тодорхой. Лавшруулж бас нэгийг хайх болно. Олдож гэмээнэ ор мөргүй болтол зулгаах нь тэдний хувьд хоёр жилийн ажил. Хоёр, хоёр жилээр ховор ургамлуудыг маань ховх сороод байвал бидэнд одоо юу үлдэх вэ? Аюул үүнд байна. 
Д.Ганцогт 


