№252 (16842)      
1987 оны аравдугаар сарын 21.
Дуусаагүй барилга

Их барилгын үйлдвэрлэл нь олон сар, жилээр үргэлжилдэг. Тийм учраас дуусаагүй барилгад зарцуулж байгаа хэдэн зуун мянга, саяар тоологдох Төгрөгийн хөрөнгө тодорхой хугацаагаар аж ахуйн эргэлтээс гардаг. Хөрөнгийг ийм түгжигдмэл байдлаас гаргаж, эргэлтэд түргэн оруулах гол арга зам нь барилга объектыг төлөвлөсөн хугацаанд ашиглалтад өгөх, явдал мөн гэдэг нь тодорхой. 

Манай барилгачид жил бүр миллиард гаруй төгрөгийн үндсэн фонд бүхий хэдэн зуун объект буюу үйлдвэр, аж ахуй, нийгэм, соёлын барилга байгууламж, орон сууц барьж улс орныхоо хөгжилд том хувь нэмэр оруулж байна. Гэвч барилга барих хугацааг янз бүрийн шалтгаанаар сар, жилээр хойшлуулж сунжруулдаг дутагдал түгээмэл хэвээр байна. Тухайлбал өнгөрсөн онд ашиглалтад оруулах барилгын төлөвлөгөөг зуугаад объектоор тасалсан юм. Оны эцэст дуусаагүй барилгын ажлын хэмжээ 3, 6 млрд төгрөгт хүрчээ. 1987 оны эхний есөн сарын байдлаар үзсэн ч дуусаагүй барилгын хэмжээ төдийлөн буурах төлөвгүй байна. Одоогоор 194 объектыг графикт хугацаанд нь дуусгаж чадаагүй хойшлуулжээ. 

Нормативт болон төлөвлөгөөт хугацааг цөөн хоног, ганц нэг сараар биш, бүтэн улирал, жилээр хойшлуулдаг практик давтагдсаар байна. Зарим объект, жишээлбэл, Тосонцэнгэлийн мод боловсруулах комбинатын өргөтгөл шинэчлэлт, Шарын голын жимс, ногооны аж ахуйн барилгын ажил хэдэн таван жил дамжин сунжрав. 

Баруунхараагийн багсармал тэжээлийн үйлдвэрийн өргөтгөл долоон жил үргэлжлээд одоо хэр дуусаагүй байна. Олон жилээр сунжирч байгаа барилгын тоонд Улаанбаатарын бохир усны биологийн цэвэрлэх байгууламжийн III ээлж, Өндөрхааны хүнсний комбинат, Дарханы цэвэр бохир усны шугам, цэвэрлэх байгууламжийн өргөтгөл, Зүүнхараагийн хүнсний комбинатын өргөтгөл, шинэчлэлт зэргийг дурдаж болно. 

Барилга объект товлосон хугацаандаа дуусдаггүйн уршиг зөвхөн их барилгын төлөвлөгөөт үзүүлэлт тасарснаар хязгаарлагдахгүй. Их хэмжээний хөрөнгө түгжин, эргэлтээс гаргахын гадна тухайн үйлдвэр төлөвлөсөн бүтээгдэхүүнийг өгч чадахгүй, улс ардын аж ахуйн болон хүн амын хэрэгцээг хохирооно. Бас техник, технологи нь ашиглагдаагүй байж хуучрах, Хоцрогдох, өртгөө нөхөж үр ашиг өгөх хугацаа хойшлох гэхчлэн олон уршигтай. Оны эхний есөн сард 80 ортой дотуур байр, 800 суудалтай гурван сургууль, 140 ортой цэцэрлэг, ясли, 627 айлын сууцыг дуусгаж чадаагүй. Үүнээс болж хөдөлмөрчид, хүүхэд багачууд хохирч байна. Сүхбаатарын районы 500 хүүхдийн поликлиникийн барилгыг өнгөрсөн онд ашиглалтад өгч чадалгүй энэ оны эхний хагас хүртэл хойшлуулсан боловч өнөөдөр бас л дуусгаагүй байна. 

Энэ мэтчилэнгээр 1987 онд дуусгах графиктай оёдлын үйлдвэрийн өргөтгөл, ан олзворын үйлдвэр, хөдөө аж ахуйн дээд сургуулийн оюутны байр, нэхээсгүй даавууны үйлдвэр зэрэг хэд хэдэн объектын ажлын явцаас үзэхэд дахин хойшилж магадгүй болжээ. 

Барилга объект цаг хугацаандаа ашиглалтад орохгүй сунжирдгийн нэг гол шалтгаан нь юуны өмнө гүйцэтгэгч байгууллагын ажлын зохион байгуулалт, мөн захиалагч, ханган нийлүүлэгчийн хүлээсэн үүргийн биелэлт, тэдний ажлын уялдаа холбоо хангалтгүй байгаатай шууд холбоотой. Барилгын ажлыг эхнээс нь өндөр эрчмээр жигд хэмээр явуулдаггүй зөвхөн хугацаа дөхөхөөр довтолгодог зуршил тогтжээ. Ажлын зохион байгуулалт муу, материалаар тасарсан зэргээс болж улс ардын аж ахуйн онц чухал ач холбогдолтой барилга объектуудын ашиглалтад оруулах хугацааг байн байн хойшлуулахад хүргэдэг дутагдал доголдол бүрийн цаана тодорхой эзэд байдаг боловч тэр бүхэнтэй хариуцлагын тооцоо хийхгүй зөнд нь орхисоор ирсэнд яам, газар, шалгалт хяналтын байгууллагын хамаг буруу оршино. 

Одоо улсын хэмжээгээр нэг объектод дунджаар арав гаруйхан хүн ногддог учраас ашиглалтад өгөх томоохон объектод ажиллах хүч, машин техникийг төвлөрүүлэхтэй зэрэг бусад объект бараг л эзэнгүйдэж ажил нь зогсонги байдалд ордог болжээ. Нийслэлийн эх нялхсын төвийн барилга дээр сүүлийн саруудад хүн хүчийг төвлөрүүлэхэд МУИС-ийн өргөтгөл, Ажилчны районы хүүхдийн поликлиникийн барилгыг бараг л орхихоос өөр аргагүй болсон байна. 

Олон барилгыг зэрэг барьж эхлэн хүн хүч, машин механизм, материалыг цацаж, хүч тарамдуулж, дуусаагүй барилгын хэмжээг нэмэгдүүлж байгаа ийм жишээ цөөнгүй бий. Зөвхөн салбар, орон нутгийн явцуу эрх ашгийг бодож, гүйцэтгэгч байгууллагын хүч чадал, боломжийг үл хайхран шинэ барилга, объект төлөвлөгөөнд тусгуулж эхлүүлдэг, гүйцэтгэгч байгууллага ч угсралтын ажлын төлөвлөгөөнд баригдан бушуухан эхэлдэг нь нэгэн зэрэг ажиллах объектын тоог хэт олшруулан дуусаагүй барилгын хэмжээг нэмэгдүүлэхэд хүргэж байна. Иймд улс ардын аж ахуйн хөгжлийн дагуу шинэ объект олныг барих, нөгөө талаас хүч боломждоо тохирсон цөөн объектод ажиллаж, хөрөнгө хүчийг жинхэнэ ёсоор төвлөрүүлэх хоёр шаардлагыг зөв хослуулах нь чухал байна. Үүний тулд юуны өмнө дуусаагүй барилгын нормативыг шинжлэх ухааны үндэслэлтэйгээр тогтоож мөрдөх, хугацааны болон зэхэлтийн нормыг шуурхай шинэчилж байх зэрэг иж бүрэн арга хэмжээг их барилгын удирдлага, төлөвлөлтийг боловсронгуй болгох ажлын хүрээнд хэрэгжүүлэх шаардлагатай байна. 

Төлөвлөх, зураг төсөл зохиохоос эхлээд нэгэнт эхэлсэн барилгыг ашиглалтад оруулах хүртэл бүх үе шатны ажилд цаг хугацааны хүчин зүйлийг дээд зэргээр анхаарч ажиллавал дуусаагүй барилгын үйлдвэрлэлийг багасган хэвийн хэмжээнд байлгаж чадна. 

