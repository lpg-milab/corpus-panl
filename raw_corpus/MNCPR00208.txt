Гишүүд хуулийн төсөл өргөн барьсаар байна

УИХ-ын гишүүн Н.Батбаяр бүрэн эрхийнхээ хүрээнд санаачлан боловсруулсан УИХ-ын тухай хуульд нэмэлт, өөрчлөлт оруулах тухай, Улсын Их Хурлын хуралдааны дэгийн тухай хуульд өөрчлөлт оруулах тухай хуулийн төслийг УИХ-ын дарга Д.Лүндээжанцанд өчигдөр өргөн барив. 
УИХ-д суудалтай нам, эвслийн бүлэг болон Байнгын хорооны саналаар УИХ-ын дарга нэгдсэн хуралдааныг ажлын таваас дээшгүй өдөр түр завсарлуулж байх, нам, эвслийн бүлгийн саналаар Байнгын хорооны дарга Байнгын хорооны хуралдааныг ажлын 10-аас дээшгүй өдөр түр завсарлуулж байх, завсарлага авсан хугацаанд нэгдсэн болон Байнгын хорооны хуралдаанаар хэлэлцэхээр товлосон бусад асуудлыг үргэлжлүүлэн хэлэлцэж байхаар төсөлд тусгасан байна.
Мөн УИХ-ын гишүүн А.Бакей, Ч.Раднаа нар УИХ-ын гишүүн Л.Одончимэд, Б.Эрдэнэсүрэн нарын хамт санаачлан боловсруулсан Бэлчээрийн тухай хуулийн төслийг УИХ-ын даргад өргөн барив. Монгол орны бэлчээрийн мал аж ахуйг тогтвортой хөгжүүлэх цаашдын хөгжлийн чиг хандлагатай уялдуулан бэлчээрийн харилцааг тусгайлан зохицуулсан бие даасан хууль, эрх зүйн орчин бий болгох шаардлага зүй ёсоор тавигдаж байгааг харгалзан нэр бүхий УИХ-ын гишүүд энэхүү хуулийн төслийг санаачлан боловсруулжээ.
Дараа нь Монгол Улсын сайд, Засгийн газрын Хэрэг эрхлэх газрын дарга Н.Энхболд Улаанбаатар хотын олон улсын шинэ нисэх онгоцны буудал барих төслийн зээлийн хэлэлцээрийг соёрхон батлах тухай, Ургамал хамгааллын тухай олон улсын конвенцид Монгол Улс нэгдэн орсныг соёрхон батлах тухай, Гаалийн татвараас чөлөөлөх тухай, Нэмэгдсэн өртгийн албан татвараас чөлөөлөх тухай хуулийн төслүүдийг УИХ-ын даргад өргөн барилаа.
Импортоор авч буй хөдөө аж ахуйн зориулалттай трактор, комбайн, машин механизм, усалгааны тоног төхөөрөмж, бордоо, ургамал хамгааллын бодисыг гаалийн болон нэмэгдсэн өртгийн албан татвараас чөлөөлөхөөр хуулийн төсөлд тусгажээ.
