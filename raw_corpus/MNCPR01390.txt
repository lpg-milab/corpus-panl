Төрийн албан хаагчдын тайлга, тахилга

Хэд хоногийн өмнө Дорноговь аймагт нэгэн "гайхамшигтай" тахилга болжээ. Зохион байгуулагчид нь Чингэс Хааны Дэлхийн Академийн ерөнхийлөгч П.Давааням, тус аймгийн Засаг дарга Ж.Батсуурь нар гэнэ. Тахилгын зорилго нь Чингэс хааны онгон шүтээнтэй болох, Мөнхтэнгэрээс гарал үүсэлтэйгээ батлах, мөргөж даллаж гуйх гэсэн утгатай аж. Энэ тахилгадаа хандивын ажил ч нэлээн өрнүүлсэн бололтой. 
Тус аймаг дахь Анод банкинд данс нээж бэлнээр болон бэлэн бусаар багагүй дэм туслалцаа авсан гэж зарим эх сурвалж өгүүлж байна. Тэрхүү тахилга нь "Чингэс хааны гарал үүслийн Мөнхтэнгэрийн хүч тайлга тахилга" гэсэн урт нэртэй. Нөхдүүд тахилгын өмнөх хөдөлмөрчдийн цуглааныг аймгийн театрт хийжээ. Тайзан дээр олон орны туг далбаа мандуулсан нь яг л НҮБ-ын чуулган шиг харагдаж байж. Тэдгээрийн голд дэлхийн томчуудын зураг бүхий том анонс өлгөжээ. Буш, Путин, Далай лам ... өөр хэн хэн ч байсан юм. Тэдний дунд мань П.Давааням, Ж.Батсуурь хоёрын зураг байсан байх юм. П.Даваанямын тайлбараар бол эдгээр дэлхийн томчууд нь бүгдээрээ "Чингис Хааны Дэлхийн Академи"-д элссэн академич гишүүд нь юм байна. Ийм л дэлхийн хэмжээний академитайгаа бид мэдэхгүй явж. Хүмүүс ч аливаа байгууллагыг цаасан дээр буусан бичиг баримтаар нь үнэлж цэгнэдэг. Тэднийх зүгээр л нэг ТББ-ын хэмжээний гэрчилгээтэй болохоор нь анзаарахгүй явж л дээ. П.Давааням, Ж.Батсуурь хоёр маргааш нь Дорноговь аймгаас 12 км-ийн зайд гарч "Хаалгын уул" хэмээх хайрханы ард тусгай газар бэлдүүлэн тахилгаа эхэлжээ. "Намайг яваа газар тэнгэр муухайрч үзээгүй" гэж Давааням олонд тунхагласан байна. Тэрхүү газарт нь 500 орчим хүн, 100 гаруй машин цуглажээ. Эдгээр хүмүүсийн дийлэнх нь тус аймаг дахь төрийн үйлчилгээний ажилчид байж. Тэдний дунд 14 сумынх нь Засаг дарга нар ч багтжээ. Очсон төрийн албан хаагчид цэргүүдээр авчруулсан зургаан машин чулуугаа ромбо хэлбэрээр өрүүлж дунд нь 10 тонн хонины ноос зулан шатаасан байна. Уг нь утаа гарах ёсгүй тахилга гэнэ. Гэтэл хиншүү хярвас нь хэцүүдэж хүн малгүй ханиаж найтаасан их утаа май болжээ. Энэ үеэр П.Давааням гуай аймгийн Засаг дарга Ж.Батсуурийг хааны хувцас өмсгөн хадан дээр суулгасан байна. Үүний дараа тэнд цугласан олныг малгай бүсийг нь бариулан гал дээгүүр харайлгажээ. Мах мариатай нэг нь манарч ойчихоор л юм болж. Нөгөө гал дээр нь уначих гээд орилоон майлаан болсон юм байх. Яг л киноны зураг авч байгаа юм шиг. Гэвч Батсуурь дарга нь цагаан эсгий дээр завилчихсан захиран удирдаж байсан учир харайж л орхисон бололтой, бүгдээрээ. Ийм нэг инээдтэй ч гэмээр, эгдүүч хүрмээр үйл явдал Дорноговийн төрийн албан хаагчдын дунд зохиогдсон байна. Үүндээ бас чамгүй хөрөнгө зарчихаж. Санхүүжилтын дийлэнхийг Зүүнбаянгийн газрыг тосыг ажиллуулж буй Хятадын "До Шин" компаниас тус аймгийн "Аймаг хөгжүүлэх сан"-д хандивласан 30 сая төгрөгөөс авсан гэж тэндхийн нэгэн албан тушаалтан ярьж байсан. Тус тахилгад оролцсон хүн бүр мөнгөн аяга, суух цагаан эсгийтэй ирсэн бөгөөд мөн нэг уут сүү, нэг кг будаа, цагаан идээ 1-2 килограммыг авчирчээ. Дээр нь хүн бүр 10 мянган төгрөгөөс доошгүй хандив өргөсөн байх юм. "Мөнхтэнгэртэй харьцдаг ганц хүн" гэж өөрийгөө танилцуулсан П.Давааням, Засаг дарга Ж.Батсуурь нарын "Чингэс хааны гарал гүслийн Мөнхтэнгэрийн хүч тайлга тахилга" гэж уншаад барагдахгүй том нэртэй энэхүү тайлга тахилга гээчийнх нь утга учрыг ухаарсан нэгэн тэнд байгаагүй бололтой. "Юу болоод өнгөрөвөө" гэцгээсэн олон тэр өдрийн тэнгэрийн муухайг шогшрон шороонд туугдан гэртээ харьцгаажээ. Харин шатаасан үнс нурмыг нь Зүүнбаянгийн цэргийн ангийн байлдагчид гурван өдөр, гурван шөнө нүд салгалгүй манасны эцэст тусгай бумбанд хийж Батсуурь даргад гардуулжээ. Тэгдэг дэг жаягтай юм гэнэ. Харин тэрхүү бумбатай үнс нь эзэн Богд Чингэс хааны маань онгон шүтээн гэнэ. 