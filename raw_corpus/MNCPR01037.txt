Солонгосын талаас хариу хүлээж байна

БНСУ руу дадлагажигч илгээх "Зуучлах товчоо" үндсэндээ татан буугдаж үүний оронд төрийн өмчит компани шинээр байгуулагдаад удаагүй байгаа билээ. Уншигчдын хүсэлтийн дагуу энэ төвийн үйл ажиллагаа, Солонгос руу ажилчин явуулж эхэлсэн эсэх талаар дараахь мэдээллийг хүргэе. "Гадаадад ажиллах хүч илгээх төв" төрийн өмчит ХХК-ийн захирал Г.Билэгсайхантай уулзаж ярилцлаа.
-Танайх хаана байрлаж байгаа вэ. "Зуучлах товчоо"-ны байранд хэвээрээ юу? -Манайх III эмнэлгийн урд талд "Материал кон" компанийн байрыг түрээслэн байрлаж байна. Засвар үйлчилгээ, тохижилтын ажил үндсэндээ дуусч байна. -Өмнөх "Зуучлах тов- чоо"-ны асуудал яаж шийдэгдэж байгаа юм бэ. Тус тусдаа үйл ажиллагаа явуулах юм уу. Эсвэл нэгэн компани болж байгаа юу? -"Зуучлах товчоо" тодорхой хэмжээгээр бүртгэсэн хүмүүсээ явуулж дуусч байгаа байх. Хуучин бүртгэж авсан хүмүүсээ явуулж дуусаад тэдний үйл ажиллагаа шинээр бүртгэхэд үйлчлэхгүй. Шинээр бүртгэл хийхийг зөвхөн манайх явуулна. -Танайх албан ёсоор үйл ажиллагаагаа эхэлсэн үү. Бүртгэл хэдийнээс хийгдэх вэ? -Албан ёсоор үйл ажиллагаагаа эхлэхэд хэдийнэ бэлэн болсон. Компани маань бүх ажилтнаа авчихсан. Одоо зөвхөн Солонгосын талаас хариу хүлээж сууна. Солонгосын талтай зөвшилцөөд ажилчин авах тоо, шалгалт авах өдрийг тодорхойлчих юм бол манай ажил эхэлж байна. Манай талаас шалтгаалах ажлууд бүрэн хийгдсэн. -Аливаа ажлыг шинээр эхлэхэд урьд өмнөх хийж дуусгаагүй бүхнээ цэгцлэх хэрэгтэй болдог. Өмнө нь "Зуучлах товчоо"-нд бүртгүүлсэн 4000 иргэдийн асуудал одоо хүртэл шийдэгдээгүй яригддаг. Тэдний асуудлыг хэрхэн зохицуулж байна вэ? -Үндсэндээ энэ 4000 хүн Солонгосын талтай ярилцалгүй илүү бүртгэсний алдаа. Өмнөх "Зуучлах товчоо"-нд үүссэн 4000 хүний шалгалтыг илүү авсан будлианы асуудлыг манай зүгээс иргэдийн эрх ашгийг хамгаалах үүднээс Солонгосын талд санал тавьсан. Энэ хүмүүсийг хөнгөлөлттэй байдлаар харж үзэн бүртгэлд хамруулж өгөөч гэсэн. Үүнийг Солонгосын тал нааштай хүлээж авах байх гэж найдаж байна. Манайх тэр 4000 хүнийхээ нэр, бүртгэж авсан баримтаа шилжүүлээч гэсэн захиаг "Зуучлах товчоо"-нд хандан бичээд сууж байна. Солонгосын тал зөвшөөрвөл манай бүртгэл эхлэх үеэр тэр хүмүүсийг түрүүлж бүртгэх байр суурьтай байгаа. -Шинээр бүртгэл явуулж эхэлсэн гэсэн мэдээлэл иргэдэд ирж байгаа. Энэ ямар учиртай юм бэ? -Зориуд анхааруулж хэлэхэд манай төвийн нэрийг барьж бүртгэл явуулж байна гэсэн сураг гарсан. Ийм хууль бус асуудал гарах юм бол цагдаагийн газарт хандаж шалгуулах нь зүйтэй шүү. Манайх зөвхөн өөрсдийн байрлаж байгаа байран дээр бүртгэл хийх учраас хууртахгүй байхыг иргэдэд сэрэмжлүүлье. Бүртгэл эхлэхээр хэвлэл мэдээллийн хэрэгслээр олон нийтэд зарлана. -100 хувь төрийн өмчит компани болгосны давуу тал юу вэ? -Төрийн өмчит компани нь нийгэмд үйлчилдэг байгууллага учраас аль болох үнэ тарифыг хамгийн багаар гаргая гэж Хөдөлмөрийн яамтай ярилцаж байгаа. Ямартаа ч бүртгэлийн хураамж нь хуучин "Зуучлах товчоо", "Монгол ньюс"-ээс бага гэдгийг хэлж чадах байна. Үүнээс гадна иргэдэд үйлчлэх үйлчилгээний байгууллага учраас бүх мэдээлэл ил тод, үйлчилгээг сайжруулж ажиллана. -Солонгос явах гэсэн хүн ямар шаардлагад нийцсэн байх юм бэ. Ямар шаардлагууд танайхаас тавьж байгаа вэ? -Дадлагажигч авах тоог Солонгосын тал ярилцаж байгаа байх. Тэдний Хөдөлмөрийн яамны төлөөлөгчтэй ярьснаар бол тавдугаар сарын эхээр тодорхой төлөөлөгчид ирнэ гэсэн. Тэд өөрсдийн бүртгэлийн тусгай программаа суулгаж өгөөд манай байгууллага үйл ажиллагаа явуулахад бэлэн болж уу, үгүй юу гэдэгтэй танилцана. Тодорхой байсан хуучин шаардлагууд нь өөрчлөгдөхгүй байх. 19-39 нас, өндөр нам заасан нь хэвээрээ болов уу. -Эмэгтэй хүнийг бүртгэх үү? -Хүйсний хувьд зааглаагүй боловч анхаарах юм бий. Эндээс шалгалт өгч тэнцэж буй нь ихэвчлэн эмэгтэйчүүд байдаг. Гэтэл цаад талаас ажлын байранд голдуу эрчүүдийг авдаг. Тэгэхээр эмэгтэйчүүдийг үйлдвэрийн газрууд сонгохгүй байсаар жилийн хугацаа болоод биржээсээ хасагддаг юм байна лээ. Ингээд сонгогдсон мөртлөө яагаад санал ирсэнгүй вэ гэдэг ойлголтод хүрдгийг анхаарах хэрэгтэй. -Танил тал, ар өврийн хаалгатай нь хамгийн түрүүнд тэнцэж явдаг жишиг олонд нэгэнт ил харагддаг. Энэ тал дээр хэрхэн анхаарч ажиллах вэ? -Дадлагажигч гаргахдаа шат болгон дээрээ ажил үүргээ хэтрүүлж мөнгө төгрөгийн асуудалд орооцолдож байгаа талаар сонсогддог. Тэр бол мэдээлэл нийтэд ил байгаа биш учраас гарч байгаа асуудал. Манайх энэ явдлыг зогсооно оо. Хяналттай, системээр ажиллана. -Одоогоор 100 хувь төрийн өмчит компани байгаа юм байна. Гэхдээ тодорхой хувийг хувийн компанид шилжүүлэн ажиллаж болно гэсэн утгатай Засгийн газрын тогтоол гарсан байгаа. Тэгэхээр мөдхөн хувийн нэгэн компани энэ байгууллагын үйл ажиллагаанд оролцоно гэсэн үг үү? -Төрийн өмч давамгайлсан компани байгуулна гэсэн тогтоолтой юм билээ. Тэгэхээр ямар компани хэдэн хувийг хэзээ эзэмших эсэхийг би мэдэхгүй. Төрийн өмчийн хороо өөрийнхөө өмчлөлийн асуудлаа өөрсдөө шийдэх байх. Би төрөө төлөөлж байгаа учраас тогтоолын дагуу аль нэг хувийн компани ирлээ гэхэд хамтран ажиллах л үүрэгтэй. -Саяхан дөрвөн монгол эр солонгос хүмүүсийн амийг аварч гавьяа байгуулсан. Энэ явдал дадлагажигч авахад манайд эерэг нөлөө үзүүлж байна уу? -Монгол хүний нэр хүндийг дээшлүүлсэн үйлдэл болсон гэж би хувьдаа бодож байгаа. Монголчууд бид сайн ажиллаж байх юм бол бидэнд эергээр тусна. Солонгос улс жилдээ 100 мянга орчим ажилчин авах квоттой. Үүнээс 54 мянга орчмоо өөрийн улсаас авдаг. Үлдсэн 46 мянга орчмыг гадаадын есөн орноос сонгоно. Ингэхээр нэг орноос дунджаар 5000 орчим дадлагажигч авах болж байгаа юм. Энэ жилээс эхлэн ажилчдынх нь өрсөлдөх чадвараас шалтгаалж улс орон бүрээс авах квотыг тогтоох юм билээ. Эхний ээлжинд явж байгаа ажилчид маань улсынхаа нэр хүндийг бодож сайн ажиллах юм бол цааш цаашдын дадлагажигч авах тоо улам нэмэгдэнэ. 
Б.Долзодмаа
