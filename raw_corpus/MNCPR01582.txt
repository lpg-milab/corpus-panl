Дэлхийд танигдах монгол арга

Намхан нуруутай , навтгар хамартай монгол хүний талаар энэ бөмбөрцгийнхөн багцаална. Бид морьтой хүн шүү дээ , монгол хүн шүү дээ гэж тодотгоод дуулдаг. 
Европынхон монголчуудыг тэр дундаа бүсгүйчүүдийг маань хамар намхантай гээд үл тоодог гэдэг. Энэ хойд муу Иванууд хүртэл хамар нь гэж хоёр онгорхой хар нүх гэсхийгээд орост элэгтэй олон монгол бүсгүйг гол гаргасан гэлцдэг. Энэ бага хэргээ. Юм юм өөрчлөгдөж буй өнөөгийн хөгжил хөдөлгөөн, суурьшил хотжилтын нөлөөнд монголчуудын галбир төрх бас өөр болж байгаа. Ялангуяа охид хөвгүүд , залуус жилээс жилд жигд сайхан болох төлөвтэй. Тэдэнтэйгээ зэрэгцээд арай нас ахимаг нь ч гэсэн гоо сайхандаа гоц анхаардаг болжээ. Гоо сайхны газрууд хийгээд тураах төвүүдийн оршин тогтож , орлогожин өргөжиж байгаа нь үүний нэг баталгаа байх. Сүүлийн хэдэн жилд олон ч бүсгүй хилийн чанадад очиж гоо сайханы мэс засал хийлгэсэн юм гэсэн. Тэр дунд хамраа өндөрсөгсөн нь цөөнгүй. Боломж, бололцоо нь байхад өөрийнхөө сайн сайхны төлөө тийнхүү цаг мөнгө зарцуулах нь орчиндоо нийгэмдээ эерэг нөлөөтэй . Шинэ монголчууд энэчлэн дэлхийн ая зантай жаахан ч болов нийцэж явна. Өөр ч олон талаар бүр илүү цар хүрээ, далайцтайгаар бусадтай алхаа нийлж, улс үндэстнээ цоо шинээр таниулж байгаа. Мөнөөх алдартай Микрософтын ажилтнуудын дунд монгол залуус байгаа, Оюу толгойн ордыг тойрсон мэдээллийг олон улс оронд анхаарч байдаг гээд цааш нь зээг татвал чамгүй урт юм болно. Иракт цэргээ илгээснийг зарим нь дипломат аргаар тусгаар тогтнолоо баталгаажуулж байгаа юм гэж тодорхойлон тээнэгэлзсэн олноо сэнхрүүлэв. Англид хэдэн жил болоод ирсэн нэг эр "Ирак дахь энхийг сахиулах цэргийн үйл ажиллагаанд оролцсон нь дэлхийд Монголыг таниулахад их тустай, түүнээс энэ жижиг Монголыг чинь хэн ч тоохгүй шүү дээ" гэж товойлгож, томорч байх юм. Тэгвэл бас лалын ертөнц Монголыг цоо шинээр таних болсон, тэд танадаж анах байх гэдгийг ч мартаж болохгүй. Ерөөс гаднын улс, гүрэнд Монголыг яаж таних нь та бидний олон чадавхиас их хамааралтай. Тэр олны дунд багтаахад бас түвэгтэй хэд хэдэн онцлог чадавхи морьтон монголчуудад байна. Нэг ёсондоо дэлхийд танигдах монгол "арга" гэмээр юм. Тэднээс заримыг нь энд тодотгоё. - Харь оронд очоод язгуур угсаа минь их дээгүүр гэж ярьж , сурталчлах. /Сайн ноён хан Намнансүрэн миний өвөг эцэг байсан, би мэргэн гүний хүргэн, жанжин Сүхбаатарын жич нь энэ найз маань юм. Өвөг дээдэс нь нэхий эдлэлийн үйлдвэрийн эзэн байсан гэдэг. Тиймээс л цагаан дээлтийнхэн гэж нэрлэсэн юм билээ. Та манай түүхийн зарим баримтаас олж үзэхийг хичээгээрэй... гэхчлэн./ -Европын аль нэг оронд цагаачлах гэж гараад улс төрийн орогнол хүсдэг . Эх орондоо байхдаа үзэл бодлоороо гадуурхагдсан гээд. Үнэн чанартаа үзэл бодлыг нь үнэрлэж шиншсэн хэн ч байдаггүй. Юунд ч өртөөгүй хүмүүс байдаг. Мөн тэрчлэн хийсэн сурвалжлага, бичсэн нийтлэл, өгүүллээсээ болоод хэлмэгдэн Монголдоо амьдрах байх аргагүй болсон " манай сэтгүүлчид" гадагшаа их галгисан бололтой юм. Тэдний талаар лавлагаа авахаар хүний эрхийн чиглэлээр ажилладаг зарим төрийн бус байгууллагад асуулга ирүүлэх нь ч цөөнгүй. Бүр нийтлэл бүтээлийнх нь жагсаалт, тайлбарыг өгч буй лавлагаа хариундаа багтаагаарай гэж зөвлөсөн байдаг. Гэтэл юун тийм дэлгэрэнгүй лавлагаа өгөх нь бүү хэл "энэ хүн сэтгүүлч тэр мөн, тийм сонинд сурвалжлагчаар ажиллаж байсан" гэж тодорхойлох ч боломжгүй мухардалд орох нь элбэг . Цаанаас лавлагаагаа нэхнэ. Эндээс хариу болгон наад нөхөр чинь Монголын сэтгүүлч мөн ч гэхэд хэцүү, биш ч гэхэд халуухан, тиймээс биднийг гацаж нэрэлхэн цаг хугацаа алдах хооронд тухайн орны холбогдох албаныхан аль хэдийнэ үнэн мөнийг олоод тогтоочихсон байх жишээтэй. -Бие хамгаалагчтай байхын дон. Халаасандаа мөнгөгүй шахам байж л хажуудаа хамгаалагчтай байхыг эрхэмлэх юм. Хилийн цаана гармагц л хамт яваа нэгнээ энэ миний бие хамгаалагч гэнэ. Бүр олон бараа бологчтой явах гэх болжээ. Хэдхэн сарын өмнө нэгэн жижиг гарын наймаачин Шанхайд ямар төрхтэй очих тухайгаа ярьж байсан . "Хамаатангийн маань хоёр бадриун залуу байдаг. Тэд бас л наймаа хийж амь зуудаг. Тэр хоёрыгоо дагуулна, бие хамгаалагчаа гэж Шанхайд уулзах шинэ түншүүддээ танилцуулна. СУИС-ийн нэг эмэгтэй оюутан бий, гайгүй дуулж бүжиглэчихдэг юм. Түүнийг дууч бүсгүйгээ гэнэ. Нэг сувилагч найз минь бий, тэрнийг хувийн бариач эмчээ гэх юм. Харин хэвлэл мэдээллийн байгууллагад л танилгүй болохоор сурвалжлагчаа болгох хүн алга. Та нэг хүн олж өгөөч " гэсэн юм. " Амин хувийн хүсэлт үү, албаны яриа юу " гэхэд " Албан маягийн юм шүү.Та сониноосоо нэгнийг нь зуучилж өгөөч" гэх нь тэр. "Зардал мөнгийг нь яах вэ" гэтэл " Танай сонин юм уу, тэр сурвалжлагч л өөрөө гаргана шүү дээ. Харин сурвалжлагын аппарат , техник хэрэгсэл сайтайг нь явуулаарай " гэж байв. Энэ нь хэлсэн үгээ хариуцаж чадах хүний яриа л даа. "Олег цэцэн ноёнтон олон хиагаа дагуулан" гэдэг шиг л ийм эрмэлзэл эрхэм болж газар авах янзтай. -Олон улсын хэмжээний аль нэг хурал чуулганд тухайн салбар мэргэжлийнх биш байж (өөрт нь огт хамааралгүй юманд) яаж ийж байгаад Монголыг төлөөлөн оролцдог. Тэр арга сүйхээг нь бас ч үнэлмээр. Гагцхүү тухайн үйл ажиллагаанд оролцохдоо улсынхаа төлөөлөл болж чаддаггүй. Арга ч үгүй. Хийж буй хурал чуулган, хэлэлцэж буй асуудалд ойртож дөхөхгүй ажил мэргэжилтэй учир дэмий л гүнцгийг нь хүртээд, хүмүүсийг нь бишрээд ирнэ. Цаад улс орон, олон улсын байгууллагууд нь манай улс шиг биш болохоор зохион байгуулсан ажлынхаа үр дүнг үзэх гэж Монголдоо ирээд түүний юу хийсэн талаар нь тайлан мэдээлэл авах гэнэ. Тэр үед нь мань төлөөлөгчийн сураг алдарна. Ийм хэв шинж, хэвшил монголд тогтсон нь нилээд хэдэн жилийн өмнөөс улбаатай. -Гадаадын аль нэг байгууллагын хандив тусламжийн мөнгийг шингэн төлөвт хувиргаад элс рүү цацчихсан юм шиг алга болгоно. Яаж зарцуулсан тайлангаа бол цахим болон цаасан хэлбэрээр итгэлтэй сайхан гаргаад илгээчихээ бас дөнгөнө. Санхүүжүүлэгч нь юм уу олон улсын шинжээч мэргэжилтнүүд газар дээр нь ирээд үр өгөөжийг нь үзэж тооцох гэхлээр сандралд орцгооно. Бодит ажлаа танилцуулахын оронд борлонгийн боодог, хорхог юухнаар өөдөөс нь шахаад байх. Энэ бүхэнд л та бидний парадокс нуугдаж, дэлхийд танигдах монгол арга улам л бүдүүлэг болоод байгаа юм . Хил даван алслахдаа хүн төрөлхтний нийтлэгт ойр, жинхэнэ хүн гэдэгтэй ихэд төстэй явж, хилийнхээ дээсэн дотор үндэстнийхээ уугуул жудагт ойр, монгол гэдэгтэйгээ бас их төстэй байхсандаа та бид. Б.Цогзаяабаатар 