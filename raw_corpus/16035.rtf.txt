№72 (16035)    
1985 оны гуравдугаар   сарын 24.
МАЛ  АЖ АХУЙН МЭРГЭЖИЛТЭН

Мал аж ахуйн үйлдвэрлэлд шинжлэх ухааны ололт нэвтрүүлэх технологич нь мал аж ахуйн мэргэжилтэн юм. Малын үүлдэр угсаа, ашиг шимийн чанарыг дээшлүүлж, тоо хэмжээг нэмэгдүүлэх, эрүүлжүүлэх, өсгөж олшруулах асуудлыг мал аж ахуйн мэргэжилтнүүд шууд хариуцаж гардан зохион байгуулах үүрэгтэй. Нам, засгаас авсан тууштай арга хэмжээний үр дүнд одоо манай улс малын эмч, зоотехникч, тэжээлийн болон сүү тосны зэрэг мал аж ахуйн олон мянган мэргэжилтэнтэй болсон бөгөөд тэдгээрийн дотор дээд боловсролтой нь дөчөөд хувийг эзэлж байна. 

Сүүлийн жилүүдэд малын төрөлжсөн бүс нутаг бий болгох, мал төллүүлэх бааз, эмчилгээ тэжээлийн болон бордооны цэг, бордох талбай байгуулах, гунж өсгөн бойжуулах, бод малыг хашаанд төллүүлэх зэрэг олон шинэ дэвшилт технологи мал аж ахуйн үйлдвэрлэлд нэвтэрч, үр дүнгээ өгсөөр байна. Ямаа, хонь, үхрийн хэд хэдэн шинэ үүлдэр, үүлдрийн хэсгийг бий болгож, манай орны мал сүргийг үндсэнд нь эрүүлжүүлсэн нь мал аж ахуйн мэргэжилтнүүдийн идэвх зүтгэл, хөдөлмөр бүтээлийн бодит үр дүн мөн. Мал аж ахуйн мэргэжилтэн олон арван хүнийг БНМАУ-ын төрийн шагнал, улсын гавьяат, аварга цол, одон медалиар шагнаж, тэдний эгнээнээс нэр цуутай хүмүүс, эрдэмтэд олноор төрсөн нь тэдний хөдөлмөрийг улс эх орон өндөр үнэлж байдгийн гэрч юм. Говь-Алтай аймгийн Чандмань сум, нэгдлийн мал аж ахуйн мэргэжилтнүүд тэжээлийн дэгийг үр ашигтай ажиллуулж, Өмнөговийн Ханхонгор сум нэгдлийн мал аж ахуйн мэргэжилтнүүд төл эмчлэх түр цэг байгуулан, хорогдлыг эрс багасгаж, Увс аймгийн Малчин сумын малын их эмч, БНМАУ-ын малын гавьяат эмч Д. Сайнбуян зоомал эмнэлгийн үзлэг, шинжилгээ, эмчилгээний ажлыг хэсгээр зохион байгуулан чанартай хийж байна. Тэрчлэн малчдын дунд, мал аж ахуйн үйлдвэрлэл дээр тогтвортой ажиллаж. малын үүлдэр угсааг сайжруулахад тодорхой санаачилга гаргасан мэргэжилтэн олныг нэрлэж болно. 

Мал аж ахуйн мэргэжилтний тоо олшрохын хэрээр мал сүргийн өвчин эмгэг, зүй бус хорогдол, хээл хаяж сувайрах нь багасч, төл бойжилтын хувь дээшлэн, мал маллагаанд соёл нэвтэрч, шинжлэх ухаан техникийн дэвшил гүнзгийрч байх ёстой. Гэтэл энэ ажил одоогийн шаардлагаас хоцорч, мэдлэг чадвартай мэргэжилтний хүч чадал, тооноос тэдний хөдөлмөрийн өгөөж харьцангуй доогуур байгаагаас гадна арвин ашиг шимт цэвэр үүлдрийн болон нутгийн шилдэг омгийн малын өсөлт удаан, мал аж ахуйн үйлдвэрлэлд зарим мэргэжилтний хувь нэмэр ил тод үзэгдэхгүй байна. Мал аж ахуйн мэргэжилтнүүдэд эрдэм мэдлэгээ мал маллагаанд нэвтрүүлж, малчны сайн туслагч, дотнын зөвлөгч байх өндөр итгэл найдвар нам, ард түмэн хүлээлгэж, үлэмж хөрөнгө хариуцуулсан учир тэднээс их зүйл хүсч байна. 

Мал аж ахуйн үйлдвэрлэлд шинжлэх ухааны ололт, дэвшилт арга барил, соёл нэвтрүүлж, малчин ардын уламжлалт шилдэг арга ажиллагаа туршлагыг дэлгэрүүлэх үйл ажиллагааг гардан удирдаж, зохион байгуулан, өөрөөр хэлбэл мал маллах шинэ технологийг мөрдүүлж, малчдын шинжлэх ухааны мал эмнэлэг, үржил селекцийн ажлын мэдлэг, мал аж ахуйн салбарт эдийн засгийн арга, хөдөлмөр зохион байгуулалтын дэвшилт хэлбэрийг нэвтрүүлэгчид, хэрэгжүүлэгчид нь мал аж ахуйн мэргэжилтнүүд байх ёстой. Мал үржүүлгийн ажил доголдож, сүргийн чанар сайжрахгүй, халдваргүй өвчнөөр олон мал хорогдож, эмчилгээ тэжээлийн цэг үр дүн муутай байгаа нийтлэг дутагдал бол зохион байгуулалт, удирдлагын ажлынхтай холбоотойгоос гадна малчдын ажиллагаанд мэргэжилтний зүгээс үзүүлэх туслалцаа дэмжлэг, хяналт хангалтгүйн уршиг юм. 

Мал аж ахуйн эрүүл ахуй, үржлийн ажлыг чанаржуулах, мал маллагаанд соёл нэвтрүүлэх сурталчилгаа хийх, тэргүүн туршлагыг залуучуудад өвлүүлэн эзэмшүүлэх, залуу малчны эгнээг өргөтгөх, мал маллагааны соёлч, дэвшилт аргыг баяжуулан, байнгын бүтээлч санаачилга гаргах нь мал аж ахуйн мэргэжилтэн сэхээтний нэг гол үүрэг юм. Мал аж ахуйд шийдвэрлэгдээгүй асуудал олон байгаа бөгөөд малыг элдэв өвчнөөс урьдчилан сэргийлэхээс гадна элдэв шимэгчээс хамгаалах, малын нөхөн үйлдвэрлэлийг зохистой явуулах, уналга, эдэлгээнд сургах, ашиг шимийг нь авах, боловсруулах, ахуй амьдралын хэрэгцээнд ашиглах, сүү, цагаан идээг үйлдвэрийн аргаар боловсруулах, малчдын хөдөлмөр зохион байгуулалтыг сайжруулах, ахуйн соёлыг дээшлүүлэх, эдийн засгийн тооцоо нэвтрүүлэх, бэлчээр тэжээл, ургамал судалгааг ашиглах зэрэг олон төрлийн асуудлыг шийдвэрлэхэд мал аж ахуйн мэргэжилтнүүд дорвитой хувь нэмэр оруулах хэрэгтэй. Ийм зүйл ч тэдгээрийн хувийн бүтээлч төлөвлөгөө, амлалт үүрэгт тодорхой тусгалаа олж, түүнийгээ нам, олон нийтийн байгууллагад тайлагнадаг байх ёстой. Дээд боловсролтой малын эмч, зоотехникч бүр жилд арваас доошгүй малчны туршлагыг судлах үүрэгтэй боловч түүнийг хэрэгжүүлэн тайлагнах ажил жигд биш, үр дүн нь төдий л хангалтгүй байна. Мэргэжилтнүүд өөрсдөө ажлаа уялдуулж санаачилга гарган, сум орон нутагтаа мэдлэг туршлагаа түгээн дэлгэрүүлж, хоршоолсон ардын гүнд ажилладгийнхаа хувьд сэхээтнийхээ нэр төр, нөлөөг өндөрт өргөхийн оронд амьдралд уусч идэвхгүй байр суурь баримталж, аажмаар хоцрогдоод, эзэмшсэн мэргэжлийнхээ ажлыг ч олигтой хийж чадахгүйд хүрдэг ноцтой дутагдал нийтлэг байгаад дүгнэлт хийх хэрэгтэй. 

Үлгэр жишээ ажиллахад мэргэжилтэн хүнд мэдлэг маш чухал учраас биеэ дайчилж, мэргэжлээ байнга сэлбэн, ном хэвлэл тогтмол ашиглаж, өөрийгөө үргэлж боловсруулж байвал зохино. Энэ жил мал аж ахуйн мэргэжилтнийг улсын хэмжээгээр аттестатчилах тул эрчимтэй сайн бэлтгэхэд нь орон нутгийн намын байгууллага туслах, ер нь тэдэнд тавих шаардлагыг өндөржүүлж, мэдлэг чадварыг дээшлүүлж байх ёстой. Манай мал аж ахуйг эрхлэх олон талтай өвөрмөц үйлдвэрлэлийн технологич, малчдын мэргэжилтэй зөвлөгчийн хувьд мал аж ахуйн мэргэжилтэн бүр биеэ дайчилж, мэдлэг мэргэжлээрээ байнга өсч, мал аж ахуйд шинжлэх ухааны ололт нэвтрүүлэхэд хоШуучлан манлайлах ёстой. 

