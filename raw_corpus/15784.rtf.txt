№135 (15784)       
1984 ОНЫ ЗУРГАДУГААР САРЫН 6.
БОД  МАЛЫН НИЙЛҮҮЛЭГ

Мал аж ахуйн үйлдвэрлэлийн одоогийн чухал ажлын нэг нь үнээ, гүүний нийлүүлгийг сайн зохион байгуулах явдал юм. Энэ талаар үр бүтээлтэй эхлэл, санаачилга ч цөөнгүй гарч байна. 

Сэлэнгэ, Төв зэрэг аймгийн зарим нэгдэл, аж ахуйд үржлийн бух, үнээнд нэмэгдэл тэжээл өгч, тарга хүчийг тогтоон, үнээг гардан, зохиомол аргаар хээлтүүлж байна, Мөн тэргүүний адуучдын туршлагаар адууг шөнийн манаатай болгож, бэлчээрийн сайныг дагуулан маллаж, хэсэгчлэн нийлүүлэх арга хэрэглэдэг болсон нь гүүний хээл авахыг дээшлүүлж, сүргийн нөхөн үйлдвэрлэлийг ханган, ашиг шимийг нэмэгдүүлэхэд таатай нөлөөлөв. 

Хэдий тийм ч олон нэгдэл, аж ахуйд үнээ, гүүний нийлүүлгийн технологийг зөрчих, энэ чухал ажлыг урсгалаар орхих, эцэст нь оройтуулж цаг хугацаа алддагаас жил бүр олон гүү, үнээ хээл авахгүй сувайрч байна. Ийм урагшгүй ажиллагааны уршгаар Өмнөговь аймаг өнгөрсөн онд нийт гүүний дал шахам, үнээний дөч гаруй, Говь-Алтай аймаг нийт гүүний жараад, үнээний тавиад хувиас тус тус төл авч чадаагүй нь бусад аймгийнхаас ноцтой доогуур байна. 

Ялангуяа үнээ, гүүг нийлүүлэгт жил бүр оройтуулж оруулснаас өвөл, хаврын ая даахгүй хэнз, давжаа төл олширч, малын чанар яваандаа буурахад нөлөөлөх, их хэмжээний сааль сүү ашиглах боломж алдах зэрэг хор уршигтай байна. Үүнд дүгнэлт хийж ажиллах нь юуны өмнө хөдөө аж ахуйн нийт байгууллага, түүний мэргэжилтний ээлжит зорилтын нэг болж байна. 

Иймд гүү бүрийг, тэрчлэн долоо, наймдугаар сард хожуу тугалласан үнээг төллөсний нь дараахь эхний сард заавал багтаан хээл авахуулах талаар орон нутгийн нам, улс, хяналт шалгалтын байгууллага нийт үхэрчин, адуучин, мал аж ахуйн мэргэжилтний хүч, анхаарлыг чиглүүлж, энэ талаар зохиосон ажлын явцад байнга хяналт тавьж ажиллах хэрэгтэй. Сүүлийн жилүүдэд аймаг, сум, аж ахуйн ардын хянан шалгах байгууллагаас үхэр сүргийн арчилгаа, маллагаа, үнээ нийлүүлгийн бэлтгэлд нийтийг хамарсан үзлэг шалгалт хийж, илэрсэн дутагдлыг арилгуулдаг болов. Энэ ажлыг цаашид улам эрчимжүүлж, бод малын нийлүүлгийн эдийн засгийн ач холбогдлыг малчдад гүнзгий ойлгуулж, сайн туршлагыг судлан дэлгэрүүлэх, дутагдлыг арилгуулах, шаардлагатай үед туслалцаа ч үзүүлэх хэрэгтэй. Тухайлбал, үзлэг, шалгалтын үед хээлтэгч, хээлтүүлэгчийн тохироог сум, бригадын хэмжээгээр төдийгүй суурь, хэсэг, ферм бүрт нарийвчлан судалж, шаардлагатай байвал хээлтүүлэгчээр нөхөн хангах, ялангуяа үржлийн бүх дутагдалтай байвал гардан болон зохиомол хээлтүүлгийн аргаар үнээнд хээл авахуулах арга хэмжээ авбал зохино. Ийм журмаар ажилласнаар манай орны нөхцөлд монгол үнээг есдүгээр сарын нэгэн, сарлагийн үнээг аравдугаар сарын нэгний дотор хээл бүрэн авахуулж болно. 

Энэ жил манай орны олонхи аймаг, сум, аж ахуйд байгаль цаг уурын нөхцөл тааламжтай, малын тарга хүн ч сайн байна. Үүнд тайвшралгүй, хээл хаясан болон сувай үнээ, нэмрийн гунжийг ялган суурилж, алсын оторт гарган ногоолуулж, тарга хүчийг сайжруулсны үндсэн дээр зургадугаар сард багтаан бүрэн хээл авахуулах хэрэгтэй юм. 

Харин түрүүчийн жилүүдэд нэлээд нэгдэл, аж ахуйд сувай, хусран үнээ болон бие томтой гунжийг улсын бэлтгэлд олноор нийлүүлж байснаас эрт тугалладаг үнээ цөөрч, сүү, тосны төлөвлөгөө биелүүлэхэд муугаар нөлөөлж байсныг анхаарвал зохино. Бололцоотой аж ахуй гунжийг төллөсний дараахь эхний сард саахгүй байж, эх, тугалыг махлуулсны дараа нийлүүлэгт оруулах нь зүйтэй юм. Ийм үед суурь, хэсгийг оновчтой, зөв зохион байгуулах ёстой. 

Сүүний тасгийг шинэ соргог бэлчээрт зөвхөн саалинд орох үнээгээр зохион байгуулах, хоёроос гурван саальчны тугал нэг зэлэнд байхаар айлуудыг хэсэглэн буулгаж бэлчээрийг хуваарьтай ашиглах, сарлагийг өндөрлөг газар зусуулж, нийлүүлэгт оруулах хэрэгтэй юм. Ингэж чадсан Баян-Өлгийн Толбо, Архангайн Цэнхэр, Хөвсгөлийн Галт зэрэг сум нэгдэлд амжилт арвин байна. Харин сүүний тасгийн бэлчээр нутгийг сэлгэж солихгүй, зун, намрын турш нэг газар нутагласан дутагдал Дорнод, Хэнтий аймгийн зарим нэгдэлд гарч байсныг энэ онд давтаж болохгүй. 

Түүнээс гадна үржлийн хээлтэгч, хээлтүүлэгч малыг шилж, тохируулан сонгож нийлүүлэгт оруулах, гүн хөлдөөсөн үрээр хээлтүүлэг хийх, хээлтэй гүүний цусны ийлдэс бэлтгэж хэрэглэх, нийлүүлгийн явцад үзлэг хийж, өвчин эмгэгтэйг илрүүлэн эрүүлжүүлэх, энэ бүх ажилд нарийн бүртгэл тооцоо, тайлан нэвтрүүлэх, хээлтүүлэгт орсноос хойш хоёр сарын дараа хээл шалгах, авсан хээлийг шинжлэх ухааны үндэстэй хамгаалахад мал аж ахуйн нийт мэргэжилтэн, эрдэм шинжилгээний ажилтны үүрэг, хариуцлагыг байнга дээшлүүлэх хэрэгтэй байна. 

Үүнээс гадна саалийн механикжсан фермд үнээний хээлтүүлгийн арга горимЫг гажуудуулахгүй байж арчилгаа, тэжээллэгийг сайжруулах, хээлтүүлэг хийх зохистой хугацааг зөв сонгох, үүний тулд туршуул бух бэлтгэн хэрэглэж үнээний ороог тодорхойлж байх хэрэгтэй байна. 

Бод малын нийлүүлгийг зохих хугацаанд амжилттай явуулахад адуучин, үхэрчин, саальчны дунд социалист уралдааныг зориуд тусгай болзлоор зарлаж, сард хоёроос доошгүй удаа дүгнэх, урамшуулах, туршлагыг нь сурталчлах ажлыг эрчимтэй хийх хэрэгтэй юм. 

Сүхбаатар, Дундговь аймгийн зарим нэгдэл, аж ахуйд БНМАУ-ын хөдөлмөрийн баатар үхэрчин Г. Данзандаржаа, Л. Алтангэрэл, БНМАУ-ын хөдөлмөрийн баатар адуучин О. Шарбанди, Н. Ичинхорлоо нар болон улс, аймгийн аварга малчин тэргүүний хүмүүсийн шилдэг туршлагыг зохион. байгуулалттай нэвтрүүлээд эзэмшигчдэд үнэмлэх, гэрчилгээ олгодог болжээ. Үүнийг судлан дэлгэрүүлүүштэй. Ашиг шим арвинтай үхэр, адуун сүргийг өсгөх үндэс болсон нийлүүлгийн бэлтгэл, зохион байгуулалтыг эрс сайжруулж, энэ ажилд шинжлэх ухааны ололт, тэргүүн туршлагыг төлөвлөгөөтэй нэвтрүүлэн, уг чухал кампанийн явцад байнгын хяналт тавьж ажиллах нь чухал зорилт болж байна. 

