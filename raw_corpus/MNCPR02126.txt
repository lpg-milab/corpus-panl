Би өөрийгөө Монголын цорын ганц хөлгүй хүн гэж боддог байлаа

Х.Баясгалан Хөгжлийн бэрхшээлтэй иргэдийн Мэргэжлийн сургалт, сэргээн засалтын үндэсний төвд үсчин мэргэжил эзэмшиж, төгсөөд нэг жилийн дотор өөрийн гэсэн салоныг байгуулж чаджээ. Улмаар хоёр жилийн дотор л Баянхошуунд хашаа авч хөдөөнөөс гэрээ нүүлгэн ирсэн гэдэг.
Салон байгуулж, хашаа байшин аваа л биз, юу нь сонин байдаг юм бэ гэж гайхаж магадгүй. Үнэндээ тэр энэ бүгдийг зөвхөн өөрийн хөдөлмөрөөр олж авсан гэвэл итгэх хүн гарах болов уу. Тахир дутуу хүн байтугай эрүүл саруул нь хөдөөнөөс хотод хөл тавиад олсон хэдээрээ богино хугацаанд хашаа байшин авч чаддаг билүү. Энэ бүхнийг хэрхэн амжуулсан нь сонин, бөгөөд сургамжтай байх болов уу. Монголын "цорын ганЦ" хӨлгҮй хҮн Өдгөө 30 шүргэж яваа энэ залуу Архангай аймгийн Их тамир сумын хүүхэд. Тэр 15 настайдаа үеийн багачуудтай хөөрцөглөн гүйж яваад нойтон мод хөл дээрээ унагаснаас хөлөө тайруулан хиймэл хөл зүүжээ. Тухайн үед сумын төвд түүнээс өөр хөлгүй хүн харагддаггүй байснаас "Монголд би ганцаараа хөлгүй хүн боллоо" хэмээн гуниглаж, сэтгэл санаагаар унаж байсан гэдэг. Ид цэцэглэж буй насандаа хөлгүй болсон хүүгээ хараад суухад эцэг, эхэд амаргүй байсан нь мэдээж. Тиймээс өөртэй нь адилхан хүн олон байдаг гэдгийг харуулахаар хот руу том ахынх руу нь явуулжээ. Хотод ирж өөртэй нь адил зовлонтой хүн олон байхыг харснаас хойш тэр сэтгэлийн хаттай байхаар шийдэж сургуульдаа үргэлжлүүлэн суралцаж аравдугаар ангиа төгсөөд бүр МУИС-ийн Эдийн засгийн ангид хэсэг хугацаанд суралцаж байж. 8000 тӨгрӨгӨӨр Үсээ засуулсан нь Тэр оюутан байхдаа санамсаргүй тохиолдлоор үсчинд орсноос хойш түүний толгойноос үсчин болох бодол салахаа байсан гэдэг. Тухайн үед оюутнууд 500-1000 төгрөгөөр л үсээ засуулдаг байсан бөгөөд нэг үсчинд үсээ засуулаад гарах гэтэл 8000 төгрөг нэхэж. Оюутан хүн тийм мөнгөөр үсчинд орно гэдэг харамсалтай тэгээд ч өөрт нь 4000 мянган төгрөг байсан болохоор үсчингээс "Эгчээ би 4000 мянган төгрөгтэй, 1000-аар нь автобусанд суумаар байна. Гурван мянгыг өгч болох уу гэхэд" таяг тулсан байсан болохоор ч тэр үү үсчин 1000 төгрөг аваад бусдыг буцааж өгчээ. Тэр үсчин нь мастер үсчин Цэрэнханд байжээ. Тэндээс гараад л Х.Баясгалан үсчин болох хүсэлд автаж, нэг хүний үсийг 8000 төгрөгөөр засдаг юм бол энэ мэргэжлийг эзэмшээд их мөнгө олох боломжтой юм байна гэж боджээ. Бодохоос л гоё санагдаад тэр дороо найзууд руугаа харайж очоод "Найз нь үсчин боллоо. Баян болоод та нартаа мөнгө өгнө" гэж ирээд л ярьж. Төд удалгүй Хөгжлийн бэрхшээлтэй иргэдийг үнэ төлбөргүй сургадаг газар байна гэсэн сургаар Мэргэжлийн сургалт, сэргээн засалтын үндэсний төвд ирж элсэн оржээ. Сайн сурагч байсан учраас "video" салоны Одонгоо салондоо авч дадлагажуулсан байна. Түүний ач буян ч юм уу, эсвэл үс засах сонирхол нь байсан ч юм уу нэг жилийн дотор гайгүй мэргэшиж хотын төвд байрлалтай нэг салонд ажиллах болжээ. Тэнд сардаа 250 мянган төгрөгөөс дээш орлоготой ажилладаг байсан бөгөөд ахындаа амьдардаг түүнд автобуснаас өөр зүйлд мөнгө үрэх шаардлагагүй байж. Тиймээс орой өдөр тутмын орлогоо ажлынхаа хажуу дахь банкинд хийчихээд л харьдаг байв. Жил өнгөрөхөд хөөрхөн мөнгө хуримтлуулж чадсан учраас бие дааж ажиллах сонирхол төрж нэг залуутай хамтран байр түрээсэлж тусдаа гарчээ. Хэдхэн сар ажиллаад л нөгөө түрээсийн байраа хувьдаа худалдан авснаар түүний жинхэнэ мөрөөдөл биелж, одоогийн I хороололд байрлах "Өнөр" үсчин гоо сайхны салоны эхлэл тавигджээ. Тус салон тэр хавьдаа л нэр хүндтэй, гайгүй зэрэглэлийнх юм байх. Аав ээжийгээ ажилтай болгов Түүний аав, ээж эгэл жирийн малчид бөгөөд хоёр дүү нь хамт байдаг байв. Ах хүний үүргээр тэр дүүгээ хөдөөнөөс татаж оёдлын үйлдвэрт оруулж улмаар хашаа авч өөрийн гэсэн гэртээ болжээ. Гэсэн хэдий ч түүнд бас л нэг зүйл дутагдаад байв. Орой ажлаа тараад ирэхэд эзгүй, хүйтэн гэр угтахад аав, ээжийгээ аваад ирвэл ч халуу дүүгээд сайхан даа гэж боддог байв. Хүүгийнхээ ятгалгаар аав, ээж нь хэдэн малаа орхиод ирсэн ч эхэндээ хотод дасахгүй, хийх ажил олдохгүй нь гэдэг байж. Тэгэхээр нь ахаасаа 200 мянган төгрөг зээлж гэрийнхээ ойролцоо 80 мянгаар ТҮЦ авч, үлдсэн мөнгөөр нь ойр зуурын хүнсний бараа аваад хоёр хөгшнийг суулгажээ. ТҮЦ-нээс өдөрт 10-15 мянган төгрөгийн цэвэр ашиг олдог байсан бөгөөд түүнийгээ хуримтлуулж долоон сарын дараа ТҮЦ-ээ арай томруулан жижиг дэлгүүр болгон өргөтгөжээ. Ингэснээр ээж нь дэлгүүртээ зогсож аав нь бараандаа яваад хоёр хөгшин хотын амьдралд дасч уйдах завгүй ажилтай болжээ. ДҮҮдээ салоноо ӨгЧ сонгуульт ажилтай болжээ Бага дүүгээ үсчний дамжаанд суулган одоо салоноо даатгаад байгаа. Түүний салонд өдгөө дөрвөн үсчин, нэг гоо сайханч ажилладаг. Тахир дутуу байхын зовлонг өөрийн биеэр мэдрэх учир тэрбээр салондоо аль болох өөрийн сургуулийг төгссөн хүүхдүүдийг авч ажиллуулах сонирхолтой. Тэгээд ч хамт ажиллахад бие биенийхнээ зовлонг ойлгож, эрүүл хүнд чирэгдэж ажиллахгүй амар байдаг гэнэ. Тэр одоо тахир дутуу иргэдийн БТСХ-ны удирдах зөвлөлд сонгогдон ажиллаж байгаа учраас салоны үйл ажиллагаагаа дүүдээ хариуцуулж буй. Түүний сонгуульт ажил нэлээд хариуцлагатай бөгөөд ирэх арваннэгдүгээр сард Малайзид болох тэмцээнд тамирчдаа болон өөрийгөө бэлтгэх гээд зав муутай гэнэ. Баясгалан суугаа волейболын спортын мастер цолтой. Тус спортоор хичээллээд хоёр жилийн дотор л дээрх амжилтад хүрчээ. Малайзид болох тэмцээнд амжилттай оролцсоноор Бээжингийн пара-олимпийн эрх авах хариуцлагатай тэмцээн учраас одооноос эхлэн бэлтгэл хийж эхлээд байгаа гэнэ. Дашрамд тэрээр Тахир дутуу иргэдийн БТСХ-ны удирдах зөвлөлийн гишүүний хувьд Малайз руу тэмцээнд явахад зардал мөнгөний асуудал шийдэгдээгүй байгаа учраас сайн санаат хүмүүсээс дэмжлэг хүсч байгаагаа уламжилсан. Татвараас 50 хувь хӨнгӨлдӨг уЧраас бизнес эрхлээрэй Х.Баясгаланд сонирхохгүй зүйл үгүй, надад таарах ажил юу байна гээд л юм юм руу үсчсэн зантай. Тэрбээр тахир дутуу хүмүүс аль болох өөдрөг, өөртэй итгэлтэй байх хэрэгтэй. Бурхан хүн бүрт л зовлон, жаргал тэгшхэн хуваарилдаг. Хэсэгхэн хугацааны зовлонг даваад гарчих юм бол бурхан буяны гараа харамгүй сунгана. Чадна л гээд зүтгэх юм бол чадахгүй юм гэж хэзээ ч байдаггүй гэж байсан. Үүний амьд жишээ нь өөрөө гэнэ. Хөл муутай хүн байнга явган явах, нийтийн унаагаар явах аль аль нь хэцүү учраас тэрээр жолооны курст суухаар очжээ. Гэтэл хөл чинь болохгүй гээд авах газар олдоогүй байна. Гэвч тэр уйгагүй хөөцөлдөж, найзаараа гуйлгаж байж ахынх нь жолооны курст суужээ. Эхэндээ жолоо барих бүрт л хөл чинь болохгүй гэдэг байж. Тэр бүрт "Би чадна аа. Та намайг чадна гээд хэлээд өг л дөө" гээд гуйдаг байж. Түүний зүтгэл талаар болоогүй. Бүр эрүүл хүнээс түрүүлж сурсан. Одоо машинаа бариад явж байгаа. Тэр өөрийгөө харьцангуй гайгүй амжилтад хүрсэн гэж үнэлдэг. Тиймээс тахир дутуу гэлтгүй аль болох таарсан мэргэжил эзэмшиж, болж өгвөл түүгээрээ бизнес эрхлэх хэрэгтэй. Бид бизнес эрхлэх юм бол татвараас 50 хувиар хөнгөлөгддөг давуу талтай. Багахан зээл аваад чадна гэж бодсон юмаа зоригтой хий гэж зөвлөсөн. Шавь нь анхны цалингаа багшдаа ӨгЧээ Тэр удахгүй салоны салбараа XI хороололд нээхээр хөөцөлдөж байгаа гэсэн. Мөн I хорооллын салоныхоо ойролцоо жижиг дэлгүүр ажиллуулдаг. Бас эмэгтэй дүүгийнх нь нөхөр Солонгос явсан учраас дүүдээ хань болон Офицеруудын ордонд хэсэг хугацаанд амьдарч байгаа ч тэр хавьд мөн л ТҮЦ ажиллуулаад  эхэлчихсэн гэсэн. Тэр бас шүлэг бичдэг. Нэг шүлгэндээ ая хийлгэж байгаа бөгөөд гавьяат жүжигчин Т.Ариунаагаар дуулуулах сонирхолтой байгаа гэнэ. Бас багшилдаг өдгөө 70 гаруй шавьтай. Шавь нар нь багшийнхаа эрдмээр бахархдаг. Нэг шавь нь одоо японд мэргэжлээрээ ажиллаж байгаа бөгөөд одоо хүртэл утсаар ярьж байнга холбоотой байдаг. Түүгээр ч зогсохгүй японд очоод хамгийн анх 50 иенээр үс засаж, тэр мөнгөө өөрөө ч хэрэглэхгүй багшдаа явуулж байсан гэдэг. Х.Баясгалан Хөгжлийн бэрхшээлтэй иргэдийн Мэргэжлийн сургалт, сэргээн засалтын үндэсний төвийн сургуулийг төгссөнөөрөө бахархдаг. Тус сургуулийн танхимын эрхлэгч н.Даваасүрэн багшдаа үргэлж баярлаж явдгаа манай сониноор уламжилсныг хүргэе. Багш нь мэргэжил олгоход туслаад зогсохгүй, гадаадын буяны байгууллагад хандан түүний монгол протезийг герман хөлөөр сольж өгсөн гавьяатан. Сая 500 мянган төгрөгөөр герман протез хийлгэснээр таяггүй, тэр ч байтугай машин унаад явж байна. 
Д.Цогзолмаа
