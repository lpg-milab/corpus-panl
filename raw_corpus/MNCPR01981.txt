УРАН ЗОХИОЛЫН ХИЧЭЭЛ-СУРГАЛТЫН ҮР ДҮН БУУРСНААР өсвөр үеийнхэн ёс суртахууны дампууралд орох нь

Уран зохиол нь манай орны олон үеийн хүүхэд залуучууд, хүн ардын оюун санааны баялгийг арвижуулах, тэдэнд гоо зүй, ёс суртахууны болон эх оронч хүмүүжил төлөвшүүлэн амьдрах ухаанд сургахад ихээхэн чухал үүрэг гүйцэтгэж ирсэн ууган хичээлийн нэг юм.
Жишээ нь: Д.Нацагдоржийн "Миний нутаг" алдарт магтуу найраглал 70-аад жил сургуулийн бага, дунд ангийн унших, сурах бичиг, хичээлийн хөтөлбөрт орж эрин үеийн өсвөр насныхан, ардын цэргийн дайчид хийгээд зон олны сэтгэлд гүн шингэж, сайхан эх орноороо бахархах уриа болон цуурайтсаар ирсэн билээ. Энэ найраглал монгол улсын хилийн цэргийн дайчин алдрын танхимын хүндэт самбарт мөнхөрч, эх орныхоо дархан хилийг манаж байгаа цэрэг эрсийн сэтгэлийн дуулал болсоор байна. Уран зохиол бол "Хүн судлалын ухаан", "Амьдралын сурах бичиг" мөн хэмээсэн бичгийн суут мэргэдийн энэхүү айлдварыг соёлт хүн төрөлхтөн эрхэмлэн үздэгийг бид бүхэн мэднэ. Тийм ч учраас 1960-1980-аад онд уран зохиолын хичээлийг ЕБС-ийн 5-7 дугаар ангид долоо хоногт тус бүр хоёр цаг, 8-10 дугаар ангид мөн анги тус бүрд дөрвөн цагаар оруулан сургалт явуулдаг байсан нь эх зохиолыг олон талаас нь үр дүн шинжилгээ хийж үзэх, сургамжтай зүйлийг хүүхэд авах гээхийн ухаанаар, ухаарч ойлгох, цээжилж тогтоох, уран сайхны дүрээр сэтгэх сэтгэлгээг хөгжүүлэх зэрэгт ихээхэн түлхэц болж байлаа. Гэтэл сүүлийн үед хүмүүнлэг, соёлтой төгс гэгээрсэн шинэ иргэнийг төлөвшүүлэхэд эрхэм чухал үүрэгтэй, хүний ертөнцийн гурван цагийг тольдон харах нэвтэрхий толь болсон уран зохиолын хичээлийн сургалтын цагийг хэт цөөлж, зарим их мэдэгч нар бүр заах хичээлийн тооноос хасаж, Монгол улсын боловсролд шинэчлэл хийсэн мундаг хүний "дүрд тоглох"-ыг санаархах болжээ. Энэ бол үндэсний хөгжил дэвшил, нийгмийн төлөвшилд уран зохиол, урлагийн үзүүлэх үр нөлөөг үл ойшоон, түүнийг илт үгүйсгэж буй мунхаг хэрэг. Хичээлийн сургалтын цаг үлэмж хасагдсанаар үзэх зүйлийн цар хүрээ хомсдон сурагчдыг эх зохиолтой гүнзгий танилцуулах боломжгүй болж сургалтыг ор нэрийн төдий болгоход хүргэснийг багш нар харамсан ярьцгаах болсоор хэдэн жил боллоо. Ялангуяа монголын ба дэлхийн сонгодог зохиолуудыг түлхүү үздэг 7-10 дугаар ангийн хичээлийн цагийг хорогдуулсан нь монголын аман зохиол, эрт эдүгээгийн зохиолчдын зохиол бүтээл, төрт ёсны эрхэм нандин өв сан, цэцэд мэргэдийнхээ сургаал айлдвар болон оройн дээд "Нууц товчоо"-гоо ч төгс үзэх боломжгүй болжээ. Түүнчлэн өрнө, дорнын сонгодог зохиолч В.Шекспир, Ж.Мольер, И.Гёте, Ж.Байрон, О.Бальзак, Д.Депо, А.С.Пушкин, М.Ю.Лермонтов, А.П.Чехов, Л.Толстой, Ф.Достоевский, Э.Хэмингуэй, Ж.Лондон, Н.Гоголь, М.Горький, М.Шолохов, Ч.Айтматов, Галидасс, Р.Таагүр гэх мэт зохиолчдын зохиол бүтээлийг үзэх боломжгүй болгожээ. Багш нар цагт хавчигдан ахлах ангид дээрх зохиолчдын заримыг нь ор тас орхиж, заримынх нь зөвхөн нэрсийг дурьдаж өнгөрөхөөс өөр аргагүйд хүрсэн тухайгаа бухимдан ярьцгааж байна. Энэ бүхнээс шалтгаалж сурагчдыг эх зохиолтой ажиллуулахад багшийн зүгээс тавих хяналт, оролцоо дутагдан, хүүхэд хичээл ба хичээлээс гадуур уран зохиолын ном уншихаа больсон, зохиол цээжилдэг байсан уламжлал алдарсан зэргээс өсвөр үеийнхэн хэл сэтгэхүйн ядууралд орж, утга зохиолын хэлээр яруу сайхан ярих, бичих, найруулах, цээжилж тогтоох чадвар нь доройтож, улмаар оюун санааны хоцрогдолд орсоор байна. Их сэтгэгч Дидро: "Уншихаа зогсвол сэтгэхээ зогсоно" хэмээсэн мэргэн үг үүнийг батлан харуулж байна бус уу. Ер нь уран зохиолын зохих шатны боловсролгүй, уран зохиолын ном уншдаггүй, яруу найргаар хичээллээгүй хүн хэлний боловсролоор тун дорой байдаг гэдэг нь үнэний хувьтай. Яруу найраг бол зөвхөн хэлний боловсролд нөлөөлөөд зогсох бус хүний оюун санааны цар хүрээг өргөтгөн тэлж, сэтгэлийг ариусгах их хүчийг өөртөө агуулсан байдаг. Хүн төрөлхтний хөгжил дэвшилд яруу найраг асар их нөлөөтэйг үнэлж, Парис хотноо чуулсан ЮНЕСКО-гийн XXX чуулганаас, дэлхийн бүх орны үндэсний нийгэмлэгүүд, албан газрууд, орон нутгийн захиргаад, бүх шатны сургууль, музей, хэвлэлийн газрууд, яруу найрагчид тунхаг тараасан аж. Нийгмийн оюун санааг ариусгах, соёл, сэтгэлгээний хүнлэг чанарыг гүнзгийрүүлэх, хүнийг гоо сайханд дуудах өндөр дээд үүрэг, тавилан хүн төрөлхтний сэтгэхүйн бүтээлүүдээс юуны түрүүнд яруу найрагт оногддогийн учир ЮНЕСКО-гоос дэлхий нийтээр үндэсний сургуулиудын хичээлийн хөтөлбөр яруу найргийг улам гүнзгийрүүлэн заах, яруу найргийн уулзалт уншлагыг газар сайгүй зохиох, яруу найргийн ном товхимол хэвлэх ажлыг өргөтгөхийг уриалжээ. Ийнхүү яруу найргийн ач холбогдлыг дэлхий дахинаараа дээдлэн үзэж буйн учир монгол улсын ЕБС-ийн унших, уран зохиолын хичээлийн хөтөлбөрт яруу найргийн зохиолын төрөл зүйлийг нэмэгдүүлэн, сургалтын чанар, өгөөжийг дээшлүүлж, шинэ шатанд гаргахад анхаарах ёстой атал, бид үүний эсрэг хандлагатай бодлого явуулж болохгүй нь ойлгомжтой. Яруу найргийн зохиолыг уншуулах, цээжлүүлэх, тогтоолгох, уран уншиж сургах дасгал сургууль хийлгэх нь өсвөр үеийнхэнд үгийн ид шид, гайхамшгийг танилцуулах, гоо сайхны мэдрэмж таашаал төлөвшүүлэх, тэдний оюун санааг баяжуулах, хэл сэтгэхүй, ярих бичих чадварыг хөгжүүлэхэд үнэлж баршгүй чухал ач холбогдолтой. Иймд зохиолчдын байгууллага, их дээд сургуулийн мэргэжлийн тэнхимүүдтэй зөвшилцөн хүч хамтарч, цэцэрлэгийн насныхан, ЕБС-ийн бага, дунд ахлах ангийн сурагчдад зориулсан шилмэл шүлэг, яруу найргийн эмхтгэл номын цувралыг ойрын үед бэлтгэн хэвлүүлж, хот хөдөөгийн цэцэрлэг, сургуульд хүргүүлэх ажлыг улсын төв номын сан, БСШУЯ-тай хамтран зохиож байгуулах нь зүйтэй санагдана. Өнөөдөр бага, дунд ангийн хүүхдийн нас сэтгэхүйн онцлог, тэдний оюун санааны эрэлт хэрэгцээ, сонирхолд нийцсэн уран зохиолын унших ном ховор. Цөөн хэдэн ном хэвлэгдэн гарч байгаа гэх боловч үнэ өндөр, хүрэлцээгүй, ялангуяа хөдөө нутагт бүр ч олдохгүй. Хүүхдийн нэрт зохиолч Ж.Дашдондогийн зохиол бүтээлүүдээс өөр нэрлэх ном зохиол алга гэхэд хилсдүүлсэн болохгүй байх. Хүүхдэд зориулсан уран зохиолын ном, кино, жүжиг, телевизийн бүтээлийг төр ивээлдээ авч, тэдгээрийн төрөл зүйлийг олшруулж, хүрэлцээтэй болгох, үнэ өртгийг хямдруулах, хөдөө орон нутагт шуурхай хүргүүлж байх, сургуулиудын номын санг байнгын ажиллагаатай болгох, шинээр ном авах төсөв зардлыг нэмэгдүүлэх зэрэг бодлого боловсруулж, хэрэгжүүлэх цаг болжээ. Энэ талаар авах арга хэмжээ оройтож байна. Өнөөгийн хүүхэд залуучууд уран зохиолын ном уншиж, оюун санаагаа тэлж тэтгэхийн оронд өдөр шөнөгүй аллага хядлага хүчирхийлэл илт сурталчилсан кино үзэж, хайран цагаа үрж, балчир оюунаа хордуулж байгаад сэтгэл эмзэглэхгүй байхын арга алга. Монголчууд бид бүх хүүхдээ математикч, физикч, химич болгож чадахгүй, тэгэх хэрэгцээ ч байхгүй. Харин өсвөр үеийнхнээ "Биеэ мэддэг" жинхэнэ хүн болгох л манай үндэстний эрхэм дээд зорилго зорилт байх учиртай. Энэхүү зорилго зорилтыг нийгэмд төлөвшүүлэн хэрэгжүүлэгч гол хүчин зүйл нь яах аргагүй утга зохиол урлаг мөн. Өнөөдөр нийгмийн хүмүүжил ерөнхийдөө доройтсон, тэр дундаа хүүхэд залуучуудын хүмүүжил тун таагүй байдалд хүрч, сургуулийн насны хүүхэд онц ноцтой гэмт хэрэг үйлдэх явдал газар авсаар байгаа нь харамсаад баршгүй эмгэнэл. Иймд ЕБС-ийн уран зохиол сургалтын цагийг үлэмж танаж хассанаас хичээлийн хүмүүжүүлэх үр нөлөө илэрхий бүдгэрч буурсан нь, өсвөр үеийнхний гоо зүй, ёс суртахууны хүмүүжилд сөргөөр нөлөөлснөөр барахгүй, тэдний амьдрах ухаанд суралцах гэрэл гэгээг унтраах харлаган бодлого болсон гэхээс өөрөөр тайлбарлах аргагүй байна. Ялангуяа зах зээлийн үеийн ороо бусгаа энэ цагт уран зохиол, урлагийн нийгмийн үүрэг, ач холбогдлыг гүнээ ухамсарлаж, өргөмжлөн өндөрт тавих шаардлага зүй ёсоор гарч байна. Хот хөдөөгийн сургуулиудад хичээлээс гадуур өргөн зохиогддог байсан сонгон сонгон суралцах хичээл, дугуйлан, олимпиад, уралдаан тэмцээнүүд үндсэндээ хаагдаад хэдэн жил боллоо. Дунд сургуулийн утга зохиолын дугуйлангаас манай нэрд гарсан олон зохиолчид төрөн гарсан түүхтэй. Мөн сүүлийн жилүүдэд уран зохиолын мэргэжлийн багш нарт, нийтийг хамарсан онол, арга зүйн семинар, зөвлөгөө өгөхөө больж, зохиолчидтой уулзалт, ярилцлага зохиодог байсан уламжлал мартагдахад хүрсэнд багш нар харамсаж байгаа ажээ. Эцэст тэмдэглэхэд: эрхэм "Их мэдэгч" түшмэд нар минь, гадаад орны туршлага гэгчийг авахдаа сохроор хуулж даган баясах бус, туурга тусгаар монгол улс гэдгээ сайтар болгоож, өөрийн орны онцлог, тухайн үеийн хүн ардын амьдрал ахуй, төрт ёсны уламжлал, зан заншил, өнөөгийн хүүхэд залуучуудын соёл хүмүүжлийн төвшин, эрүүгийн нөхцөл байдал зэрэг олон зүйлд эргэцүүлэлт хийж, аливаа асуудалд авах гээхийн ухаанаар хандаж байхыг Та бүхэнд хичээнгүйлэн айлтгая. Жич: Үндсэн хуулинд: "Хүмүүнлэг ардчилсан иргэний нийгмийг байгуулна" гэсэн заалтыг амьдралд хэрэгжүүлэхэд ЕБС-д үзэж буй уран зохиолын хичээлийн үр дүн, хүмүүжлийн нөлөөллийг дээшлүүлэх явдал нэн чухал ач холбогдолтой. Үүний тулд уран зохиолын хичээлээр өсвөр үеийнхэнд урлагийн гоо сайхныг мэдрүүлж , улмаар тэдний өсөж хөгжих төлөвшихөд нь үр дүнтэй нөлөө үзүүлэх зорилгын үүднээс сургалтын цагийг нэмэгдүүлэх, үзэх зохиолын сонголтыг жигд сайжруулах, хичээл ба хичээлийн бус цагаар уншсан зохиолоо сурагчид өөр өөрсдийн ойлгосноор чөлөөтэй сэтгэж ярилцах, мэтгэлцэх арга барилд сургахын зэрэгцээ хичээлээс гадуур сурагчдын авъяас сонирхлыг хөгжүүлэх чиглэлээр зохиогддог байсан олон төрлийн сургалтыг сэргээн шинэ шатанд гаргах зэрэгт онцлон анхаарууштай байна. Түүнчлэн монгол хэл-уран зохиолын багш нар хичээлээ эхлэхийн өмнө Д.Нацагдоржийн "Миний нутаг" найраглалын аль нэг бадгийг сурагчидтайгаа хамт нэгэн зэрэг яруу сайхан уянгалан дуудаж хэлдэг хэвшил тогтоож болмоор санагдана. Хүүхэд залуучууд, хүн арддаа "эх орноо" гэсэн төгс сэтгэлгээ төлөвшүүлэх явдал манай нийгэмд тулгамдсан асуудлын нэгэн болоод байна шүү. Уран зохиолын хичээл сургалт-номын өглөг, өсвөр үеийнхний оюун санааг баяжуулах, тэднийг хүмүүнлэг иргэн болгон төлөвшүүлж, гэгээрэлд хүргэх хүчирхэг жигүүр болон ашид мөнх хөгжин мандах болтугай! 
Сурган хүмүүжүүлэгч, Тугчин овогт Д.Гомбожав 

