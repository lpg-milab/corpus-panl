Их наймын уулзалтад оролцох тэргүүн хатагтай нар

Хэдхэн хоногийн дараа Оросын Санкт-Петербург хотноо Их наймын дээд хэмжээний уулзалт эхлэх гэж байна. Дэлхийн хамгийн нөлөө бүхий найман гүрний удирдагчаас зургаа нь эхнэртэйгээ цуг ирэх гэнэ. Тиймээс тэргүүн хатагтай нарт зориулан тусгай хөтөлбөр бэлтгэжээ.
Их наймын удирдагчдаас гэр бүлгүй цорын ганцхан нь Японы Засгийн газрын тэргүүн Жюничиро Коизуми юм байна. Харин эхнэрээ дагаж ирэх цорын ганц эрэгтэй нь Германы канцлерын нөхөр Йоахим Зауэр. Өнөө жил ОХУ Их наймыг тэргүүлж байгаа бөгөөд хатагтай Людмила Путина ч чамгүй сайн бэлтгэж байгаа гэнэ. Тэрбээр өнгөрсөн хоёрдугаар сард нөхрийнхөө хамт Испанид албан ёсоор айлчлахдаа хатан хаан Софитай испаниар ярьж хэлийг нь хэр сайн эзэмшсэн болохоо харуулжээ. Дашрамд дурдахад Владимир, Людмила хоёр 23 жил цуг амьдарч байгаа. АНУ-ын Ерөнхийлөгч Жорж Буш тэргүүн хатагтай Лорагийн хамт Санкт-Петербург хотноо хүрэлцэн ирэх юм байна. Сүүлийн үед Жорж Лора хоёрыг салах гэж байгаа хэмээн хэвлэлээр нэлээд шуугих болсон. Харин Их наймын уулзалтад цуг ирнэ хэмээн мэдэгдсэнийг бодоход тэр нь худлаа бололтой. Тэргүүн хатагтай ирээдүйн нөхөртэйгөө танилцахаасаа өмнө улс төр огтхон ч сонирхдоггүй байсан гэдэг. Харин саяхан "Форбс" сэтгүүл түүнийг Америкийн хамгийн нөлөө бүхий эмэгтэйн жагсаалтын хоёрдугаарт оруулжээ. Их Британийн Ерөнхий сайд Тони Блейрийг эхнэр Чери нь дагалдан ирэх гэнэ. Улсдаа хамгийн өндөр хөлс- авдаг өмгөөлөгчдийн нэг болох Чери нь Сенатын гишүүн Хиллари Клинтонтой найзалдаг. Ер нь Их Британийн тэргүүн хатагтай удам судраараа Америктай холбоотой. Тэрбээр Ерөнхийлөгч А.Линкольныг буудсан жүжигчин Жон Уликс Бутын үр удам. Одоогоос хэдэн жилийн өмнө Чери Лондон хотын Бристол дүүрэгт хоёр ч байр худалдаж авснаас нэлээд хэл аманд орсон билээ. Италийн Ерөнхий сайд Романо Проди эхнэр Флавия Францонигийн хамт Их наймын уулзалтад оролцох гэнэ. Р.Проди эхнэртэйгээ бүр бага байхдаа сүмд танилцсан, бие биеэ хэтэрхий сайн мэддэг. Хоёулаа эдийн засагч мэргэжилтэй. Италийн Ерөнхий сайд гэр бүлийнхээ амьдралд сэтгэл маш хангалуун байдаг бөгөөд энэ тухайгаа "Хамтдаа" гэдэг ном хүртэл бичжээ. Романо Продиг Европын холбоонд ажиллахаар Брюсселийг зориход эхнэр Флавия нь Ром хотод гал голомтоо сахиад үлдсэн байна. Францын тэргүүн хатагтай Бернадетт Ширак Ерөнхийлөгчтэй цуг Санкт-Петербург хотод айлчилна. Энэ эмэгтэйг Жак Ширакийн шадар туслах гэж хэлж болно. Бернадетт Ширак язгууртан гаралтай, Андорын хатан цолтой. Францын Ерөнхийлөгчийн сонгуулийн сурталчилгаа ид явагдаж байхад нөхөртэйгөө хийсэн ярилцлагын ном хэвлүүлж нэлээд шуугиан тарьж байсан. Саяхан дайны үед тонуулсан еврейчүүдийн нийгэмлэг Францын тэргүүн хатагтайг XVII зуунд хийсэн хивсийг өөртөө авсан хэмээн шүүхэд өгчээ. Канадын Ерөнхий сайд Стивен Харперын эхнэр Лорин Харпер анх удаагаа Орост ирэх юм байна. Хоёр дахь нөхөртэйгөө сонгуулийн кампанит ажлын үеэр танилцсан. Сэтгүүлч мэргэжилтэй Лорин дизайны нэгэн компани байгуулсан боловч хүүхдэдээ илүү анхаарал хандуулах шаардлагатай байсан тул бизнесээ орхижээ. Канадын хэвлэлд бичсэнээр гэрэл зураг сонирхдог, мотоцикл унах дуртай. 
Т.Ариунтунгалаг

