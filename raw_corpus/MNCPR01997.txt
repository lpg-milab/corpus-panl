Уурхайчдын ажил хаялт ард түмний дээрээс "нурах" вий

Ажил хаяад долоо хонож буй "Шарын гол" ХК-ийн нүүрсний уурхайд очиж сурвалжилснаа хүргэж байна. 
Уурхайчид түрүүчээсээ ажил хаялт зарлаад эхэллээ. Манай улсын хэмжээнд улсын болон хувийн чанартай томоохон таван нүүрсний уурхай бий. "Шарын гол", "Адуунчулуун" уурхайн ажилчид ажил хаялт зарласнаа мэдэгдэж цахилгаан станцад нүүрс нийлүүлэлтээ зогсоосон бол "Шивээ-Овоо"-гийн уурхай энэхүү тэмцэлд нэгдэх тухай ч мэдээлэл байна. "Багануур" ХК-ийн уурхай одоохондоо таг чимээгүй ч далдуураа дэмжиж байгаа бололтой. "Монгол алт" корпораци бусдыгаа бодвол цомхон үйл ажиллагаатай болохоор байдлыг харзнаад байж байна. Үндсэндээ энэ нүүрсний таван уурхай Монгол Улсыг эрчим хүч, дулаанаар хангадаг гэхэд болно. Нүүрсний уурхайн дарга, удирдлагууд нэгдэцгээн жагсаал хийж, нүүрсний үнийг чөлөөлөх болон үнэ нэмэх тухай шаардлагуудыг Засгийн газарт өргөн барьсан хэдий ч зөвшилцөлд хүрч чадсангүй тул эсэргүүцлээ илэрхийлж түрүүчээсээ ажил хаяж эхэлсэн нь аюулын харанга дэлдэж эхлэв. Энэ янзаараа хэсэг удвал цахилгаан станцуудын нөөц дуусч өвлийн дуун ойртож байхад Улаанбаатар хот төдийгүй Дархан, Эрдэнэт, Дорнод гээд томоохон хот, аймаг хөлдөж мэдэх нь. Гадаанаа түлэх түлшгүй, гэртээ гялтайх гэрэлгүй болбол ард түмэн яах билээ. АлдагдалгҮй л ажиллахыг хҮсЧ байна Хэдийгээр ажил хаялт зарласан гэх ч яг уурхай дээрээ үйл ажиллагаа нь хэвийн явагдаж байна. Уурхай нь сул нэг минут зогсоход л олон сая төгрөгийн зардал гардаг нүсэр ажиллагаатай эд. Тиймээс ажил хаяснаа илэрхийлж цахилгаан станцад нийлүүлэлтээ зогсоож байгаа нь тэр. Уурхайн үйл ажиллагаатай танилцлаа. "Шарын гол" ХК-ийн уурхай нь улсын мэдлээс 2003 онд гарч хувьд шилжжээ. Дархан, Эрдэнэтийг эрчим хүч, дулаанаар үндсэндээ хангадаг. Жилдээ 600-700 мянган тонн нүүрс олборлодгоос 80 гаруй хувийг нь дээрх хоёр аймгийн цахилгаан станцад нийлүүлдэг. Үлдсэн жаахан хувиа жижиглэнгээр зардаг гэнэ. Жижиглэнгээр буюу иргэдэд нэг тонныг 24 мянган төгрөгөөр үнэлдэг. Харин цахилгаан станцад тонныг 13 мянга 600 төгрөгөөр үнэлэн өгч байгаагаас хамаг асуудал үүсээд байгаа аж. Иргэдийн дунд нүүрсний үнэ нэмэгдэнэ гэдэг үндэслэлгүй яриа гараад байгааг онцолсон. Цахилгаан станцад нийлүүлэх нүүрсний үнийг зах зээлийн бодит жишигт хүргэх шаардлага болохоос бус яг иргэдийн гар дээр очих нүүрсний үнэ хэвээр учраас нэмэгдэхгүй гэж ярьсан. "Шарын гол"-ын уурхай нь сүүлийн гурван жилд дөрвөн миллиард гаруй төгрөгийн алдагдалтай ажиллажээ. Бүхий л нөөц бололцоогоо ашиглаад одоо сөхөрч унахад тун ойрхон болж. Тиймээс Дэд бүтцийн яамнаас гаргасан нүүрсний үнийг тодорхойлох аргачлалаар нэг тонныг нь 18.115 төгрөг болгохыг (Одоогийн мөрдөж байгаа үнэ 13.600 төгрөг) төр засгаас шаардаж байгаа аж. Бүх юмны үнэ аажим аажмаар нэмэгдэхэд ганцхан нүүрсний үнэ нэмэгддэггүй. Бид ажлаа хийхийн тулд хоол идэж, шатахуун зарна, техник хэрэгсэл гээд зардлаа дийлэлгүй унахдаа тулчихаад байгаагаа учирласан. Хувийн хэвшлийг унагах бодлогыг зориуд хийгээд байгаа юм уу гэдэг эмзэглэл эднийхэнд төржээ. Учир нь Түлш, эрчим хүчний яамнаас шаардлагын хариуд нэг тонн нүүрсийг 1000 төгрөг нэмнэ гэсэн хариу өгсөн. Мөн төрийн өмчит "Багануур" "Шивээ-Овоо"-ийн уурхайн өр авлагыг барагдуулж технологийн шинэчлэлт хийхэд 7.5 тэрбум төгрөг гаргахаар болж байгаа мөртлөө хувийн хэвшлийг ор тас хаясан гэж үзэж байгаа юм байна. Нэгэнт хувийн хэвшил, өөрсдөө учраа ол гэж байгаа бол "нүүрсээ заавал тэдээр өг" гэж үнэ тулгах нь зүйн шаардлага биш гэсэн яриа сонсдов. Дархан, Эрдэнэтийн цахилгаан станцад хэдхэн хоногийн нөөц үлдээд байгаа мэдээлэл ирэв. Арга ядахад "Багануур"-ын уурхайгаас татъя гэхэд зуух нь таарахгүй, зардал ч өндөр тооцоо гарчээ. Анх Дархан, Эрдэнэтийн цахилгаан станцыг барихдаа "Шарын гол"-ын нүүрсний тохиргоотой хийжээ. Багаахан хэмжээгээр гаднаас авч болох ч тэсэрч дэлбэрэх эрсдэлтэй учраас яалт ч үгүй манайхаас нүүрсээ авч таарна гэцгээж байв. Өрийн сҮлжээн дэх ажилЧдын амьдрал Компанийн нөхцөл байдлаас илүүтэй энд ажиллаж байгаа ажилчдын эрх ашиг, эрүүл мэндийн асуудал анхаарал татав. Одоо уурхайд 500 гаруй ажилчин ажиллаж байгаа. Компани Нийгмийн даатгалын газарт 500-гаад сая төгрөгийн өртэй учраас ажилчид өвдөх аргагүй. Долдугаар сарынхаа цалинг саяхан авцгаасан. Цалингийн зээл гэж их сайхан юм байна аа гэсэн яриа хаа сайгүй. Зээлээс зээл, өрнөөс өрний хоорондох амьдрал Шарын голынхны нийтлэг төрх. Өрх гэр, ам бүлээ тэжээхийн тулд уурхайд цалин бага ч ажиллахаас өөр юу хийх билээ, энд. Тоос шороотой, хүйтэн халуунд хөрсөжсөн хоолой нь хяхтнах ажилчид сарын хэдэн төгрөгийн төлөө эрүүл мэндээ, амьдралаа зольжээ. Нэгэнт компани нь өөрөө туйлдсан учраас ажилчид энэ байдлыг бүрэн ойлгож эхний ээлжинд цахилгаан станцад нүүрсээ өндөр өртгөөр өгчихвөл өөрсдийн цалин бага ч болтугай нэмэгдэнэ гэж горьдоно. Уурхайн ажилчид олон мянган хүнд гэрэл гэгээ, халуун дулаан бэлэглэснийхээ төлөөсөнд хольцгүй талх, хомсхон амьдралыг туулж байна даа. Уурхайн гүн рүү дотогш дөнгөж нэвтрэхэд хоолой аргаж, амьсгаа давчдаж байв. Энэ бол уурхайн гүнд байдаг хэвийн л ажлын нөхцөл. Гэхдээ хүнд нөхцөлд ажиллаж байгаа ажилчид сарын 100 гаруйхан мянган төгрөгийн цалин авч байгаа нь чамлалттай. Уурхай нэгэнт алдагдалтай ажиллаад байвал хүссэн хүсээгүй унана. Нэг унавал буцаад сэргэхэд хэцүү. Тэр цагт гадны хөрөнгө оруулалт орж ирэхээс аргагүй. Тэгэх аваас одоогийн бидэн шиг нэг тонныг нь 18 мянгаар авчих гэж царай алдаж суухгүй нь тодорхой. Бидний шаардаад байгаа энэ үнэ бол ашигтай ажиллахад биш, зөвхөн алдагдалгүй ажиллахад гарсан тооцоо гэв. "Шарын гол"-ын уурхай бүхэл бүтэн нэг тосгоны ард түмний амьдралыг залгуулдаг гэдгийг бас санацгаая. Уурхайчид хэр баргийн юманд тэсвэртэй хүмүүс. Тэд хийрхэж ажлаа хаясангүй. Тэсэхээ байгаад ажлаа хаяжээ. Шарын голын уурхайчдын тэмцлийг зохион байгуулах түр хороонд тэмцлийн хэлбэрээ хурцатгаж ажлаа бүр хаяя гэсэн санал ажилчдаас цөөнгүй ирж байх нь дуулдлаа. Уурхайн ажилчдын тэмцэл ширүүсэх нь. Түлш, эрчим хүчний яам түлшний асуудлаа орхигдуулаад эрчим хүчээ яриад байх юм гэсэн бухимдал энд байна. Хэрэв цахилгаан станцууд нүүрсний үнийг нэмэгдэлтэй үнээр авбал цахилгааныхаа үнээ нэмэхээс аргагүй болно. Энэ нь ард түмний нуруун дээр ачаа болон нэмэгдэнэ гэсэн хандлага байгаа. Үнэндээ төр тэр тусмаа энэ Засгийн газар УИХ-ын сонгуулиас өмнө нүүрсний үнийг ямар ч аргаар барих хатуу бодлого тулгаж байх шиг. Албан хүчээр нүүрсний үнийг тогтоож байх зуур түрүүчээсээ нүүрсний уурхай нь дампуурч сөхөрч унаж болзошгүй нь. Өвөл ойртож байхад нүүрсний уурхай, Эрчим хүчний зохицуулах газрын энэ бужигнаан таагүй л байдлыг араасаа дагуулах вий. 
Б.Долзодмаа
