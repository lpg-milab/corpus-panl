Өмнөд Говийн бүсийг хөгжүүлэхэд цогц хөтөлбөр хэрэгтэй

Үйлдвэр, худалдааны яамны Геологи, уул уурхай, хүнд үйлдвэрийн газрын дарга, Аж үйлдвэрийн гавъяат ажилтан, техникийн шинжлэх ухааны доктор Х.Бадамсүрэнтэй ярилцлаа. 
-Өнөөдөр хүн болгон ашигт малтмал, алт, Оюутолгой, Тавантолгой гэж ярьж байна. Ер нь манай орны эрдэс баялгийн нөөц ямархуу байдаг юм бэ?
-Ашигт малтмалын нөөцийн улсын нэгдсэн тоо бүртгэл гэж бий. Энд одоогоор 60 гаруй төрлийн ашигт малтмалын нийт 1170 орд бүртгэгдсэн. Улсын төсвийн хөрөнгөөр хийсэн геологи хайгуулын ажлын үр дүнд 1000 орчим орд, 8000 шахам илрэлийг тогтоогоод байгаа. Гадаад дотоодын хөрөнгө оруулагчид 1997 оноос хойш алт, зэс, нүүрс, хайлуур жонш болон бусад ашигт малтмалын 270 орчим ордыг нээн илрүүлсэн. Тэдгээрийн нөөцийг улсын нэгдсэн бүртгэлд бүртгэн, улсын эрдэс баялгийн сан хөмрөгийг нэмэгдүүлсэн. 
Ашигт малтмалын нөөцөд түшиглэн зэс молибдений нэг, алтны 140 гаруй, нүүрсний 20, цайрын нэг, гянтболдын нэг, жоншны 10 үйлдвэр уурхай ажиллаж байна. Барилгын материалын уурхайнууд бас бий.
-Уул уурхайг эдийн засгийн тэргүүлэх салбар гэж үздэг. Үүнийг тооны хэлээр илэрхийлбэл?
-Уул уурхайн салбараас улсын эдийн засагт оруулж буй хувь нэмэр тогтмол өсч, үндсэн тулгуур багана нь болсон гэдгийг хэлэх хэрэгтэй. Манай орны аж үйлдвэрийн нийт бүтээгдэхүүний 70 шахам, улсын нийт экспортын 80 орчим хувийг уул уурхайн салбар гаргаж байна. Энэ бол том амжилт. Тиймээс Монгол Улсын Засгийн газар уул уурхайг манай орны эдийн засгийн тэргүүлэх салбар болгон тодорхойлсон. Цаашид эрдэс баялгийн үйлдвэрлэлийн байр суурь улам бэхжин, ач холбогдол нь өсөн нэмэгдэх нь тодорхой. Энэ салбарт хийвэл зохих ажил асар их байна. Ард түмэн ч үүнийг хүсэн хүлээж байгаа.
-Манай улсын Эрдэс баялгийн салбарын ирээдүйг та ямраар төсөөлж байна вэ?
-ҮХЯ-наас Эрдэс баялгийн салбарыг хөгжүүлэх талаар төрөөс баримтлах бодлогыг боловсруулж, хэрэгжүүлэх хөтөлбөрийг 2008-2015, 2016-2021 он хүртэл гэсэн хоёр үе шаттай авч үзэж байгаа. Энэ бодлого, хөгжил дэвшлийн бичиг баримтаа Засгийн газраар хэлэлцүүлж, УИХ-д өргөн бариад багагүй хугацаа өнгөрлөө. Геологи, уул уурхай, хүнд үйлдвэр, газрын тосны салбарын онцлогийг харгалзан нарийвчлан авч үзэж байна. Мөн Ашигт малтмалын төрлүүдээр тусгай хөтөлбөр гаргаж хэрэгжүүлнэ. Товчоор хэлбэл эрдэс баялгийн салбарын хөгжлийн шинэ эрин үе эхэлж байна. 
-Эрдэс баялгийн салбарынхан саяхан Өмнөговьд чуулсан. Ямар асуудал хэлэлцэв? 
-Өнгөрсөн оны эцсээр Монгол Улсад уул уурхайн салбар үүсч хөгжсөний 85 жилийн ойг тэмдэглэн өнгөрүүлсэн талаар би дээр дурьдсан. Ойн арга хэмжээний хүрээнд ашигт малтмалын төрлүүдээр салбар зөвлөлгөөнүүдийг зохион явуулж "хариуцлагатай уул уурхай"-н талаар нухацтай ярилцсан. Уурхайчид бид өнгөрсөн хугацаанд хийж бүтээснээ дүгнэн цэгнэж, өнөөгийнхөө хүрсэн төвшинд үнэлэлт өгч, цаашдын хөгжил дэвшлийн төлөв байдлыг нарийвчлан тогтоосон гэсэн үг. Үүний үргэлжлэл нь энэ сарын эхээр Өмнөговь аймгийн төвд болсон "Өмнөговийн эрдэс баялаг-хөгжлийн үндэс" сэдэвт улсын зөвлөлгөөн. Зөвлөлгөөнд ҮХЯ, ТЭХЯ, БОЯ, АМГТХЭГ, Өмнөговь аймгийн Иргэдийн төлөөлөгчдийн хурал, ЗДТГ, Төрийн бус байгууллагууд болон "Эрдэнэт" УБҮ, "Айвенхоу Майнз Монголиа Инк." ХХК, "Чинхуа МАК Нарийн сухайт" ХХК, "Монголын алт-МАК" ХХК, "Монгол газар "ХХК, Кью Жи Экс" ХХК, "Энержи ресурс" ХХК зэрэг газруудын нийт 150 гаруй төлөөлөгчид оролцсон. Тодорхой илтгэлүүдийг хэлэлцэн, санал бодлоо солилцлоо. 
-Уулзалтыг санаачлагч, зохион байгуулагчдын нэг нь та байсан. Зөвлөлгөөний үр дүнг товч тодорхойлбол?
-Хэтийн болон тулгамдсан асуудлаар16 заалт бүхий зөвлөмж гаргасан. Зөвлөлгөөнийг Өмнөговь аймгийнхаа нутгийн Зөвлөлийн даргын хувьд болон ҮХЯ-ны газрын даргын хувьд санаачлан зохион байгуулалцаж оролцлоо. Зөвлөлгөөнд сумдын удирдлага, уул уурхай, байгаль орчны асуудал хариуцсан хүмүүс, мэргэжилтнүүд оролцсон явдал өндөр ач холбогдолтой болсон. 
ХХ зууны манлай бүтээн байгуулалт "Эрдэнэт" УБҮ нь байсан бол XXI зууны бүтээн байгуулалтууд, томоохон төслүүд нь Өмнөговьд, манай нутаг оронд хэрэгжих нь тодорхой. 
-Говийн бүс, тэр тусмаа Өмнөговь аймгийн уул уурхай ашигт малтмалын тухай ярихад Таван толгой болон Оюутолгойн талаар ярихгүй өнгөрөх аргагүй. Томоохон ордыг ашиглах ажилд юу саад болоод байна вэ?
-Уул уурхайн салбарын онцлогийг сайн ойлгох ёстой. Газрын дор байгаа байгалийн баялгийг олборлож ашиглахад асар их хэмжээний зардал, хөрөнгө мөнгө, цаг хугацаа хэрэгтэй. Тавантолгой, Оюутолгойн ордын баялгийг эргэлтэд оруулж, ард түмний хүртээл болгохын тулд хөрөнгө оруулалтын гэрээг хурдан батлуулах чухал. Үүнийг монголчууд, тэр тусмаа өмнөговийнхон хүсэн хүлээж байна. Энэ гэрээ нь улс орны эрх ашиг, хууль дүрэмд нийцсэн байх шаардлагатай. Ямар нэгэн хөнгөлөлт үзүүлж байгаа бол түүний үр дүн байх учиртай. Өөрөөр хэлбэл, үзүүлсэн хөнгөлөлтөөс илүү үр ашгийг монголчуудад авчрах ёстой. Уул уурхайн олборлолт явуулж байгаа компаниас нөөцийн татвар, НӨАТ-ын татвар, орлогын татвар зэрэг хэлбэрээр улсын төсөвт багагүй хөрөнгө мөнгө төвлөрдөг. Энэ нь тухайн ашигт малтмалыг олборлосны үр дүн мөн. Түүнчлэн олон хүнийг ажлын байраар хангаж, үйлдвэрлэл дагасан томоохон дэд бүтэц, хот суурин газрыг бий болгодог.
Эрдэнэт үйлдвэрийг дагаж 60 гаруй мянган хүн амтай хот бий болж, төмөр зам, автозам,өндөр хүчдлийн шугам, цахилгаан станц байгуулагдаж, улс орны хөгжилд жинтэй хувь нэмрээ оруулж байгааг эндээс харж болно. Энэ утгаараа улс орноо хөгжүүлэх том боломжоос бид татгалзах эрхгүй. Энд гагцхүү гэрээний заалтууд нь улс орны эрх ашигт нийцэж байна уу, үгүй юу гэдэгт л гол асуудал нь байгаа юм.
-Зөвлөлгөөний үеэр энэ хоёр ордыг цогцоор нь авч үзэх тухайд нэлээд ярьсан байсан?
-Таван толгойн ордыг ашиглах талаар үндсэндээ дөчин жил ярьж байгаа юм шүү дээ. Геологийн судалгааг зохих төвшинд хийсэн, нөөц нь өндөр зэрэглэлээр тогтоогдсон, ихээхэн хэмжээний сайн чанарын нүүрсний нөөцтэй орд. Техник-эдийн засгийн үндэслэл, санал ч хийгдэж байсан. Таван толгой бол үнэхээр Өмнөговь аймгийн төдийгүй манай улсын найдвартай том үүц. Харин Оюу толгойн хувьд бол арай өөр. Геологи хайгуулын судалгааны ажил явж байна. Газрын хэвлийн нөөцийг баталгаажуулах, улсын бүртгэлд бүрэн оруулах, орд болгох ажлыг хийж байна. Нөөц баялаг нь үндсэндээ тодорхой боллоо л доо. Цаашид Таван толгой, Оюу толгойн асуудлыг цогцолбор байдлаар шийдвэрлэх нь зүйтэй. Олон талаас нь бодож байгаа. Гадаад, дотоодын туршлага, хийж бүтээснийг бодолцож байна. Бид төр, түмний буянаар үзсэн, дуулсанаа ажил хэрэг, бүтээн байгуулалт болгохын төлөө ажиллаж байнаа. Ялангуяа дэд бүтэц, тухайлбал цахилгаан эрчим хүчний хангамж, зам харгуйн болон хот тосгодын асуудал юм. 
Таван толгой, Оюутолгой, Нарийн сухайтын нүүрс, Цагаан суваргын ордуудыг түшиглүүлэн Уул уурхай- Металлурги-Эрчим хүчний цогцолборыг барьж байгуулах нь зүйтэй гэдгийг зөвлөлгөөнд оролцогчид бүрэн дэмжсэн. Уул уурхай, эрчим хүчний салбарынхан ч мөн адил бодолтой байгаа. 
-Санал бодол хүсэл зориг нэгдэнэ гэдэг бас нэг алхам гэж ойлгож болох байх?
-Тэгэлгүй яахав. Санал бодол, хүсэл зориг нэгдэнэ гэдэг онцгой чухал. Ингэж байж говийн бүс нутаг, улс орны хөгжил дэвшлийг шинэ шатанд гаргах, ард түмний амьжиргааны төвшинг сэвхийтэл дээшлүүлэхэд нөлөөлөхүйц том түлхэц, алхам, хөшүүрэг болж чадна. Энэхүү цогцолборын техник-технологийн болон барьж байгуулах асуудлыг мэргэжлийн өндөр төвшинд авч үзэх, эдийн засгийн үр ашиг, санхүүжилтийн хувилбарыг оновчтой зөв сонгож хийх, аймаг, орон нутгийн саналыг бодолцон шийдвэрлэх явдал нэн чухал. Дэлхийн зах зээлийн эрэлт хэрэгцээ, үнийн өндөр төвшинг ард түмний сайн сайхан, чинээлэг амьдралын төлөө аймаг орон нутаг, улс орныхоо хөгжил дэвшлийн төлөө цаг алдалгүй, ухаалгаар зөв ашиглах шаардлагатай. Үүнийг шийдвэр гаргах төвшинд ажиллаж байгаа нийт хүмүүст уриалж байна. Хөгжил дэвшлээ, ард түмнээ бодоцгооё, хамтдаа гар нийлж ажиллацгаая, бүтээн байгуулцгаая гэж хэлмээр байна. 
-Ордуудыг цогцолбор байдлаар хөгжүүлэх нь бүсчилсэн хөгжлийн үзэл баримтлалтай яаж холбогдож байна вэ?
-Дэлхийд томоохонд орох Таван толгойн нүүрс, Оюутолгойн зэсийн ордыг түшиглэн иж бүрэн цогцолбор барих асуудал яригдаж байна. Бүсчилсэн хөгжлийн бодлоготой уялдуулан өмнөд говийг хөгжүүлэх хөтөлбөрийг хэрэгжүүлэх нь онцгой ач холбогдолтой. Техник, технологийн болон хөрөнгө санхүүгийн асуудлыг улс эх орон, ард түмний язгуур эрх ашигт нийцүүлэн шуурхай шийдвэрлэх боломж бий. Энэ цогцолбор нь манай улсын хувьд XXI зууны томоохон бүтээн байгуулалт, бахархал болно гэдэгт би эргэлздэггүй.
Мэргэжлийн хүний, энэ салбарын эрдэмтний бас энэ нутгийн хүний хувьд уул уурхай-металлурги-эрчим хүчний цогцолбор байх хэрэгтэй гэсэн саналтай байгаа. Энэ бол зөвхөн нэг уул уурхайн асуудал биш. Эрдэс баялгийг түшиглэсэн, бүхий л дамжлагыг багтаасан эцсийн бүтээгдэхүүн гаргадаг цогцолбор бий болгох ёстой. Үүнийг дагаад дэд бүтэц, хот суурин баригдана. Тухайлбал, төмөр зам, авто зам, дулааны станц гээд. Нэг бүс нутаг хөгжинө гэдэг бол улс орны хөгжил дэвшилд чухал түлхэц болох өндөр ач холбогдолтой юм. Тэр утгаараа манай улс түргэн хурдацтай хөгжих, ард олон маань ч сайхан амьдарч аж төрөх бодит боломж, төлөв байдал бий болж байна. 
-Таны ярьсан хөгжил дэвшлийг ойртуулахын тулд эхний ээлжинд юу хийх хэрэгтэй вэ?
-Хөгжил дэвшлийг авч үзэхдээ өөрийн орны онцлог, давуу тал, мөн сул талыг авч үзэх, бодолцох хэрэгтэй л дээ. Манай орны хувьд ихээхэн өвөрмөц онцлогтой улс. Монгол Улс өргөн уудам нутаг дэвсгэртэй, эрс тэс уур амьсгалтай, жилийн 4 улиралтай нь үйлдвэрлэл хөгжүүлэхэд зардал их гардаг. Манай урд, хойд хоёр хөрш бол ямар ч юмыг шингээчих том зах зээл. Зах зээлийн эдийн засгийн харилцааны үед үйлдвэрлэл хөгжүүлэхэд гаргасан бүтээгдэхүүнээ найдвартай борлуулах асуудал онцгой чухал. 
Мал аж ахуй, газар тариалан, хөдөө аж ахуйнхаа салбарын үйл ажиллагааг эрчимжсэн байдлаар явуулж, үр ашгийг нь дээшлүүлэх нэг чиглэл байна. Мөн байгалийн өвөрмөц тогтоц, үзэсгэлэнт байгаль, хангай, говь хосолсон байдал нь аялал жуулчлалыг хөгжүүлэх хоёрдугаар боломж юм. Гуравт, эрдэс баялгийн салбар буюу геологи, уул уурхайн салбар юм. Мэдээж эрдэс баялгаа эрж хайх, газрын хэвлийн баялгийг ашигт малтмал болгон хувиргах, улмаар ашиглахад ихээхэн цаг хугацаа, хөрөнгө хүч хэрэгтэй. 
Энэ салбарын судалгааны ажил эртнээс системтэй, бүс нутгийн хөгжлийг бодолцсон бодлогоор хийгдэж байсан гэдэг нь нөөц нь тогтоогдсон ашигт малтмалын ордуудаас харагдаж байна. Эрдэс баялаг бол манай орны эдийн засгийн чадавхийг богино хугацаанд бодитойгоор дээшлүүлж чадах чухал чиглэл мөн. Хэрэв сайн менежмент явуулах юм бол нөөц нь тогтоогдсон томоохон ордуудыг аж ахуйн эргэлтэд оруулж, үр шимийг нь хүртэх боломж, цаг хугацаа ч ойрхон. Харин алсын хараатай, зөв бодлогоор аль болох үнэлэмж сайтай, эцсийн бүтээгдэхүүн үйлдвэрлэх,байгаль экологид хал багатай байх талаар онцгой анхаарах ёстой. 
-Эрдэс баялгийн салбар, түүнтэй холбоотой асуудлуудыг хэт улстөржсөн өнцгөөс хараад байх шиг санагддаг?
-Хүлээн зөвшөөрөхөөс өөр аргагүй, таагүй үнэн бол энэ л дээ. Өнөөдөр ашигт малтмалын асуудлыг хэтэрхий улстөржүүлж, уул уурхай, геологийг мэддэггүй хүнгүй болоод байна. Энэ нь дээр дурдсан үйл явцыг удаашруулж, олон нийтийг төөрөгдүүлж байна гэж хэлж болохоор байна. Эрдэс баялаг, уул уурхайн салбарыг хэт улстөржүүлж, хөгжил дэвшилд чөдөр тушаа болж байгааг таслан зогсоох хэрэгтэй гэдэг дээр саяын зөвлөлгөөнд оролцогчид санал нэгтэй байлаа. 
-Монгол Улсын хөгжлийн томоохон зангилаа асуудал Та болон таны мэргэжил нэгтнүүдийн гарт байна гэвэл хүлээн зөвшөөрөх уу?
Манай улсын уул уурхай, хүнд үйлдвэрийн салбар нь манай хариуцсан яамны тодорхой чиглэлтэй, оновчтой зөв бодлогоос ихээхэн хамаарах болж байгаа цаг үед энэ салбарыг зөв залах том үүрэг оногдож байна. Эрдэс баялгийн салбарынхан, геологичид, уурхайчид маань ч ёстой л дэм дэмэндээ, дээс эрчиндээ гэдгээр хөгжил дэвшил, хариуцлагатай уул уурхайн төлөө сэтгэл зориг нэгтэй сайхан ажиллаад эхэллээ. Энэ бүхэнд бидний эзэмшсэн мэргэжил, ажлын туршлага маань ихээхэн тус болж байна. Бид хийж бүтээхийн төлөө байна. Улс орныхоо хөгжил дэвшил, ард түмний сайн сайхан амьдралыг цогцлоох, төгөлдөржүүлэхийн төлөө байна. Төр бодлогоороо дэмжээд, эрх зүйн орчинг нь боловсронгуй, тодорхой болгоод өгөх л хэрэгтэй байнаа.
-Та Өмнөговь аймгийн нутгийн зөвлөлийн даргын албатай. Өмнийн говийнхон хэр нутгархаг хүмүүс вэ?
-Хүн төрсөн нутагтайгаа хүйн холбоотой байдаг. Нутгарахдаггүй, нутаг усаараа бахархдаггүй монгол хүн гэж хаа байх билээ. Өмнөговьчууд, Улаанбаатарт байгаа нутгийнхан маань аймаг, орон нутгийн удирдлагуудтай санал нэгдэж, нутгийн зөвлөлийн ажлыг надад даалгасан. Өнгөрсөн онд Өмнөговьчуудын чуулга уулзалт нийслэл хотноо "Нутаг усныхан" нэртэйгээр маш сайхан болж өнгөрсөн. Энэ уулзалтад Өмнөговь аймгийн удирдлага, албан байгууллага, сум бүрээс төлөөлөгчид ирж, урлаг, спортын арга хэмжээнд идэвхтэй оролцсон. Сум бүр өөр өөрийн онцлогийг танилцуулахыг хичээж, тодорхой арга хэмжээ зохион байгуулсан. Энэ үеэр "Өмнөговийн хөгжилд эрдэс баялаг, уул уурхайн үүрэг" сэдвээр онол практикийн бага хурал болж, Таван толгой, Оюутолгойн асуудлыг мөн л ярьцгаасан. Өмнөговийн хөгжлийн талаар ярьсан асуудлуудаараа төрийн өндөрлөгүүдэд саналаа боловсруулж хүргэсэн. Өмнөговийн төлөөлөгчид Ерөнхийлөгчид бараалхсан. Мөн нутгийн хөгжлийн чиглэлээр байгуулагдсан Залуучуудын хөгжлийн төв санаачлагатай ажиллаж тодорхой ажлуудыг хийж байгаад сэтгэл хангалуун байдаг. 
-Нутгийн зөвлөлийн даргад хийх ажил мундахгүй биз?
-Сумууд, байгууллагуудын түүхт ойн баяруудыг сайхан тэмдэглэн өнгөрүүлэхээс эхлээд төрж өссөн нутаг усныхаа ард олны хийж бүтээж, бас хийх гэж байгаа бүхнийг олон түмэнд хүргэчих юмсан гэж их хичээдэг. Энэ жил аймагтаа урлагийн их наадмыг аймаг, сумдынхаа удирдлагатай хамтран зохион байгууллаа. Их сайхан, үр дүнтэй, өндөр ач холбогдолтой арга хэмжээ боллоо гэж нутгийнхан маань дүгнэж байна билээ. Манай нутагт олон сайхан авъяастнууд байна. Тэднийгээ бүх талаар дэмжихийн төлөө ажиллаж байна. Ер нь Өмнөговийн хөгжил дэвшил яригдаж байгаа чухал он жилүүдэд бид амьдарч байна. Их үйлс бүтээх гэж байгаа, том зорилт тавьж хүмүүс өөрсдөө сэтгэл ариун байх ёстой гэж би боддог. Тэр утгаар нь бодож тэргүүн хамба Б.Чойжамц гуайг урьж аймгийнхаа зарим сумдаар морилуулж, ард иргэд, сүсэгтэн олонтой уулзаж, халуун дотно яриа хөөрөө өрнүүлдэг. Ер нь бидэнд хамтран хийх ажил их байна.
-Танд аймаг орон нутгаа хөгжүүлэхэд ийм ийм зүйл дээр нь онцолж анхаарна гэхчилэн хувийн "концепцоо" бодож төлөвлөсөн зүйл байдаг байх. Түүнээсээ манай уншигчидтай хуваалцвал сонин байх болов уу?
-Хувь заяаны төөргөөр би уул уурхайн мэргэжил эзэмшсэн минь өнөөдөр бодоход их сонин байгаа л даа. Миний төрсөн нутаг манай аймаг өнөөдөр эрдэс баялгаар өөрийн орныхоо төдийгүй гадаадын геологи, уул уурхайн байгууллага, мэргэжлийн хүмүүсийн сонирхлыг татаж байна. Гагцхүү энэ их нөөц баялагаа хэрхэн яаж ашиглавал аймаг орон, говийн бүс нутаг, улмаар улс орны хөгжил цэцэглэлтэд бодитой хувь нэмэр оруулж чадах вэ? гэдгийг л нарийвчлан тооцож, зөв сайн менежмент явуулах явдал онцгой чухал. Товчоор томъёолж хэлбэл эрдэс баялагийн энэхүү боломжид болон аймгийн бусад давуу талд тулгуурлан Монгол Улсын хөгжлийн загвар аймаг болгох, сумдыг хөгжлийн загвар сум болгох, багуудынхаа төвийг үлгэр жишээ тохижуулах тусгай хөтөлбөр боловсруулж хэрэгжүүлэх ажлыг эхлүүлж, зохион байгуулж байна. Энэ хүрээнд бүхий л салбаруудын асуудлуудыг багтаасан цогцолбор арга хэмжээг боловсруулж байна. Хөгжлийн загвар баг, сум, аймгийн шалгуур үзүүлэлтүүдийг гаргалаа. Ер нь багууд хөгжиж байж сум, сум хөгжиж байж аймаг хөгжинө. Аймаг хөгжиж байж улс хөгжинө гэдэг зарчмыг би баримталдаг. Хөгжлийн цөм болох хүний асуудал, гэр бүлийн асуудал бол ямагт анхаарлын төвд байх ёстой. 
-Уул уурхайн мэргэжил эзэмшсэн нь таны төрсөн нутагтай ямар нэг холбоотой юу? 
-Хувь заяаны төөргөөр би зөв мэргэжил сонгож, уул уурхайн инженер маркшейдер болсондоо баярлаж, бахархаж явдаг даа.
Д.Отгонбаяр 