№43 (16633)      
1987 оны хоёрдугаар сарын 19.
Өр авлагыг барагдуулъя

<< 1987 оныг өр авлагыг барагдуулах, аж ахуйн энх цэгцийг сайжруулах, алдагдлыг эрс багасгах он болгох тодорхой зорилготой арга хэмжээг байгууллага нэг бүрээр боловсруулж хэрэгжүүлэх >> ёстой гэж МАХН-ын Төв Хорооны << Үйлдвэр, аж ахуйн газар байгууллагын 1986 оны тайлан балансад хийх эдийн засгийн шинжилгээний мөрөөр зохиох ажлын тухай >> тогтоолд заалаа. 

Социалист өмчийн хадгалалт, хамгаалалт, аж ахуйч ажиллагаа доголдож, өмч хөрөнгөд бүртгэлээр тавих хяналтыг сулруулж, хөрөнгө шамшигдуулах, үрэлгэн байдал газар авахад хүрснээс хариуцлагагүй ийм явдлын ноцтой хэлбэр болох өр авлага үүсч улмаар гүнзгийрэх хандлага гарчээ. Одоогийн байдлаар хүмүүсээс авах өр авлагыг улс ардын аж ахуйн хэмжээгээр зөвхөн нэг хувь хорогдуулахад 15 өртэй хүний их эмчийн салбар буюу 24 айлын тохилог орон сууц барих бэлэн эх үүсвэр бий болгох боломжтой бөгөөд бүх авлагыг барагдуулбал ийм больниц зууг юм уу 2400 айлын орон сууц барихад хүрэлцэхээр их хэмжээний хөрөнгө жил бүр өр авлагын хэлбэртэй оршиж, тодорхой хүмүүсийн нэр хаягийн дор бүртгэгдэн оноос онд дамжиж байна. Үүнийг аж ахуйн эргэлтэд бүрэн оруулж үйлдвэрлэл үйлчилгээ хийсэн бол аж үйлдвэрийн салбарын ашигт ажиллагааны дундаж түвшингээр тооцоолж үзэхэд жил бүр 15 - 16 сая төгрөгийн нэмэгдэл ашиг олох байлаа. Байнгын эргэлтээр үр ашгаа өгөх ёстой хөрөнгийг өр авлагын хэлбэрээр үхмэл байдалд оруулсан нь үйлдвэр, аж ахуйн газрыг төдийгүй улсын төсвийн орлого, хөдөлмөрийн хамт олны шагнал урамшууллын фондод ч хохирол учруулж байна. 

Улс ардын аж ахуйд байгаа нийт өр авлагын бараг гуравны хоёр нь хөдөө аж ахуйн улс, хоршооллын байгууллага, найм орчим хувь нь худалдаа, бэлтгэлийн байгууллага, таван хувь нь нийтийн аж ахуй, үйлчилгээний байгууллагад ногдож байна. Тэрчлэн улсын хэмжээний нийт өр авлагын гуравны нэг нь Хэнтий, Дорнод, Сэлэнгэ аймагт байна. Дурдсан яам, газар, аймгуудын улс, хоршооллын байгууллагууд социалист өмчид бүртгэлээр тавих хяналтыг ноцтой сулруулж мал, эд хөрөнгө, машин техник, тоног төхөөрөмж, бараа материал, үнэ бүхий зүйлийн тооллогыг тогтоосон хугацаанд нь нямбай хийж, тооцоог нь үнэн зөв бодож байх үүргээ хөсөрдүүлж, салан задгай, хариуцлагагүй байдлыг газар авахуулснаас ийм дутагдалд хүргэсэн байна. 

Өнгөцхөн таван жилийн эцсийн оны сүүлчээр зуу шахам эд хариуцагчийн 30 гаруй сая төгрөгийн бараа, материалын үнэ бүхий зүйлд тооллого хийхгүйгээр тайлан баланс гаргаж байсны дотор тэрхүү эд хариуцагчдын бараг тэн хагас нь, мөн тоолоогүй барааны 60 гаруй хувь нь ганцхан худалдаа, бэлтгэлийн Яамны системийн байгууллагад байжээ. Тооллогыг тогтоосон хугацаанд нь хийдэггүй, хийсэн ч шуурхай бодож тохируулдаггүй, бараа материалын үнэ бүхий зүйлийг нэг бүрчлэн үзэж, хэмжиж тоолдоггүй, харин боодол, толгой, багц, багтаамжаар нь гэхчлэн баримжаалж оромддог, зөвхөн орлого, зарлагын хөдөлгөөнийг үндэслэн үлдэгдлийг шахаж гаргаснаа тооллого хийсэн, тооцоо бодсон мэтээр нүд хуурч зуршсан тэсвэрлэшгүй ийм хоцрогдол доголдол нь үнэн хэрэгтээ ашиг завшаан эрэгч этгээдүүдэд улсын өмч хөрөнгийг идэж ашиглах боломж олгож их хэмжээний өр авлага үүсгэх хаалга нээж байгаа учраас хариуцлага тооцож, зарчимч шаардлага тавих ёстой асуудал гэдгийг хууль хяналтын байгууллагууд ч мартаж таарахгүй билээ. 

Булган хотын худалдаа, бэлтгэлийн трестийн аж үйлдвэрийн барааны нэгдүгээр дэлгүүрийн худалдагчид бөөний бараа баазын нярвуудтай хуйвалдан хоёр жил хүрэхгүй хугацаанд 220 гаруй мянган төгрөгийн барааг хувьдаа ашигласан байхад тооллогын комиссын зарим гишүүн тэдэнтэй эвсэн ихээхэн хэмжээний барааг бэлнээр тоолох зэргээр хаацайлж байжээ. Хөвсгөл аймгийн Цэцэрлэг сум нэгдэлд малын сар, улирал, жилийн тооллогыг чанаргүй, хариуцлагагүй, гол төлөв малчдын амаар хийж байснаас зургаан малчин хоёр жилийн дотор нийгмийн 550 гаруй адуу дутагдуулж нэгдэл, нийгэмд 250 гаруй мянган төгрөгийн хохирол учруулжээ. Өр авлага, дутагдал шамшигдал ихэнхдээ ийм замаар л үүсэн бий болж өмч хөрөнгө зальт этгээдүүдийн гарт бараг << бэлэн >> орж ирж байдаг байна. Өр авлага ихтэй байгууллагын удирдах хүмүүс, тэрчлэн байгууллагад өртэй коммунистын ёс суртахууны асуудал намын хамт олны анхаарал, хяналтаас ангид, гагцхүү захиргааны шугамаар мөнгөн төлөөсийн хэлбэрээр шийдвэрлэгддэг нь өрөөсгөл хандлага юм. 

Эд хариуцагцаар тавих хүнийг тал бүрээс нь сайн судалж, ёс суртахуунаар сайн, үнэнч шударга шилдэг шилдэг бүмүүс ажиллачих ёстой байтал боловсрол мэдлэг дутмаг, шуналтай зальхай этгээдийг хүртэл улс нийгмийн өмч хөрөнгөд шууд нэвтрэн орох "боломжоор" хангадаг нь удирдлагын арга барилын хариуцлагагүй, харалган салан задгай чанар, ер нь боловсон нүчний бодлогын ноцтой доголдол мөн. 

Бараа, материалын тооллогыг сар, улирлын эцсийн өдрүүдэд хийх ёстой мэтээр үздэг явцуу ойлголтоос ангижирч тусгай графикаар гэнэтийн журмаар тооллого хийх, тооллогын ажилд байгууллагын дарга, ерөнхий нягтлан бодогч ээлжээр биечлэн оролцож нарийвчилсан хяналт тавих, нэг төрлийн бараа хариуцдаг болон ойролцоо байрлалтай хариуцагчдын тооллогыг нэгэн зэрэг явуулах гэх мэтийн нааштай сайн арга барил, тэргүүн туршлагыг бүтээлчээр нэвтрүүлэхийн оронд нярав, худалдагч, манаач, сахиулуудыг хамтатган бөөнд нь тангараг өргүүлснээр санаа амардаг, эсвэл нүдлэн хамгаалах ажлыг нүд хуурах, үзүүлбэр болгох, элдэв бичиг цаас хөөцөлдөөд дэвшилт зан үйл, ёслолын нэр хүндийг гутааж, амьд ажлыг хөсөр орхиж байгаа дутагдалтай намын байгууллагууд шийдвэртэй тэмцэл хийвэл зохино. 

МАХН-ын Төв Хорооны тогтоолд заасан ёсоор нийгмийн мал сүрэг, машин техник, тоног төхөөрөмж, эд хогшил, түүхий эд, материал, түлш, шатахууны ашиглалт, хамгаалалтын байдалд биечилсэн үзлэг хийж бодит байдлыг үнэнээр нь нээн илчилж, ололтыг бататган дутагдлыг айлгахад хөдөлмөрийн хамт олныг татан лолцуулж, хамтын хяналт тогтоож, өр авлагыг барагдуулан, цаашид гарах замыг хааж, тайлан балансаа хамт олны үйлдвэрлэлийн зөвлөлгөөн, идэвхтний хурлаар ажил хэрэгчээр хэлэлцэхэд далайцтай бэлтгэх хэрэгтэй байна. 


