№ 74 (16037)     
1985 оны гуравдугаар сарын 27.
МЭРГЭЖЛИЙН БАРИМЖАА

Хөдөлмөр, нийгмийн эд баялагт коммунист ёсоор ханддаг, сонгосон мэргэжилдээ жинхэнэ эзэн болсон, тал бүрийн авьяастай шинэ хүнийг бага балчраас нь төлөвшүүлэн хүмүүжүүлж бэлтгэхийг манай нийгмийн хөгжил, түүний хэтийн төлөв шаардаж байна. Боловсон хүчний талаар тавигдаж байгаа нийгмийн захиалгыг амжилттай хэрэгжүүлэх асуудлыг юуны урьд ерөнхий боловсролын сургууль шийдвэрлэх үүрэгтэй юм. 

Өнөөдөр ерөнхий боловсролын сургуулиудад суралцаж байгаа хүүхдүүдийн хүмүүжил, мэдлэг, бэлтгэлээс эх орны маргаашийн ажил үйлс шууд хамаарах учраас сурагчдад тавих шаардлага зөвхөн өнөөгийнхөөр хязгаарлагдахгүй маргаашийн хэмжүүрт зохицсон байх ёстой. 

Маргааш хэн болох нь сурагчдын өнөөгийн хүмүүжил, мэргэжлийн баримжаанаас олон талаар хамаарна. Социалист бүтээн байгуулалтын их үйлсэд хувь нэмэр оруулах үйл ажиллагаа юуны урьд хөдөлмөрөөр дамжин хэрэгжих тул өнөөгийн хүүхэд багачуудыг идэвхтэй хөдөлмөрлөх оюун санаа, бие бялдрын бэлтгэлтэй болгож тэдэнд аль нэгэн мэргэжил эзэмших хүсэл сонирхол, чиг баримжаа олгох асуудал шийдвэрлэх ач холбогдолтой юм. Ямар ч мэргэжил сонгосон тэр нь хөдөлмөр оролцоогүйгээр амжилтад хүргэхгүй учраас бүх мэргэжлийн цагаан толгой нь хөдөлмөрийн хүмүүжил байх ёстой. 

Өнгөрсөн онд сурагчдын хөдөлмөр соёлын хоёрдугаар чуулган болж сурагчдад хөдөлмөрийн хүмүүжил, мэргэжлийн баримжаа олгох талаар зохиож байгаа ажлын ололт туршлагыг нэгтгэж, улам эрчимжүүлэхэд үр нөлөөтэй санал олныг дэвшүүлсэн юм. 

Сурагчийн жилийн өргөн хүрээтэй ажлын дүнд нефть үйлдвэр, аж ахуйн газар, сургуулийн холбоо бэхжиж, сургалтыг үйлдвэрлэлтэй холбох идэвх санаачилга сайжирч сургууль болон үйлдвэр дээр хөдөлмөр, сургалтын цех, тасаг, хөдөлмөр амралтын зуслан нэмэгдэж сурагчдыг нийгмийн тустай хөдөлмөрт оруулах хэлбэр баяжлаа. Улсын хэмжээгээр сургалт үйлдвэрлэлийн цех, тасагт ахлах ангийн сурагчдын 44 хувь нь хамрагдаж, сургалтыг бүтээлч хөдөлмөртэй холбож Говь-Алтай, Дундговь, Баянхонгор, Төв, Увс зэрэг аймаг, Улаанбаатар хотын зарим сургуульд орон нутгийн нөөц бололцоог ашиглан, сурагчдын бригад зохион байгуулан үйлдвэр, барилга, хөдөө аж ахуйн салбарын мэргэжлийг сурагчдад эзэмшүүлж байна. 

Эрдэнэт хотын нам, захиргааны байгууллагаас санаачлан уулын баяжуулах << Эрдэнэт >> үйлдвэр болон бусад үйлдвэр, аж ахуйн газарт сурагчдыг туршлагатай ажилчдыг дагалдуулан үйлдвэрлэлд зохион байгуулалтгайгаар оролцуулан сургаж. сүүлийн хоёр жилд 200-гаад сурагч ажилчны янз бүрийн мэргэжил эзэмшээд одоо үйлдвэрт үр бүтээлтэй ажиллаж байна. Сургууль үйлдвэрийн холбоог бэхжүүлэх ажилд гарсан ийм ахицыг улам батжуулж бүх нийтийн хүртээл болгохын хамт, сурагчдад мэргэжлийн баримжаа олгох талаар эцэг, эх, сургууль, олон нийтийн байгууллага, хөдөлмөрийн хамт олон, яам, албан газрын идэвх санаачилга, өнөөгийн шаардлагаас хоцорсоор байгаа ноцтой дутагдлыг арилгах хэрэгтэй байна. 

Жил бүр орон даяар зохиодог мэргэжил сурталчлах хоёр сарын ажлыг зөвхөн хурал, цуглаан, уулзалт хийх төдийгөөр хязгаарлаж, амьдрал, үйлдвэрлэлээс тасархай хэлбэрдэх хандлагатай, чанаргүй хийж байна. Түүнчлэн ахмад дайчид, хөдөлмөрийн алдартан, соёл, шинжлэх ухааны нэрт зүтгэлтнүүдийн хөдөлмөрч уламжлал, амьдралын замналтай танилцуулах, мэргэжил сурталчлах булан танхил байгуулах, мэргэжлийн баримжаа олгоход чиглэсэн уран зохиол, урлагийн бүтээлийг олшруулах талаар зохиож байгаа ажил далайц, үр нөлөө муутай байна. 

Сурагчдад мэргэжлийн баримжаа олгох ажил бол ясли, цэцэрлэгээс эхлээд гэр бүл бүх шатны сургуулийн хүрээнд хичээл, хичээлээс гадуурхи сургалт хүмүүжлийн бүх арга хэмжээнд байнга хийгдэж байх ёстой. Эцэг эх, багш нар халамжлан хүмүүжүүлэгчид, хөдөлмөрийн хамт олон зэрэг нийтийн анхаарлыг залгамж үеэ хөдөлмөрт дуртай, ажил мэргэжлийн зөв баримжаатай болгоход чиглүүлэх хэрэгтэй. Сурагчдыг урлаг, биеийн тамир, техник, хөдөлмөрийн төрөл бүрийн дугуйланд аль болох олноор хамруулан хичээллүүлэхдээ тэдний авьяас билгийг хөгжүүлэх, ажил мэргэжлийн сайхныг таньж мэдэх мэргэжил бүхэн сайн эзэмшвэл сайхан бөгөөд хөдөлмөргүйгээр эзэмших хөнгөн мэргэжил байхгүй гэдгийг ойлгуулж, өөрсдийн авьяас, сонирхлыг эх орны хэрэгцээ шаардлагатай зөв хослуулан мэргэжлээ онож зөв сонгоход нь туслах ёстой. 

Мэргэжлийн баримжаа олгох ажлын гол тулгуур болсон хөдөлмөр, сургалтын чанарыг байнга сайжруулж, зөвлөлтийн ерөнхий боловсрол, мэргэжлийн сургуулийн шинэтгэлийн туршлагаас суралцах, ялан гуяа дунд сургууль бүрийг шеф үйлдвэрийн газартай, сургууль дундын сургалт үйлдвэрлэлийн бааз комбинаттай болгох, хөдөлмөр зуслангийн ажлыг эрс сайжруулахыг юуны урьд үйлдвэр төвлөрсөн хот, суурин газар болон нэгдэл, сангийн аж ахуйтай хөдөө нутагт зохион байгуулах хэрэгтэй. 

Улс ардын аж ахуйн салбарт автомат ажиллагаатай машин, тооцоолох электрон, компьютерийн техник өргөн нэвтэрч байгаа өнөө үед сурагчдад мэргэжлийн чиг баримжаа олгохдоо орчин үеийн шинжлэх ухаан техникийн ололт дэвшилтэд тулгуурлах хэрэгтэй байна. 

Мэргэжлийн баримжаа, хөдөлмөрийн хүмүүжил олгох ажлын ололт, арга туршлага, цаашдын зорилт, гогцоо асуудлыг өргөн олонд сурталчлахад хэвлэл, мэдээллийн байгууллага, сонин, сэтгүүлийн редакци, Монголын эрдэм дэлгэрүүлэх нийгэмлэг, Шинжлэх ухааны Академи, уран бүтээлчдийн эвлэл, холбоод онцгой анхаарал тавих ёстой. Сурагчдад хөдөлмөрийн хүмүүжил, мэргэжлийн баримжаа олгох нь зөвхөн сургууль, багш нарын үүрэг биш, харин ч бүх нийтийн үйл хэрэг, нийгмийн захиалга учраас үүнд сургууль, гэр бүл, хөдөлмөрийн хамт олон, салбарын яам, албан газар, олон нийтийн байгууллагын нэгдмэл ажиллагаа чухал үүрэг гүйцэтгэх болно. 

