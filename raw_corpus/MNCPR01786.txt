Монголын гэрэл зургийн хөтөч "FujiFilm"

Хар цагаан зургийн үе өнгөрч, өнгөт зураг хүчээ авч байх үед хүмүүсийн заавал очиж зургаа авахуулах ёстой газар нь Сүхбаатарын талбай болоод байсан билээ. Тэр үеэс л манайхны танил болсон "FujiFilm" одоо ч бидэнтэй хамт байгаа нь их сайхан санагддаг юм.
Тухайн үедээ Төрийн ордны баруун талд мөнх цаст оргилтой уул бүхий хаягтай нэг газраас л гэрэл зургийн аппаратандаа хальс авбал хамгийн сайн талаар бие биедээ дамжуулан ярьдаг байлаа. Бас талбай дээр авахуулсан зургаа гэрэл зурагчид нь байхгүйгээс олж чадахгүй мухардалд орсон хүмүүс дараагийн удаад зөвхөн "FujiFilm"-д очдог болсон цаг. Ерээд онд үйл ажиллагаа явуулж байсан тэр газруудаас одоо "FujiFilm" л үлджээ. Бусад нь цагийн уртад чанараа таниулан, зах зээлийн өрсөлдөөн дундаас шалгаран үлдсэнгүй. Японы "FujiFilm"-ийн чанартай хальсны худалдаа, боловсруулалтыг хийдэг байсан "Таван богд" компани 1995 оны зургадугаар сарын 26-нд анх байгуулагдсан ажээ. Найдвартай сайн хальс болох "FujiFilm"-ийг хүмүүст хүргэдэг байсан энэ компани одоогийн "Таван богд групп"-ын эхлэл компани байсан гэхээр бахархмаар санагддаг юм. Хүмүүсийн амьдралын дурсамжтай агшныг үлдээх буянтай ажлыг хийж байсан болохоороо одоогийн топ компаниудын нэг ч болж чадсан биз ээ. Монголын орчин цагийн гэрэл зургийн түүхийг харъя гэвэл "Таван богд" компанийн өсөлтийг, "FujiFilm"-ийн шинэ шинэ технологийн өөрчлөлтүүдийг л ажиглахад болох юм. Манайхан фото зургаа улаан гэрэл бүхий харанхуй өрөөнд нэг, хоёрдугаар хортой усанд хийж гар аргаар угаадаг байсан тэр үед байгуулагдахдаа "FujiFilm" нь анхны автомат аналог лабораторийг оруулж ирсэн юм билээ. Харин 2002 онд дижитал фото зургийн машин оруулж ирснээр Монгол дижитал фото зургийн шинэ үйлчилгээнээс хоцроогүй гэж болно. Одоо энд тэндгүй байх дижитал эх үүсвэрээс өөрөө өөртөө үйлчлэн, хүссэн зургаа сонирхсон хэмжээ загвараар нь угаалгах команд өгдөг "Frontier Joy" машиныг мөн л "Таван богд"-ынхон анх оруулж ирж байсан билээ. Дэлхийд хамгийн олон ширхгээр зарагдсан гэдэг "Frontier Joy-350"-иас эхлээд маш мэдрэг "Frontier Joy-500"-г ч бидэнд танилцуулаад авсан. Ямар ч л байсан дэлхийн томоохон орнуудад дөнгөж нэвтэрч байхад нь монголчууд дандаа сүүл мушгидаг гэдгийг үгүйсгэсэн мэт энэ машин манайхны хэрэглээ болж байсныг хэвлэлээр тухайн үедээ бахархан бичиж байсан. Дижитал бүхий л эх сурвалжаас "Frontier Joy" машин дараалал дугаар хүлээхгүйгээр өөрөө өөртөө үйлчлэх боломжийг нь хүмүүст өгсөн болохоор арга ч үгүй биз дээ. Тэр зургийг тэдэн хувь ийм хэмжээтэйгээр гэж хэн нэгэн хүнд тайлбарлахын оронд өөрөө л энэ бүгдийгээ "хүний хэл ойлгодог" тэр машинд "хэлчихэд" л болно. Одоо бүх дэлхий тэр чигээрээ дижитал эринийг сонгож байгаа. 1900-гаад онд рентген зураг авдаг байсан энэ технологи 1950-иад оноос фото зурагт нэвтэрч эхэлсэн юм билээ. Хүмүүс хальс гарздаж, хальс дуусах бас гэрэл цохиулах зэрэг энгийн бэрхшээлд хавчигдалгүй хязгааргүй орон зайд хялбар аргаар чанартай гэрэл зургуудтай болох болсондоо тун баяртай байгаа. Тэр ч утгаараа дижитал технологийн салбарт үйл ажиллагаа явуулдаг компаниуд ихээхэн эрэлттэй, ашиг орлоготой болсон талаар гадны хэвлэлүүдэд бичих болсон. Энэ чиг хандлага ч гэрэл зургийн ертөнцийг өөрчилсөн гэж болно. Хуучин цагт гэрэл зургийн салбарт багагүй амжилттай явж байсан ч дижитал технологийн ертөнцөд алхаж чадаагүй компаниуд дампуурлаа зарлаж эхэлсэн. Харин "FujiFilm" тэдний энэ эмгэнэлт хувь заяанаас холуур өнгөрсөн нь өөрсдөө үйлдвэрлэгч байж, салбарынхаа технологийн чиг хандлагыг нь тодорхойлогч түүчээ хүч нь байсантай нь холбоотой байх л даа. Одоо дэлхийн фото зургийн лабораториудын 70 хувь нь "FujiFilm"-ийн дижитал технологийг ашигладаг гэдэг. Ялангуяа АНУ-д маш өргөнөөр хэрэглэдэг гэсэн. Монголын гэрэл зургийн хөгжлийг хөтөлж яваа нь "FujiFilm" гэхэд хэн ч маргаж чадахгүй. Авсан гэрэл зургийнхаа хальсыг үнэгүй боловсруулж авч болохын амтыг анх эднийхээс л мэдэрсэн. Аль зураг нь гэрэл цохьсон, ямар зургаа угаалгахгүй гэдгээ мэдэхийн тулд хэнд ч хэдэн төгрөг ч төлөлгүйгээр мэдэх болсон нь тухайн цагтаа итгэхийн аргагүй л зүйл байсан санагдаж байна. Харин одоо дижитал эриний хувьслыг "Таван богд"-ын "FujiFilm" бидэнд мэдрүүлснээр хальсанд хуруугаа хүргэнэ гэж айхын зовлонгүйгээр дижитал эх үүсвэрээсээ команд өгөөд л суудаг болсон байна. Монголд гэрэл зурагтай холбоотой бүхий л үйлчилгээг нэг газраас авах боломжийг эднийхэн мөн нээж өгсөн юм. Гэрэл зургийн бүх үйлчилгээнээс гадна гэрэл зургийн хальс, аппаратын худалдаа, гэрэл зургийн газар бас анхны гэрэл зургийн үзэсгэлэнгийн газрыг ч тэд нэгтгэж чадсан байдаг. Дэлхийд Японы "FujiFilm" дижитал эриний хөтөч болж яваа бол манайд "Таван богд"-ын "FujiFilm" гэрэл зургийн салбарын хөтөч нь болж явна. 
Э.Энэрэл
