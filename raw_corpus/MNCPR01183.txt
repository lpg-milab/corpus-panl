Аяны тэмдэглэл

Өвгөн би Очирваань Хайрханы тахилганд олныг даган баясч, нутаг усандаа хэд хоног амрахаар Завханы зүг хөлгийн жолоо залсан юм. 
Шар Хөвийн дөрөлж давмагц их замын дагуу Мянганы зам тавьж буй сүрлэг том механизм техник энд тэндгүй үзэгдэн, хайрга шороо ачсан аварга том машин нааш цааш сүлжилдэн замын хөрс, чулууг ёстой нэг орвонгоор нь эргүүлж байна аа. Чанагш ахих тусам баруун зүг давхилдах суудлын автомашины ханарсан тоос хөшиг татан зурайх бөгөөд алсад амгалан хөх тэнгэрийн доор хээр тал цэлийн, түүний дунд шаргалтах бор толгод тоосон дунд торолзон, цаагуур тэнгэрийн хаяатай нийлсэн хөглөгөр бараан уулс цэнхэрлэн ханаран, хязгааргүй талыг эмжих мэт харагдана. Монголын хангай нутгийн их хөндийнүүд ер нь нэг иймэрхүү байдаг даа. Энэ жил баруун талын нутаг нэгэн үе их гандуу, шаргалтан цайж нөгөө үе ногоорон дуниартан байна. Ийнхүү давхин давхисаар алдарт Солонгын даваа хүрмэгц сэрүү татаад явчихлаа. Давааны зам толь мэт өөгүй толигор, эргэн тойрон уулс униартан дүнхийнэ. Булгийн цэнгэг усны үнэр ханхийн, шинэсний шийлэнгийн үнэр хадаж, эгц цавчим хад асга замын нөгөө талаар сүр бараатай угтах бөгөөд аварга том модод толгой эргэм өндөр дээрээс өнгийн байх нь нутгийн өвгөн надад нэгэн үе их л бахдалтай сайхан санагдах бөгөөд нөгөө үе хангай дэлхийн энэхүү сүр хүчийг бишрэн юунд ч юм залбирч явлаа. Энэ бол бишрэл шүтээнээ гээчихсэн над мэтэд нь их юм даа. Зам доошлох тутам жигүүртэн шувуу ч хүрэх аргагүй байц цохио, түүний хажуугаар зүсээд янзалсан юм шиг толигор хаднууд замын баруун талаар үргэлжлэх бөгөөд эдгээрийг нэвт сүвлэн ургасан ханцуйтай гар шиг булдруу, овон товонтой тохигор махир ганц нэг мод аль хэдийнэ цэцэглэн ногоорчихоод баяр хүргэх мэт найгасхийн байх юм. Тэгтэл цавчим сүртэй цохионы өвөрт буй ганц гэрийн гаднаас гурав дөрвөн насны чармай нүцгэн жаал чигчий хуруу шиг гуураа унжуулчихсан жижигхэн гараараа даллан баяр хүргэж харагдана. Хэдхэн цагийн өмнө машины хэмжүүр гадаа +30 хэм зааж байсан бол энд +4 хэм зааж байна. "Энэ нүцгэн бор жаал лав л осгож үхэхгүй амьтан гарах нь гээч" хэмээн бодогдохын сацуу ийнхүү сүрлэг бөгөөд гайхалтай хангай дэлхийг эзэгнэн аж төрсөн өвөг дээдсээ бишрэн дээдэлж явлаа. Чингээд Загастайн давааг давж Улиастай хотод буучихав. Өнөөх хонь ямааг шүдээрээ имнэдэг, хургыг хүртэл хутга хэрэглэхгүй хуухнагийн арьсыг нь ганцхан хазан авч хаяад засдаг алдарт малчин өвгөн Рэнцэндоржийнд очив. Тэрээр Улиастай голын нэгэн жижигхэн салаа одоо бол ус нь хатчихсан хоосон сайрын зурвасхан ширэг бараадан гүүгээ барьсан том хүүгийндээ байгаа нь энэ аж. Далан хоёртой гэхэд жигтэй хөнгөн шингэнээр хөл нүцгэн хол хол алхлан явах нь үлгэр домгийн өнөөх уулын хүн хар гөрөөс мэт бөгөөд сөхрөн суучихаад онигор хөх нүдээрээ доогтойхон инээмсэглэн барвайсан хоёр гарынхаа хэдэн хурууг гозолзуулан егөө дэгээтэй ярина. Энд тэндгүй гол ус ширгэж, замаг жараахай ч үгүй хар тос хөвсөн ганц хоёр тогтоол ус үлдсэнийг ярьж байхдаа хүүхдэд ойлгуулах гэж байгаа мэт ёнхгор хамрынхаа цаана шигдчихсэн ямагт инээмсэглэн байдаг урьхан цэнхэр нүдээ тас анин гараараа таглан дүрслэх жишээтэй. Өл халзан толгойгоо алгадан "Үүн дээр л гүү, үнээний зэлээ татан тугал бяруугаа байлгаж байна" гээд хоёр гарынхаа арван хурууг халзан толгой дээрээ арвагнуулан элэг хөшөөчихнө. Энэ нь унага, тугалын зэл татчих өчүүхэн ширэг олдохгүй байгааг хэлж байгаа нь тэр. Хөмсөг шиг өчүүхэн ширэг дээр хаяа хаяагаа дэрлэн буучихсан гэрүүдийг харж, толгой сэгсэрч, шингэн буурал хөмсөг рүүгээ заан: - "Үүн дээр ялаа шиг шавчихаж байгаа юм даа. Мал нь л хэцүү байна. Аяга хоолны мөнгө олох гэж хэл мэдэхгүйгээр нь малаа зовоож байна" гээд дуугүй болон бодлогоширч Улиастай хотын эргэн тойрны уулс руу нэгэнтээ хараад : - "Очирваань хайрханыг тахисны дараа жаахан чийг хайрладаг бол уу яадаг бол" хэмээн арга тасран өгүүлэв. Рэнцэндорж ийнхүү ярьж байх зуураа түрүүхэн үдээр мэт байсан хэдэн алд түүхий сураа жигтэй эгшээж амжаад том гарынхаа эвэршиж хатуурсан алгаа дэлгэн үзүүлж: - "Одоо энэ л намайг тэжээж байх шив дээ" гэж өгүүлэв. Тэгээд ойрын өдрүүдэд хийсэн чөдөр, ногт, тохош, савар зэргээ надад нэг бүрчлэн үзүүлэн баахан гайхуулж өөрөө их л сэтгэл ханамжтай байхад нь ах хүний хувьд: - Наад хөл чинь энэ чулуу хайрга дотор яаж тэсдэг юм бэ гэхэд: - "Гуталтай явахаар халуу дүүгээд болдоггүй юм аа" хэмээн өгүүлээд хөлнийхөө шир мэт болчихсон улыг харуулаад тав зургаан километрийн тэртээ байгаа хүргэнийхээ хэдэн ямаа, өөрийн ингээ саахаар гутлаа сугавчилан одончуу дээлийнхээ хормойг хийсгэн хол хол алхлан явж одов... Эндээс би Хаг нуурынхаа тахилгад очлоо. Энэ нуурт ямар ч гол горхи цутгадаггүй атал цагийн цагт хэмжээндээ л байж байдаг сонин тогтоцтой, хужирлаг устай нуур юм. Ар өврөөрөө Хангайн нурууны уулс зүүнээсээ баруун тийш ханаран үргэлжилсээр чанагш улам бүр жижгэрсээр нүцгэн толгод болон сүүмэлзсээр Их Алтайн уулстай залгадаг бөлгөө. Би Хаг нуураа мөн ч олон талаас нь бичсэн дэндүү мэддэг нэгэн. Түүнтэй миний олон бүтээл холбоотой нь ч бас учиртай. Энэ нуур нялзрай надад эр зориг, эрхэм сайхныг хайрласан. Түүний ямагт солонгорон гялалзах давалгааг хараад өвгөн миний хоолой зангирч нулимс асгарч байна аа. Мөнөөх нисэн буун шуугилдах зүйл зүйлийн шувуудын ганганаан гунганаан ая эгшиг сонсогдохгүй нэг л эл хульхан эрхэмсэг гуниглангуй байх чинь, хөөрхий минь. Жижиг уснаа өнгө ялгаран багшрах өнөөх зүйл зүйлийн шувууд нь ч алга. Харин ухаан жолоогүй давхилдах морьтнууд, машинтнуудын тоос нуурыг бүрхэн байв. Хөөрсөн залуучууд, хөшилдсөн баячууд нуурын урд талын зүүн этгээдийг ёстой эзэгнэн чимж байлаа. Энэ нуурыг ийнхүү тахих нь зөв боловч бусад газрын дов толгод, гуу жалгаа тахиж баячууд нь гайхуулдаг ёс Монголд дэлгэрээд удаж байна. Энэ бол цээж баячуудын хийж буй ажил гэж мунхаг надад бодогдоно. Энэ бол сайн юм биш гэдэг нь хэнд ч ойлгомжтой. Энэ уудам баян Монгол орон ингэж байх ёсгүй юм шүү, шинэ баячууд аа. Ийнхүү би "Нутгийн минь хун нуурандаа бий" туужийнхаа Байгалмааг анх олж харсан балартсан ногоон шинэс модон ойн хаяан дахь "Хоёр мод"-ны ямагт боргилон оргилж байдаг булгийг үзэхээр очвоос ширгэж үгүй болсон байлаа. "Ай, хөөрхий минь, байгаль ээж биш болж байна" гэж надад гэнэт хар буугаад явчихсан шүү. Мөнөөх өнгө өнгийн цэцэгс, үхрийн нүдний бутны үнэр танар ч энд алга. Харин хүүхэд ахуй насны минь баяр хөөр болдог Хагийн өврийн аргаль янгирын сүрэг дүүлсэн цувраа улаан цохио хэв янзаараа харагдана. Түүний доохно бэлд "Хадам" туужийн минь халзан Жамсран гуайн өвөлжөө байж л байна. Түүний дэндүү сэргэлэн зээ хүү нь хонио хариулж явахдаа Улаанбаатарт буй ээжийгээ санаашран түүнийгээ энэхүү чулуугаар орлуулан бодож жижиг бор гараараа зулайг нь илбэн илбэн учирладаг хөшөө чулуу хэв янзаараа. Хамгийн гол нь "Ухаа бор" туужийн минь аргаль угалзын сүргийн удам болох тавь жаран аргаль угалз Хагийн минь энгэрийн хад цохионд бий гэнэ. Тэдний өвөг сүргийн тэргүүлэгч (цэц) "Ухаа бор"-ын соргог сэргэлэн, гайхалтай эр зориг, хурд зэргээрээ элдэв аюул ослоос сүргээ аварч байсан нь үр удамд нь хэрхэн удамшин үлдээ бол? Энэ мэтийг бодсоор Яруу сумын алдарт малчин Ядамжавын Гүнсэнгийнд бууваа. Хонь төхөөрч, гэдсийг нь арилган янзалж найр хийхээр зэхэж байгаа бололтой. Дээлээ шууж бүсэлсэн дэвхэлзсэн залуучууд, нар салхинд онгож хүрэн бор болсон бэр хүүхнүүд энэ тэрийг бэлтгэн орж гаран байх нь үнэнхүү ажилсаг, эмх цэгцтэй айлын шинжтэй. Гүнсэн хэмээх дал шүргэж буй туранхай шар өвгөн хааяахан нэг хоёр үг хэлэх төдий гараараа дохиход л бүх юм ёсоороо болж байх нь жигтэй. Энэ хоньчин өвгөн хорвоог өөрийнхөөрөө харж, өөрийнхөөрөө туулж яваа нэгэн юм. Гурван банди бас бэрүүд нь ирчихсэн байв. Хамт зусч буй дунд хүүгийнх нь найм есөн насны хоёр жижигхэн жаал сүүлий нь тайрчихсан жогжоохон даага унацгаан хонин сүргээ хариулан явах үес Гүнсэн тэдэнд хаагуур яаж хариулах, хэзээ ирэхийг зааж өгөөд "Эднээс дориун малчин гарахгүй бололтой" хэмээн харамсангуй өгүүлж байна. Ер нь Гүнсэнгийн хүүхэд бүгд л хонины бэлчээрт өлсөхдөө өлсөж, цангахдаа цангаж, эзгүй хээр хатуужин хүн болох төрхөө олсон гэдэг. Гүнсэн өвгөн одоо ч гэсэн хонио туугаад явахаараа нар жаргахаас нааш ирдэггүй цөлх хэвээрээ л гэнэ. Ач зээ нар нь ч гэсэн адилхан гэнэ. Гүнсэн өвгөний хатуухан энэ зан зөв юм шүү, уншигчид минь. Тэгтэл янзтайхан амталж, бүх зүйлсийг тохируулан зохистой чанасан хонины гэдэс, дөчийн бетонтой хорхог бэлэн болоодхов. Хамгийн чухал нь Гүнсэн өвгөний бичигдээгүй хуулиар ямар ч хэл ам, энээ тэрээ, яриа хөөрөөгүй болж байгаа нь сонин байлаа. Эгэл бидэнд биеэ засаад гэрээ засч, гэрээ засаад хүүхдээ засах л чухал юм даа. Энэ найранд айл саахалтын улс, энд тэндхийн танилууд нь бас урилга заллагагүй хүрээд ирэх юм. Насны эрэмбээр сууцгаасан хөгшчүүлийн өмнө түмпэнд овоолсон мах тавих үес анхны дугарааг авсан хүүхэн уртын дуу намуухан аялах дор тооноор харагдах хөх тэнгэр намсан намссаар байх мэт. Үүдэн хавьцаа түмпэнтэй махны ард ханцуй шамлан завилан суусан залуучууд ёстой нэг цохиж байна аа. Ер нь архи амссан хэн боловч ямар ч шахалт хүсэлтгүйгээр дуу аялан дугараа барьсан хундагатайгаасаа амсаад л гэрийн эзэгтэйд өгөх юм. Энд хэн нэгнийг архиар шахахгүй, дуул хуурд гэж шаардахгүй. Харин нутаг ус, мал сүргийнхээ тухай айван тайван ярьцгаан идэж ууцгаан байна. Гүнсэнгийн хүүхдүүд хэн нь ч гэсэн хүмүүсийн ярианд оролцохгүй, бас архи уухгүй, аав ээжийгээ дуулах үес дуулж буй аянд нь хааяахан нэмэр хачир оруулан хөгжөөж өгнө. Энэ "чимээгүй" найрын үес Гүнсэн "Хүүхдүүд ээ, мах идэцгээ, аав ээжийн буян" гэж хааяахан дуугарах л сонсдоно. Энэхүү дэгтэй найр үргэлжилсээр нар жаргаж, хонь хотлох үес өндөрлөв. Харин энэ найранд Гүнсэнгийн ах өнөөх элдэвтэй Рэнцэндорж ирсэнгүй. Тэрбээр долоон хүүхэдтэй. Тэдний нэг хэсэг нь өвгөнийг гучин жил "зулгааж", дөчин жил тэжээлгэж байгаа учир түүнд зав чөлөө гэж ер үгүй. Хоёрт, тэр найр наадамд яснаасаа дургүй нэгэн учир дүүгийндээ морилон ирээгүй гэнэ. Ах дүү хоёр хоорондоо огтхон ч төсөөгүй. Гүнсэн буурь суурьтай, алсын бодолтой, хатуухан зантай хүн байхад Рэнцэндорж уян зөөлөн сэтгэлтэй, хоосон хүсэл мөрөөдөл, хөөргөн дэврүүн зантай хүн юм. Гүнсэн юмны учрыг ухаарна, өөрөөр хэлбэл хэдэн хүүхдээ хатуухан гараар өсгөж өндийлгөн малжиж аваад тэдэндээ эргээд харамгүй өгч байхад Рэнцэндорж хүүхдүүдээ багаас нь эрхлүүлэн, тэднийг дэндүү дээдлэн тус бүрт нь гэр барин хөрөнгөнөөсөө харамгүй тасдан өгч сайхан айл болгожээ. Гүнсэн үг цөөнтэй, хааяахан инээмсэглэн бүх юмны учрыг дотроо тунгаадаг бол Рэнцэндорж албаны нялуун амьтад шиг донгоддоггүй ч гэсэн санасан бодсоноо хэлчихнэ. Гүнсэн ахынхаа давуу талыг бас мэднэ. Яруу суманд түүн шиг сур, нэхий элддэг хүн байхгүйг дотроо их тооно. Бас түүн шиг чөдөр ногт хийж бусдад тус болдог нь даанч цөөхөн. Рэнцэндорж бэр, ач зээ нартаа их ойрхон байдаг бол Гүнсэн хүн нийгэмд ойр байна. Рэнцэндорж юмыг тунгааж бодох дургүй, гарт орсноо өнхрүүлэхийг бодно. Панз наймаа хийж, гулрах нь ч бий. Гүнсэн бусдыг ёжлон шоолохоос буцахгүй дээгүүр байна. Яруу сум хэмээх их айлын хоёр малчны тухай өгүүлэхэд ийм бөлгөө. 
Зохиолч Ш.ВанЧаарай 
2007 оны 7-р сарын 15 
