№ 8 (15971)                     
1985 ОНЫ НЭГДҮГЭЭР САРЫН 9.
ҮЗЭЛ СУРТЛЫН АЖЛЫН ЗОРИЛТ

Манай орны хөдөлмөрчид улс ардын аж ахуй, соёлыг хөгжүүлэх VII таван жилийн сүүлчийн жил, намын XIX их хуралд эрчимтэй бэлтгэх оны бүтээн байгуулах их ажилд итгэл төгс ороод байна. 

Манай үзэл суртал хүмүүжлийн ажлыг намын нийгэм эдийн засгийн бодлого, төлөвлөгөөт зорилтын биелэлтийг үзэл суртлын талаар хангахад чиглүүлж, нам, улс, олон нийтийн байгууллагаас зохиох ухуулга суртал нэвтрүүлэг, улс төр хүмүүжлийн шинэ шиш арга хэлбэрийг нэвтрүүлэн, арга барилыг сайжруулах зорилт тавигдаж байна. 

VII таван жилийн төлөвлөгөөт зорилтыг бүхэлд нь ханган биелүүлэхэд шийдвэрлэх үүрэгтэй 1985 оны дайчин шахуу төлөвлөгөөг амжилттай биелүүлэхийн ач холбогдол, арга замыг хамт олон, хүн нэг бүрт гүнзгий ойлгуулах, тэдний идэвхийг оны эхнээс жигд дайчлахад ухуулга, суртал нэвтрүүлэг, хэвлэл мэдээллийн бүх хэрэгсэл, үзэл суртлын нийт ажилтан анхаарлаа төвлөрүүлэх ёстой. 

Үзэл суртлын ажлын өргөн зорилтыг хэрэгжүүлэхдээ ерөнхий ярьж, хэн бүхний мэдээж зүйлийг давтах бус. харин хамгийн тодорхой хандаж, шинэ арга барилаар ажиллах, юуны урьд олон түмэнд үзэл суртлын ажлын нэгдмэл, байнга, жигд нөлөөлөх чанарыг хангах хэрэгтэй. Ажлын үе шат бүрт, социалист уралдааны явц дунд сурталчилгааг шат дараалан эрчимжүүлж, төлөвлөгөө биелүүлэх нийт олны өрнүүн хөдөлгөөнд тухайн хамт олон, тухайн хүн чухам хаана, ямар дүнтэй явааг ил тод харуулж, гүнзгий ойлгуулж байхаар ухуулга, суртал нэвтрүүлгийг хүртээмж, далайцтай өрнүүлэх нь чухал. Намын эдийн засгийн бодлого, төлөвлөгөөт зорилтын биелэлтийг үзэл суртлын талаар хангахад анхаарах гол үндсэн шаардлага бол бүтээгдэхүүний чанарыг сайжруулах, нөөц бололцоог дайчлан ашиглах, хөдөлмөрийн бүтээмжийг нэмэгдүүлэх, хөрөнгө оруулалтын үр ашгийг дээшлүүлэх, арвилан хэмнэх хөдөлгөөнийг газар сайгүй өрнүүлэхийн ач холбогдлыг хүмүүсийн ажил амьдралын хамгийн энгийн, ойр дотно жишээ баримтаар тайлбарлан ойлгуулах, бүх хүмүүсийг ийм дотоод эрэлт хэрэгцээтэй болгож хүмүүжүүлэх асуудал юм. Намын Төв Хорооны IX бүгд хурлын заалт ч ийм байна. 

Манай намын байгууллагуудын үзэл суртал хүмүүжлийн ажлын өнөөгийн тулгамдсан гол зорилтын нэг бол коммунистууд, хөдөлмөрчдөд намынхаа XIX их хурлыг улс төр, хөдөлмөрийн өндөр амжилтаар угтах зориг эрмэлзэл, зүтгэл идэвхийг оны эхнээс тал бүрээр дэмжин өрнүүлж, цаашид эрч далайцыг нь улам нэмэгдүүлэх намынхаа их хурлыг амжилт бүтээлийн дээдээр угтах нь хүн бүрийн нэр төрийн хэрэг гэсэн өөдрөг бодлыг дэвжээж, их хурал угтсан эх оронч санаачилга хөдөлгөөнийг өргөн сурталчлах, ажлын чанар, хөдөлмөрийн бүтээмж, сахилга хариуцлагыг дээшлүүлэх чармайлтыг хамт олон, хувь хүн бүрийг үзүүлэлт болгон хэвшүүлэхэд ухуулга, суртал нэвтрүүлэг туслах ёстой. Намын XIX их хурал угтсан сурталчилгааг хийхдээ намын XVIII их хурлын түүхэн шийдвэрийн биелэлт, түүнийг хэрэгжүүлэх явцад гарсан шинэ үүсгэл санаачилга, тэргүүн туршлага, ажлын дэвшилт арга барилыг өргөн таниулж, аргачлан сурталчилж, нийтийн хүртээл болгохыг онцгой анхаарах ёстой. 

Их хурлаа угтан улс ардын аж ахуй, соёлын төлөвлөгөөт зорилтыг оны эхнээс жигд биелүүлэхийн төлөө өрнүүлж байгаа бүх ард түмний социалист уралдаан, эх оронч хөдөлгөөнд удахгүй ёслон тэмдэглэх аугаа их ялалтын 40 жилийн ой ихээхэн түлхэц өгөх нь дамжиггүй. Германы фашизм, японы милитаризмыг ялсан аугаа их ялалтын орчин үеийн гандан бууршгүй ач холбогдол, түүхэн сургамжийг өргөнөөр сурталчлах, дэлхийн хоёрдугаар дайны аугаа их ялалтад зөвлөлтийн баатарлаг ард түмэн шийдвэрлэх үүрэг гүйцэтгэснийг тод томруун харуулахад ухуулга суртал нэвтрүүлэг, хэвлэл, мэдээллийн бүх хэрэгсэл чиглэх ёстой. Тэр тусмаа эдүгээ өрнөдөд зөвлөлтийн ард түмний энэхүү шийдвэрлэх үүргийг бууруулах гэж элдвээр оролдон суртал нэвтрүүлгийн кампани дэгдээж байгаа нөхцөлд энэ нь бүр ч онцгой юм. 

Орчин үеийн олон улсын байдал хүндэрч, цөмийн дайны аюул нэмэгдэж байгаа өнөөгийн нөхцөлд дэлхийн хоёрдугаар дайны сургамжийн ач холбогдлыг тодорхой харуулж, дайны эсрэг, энх тайвны төлөө олон нийтийн хөдөлгөөнийг улам эрчимжүүлэх, ЗХУ, ах дүү социалист бусад орны энх тайванч санал, санаачилгыг өргөн сурталчлах асуудал ухуулга суртал нэвтрүүлгийн анхаарлын төвд байвал зохино. 

Империалист харгис хүч болон түүнийг аялдан дагалдагчдаас социализмын эсрэг, зөвлөлтийн эсрэг явуулж байгаа үзэл суртлын хорлон сүйтгэх элдэв ажиллагааг илчлэн, тухай бүр цохилт өгөх, хөдөлмөрчид, залуу үеийг эх оронч, интернационалч, ангич үзлээр хүмүүжүүлэх нь манай суртал нэвтрүүлгийн зарчмын чухал зорилт байсан, байх ч ёстой. 

Манай нийгмийн мөн чанарт үл нийцэх бага хийж, ихийг авахыг оролдох, хөдөлмөрөөс зайлсхийх, хулгай хийх, худал хэлэх, ууж согтуурах, хууль ёс, нийгмийн хэв журмыг зөрчих зэрэг зохисгүй үзэгдэл, сахилгагүй, хариуцлагагүй явдал бүхэн улс орны хөгжилд ч, төлөвлөгөө биелүүлэх ажилд ч бас муугаар нөлөөлж байна. Иймээс эдгээр харш үзэгдлийн эсрэг үзэл суртал хүмүүжлийн ажлын хурц үзүүрийг чиглүүлж, түүний илрэл бүрт хамтын цохилт өгдөг уур амьсгалыг газар сайгүй бий болгохуйцаар ухуулга, суртал нэвтрүүлгийн ажлыг дайчин давшингуй зохиох хэрэгтэй байна. 

Нам, улс, олон нийтийн байгууллагаас зохиох ухуулга суртал нэвтрүүлэг, соёл хүмүүжлийн ажлын агуулгыг улам баяжуулж, арга хэлбэрийг цаашид төгөлдөржүүлж, шинэ арга барилаар ажиллах шаардлагыг бүтээлчээр биелүүлснээр л үзэл суртлын ажлын салбарт тавигдаж байгаа шинэ шинэ, зорилтыг амжилттай хэрэгжүүлж чадна. 

