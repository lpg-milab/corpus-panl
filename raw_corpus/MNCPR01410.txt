Улаан-Үд Улаанбаатарын хооронд

Нэг. ОЧих замд Улаанбаатараас Улаан-Үд очиход уг нь үдийн хугархай л давхих газар. Даан ч Оросын хил дээр хоёр үдийн хугархай болчих юм. Бичиг баримт шалгаж оруулах газар хүртэл, хаалгач Юра юм уу, Сашагийн зангалтаар хил нэвтрэх зурвасын хооронд хэдэнтээ нааш цааш давхиулаад байхаар цаг явж өгнө. Хөөрхөн мунгинуулах юм, тэдэнд маань хүнд суртал гээч нь жаахан гэхээргүй байна даг аа.
Хил давангуут Хиагт хот ороод явчихна. "Москвич", "Лада" хөлхөж сүр пар гэсэн энэ түүхт сууринд хавар хэдийнэ иржээ. Албан газруудынхаа гаднах хайс доторхи өвгөн хусныхаа толгойн мөчрүүдийг могжийтол сэрмэчихэж. Шат тавьж хөрөөдөж харагдана. Бодвол ингээд хавар болоод зун залгангуут багсайчихаад, цонхоор юм харуулдаггүй юм байлгүй. Гудамжаар хоёр нэгээр хөлхөлдөх дэрчгэр орос жаалуудын энхрий цагаан царай хаврын салхинд халтагначихсан. Шилбүүрэн бүчтэй малгай сахилгагүйхэн тавьчихсан тэдгээр моньднуудын шонхойсон хамар, шилэн цэнхэр нүдэн гунигийн мөргүй харагдана. Хичээлээ тараад явж байгаа бололтой. Нэгнийгээ шоглоцгоогоод л. Охидын үснээс татаад л. Буцан тэдэндээ хөөгдөөд л. Хиагтын ийм нэг үдшийг огтлоод цааш одлоо. Эндхийн арын хөтлийг давахад л зах хязгааргүй их ой руу орчих мэт санагдана. Модтой газраар тэр бүр явж байгаагүй болоод ч тэр юм уу, нэг л их дуусашгүй мод Монголын хилээс цаашхан болмогц ургаж өгсөн юм гэж бодогдох. Их сайхан залуухан ой үргэлжилнэ. Ойн өнгөн хөрсийг хэсэглэн хэсэглэн шатаачихсан нь харлан харагдана. Хавар өдийд хөрсний үхжмэл ургамлыг шатаачихаар шинэ ногоо жигд агаад өнгөлөг сайхан ургадгийг ийн уриншжуулсан юм уу даа. Түрүүхэн миний бодож явсныг батлах мэт хамт яваа Азаа ах "Ертөнцийн ой эндээс эхлэх шиг санагддаг юм. Харамын сэтгэл л байлгүй дээ. Уг нь энэ чинь бидний газар байсан юм шүү дээ" гэж байна. Нээрээ ч тийм л дээ. Энэ хавийн нутаг нэгэн цагийн үл оносон хуваарилалтаар бидний даалингаас гарч одсон болохоор. Энэ мэтийг өгүүлэлдэн басхүү жаахан алжаасхийн явтал цөн түрж, хайлсан мөсөн мэлтэгнээнээс нь цонхийн уйлагнасан мэт байдлыг үзэх Сэлэнгэ мөрөн дээр орж ирлээ. Өргөн Сэлэнгэ урсаж мэлмэрэх өдрөө хүлээн мөсөн хүлэгнээсээ салж ядан санаашрах мэт ээ. Мөрөн дээр мордуулсан уртын урт гүүрээр гараад цааш давхилаа. Хэсэг явтал Энхболд ах бас ярьж байна. "Эрхүүд оюутан байлаа. Энэ хавиас эхлээд арьс тосдог байлаа. Эртхэн нэгнээсээ өрсөөд вагон тосч,хэд гурван арьс самбаачлан аваад, Эрхүүд түрүүлж очиж зараад хөөрхөн мөнгөтэй болдог байлаа" гэж байна. Тарваганы арьс Эрхүүгийн, ер нь Оросын эртхэний оюутнуудад энэ мэт дурсамж үлдээснийг эргэж зарим нь санаж байгаа нь энэ. Бас цаашаа давхиж яваад, нэгэн уужмыг туулбал Галуут нуур цайран зэгэлтэж үзэгдлээ. Тэгээд цаашлан явсаар нар оройхон Улаан-Үдэд орж ирлээ. Үзэгдэх өнгөнөөсөө жаахан гундуухан юм шиг. 
Хоёр. Улаан-Үднээ, амьдралын аяс байдал Бид тус хотноо "Буратия" гэдэг хамгийн том зочид буудалд нь буулаа. Өдгөө зочид буудлууд түлхүүрийн оронд цахилгаан карт хэрэглэдэг болоод бараг хуучирч байгаа. Харин энэ буудлын үүдний эзэгтэй оосортоо хоёр зуун граммын туухай зуусан төмөр түлхүүр өгч байна. Өрөө нэг тиймхэн. Бичил баар энэ тэр байдаггүй ээ. Нэг хоосон хөргөгч байх юм. Ус буцалгагч өөр юу юу байх ёстой билээ, байдаггүй шүү. Дотуур утас хүртэл миний буусан өрөөнд байсангүй. За, хамгийн мууханд нь орж гэж бодоод сайн өрөөгий нь өсгөн сайжруулж бодоод хангалуун үр дүнд хүрэх янзгүй. Гээд яахав, усыг нь уувал ёсыг дага гэгчээр хоёр унтсан даа. Улаан-Үдэд трамвай гэж унаа байна. Хүмүүс пиг суучихсан л харагдана. Аанай л орос машинууд сүлжилдэнэ. Жийп зэрэг тансаг машин нүдний гэм гэхэд болно. Ганц нэг, ганц нэгхэн явж харагдах нь "Пажеро" зэрэг тийм том биш машинууд байх. Хүмүүсийн хувцаслалт энэ тэр бол бага насны явдлыг санагдуулж байна лээ шүү. Хавар, намрын бүдүүн бүдүүн судалтай драпан пальто өмссөн хүн цөөнгүй. Тэгээд тэр пальтоны нь янз маяг, хэв загвар нэг тийм хуучинсаг. Дэлгүүрт бараа юмсын үнэ өндөр. Манайхны хэвшиж нийтлэгжсэн үнэлгээнээс аль ч бараа нь нэг дахин, түүнээс ч илүү үнэтэй юм. Үдэш, хөвгүүд охид лонх лонх пиво барьчихсан байшингийн буланд зогсч байх нь хэвийн л хэрэг бололтой. Манай буудлын тэр хавь бол тиймэрхүү л харагдсан. Ууш зуушийн газруудын хоолны орц, тун нь дундуур дүүрэн. Идээд цадчихнаа, гэхдээ л нэг тийм татуудуухан байдалтай нь анзаарагдана. Аж байдлын аясыг алаг тарлан, цухасхан анзаарахад нэг иймэрхүү байдалтай юм. Баахан удсангүй дээ. Гурав. Гол яриа хийгээд Улаан-Үдийг зорьсны ӨгӨӨж Айлаас эрэхээр авдраа уудал гэж үг бий. Улаан-Үд Улаанбаатар хоёрын хооронд үнэндээ манай танай гэхийн холгүй бөгөөд тэдний авдар манайх, манай авдар тэднийх гэхэд баахан буруудахгүй. Осолгүй хил зааглаж байгаа нь үнэн л дээ. Улаан-Үдийнхээ авдраас авахаар юм бас бидэнд байна аа. Энэ бол замын цагдаагийн ажил алба, хотын тээврийн хэрэгслийн хөдөлгөөнд хамааралтай сэдэв юм. Буриадын маань нийслэлд 150 мянган тээврийн хэрэгсэл байдаг байна. Харин манай нийслэлд их үсрээд л зуун мянган машин бий гэдэг. Хоёр хот эзлэх талбайгаараа бараг адил тэнцүү . Гэтэл манайхаас хагас зуун мянган машин илүүтэй тэр хотод бөглөрөл, гацаа түгжээ үнэндээ алга. Тал хээрт давхиж яваа шиг чөлөөтэй байна, зам талбай. Хотынхоо захад ч, төвд ч. Энд л тэрхүү тодотгон хэлээд байгаа авч сурмаар, Улаанбаатартаа хэрэгжүүлмээр зүйлүүд ажиглагдлаа. Их энгийн л хэвшил дадал л даа. Улаан-Үдийнхэн юуны өмнө хотынхоо дэд бүтцийн, байшин барилгын тархалтыг жигд зохион байгуулжээ. Гэтэл улаанбаатарчууд хотын төв рүү бүхий л байшин барилгаа чигжин барьж байгаа. Улаан-Үдийнхэн улмаар тэрхүү жигд тархан байршуулсан байшин барилгаасаа тээврийн хэрэгслийн зорчих замыг ихэд зайтай, стандарт мөрдлөг болгон барьжээ. Энэ яваандаа замаа тэлэх, уужимшуулах хэтийн төлөвлөлтийг агуулжээ. Харин Улаанбаатарынхан байшингаа замтай яг зэрэгцээ, хаяавч, саад мэтээр зохион бүтээж байгаа. Хот, замын хөдөлгөөний зохион байгуулалт цэгцтэй байх үндсэн зарчим энд биелэлээ олсон нь харагдана. Дараагийн нэг чухал асуудал байна. Энэ бол Улаан-Үд хотын замын хөдөлгөөний зохион байгуулалтыг стандарт норм ба дүрмээр зохицуулан төвхнүүлсэн явдал. Ухаандаа рекламын самбар замын хаана байрласан байх ёстой вэ, уулзвараас, гарцаас хэдэн метрт байшин барилга байх ёстой гэдгийг яс мөрдүүлж, тогтмол хянадаг нь онцгой үр дүнтэй аж. Улаанбаатарт энэ эсрэгээрээ, буруу харуулсан гутал өмссөн хүмүүс зэрэгцэж зогссонтой адил байх ажээ. Улаан-Үдэд микроны тасалбарч Коля "Есдүгээр гудамж орлоо" гэж орилохгүй байна. Нугасандаа чихээд дээр нь шахуу тэгнэж хэвтээд, эхүүн амаа хацарт нь наахгүй байна. Хоёр мянган микро нийтийн тээвэрт зүтгэх агаад оношлогоонд цагтаа ороод, өгөгдсөн үүрэгт цагтаа тээвэрлэх ажлаа гүйцэтгэдэг байна. Хэрэв энэ бүхнийг зөрчвөл, өндөр торгуулиар, монгол мөнгөөр наанадаж 20 мянган төгрөгөөр торгох жишээтэй гэнэ. Улаанбаатарт тасалбарч Баатар "Долоон буудал явъя, хоёр зуу" гэж цуурайттал гуаглаж, нугасандаа хүмүүсийг хэд гурваар нь хунзалж чихээд "Доошоо бөгтий" гэж эхүүн үнэртэй амаар хамаандалдаг. Улаан-Үдэд хорооллын доторхи саармагжуулах замыг хангалттай барьжээ. Ингэснээр машины зорчих маршрут таруужиж, тэр хэрээр төв замын бөөгнөрөл, жолоочдын уур хилэнгийн хэцүүдлээс нэгмөсөн ангижирчээ. Улаанбаатарт ийм саармагжуулах зам бараг үгүй агаад, манай жолоочид нэгэндээ зам тавьж өгөөгүйн үүднээс хоорондоо зодолдох, салаавчилцгаадах энэ тэр бол замын хөдөлгөөний бөөгнөрөх шалтгааны нэг хэсэг, саармагжуулах замгүйн лай ланчгийг үүрч байгаа тодорхой дүр зураг болоод байгаа. Улаан-Үдэд ерөнхий боловсролын сургуулийн сурагчдад жил бүр арван цагийн хичээл ордог байна. Хэрэв энэ хичээл ороогүй сургууль байх аваас Гэгээрлийн яамнаас гэсгээл банга авч, заавал хичээллүүлэх тушаалтай ажээ. Улаанбаатарт ийм зүйл бас үгүй. Түмэн бодис, астраноми орж, түмэн бодис астрономид хүрэх түгээмэл замыг зааж байна. Харин хичээл тараад хэрхэн яаж гэртээ харих замын дүрмийг заахгүй байна. Улаан-Үдэд төв замын голд цагдаа бараг зогсохгүй юм. Энэ хот 160 эргүүлийн машинтай нь ная наяараа ээлжлээд, замын хөдөлгөөн дунд нь хяналтыг хийдэг байна. Үлгэрлэвэл үйлдэл дээр нь, өнхөрч байгаа дугуйн дээр нь хянаад байна. Улаанбаатарт ийм зүйл алга. Үйлдэл дээр нь хянах боломжгүй, өөр дээрээс нь замынхаа голд зогссоор байна. Энд нэг жишээ авъя л даа. Хэт холын юм яриад гэвүүзэй. Австралид замын цагдаагийн цусанд шинжилгээ хийтэл хар тугалгын илэрц байх ёстой хэмжээнээсээ даруй дөрөв дахин их байжээ. Гэтэл Австрали гэдэг чинь юу билээ дээ, тоосгүй гэж толь, тортоггүй гэж шил гэдэг дээ. Ингэхээр манай зам дээр эрээн модоороо "илбэдэж" зогсоо хэдэн цагдаагийн маань энгэр доторхи юу болж байгаа бол гээд бодохоор хэцүү л санагдаж байна. Улаан-Үдэд замын хөдөлгөөнийг байнга хянах пост, компьютер техникжсэн бааз сайн байна шүү. Энэ нь тоноглогдсон машин дотроос хөдөлгөөнд орж байгаа бүх тээврийн хэрэгслийн хөдөлгөөнд бичилт хийж хянах явдал юм. За үүнтэй болчихоор, гэмт хэрэгтэн, хулгайн машин энэ тэрийг олоход даанч хялбарчилгаатай болж байна. Дугаарын нь дэлгэцэд өгөөд товч дарахад бүх мэдээлэл нь дурайчихдаг байна. Үүний үрээр хулгайн машиныг будаж болшгүй нь, хуурамч дугаартай гишгэхгүй нь. Улаанбаатарт байна уу, энэ бүхэн, алга шив дээ. Тохуутай юм шиг байгаа биз. Зэрвэсхэн ганц өдөр сурвалжлан тэмдэглэхэд Улаан-Үд Улаанбаатар хоёрын замын цагдаагийн ажлын талбар, нөхцөл байдал, саад бэрхшээл, дэвшил дэгжлийн ийм зөрүү, ялгаа тод харагдлаа. Улаанбаатарын Замын цагдаагийн газрын хошууч А.Энхболд, яагаав телевизээр гараад байдаг хошууч С.Энхтөр хоёр хийгээд бас бус албаны хүмүүс эдгээртэй танилцаад нэгийг бодож, хоёрыг ухаад ирсэн гэж итгэнэ. Тэд аяллын зорилгыг маш товчдоо "Сайн зүйл боллоо" гэж дүгнэв. Улаан-Үдийн Замын цагдаагийн дарга Аламжа хэмээх залуухан буриад эр "Ядмаад мэнд дамжуулаарай" гэж байна лээ. Байлдаж яваад сумны хэлтэрхийд баруун духандаа шархдаж, хөх сорвитой болсон тэр гүжирмэг сайхан эр манай Улаанбаатарын Замын цагдаагийн дарга Д.Ядамдорж анддаа "Танай хэд ажиллаад буцлаа. Юу үзсэнийг нь асуугаарай" гэсэн үг биз дээ. "Үгэн дотор үг, үхэр дотор гиваан" гэгчээр. Дөрөв.Буцах замд Бид буцахдаа Итгэл ламын сүмээр орсон юм. Энэ бол Буриадыг сүүлийн үед ихээхэн анхаарч, дэлхийн сонорт хүргэж буй сэдвийн эзэн юм. Хэвлэл мэдээллээр нэлээд гарч байсан даа. Занданшсан лам амилах нь, мөд амь орох нь гэлцээд шуугицгаасныг. Тэр ламыг Оросын Буддизмын төв болох Буриадын Улаан-Үдийн баруунтайд байх сүм дуганын цогцолборт залаад тийш очих хүмүүсийн мундахгүй болсон гэлцэнэ. Цогцолборын төв дуганад тэрхүү лам байх агаад, морилж орохын өмнө энэ төвийн хамба ламаас зөвшөөрөл эрдэг аж. Ийн зөвшөөрөл эрэхэд өнөө хамбатан "Архи дарс хэрэглэсэн хүнд тустай биш. Энэ өдөр биш гэхэд хожим бузар нь гардаг. Бузартах магадлал ихтэй" гэх юм. Ингэхээр их ариунлаг болоод нэгэнт сэтгэлд юм бодогдсон хүн бол яавч орохооргүй болчихдог нь ажиглагдлаа. Та бүхэн тус сүмд байх ламын зургийг харж байна. Нэгэн санахад тийш орж ариусч гэгээрмээр ч шиг, бас нэгэн санахад больё, дэмий гэмээр ч юм шиг. Ингээд манай багийнхан буцан довтолгосоор хил гаалийг даваад, мөн зогсолтгүй таван цаг довтолгосоор Улаанбаатартаа ирэв ээ. Улаан-Үдээс Улаанбаатарт ирэхэд уг нь ч шөнийн хугас л байна. Утсан загасны үнэр сэнгэнэсэн машинаас буухад утааны танил үнэр уугьж байгаа юм чинь,хаврын шөнө. 
Б.Золбаяр
