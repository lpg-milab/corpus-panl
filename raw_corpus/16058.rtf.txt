№95(16058)     
1985 оны дөрөвдүгээр    сарын 20.
Тасалдлын өртэй шилжих   ёсгүй

<< Ажлын зохион байгуулалт, гүйцэтгэлийн хяналт шалгалт хангалтгүйгээс жил, улиралд төлөвлөгөөний тасалдлын өртэй шилждэг муу зуршил аж ахуйн практикт үргэлжилж, газар авч байж болохгүй >> гэж МАХН-ын Төв Хороонд саяхан болсон уулзалт дээр нөхөр Ж. Батмөнх зааж хэлсэн юм. Төлөвлөгөөний тасалдлын өртэй шилждэг муу зуршил газар авсан ийм салбарын тоонд мод бэлтгэх, боловсруулах үйлдвэр, аж ахуйн байгууллага орж байна. 

VII таван жилийн төлөвлөгөөний эхний дөрвөн жилийн дүнгээр ой, модны аж үйлдвэрийн салбар нийт бүтээгдэхүүн үйлдвэрлэх, борлуулах болон хөдөлмөрийн бүтээмж дээшлүүлэх зэрэг гол гол төлөвлөгөөг тасалсны дотор, нийт үйлдвэрлэлийн дал гаруй хувийг гүйцэтгэдэг Ой, Модны аж үйлдвэрийн Яамны харьяа үйлдвэр, аж ахуйн газрын 80 гаруй хувь нь зөвхөн өнгөрөгч оноор авч үзэхэд нэгээс зургаан сарын төлөвлөгөө тасалж, 70 шахам хувь нь гол нэр төрлийн бүтээгдэхүүн үйлдвэрлэх даалгаврыг биелүүлээгүй байна. 

МАХН-ын Төв Хорооны удаа дараагийн бүгд хурал дээр шүүмжлэгдсэн боловч энэ яам бүхэл бүхэн таван жилийн эхний дөрөвт төлөвлөгөөний тасалдлын өрөөс салж чадаагүй байна. Одоо үлдээд байгаа ганц жилийн эхний нэг улирал дууслаа. Гэхдээ он гарсаар чармайж үйлдвэрлэлийн жигд ажиллагааны гол чухал хэсэг мод бэлтгэл, тээвэрлэлтийг түргэлүүлэх талаар ахиц гаргаж, энэ оны хоёр, гуравдугаар сард 30 шахам мянган шоометр модыг төлөвлөгөөнөөс давуулан бэлтгэж тээвэрлэж, эхний улирлын нийт бүтээгдэхүүн үйлдвэрлэх төлөвлөгөөг 2.1 хувь давуулж чадсан нь ажлын зохион байгуулалт, гүйцэтгэлийн шалгалтыг зохих ёсоор сайжруулсансан бол түрүүчийн дөрвөн жилд амжилт гаргах бололцоо байсныг гэрчилж байна. 

Ахиц гарч байгаа одоогийн байдалд ч бас л анхаарах зүйл бий бөгөөд бүх газарт үйлдвэрлэлийн даалгаврыг төлөвлөгөөт хугацааны эхний хэсэгт биелүүлэх бололцоог бүрдүүлж, дараагийн сар, улирлын зорилтыг гарцаагүй хангаж чадах нөөц бэлтгэл хийх өнөөгийн зайлшгүй шаардлагатай жишиж үзэхэд тус салбарын олонхи үйлдвэр, аж ахуйн газрын ажиллагаа туйлын хангалтгүй байна. Бараг бүх байгууллага төлөвлөгөө биелүүлж нэлээд ахицтай ажилласан өнгөрөгч гуравдугаар сард мод боловсруулах томоохон үйлдвэрүүдийн 40 шахам хувь нь сарын төлөвлөгөөт ажлын 70 - 80 хувийг сүүлийн хоёр долоо хоногт мэрийж гүйцэтгэжээ. Өмнөх саруудын долоо, арав хоногт ч үйлдвэрүүд жигд биш ажилласнаас нэгэнт үйлдвэрлэсэн бүтээгдэхүүн хэрэглэгчдээ очиж чадахгүй, системийн хэмжээгээр борлуулалтын төлөвлөгөө, чанарын нэгдүгээр ангийн бүтээгдэхүүний үйлдвэрлэл тасалджээ. 

Нэгдүгээр сард арав гаруй үйлдвэр төлөвлөгөө тасалж, оны гарааг явц муутай эхэлсэн тус салбарын зарим үйлдвэр, аж ахуйн газарт жигд ажиллагааны график ноцтой зөрчигдөж байна. Ажлын ийм доголдлын шалтгаан нь үйлдвэрлэлийг газар дээр нь мэдлэгтэй, шуурхай дайчин зохион байгуулан удирдах арга барил дутмаг, ялангуяа төлөвлөгөө биелүүлэх техник, зохион байгуулалтын урьдчилсан арга хэмжээнд хэлбэр төдий хандаж, зүсмэл материал, гуалин нийлүүлэлт тасалдах, машин тоног төхөөрөмж эвдэрч саатах зэрэг зөвхөн өөрсдөөс нь шалтгаалах хариуцлагагүй аж ахуйч биш байдал ноёрхсоор байгаатай холбоотой. Дээрх шалтгаанаар Улаанбаатарын гэр ахуйн болон барилгын модон эдлэлийн үйлдвэр, Хужиртын ой, агнуурын аж ахуй, Бүрэнхааны модны үйлдвэр, Хялганатын мод бэлтгэлийн аж ахуй нэгдүгээр улирлын төлөвлөгөөг тасалсан нь салбарын нийт ажлын үр дун ялангуяа нэр төрлийн төлөвлөгөөний биелэлтэд муугаар нөлөөлжээ. 

Мод бэлтгэх, боловсруулах үйлдвэрийн жигд биш ажиллагаа нь хөдөлмөрчдийн өргөн хэрэгцээт гэр ахуйн төрөл бүрийн эдлэлийн хангамжид хохиролтой төдийгүй их барилгын хэрэгцээт материалыг аж ахуйн гэрээний дагуу хугацаанд нь нийлүүлж чадахгүйд хүргэх давхар давхар уршигтай учир салбарын яамны коллегиос эхлээд орон нутгийн нам, захиргаа, хяналт шалгалтын байгууллагын онцгой анхаарах асуудал мөн. Өнгөрөгч улиралд барилгын хаалга, цонх, зүсмэл, зоргодсон хавтан, цөцгийн тосны торх үйлдвэрлэх нэр төрлийн даалгаврыг таваас хорь гаруй хувь тасалсныг ойрын үед нөхөн гүйцээх талаар үзэгдэхүйц, дорвитой ажил хийж, өөрчлөлт гаргахгүй бол мод боловсруулах үйлдвэрүүдийн хамт олон дараа. улиралд мөн л өртэй шилжихэд хүрнэ гэдгийг хатуу анхаарвал зохино. 

Ой, модны аж үйлдвэрийн салбарын аль ч үйлдвэр, аж ахуйн газарт долоо, арав хоног, сар тутмын жигд ажиллагааг хангах бүрэн боломж байгааг Хөвсгөл, Дундговь, Зүүнхараагийн мод боловсруулах үйлдвэр, Сүхбаатар хотын чүдэнзний үйлдвэр, мод боловсруулах комбинатын тогтвортой амжилт харууллаа. Юуны өмнө мод бэлтгэх, тээвэрлэх, боловсруулах үйлдвэр, аж ахуйн газрын хоорондын ажлын уялдаа холбоог шинэ шатанд гаргаж, машин техник хүрэлцээгүй, материал, түүхий эдийн нөөц хангалтгүй гэх мэтийн үл ялих шалтгаанаар бие биенийнхээ ажлыг саатуулдаг архагшсан зуршлыг нэн даруй арилгаж, аж ахуйн гэрээгээр хүлээсэн үүргээ хугацаанд нь жигд биелүүлж занших хэрэгтэй байна. Ялангуяа мод бэлтгэлийн томоохон аж ахуй бүр бэлтгэсэн модны байнгын нөөцтэй байж, өртөөчилсөн тээврийн аргыг тууштай нэвтрүүлэхийн зэрэгцээ модны үйлдвэр бүхий яам, газрууд жилийн турш хэрэглэх модны тавиас доошгүй хувийг тээвэрлэхэд боломжтой улиралд багтаан татан авч нөөцлөх, бэлтгэл, тээвэр, зүсмэл үйлдвэрлэлийн тэнцвэртэй жигд ажиллагааг тасралтгүй хангахад хуч анхаарлаа дайчлах хэрэгтэй юм. 

Зүсмэл үйлдвэрлэх, боловсруулах үйлдвэр, дамжлагатай хэвийн ажиллагааг нягт уялдуулж, гуалин, хатаасан зүсмэл нөөцлөх ажлыг нарийн тодорхой хуваарь графикийн дагуу гүйцэтгэхэд салбарын үйлдвэрлэлийн нэгжийн инженертехникчид шууд хүлээх үүрэг хариуцлагаа ухамсарлаж, бэлтгэсэн мод, гуалин, үйлдвэрлэсэн зүсмэлийн дамжлага хоорондын хэвийн нөөцийг заавал бий болгож, нэгэнт үйлдвэрлэсэн бүтээгдэхүүнийг шуурхай тээвэрлүүлж, ажлын шат, дамжлага бүрт сахилга, хариуцлагыг өнөөгийн өндөр шаардлагад нийцүүлж сайжруулан жигд ажиллагаагаа хангах хэрэгтэй юм. 

Ой, модны аж үйлдвэрийн салбарт төлөвлөгөөний тасалдлын өртэй шинэ хаван жилд шилжихгүйн төлөө бүх нөөц бололцоогоо дайчлан шийдэмгий арга хэмжээ авах нь Ой, Модны аж үйлдвэрийн Яам, салбарын нийт хамт олны хойшлуулшгүй үүрэг болж байна. 

