Машины оронд нисдэг тэрэг хэрэглэвэл ямар вэ?

Өглөө ажилдаа явах эсвэл өдөр цайндаа гарахад хотын төвийн замууд бөглөрч уур цухал хүргэдэг болоод байгаа. Яарч явахад замын түгжээ ямар их гай болдгийг бүгдээрээ л мэднэ.
Тэгвэл машин унаж замын түгжрэлд уураа барж явснаас хувьдаа онгоцтой байвал ямар вэ. Хүн өөртөө багахан оврын хялбаршуулсан нисдэг тэрэгтэй болчихвол догь оо. Зам дээр машин багширч байхад дээгүүр нь нисээд л дуртай газраа бууж явах цаг болоогүй юм байх даа гэсэн бодол төрнө. Социализмын үед Залуу техникчдийн ордон гэж байлаа. Тэнд инженер, техникийн загвар зохион бүтээгч болох хүсэлтэй хүүхдүүд жижигхэн ч гэлээ нисдэг онгоц, бас машин бүтээдэг байсан юм. Номыг нь үзэж мэргэжлийг нь эзэмшээгүй ч бяцхан жаалуудын бүтээсэн онгоцны эд ангиуд нь яг л жинхэнэ онгоцтойгоо адилхан байдаг байсан билээ. Тэртээ 1965 онд Монголын пионер сурагчдын ордонд анх нисэх загварын дугуйлан байгуулагдаж байсан тэр цагаас хөгжиж эхэлсэн энэ төрлийн спорт нэгэн хэсэг зах зээлийн шуурганд арга буюу завсарласан боловч 1997 онд Монголын нисэх загварын спортын нийгэмлэг дахин байгуулагджээ. Харин энэ сарын 13-17-ны өдрүүдэд Монголын нисэх загварын спортын холбоо МҮОНТ-ийн Шинжлэх ухаан, танин мэдэхүйн редакцитай хамтран Нисэх загварын олон улсын тэмцээн Төв аймгийн Сэргэлэн сумын нутаг дахь Хөшигтийн хөндийд гурав хоногийн турш зохион байгуулах юм байна. Тус тэмцээнд манай улсаас 20 гаруй тамирчид оролцож байгаа бол Японы шигшээ баг, ОХУ-ын шилдэг тамирчид ч ирж өрсөлдөх гэнэ. Энэ тэмцээнээс дэлхийн дэд аварга, хүрэл медальт болон улсынхаа урдаа барьдаг шилдэг тамирчид оролцохоор манай улсыг зорьж буй нь энэхүү тэмцээний нэр хүндийг өргөж байгаа юм байна. Социализмын үеэс хойш сураг алдраад байсан нисэх загварын тэмцээнийг Монголд хоёр дахь жилдээ зохион байгуулж байгаа нь энэ аж. Тэмцээн F1 A буюу планер, F1B (резинэн хөдөлгүүрт) F1C (моторт хөдөлгүүр) төрлөөр F1G (резинэн хөдөлгүүрт) F1H (планер A1) F 1 J (моторт хөдөлгүүр-C 1) HLJ (гараас хөөргөх загвар) төрлөөр олон улсын тэмцээний дүрэм заалтын дагуу болох юм байна. Зохион байгуулагчид Монголынхоо баг тамирчдад маш их найдлага тавьж байгаа гэнэ. Учир нь манай улсад таван удаа зохиогдсон "Робокон" хэмээх олон улсын тэмцээнүүдэд монгол залуус робот зохион бүтээчихээд хээв нэг зогсож байсан. Тэднийг Япон, Америк, Хятадын эрдэмтэн зохион бүтээгчдээс огтхон ч дутахгүй гэдгийг баталж байсан билээ. Энэ жилийн Робоконы төгсгөлийн шатны олон улсын тэмцээн Ази Номхон далайн бүсийн 19 орны 21 баг "Дэлхийн хамгийн өндөр ихэр цамхгийг барьцгаая" нэртэй тэмцээн есдүгээр сарын 10-нд болно гэнэ. Тиймээс манай залуусын техникийн авьяас бусад орныхноос дутахгүй гэдэг нь ойлгомжтой хэрэг ажээ. 
Л.СУРМАА 


