Амьд хөгжмөөр ноёлох "Никитон"-д хоёрдогч, гуравдагч гэсэн сонголт байхгүй

Сүүлийн үед Монголын рок поп урлагт дэлхийн түвшний уран бүтээлийн шинэ уур амьсгалыг бий болгож буй "Никитон" хамтлагийн ахлагч, дуучин Б.Батчулуунтай ярилцлаа.
-"Никитон" хамтлаг шилдэг хөгжимчдөөр бүрэлдэхүүнээ шинэчлээд тэсрэлт хийж байна гэсэн мэдээлэл цацагдсанаас хойш багагүй хугацаа өнгөрлөө. Энэ хооронд юу хийж амжуулав? -Бид шинэ цомог дээр ажиллаж, шинэ дуунуудынхаа клипэнд ороод байгаа. "UBS music video awards" наадмын шилдэг рок клип, бүтээлийн шагналыг авахад "Монгол газар"-ын захирал Ц.Мянганбаяр манай хамтлагийн таван дууг клиптэй болоход тусалж хамтрахаар болсон. Мөн "Шинэ жилийн дуу", "Би чамд хайртай" зэрэг дуу маань удахгүй клиптэй болох байх. Ирэх сарын эхээр цацагдах болно. Түүнчлэн ирэх зун томоохон тоглолт хийхээр төлөвлөөд байна. -Та хамтлагийнхнаа танилцуулаач. Хөгжмийн акулуудыг хэрхэн өөртөө нэгтгэж чадав? -Одоогоор "Никитон" хамтлагт бөмбөрчин Золбоо, соль гитарчин Өөжгий, басс гитарчин Бука, даралтат хөгжимчин Болорхүү, техникч Мөнхөө, менежер Бат-Өлзий, дуучин,төгөлдөр хуурч, хөгжмийн зохиолчоор өөрөө ажиллаж байгаа. Бид үеийн залуус. Нэгдэж чанартай уран бүтээл туурвиж Монголын номер нэг групп байхын төлөө ажиллаж байна. Бидэнд хоёрдогч, гуравдагч гэсэн сонголт байхгүй учраас уран бүтээлдээ түлхүү анхаарч байна. -Өнгөрсөн жилүүдэд "Никитон" хамтлагийн орон зай үгүйлэгдэж байсан. Та үнэнч фэнүүддээ ямар бэлэг барих бодолтой байна? -Ерөнхийдөө бид өмнөхөөсөө илүү чанартай, сайн дуунуудыг хийх уриатай байгаа. Хүмүүст аль болох хурдан хүрдэг дуу гэхээс илүү шинэ, хэн ч бодож төсөөлж байгаагүй уран бүтээл туурвих болно. Манайд 2-3 жилийн өмнөөс зохиолын дуу газар авсан байна. Тиймээс рок поп хөгжмийг зөв гольдролд нь оруулахын төлөө хувь нэмрээ оруулж, бүх талаараа чармайн ажиллана. "Никитон" хамтлаг өмнө нь чанартай уран бүтээл хийж түүнийгээ хүмүүст ойлгуулаад, мэдрүүлээд, байлдан дагуулдаг байсан. Одоо ч энэ чигээрээ хөгжимлөг, дотоод сэтгэлийг хөндсөн аялгуутай, гүнзгий уран бүтээл хийнэ. Хэдийгээр тэр нь хүмүүст хурдан хүрэхгүй байсан ч хамаагүй удаан настай уран бүтээл гаргахын төлөө чармайх болно. -Урлагийн тогоонд чанагдаж, өөрийн гэсэн орон зайгаа эзэлсэн таны хувьд буйраа сэлгэж АНУ явсан. Тухайн үед ямар зорилготой хилийн дээс алхсан бэ? -Америк гэдэг орныг, рок поп хөгжмийн эх орныг очиж үзье, хүмүүс нь ямархуу байдгийг тэгээд ч тухайн улсын нийгэм соёлтой танилцах хүсэл сонирхолтой явсан. Тэнд долоон жил болоод ирлээ. Миний явсан үеийг бодоход Монголын рок поп урлаг төдийгүй Монгол тэр чигтээ өөрчлөгджээ. Уран бүтээлч хүн хүмүүсийн сэтгэхүй, ард түмэн юу хүсэж байгааг судалж, дунд нь явж, мэдэрч байж сайн уран бүтээл хийх ёстой. Долоон жилийн дараа ирээд үүнийг мэдрэхийн тулд нэлээд цаг хугацаа алдаж байна. Зөвхөн чадвар биш сайн уран бүтээл хийхэд залуучууд юу хүсэж байгаа нь чухал юм байна гэдгийг мэдлээ. Энэ мэдрэмжээ одоо л буцааж гольдролд нь оруулж эхэлсэн гэх үү дээ. -Энэ хугацаанд Монголын эстрад урлаг дүрээ хувиргаж амжсан эсэхэд дүгнэлт хийж үзэв үү? -Рок поп урлагийнхны хувьд компьютер хөгжим сайн хөгжсөн. Дээр нь студиуд ч олширсон байх юм. Энэ нь Монголын эдийн засаг сайжирч байгаатай холбоотой болов уу. Харин рок попын хөгжил гэдэг утгаараа бол үзэгчдээ дагасан зогсонги байдалтай болсон ч юм шиг. Хөндлөнгийн нүдээр харахад долоон жилийн дотор Монголын рок поп урлагийг бүр илүү хөгжүүлж болох байсан. Уг нь урлаг гэдэг хүмүүсийг байлдан дагуулж түүгээрээ татах ёстой байтал үзэгчдэдээ тааруулж уран бүтээл туурвиж байгаа нь буруу юм. Энэ бас эдийн засагтай холбоотой байх. Хүмүүсийн дуртай, амархан хүрэх дуунуудыг хийгээд тодорхой хэмжээний мөнгө олж урлаг маань мөнгөний тал руугаа хөгжсөн мэт санагдсан. Энэ нь бас хоёр талтай. Хэдийгээр мөнгөний төлөө уран бүтээл хийхэд тэр хүний уран бүтээлийн хөгжил муудаж хаягдаж байгаа ч амьдрал нь сайхан болох жишээтэй. Уран бүтээлээ бодсон хүмүүсийн хувьд мөнгө дутагдаж амьдрал нь хэцүү байна. Тэгэхээр буруутгах аргагүй юм л даа. -Манай охидын "Эмоушн" хамтлаг, дуучин Минжээ гээд хэд хэдэн уран бүтээлчид Америкт ажиллаж амьдарч байгаа. Тэндээс суралцах, боловсрох боломж урлагийнхны хувьд хэр байгаа бол? -Суралцах боловсрох юм байлгүй л яахав, гэхдээ Америк хурдтай хөгжсөн эдийн засгийн шахалттай орон шүү дээ. Тэнд амьдрахад монгол хүмүүсийн хөрөнгийн бололцоо хавчигдмал санагддаг ч Америкт сурахын хажуугаар заавал ажиллаж мөнгө олох хэрэгтэй болдог. Гэхдээ яваандаа арга нь олдоод амьдрахад амархан сайхан болчихдог юм. Дотооддоо хангалттай авьяастай хүмүүс байгаа болохоор тэднийгээ дээш нь гаргаж баяжуулна уу гэхээс гадны хүмүүсийг баяжуулж мөнгөтэй болгохгүй шүү дээ. Тэгээд ч дотроо арьс өнгөний үзэл хэвээр юм билээ. Унаган англи хэлгүй бол хэцүү. -Та Америкаас өөртөө болон урлагтаа ямар нэг бэлэг авчирсан уу? -Урлагтаа амьд хөгжим дотроо арай өөр хөг аяс авчирсан. Энэ бол олон жил Америкт байсан туршлага болов уу. Тэндхийн хөгжлөөс юу авчирснаа удахгүй гарах шинэ цомог болон дараагийн цомгоосоо мэдрүүлнэ. Яваандаа хүмүүс миний сэтгэхүй хийгээд урлагийн мэдрэмж ямар болсныг анзаарах байх. Америкийн хөгжмийг Монгол тал руу аваачиж дэлхийн түвшинд ойртсон гоё уран бүтээл туурвих болно. Хийснийхээ дараа Монголын урлагт Америкаас авчирсан миний бэлэг гэж хэлнэ. -"Никитон" хамтлагийн анхны уран бүтээлийг одоо ч хүмүүс шимтэн сонсдог? -Хөгжимд класс гэж байдаг. Хэр их чаддаг вэ, хэн нь чадалтай вэ гэдгээр нь түвшин тогтоогоод ангилчихдаг. Энэ утгаараа миний дуунууд мэргэжлийн түвшинд байдаг. Мэргэжлийн түвшинд хийгдсэн уран бүтээл хэзээд үлддэг. Урт настай "Нандин шүтээн" дуу маань өдгөө гурван сар ХИТ-д тэргүүлж байгаа. Таван жилийн дараа ч хүмүүсийн сонсох дуртай дуу байна гэдэгт итгэлтэй байна. Жишээ нь "Янаг цэцэг" дуугаа долдугаар ангидаа хамгийн анх зохиож байсан. Энэ дуу одоо болтол хүмүүсийн сонсох, дуулах дуртай классик хэвээр. Одоо Монголын рок поп хөгжим сонсдог залуучуудын нэг хэсэг нь хөгжмийг гүн гүнзгий ойлгодог сайн уран бүтээл нэхдэг. Мэргэжлийн түвшинд сонсож мэдэрч чаддаг болсон нь олзуурхууштай. Зөвхөн урлаг гэлтгүй ямар ч салбарт юуг ч сайн чанартай хийж чаддаг хүн ямар ч үед бултайж гарна гэдэгт би итгэдэг. Намайг анх ирэхэд Бачкаг одоо сонсдог хүн байхгүй. Үе нь өнгөрсөн гэж байсан. Тэгэхэд би өнөөдрийн рок попынхныг болон амьд хөгжим тоглодог хамтлагуудыг ажигласан. Үнэхээр амьд хөгжим тоглож байгаа хүмүүсийн чадвар надад гүйцэгдэхгүй тасраад алга болж уу, эсвэл над шиг чадвартай 10 хүн гараад ирж үү гэвэл үгүй байсан. Миний класс оршиж л байсан. Тиймээс миний чадвар урьдынхаасаа илүү болсон учраас би зөвхөн багаа бүрдүүлээд шинэ бүтээгдэхүүн гаргахад л болох юм гэдгийг харж байсан. Тиймээс би үүнийгээ хийнэ. "Никитон"-ы хувьд нэг жил л үлдлээ. Жилийн дараа 1996 онд монголчууд "Никитон"-оор амьсгалж байсан шиг тийм үеийг эргүүлж авчирна. Амьд хөгжмөөр бид ноёлох болно. 
Ч.Анна

