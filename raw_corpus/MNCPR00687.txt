Бал дарга миний үгийг дагадаг тийм үе байсан

МАХН-ын Төв хорооны улс төрийн товчооны гишүүн, Намын төв хорооны нарийн бичгийн дарга, АИХ-ын тэргүүлэгчдийн орлогч дарга асан, доктор, профессор С.Жалан-Аажавтай ярилцлаа. Түүний амьдралын нэгээхэн үе нь Монголын шүүх засаглал, хууль зүйн албатай салшгүй холбоотой юм. Өдгөө хууль зүйн яам байгуулагдсаны 85 жилийн ой тохиож байгаа билээ. 
-Таны амьдралын олон жил Төрийн ордонд өнгөрсөн байх аа? -Би Төв хороонд, энэ саарал байшинд олон жил болсон хүн. Улс төрийн товчооны гишүүн долоон хүн л Монголыг удирдаж байлаа шүү дээ. Чиглэл чиглэлээр нь ажил хуваагаад өгчихдөг байсан. Миний ажлын хуваарь бол хуулийн байгууллагуудыг харьяалдаг ухаантай байсан юм. Хуучнаар Ленин клубын хажуугийн жижиг байшинд Шүүх яам, Эрүүлийг хамгаалах яам хамт байсан. Жижигхээн байшинд багтаад болоод л байсан. Одоо яам том том байшиндаа багтахаа больж гэнэ. Яам, тамгын газрууд учиргүй таргалчихаж. Нэмээд л байдаг, нэмээд л байдаг. Хуучин манай Шүүх яамны сайд Пэлжээ гэдэг хүн байсан. Яам ганцхан "Волга" машинтай. Оюутан хэрнээ онгоцны буудал явахад сайдынхаа машиныг гуйдаг байсан. Тэр машин юм бүгдэд л явдаг байлаа. Сүүлд Шүүх яам Сайд нарын зөвлөлийн хуулийн хороо гэж болоод саарал байшинд орсон. Тэнд байхад нь дарга нь би байлаа. Мэдээлэл, радио, телевизийн улсын хорооны даргаар 10-аад жил ажилласан. Тэндээсээ дуудагдаж ирээд саарал байшинд Улс төрийн товчооны гишүүн, Төв хорооны дарга гээч юм болж байлаа. Үүний дараахнаас Шүүх яамаа дахиж байгуулъя. Шүүх яамгүй улс орон гэж байдаггүй гээд дахин байгуулсан. -Та саарал байшинд хэдэн он хүртэл байсан юм бэ? -1956 онд сургууль төгсч ирээд дараа жил хэлтсийн даргаар тэнд ирсэн. Хоёр жилийн дараа Ерөнхий прокурор болсон. Хоёр жилийн дараа биеийн байдлаас болж чөлөө мэдүүлэхэд, саарал байшинд дуудаж хуулийн хорооны даргаар тавьсан. Дараа нь Мэдээлэл, радио, телевизийн улсын хорооны даргаар ажиллаж байгаад буцаж ирээд хөөгдөж туугдах хүртлээ л тэнд ажилласан хүн дээ. -Хэдэн онд хөөгдлөө... -1984 онд. -Та нутаг руугаа явсан байдаг... -Аз болж намайг миний нутагт цөлсөн юм. Тэнд би нэг жил зургаан сар болсон. Намайг ажил хийх эрхгүйгээр хөөсөн юм шүү. Миний сууж байсан байшин гэж жижиг амбаар. Би гуравдугаар сарын 18-нд очсон юм. Их хүйтэн жил. Очиход өвөл нь гал түлээгүй, хаалга нь онгорхой байшин байсан. -Таныг номын санд ажилладаг байсан гэсэн үү? -Ажил хийх эрхгүй шүү дээ. Би номын санд нь их суудаг байсан. Алдархаан чинь анхны нэгдэл. Гурав, дөрвөн сум нийлсэн болохоор номын сан нь их номтой. Хөдөө орос хэл мэддэг хүн төдийлөн байдаггүй хэрнээ Зөвлөлтийн хэвлэлүүдийг их захидаг. Орос ном ихтэй. Зөвлөлтийн сонгодог зохиолуудтай. Би номын санд нь хэвлэл, орос ном л уншиж сууна. Драйзерын 20 гаруй ботийг тэнд л гүйцээсэн. Ном уншихаас өөр хийх ажил байхгүй. Нутгийн ардууд намайг улаан эсэргүү хүрээд ирлээ гэж бодохгүй, их сайхан хүлээж авсан. -Ажил хийхгүй яаж амьдралаа болгож байсан юм бэ? -Намайг 340 төгрөгийн тэтгэвэртэйгээр хөөсөн. Тусгай тэтгэвэр гэдгийг нь хассан. Би ердийн тэтгэвэртэй гарах юм бол 800 гаруй төгрөг байх байсан. Гэтэл дээд газраас тэнгэр дуугарч, Жалан-Аажавт өндөр тэтгэвэр тогтоож болохгүй. Хамгийн бага цалин авч байсан тэр хэмжээгээр нь тогтоож өг гэсэн зарлиг буулгасан байдаг. Тэр тэтгэврээрээ л амьдарна. -Гэрээрээ явсан биз дээ? -Талийгаач хөгшин маань ирж очдог байсан л даа. Уг нь манайхыг бүгдийг нь хөөсөн юм. Байр хураасан. Охин Их сургуульд багшилдаг байсныг ажил дээрээс нь хөөсөн. Ямар тэд гэм хийсэн биш. Тэр үед юм хямд байсан. Нутгийн ардууд намайг тэжээж байсан даа. Худгаас ус авахад залуус нь аваад ирнэ, цайны сүү, таргаар тасалдаггүй байсан. Хоолны мах авчраад өгнө. Нутгийнхан маань надаас эсэргүү юм гэж зугтаагүй. -Таныг намын эсэргүү гэж цөлсөн гэдэг. Үнэхээр цөлөгдөх ямар шалтгаан байв? -1972 онд би төрийн талаас АИХ-ын тэргүүлэгчдийн орлогч дарга байсан хүн. Намын талаас Улс төрийн товчооны гишүүн, Төв хорооны нарийн бичгийн дарга байсан. Даалгасан ажлыг чадан ядан хийх гэж зүтгэж л явсан. Ажилдаа алдаа хийсэн, дутагдал доголдол гаргасан гэсэн юм ерөөсөө гараагүй юм шүү. Би өөрөө хуульч хүн болохоор биеэ яаж авч явахаа гадарладаг хүн. Ялангуяа хууль зөрчихөөс их айдаг. Шоронд орохоос их айна. Одоо ч айхаа байсан юм шиг байна. Дандаа биш ч гэсэн гажуудал социализмын үед байсан юм. Миний хувьд зарим нэг боловсон хүчний асуудлын талаар санал нийлдэггүй байсан. Хүн юу гэж л хэлнэ, за гээд дагадаггүй, өөрийн үзэл бодолтой явсны минь шан юм уу даа. Буруу зүйлийг буруу гээд хэлчихдэг, өөрийн үзэл бодлоо хамгаалах гэж зүтгэдэг байлаа. Эдгээрийн дотроос Монголын эмэгтэйчүүдийн болон МЗХ-ны дарга, төрийн шагналт С.Удвалыг ажлаас нь хал гэж Ю.Цэдэнбал даргын гэргий Филатова хэлдэг юм. Ноёны хатан шүү дээ. С.Удвал бол Монголын эмэгтэйчүүдийн од болж явсан хүн дээ. Авьяас билэгтэй дэлхийд нэртэй том зохиолч. Хариуд нь "Би үүнийг мэдэхгүй ээ. Удвалыг Чойбалсангийн үед энэ ажилд нь тавьсан. Үүнийг Улс төрийн товчоогоор шийддэг ажил гэлээ. Авгай бид хоёр түүнээс болж түнжин хагарахгүй юу. Бас нэг удаа авгай намайг дуудлаа. Академич Ширэндэвийн тухай "Хангайн хүү" гэсэн ном гарсан юм. Орос хүн бичсэн ном. "Цэдэнбалын тухай ийм ном гараагүй байхад Ширэндэвийн тухай ийм ном гарсан байна. Үүнийг устга" гэлээ. "Энэ чинь болдоггүй хэрэг. Тэгээд ч гадаадын хүн бичсэн байна. Зохиогчийн эрх гэж бий. Ерөөсөө хүний бичсэн номыг устгана гэж байж болдоггүй зүйл. Хүн нь муу байж болно. Ном устгаж болохгүй. Би ерөөсөө ном хэвлэлийн асуудал хариуцдаггүй" гэчихлээ. Уурлаад хашгичаад эхэлсэн. -Энэ л намын эсэргүү болгочихов уу? -Дараа нь нэг явдал боллоо. Үйлдвэрчний эвлэлийн төв зөвлөлийн дарга Г.Очирбат гэж хүн байлаа. Ломоносовын их сургуулийн орос хэлний ангийг дүүргэсэн манай том сэхээтэн. Тэгэхэд Үйлдвэрчний эвлэлийн их хурал маргааш болох гэж байсан юм. Гэтэл авгай "Би хойноос нэг сайн хүн олж ирсэн. Очирбатыг ажлаас нь хал, Орос хэл мэдэхгүй, телеграф бичиж чадахгүй хүн юм" гэж тууж байна. "Битгий худлаа хэлээд бай, дарга минь. Ломоносовын их сургуулийг төгссөн. Телеграф байтугай ном бичдэг хүн. Надаас толгой илүү хэлний мэдлэгтэй. Та самуурч байна. Тэр ажлыг би хийж чадахгүй" гэлээ. Авгай өөрөө Очирбаттай таарамж муутай байсан. Эвлэлийн төв хорооны конторт очоод суучихсан, эзлээд авчихсан шахуу байхгүй юу. Гэхдээ муу данстай тэр шар авгай чинь их ажил хөөцөлдөж байсан юм аа. Том хүний хатан учраас ажил их амархан бүтнэ. Олон улсын хүүхдийн зуслан бариад дуусч байхдаа авгай бүх дарга, сайд нарыг дуудаж аваачаад мөнгөний тусламж дэмжлэг үзүүлээч гэсэн. Хүүхдэд зориулсан тийм зүйл ярьж байхад бид баяртай байсан. Үнэхээр сайхан барьсан юм шүү дээ. Авгай давхиж очоод л муухан барьсан байвал буулгаад, цонхыг нь хага хага цохиод л, хаалгыг нь авч хаяад дахиад бариулдаг байсан. Тэгж сайн барилга барьсан юм. -Тэгэхэд нь хэр мөнгө цугласан юм бэ? -Тэгэхэд Очирбат гурван сая төгрөг өгсөн юм. Үйлдвэрчний байгууллага их баян шүү дээ. Тэр үеийн гурван сая мөнгө л дөө. Хүмүүс алга ташаад сүйд. Дараа нь аж үйлдвэрийн яамны сайд Дамдин дөрвөн сая төгрөг өгнөө гэж байна. Тэр олон үйлдвэрийг даргалж байсан хүн яаж дутахав. Ер нь авгай Очирбатад нөлөөлөх гэж их оролддог байсан. Манай хүн их биеэ даасан, өөрийн гэсэн үзэл бодолтой, хөндлөнгийн хүн хөтлөгдөөд явдаггүй нь авгайд таалагддаггүй байж. Гай болж тэр үед хойно авгайг очиход Элчин сайдын яаманд ажиллаж байсан Лувсанцэрэн гэдэг хүн их хов ярьсан байдаг юм. Бурхан минь, тэр хүн одоо өөд болсон. Бал дарга "Чи өнөө орой хуралдаж, Очирбатын оронд Лувсанцэрэнг тавь" гэлээ. Дарга ингэж байхад биелүүлэхээс өөр арга байхгүй. Орой нь бүгд хурал хийж ямар ч тайлбаргүйгээр Очирбатыг сольж, Лувсанцэрэнг томилсон. Сүүлд Ардын хяналтын хорооны дарга Моломыг соль гэлээ. -Ямар шалтгаанаар... -Манай дарга нар дээгүүрээ их хөгшрөөд ажил явахаа болилоо гэж байна. Бидэнд хандсан үг л дээ. Тэгээд л халчихлаа. Нэг өдөр сууж байтал Бүгд хурал маргааш болно гэлээ. Уг нь бүгд хурал болох эсэх нь надаар дамждаг байхгүй юу. Хурлын бүх арга хэмжээг би зохион байгуулдаг. Гэтэл би мэдээгүй байдаг. Бишдэж байгааг ойлголоо. Гэтэл Цэдэнбал дарга дуудаж байна. Ортол "Дээгүүр албан тушаалын нэлээд хүнийг халчихлаа. Үүнийг авгай бид хоёрыг л хийгээд байна гэж гадуур шуугиж байна. Удвал, Ширэндэв, Молом, Очирбат чинь бүгдээрээ чиний харьяа газрын улсууд биз дээ" гэж байна. "Би энэ хүмүүсийг хална гэж нэг ч үг унагаагүй. Надад хамаагүй" гэв. "Үгүй ээ, үгүй. Тэр хамаагүй. Авгай бид хоёрын талаар сэхээтнүүд их ярьж байна. Чи одоо 60 хүрэх гэж байна. Чамайг харж үзнээ, тэтгэврийг чинь сайн тогтоож өгнө. Элчингээр явуулна" гэж байна. -Та юу гэв? -Би ер нь чөлөө их гуйдаг байсан л даа. Саарал байшинд байхдаа хүртэл би цагаар багшилдаг байсан. Багшлах их дуртай. "Намайг Төв хорооны дарга болгоё гэж байхад чадахгүй гэж хэлээд бөгсөөрөө ухарч гарч байсан. Чөлөөлөөд тавьчихъя гэж байгаа бол танд баяр хүргэе" гэж хэлээд гарсан. Энэ чинь долдугаар сар шүү дээ. Маргааш нь бүгд хурлаар өөрөө саналаа өгсөн учраас чөлөөлье гэсэн. Ингээд л болчих юм байх гэж бодсон чинь намар нь Төв хорооны гишүүнээс гаргасан. Сониноос мэдээг нь уншлаа. Болохоо байж байгаа юм байна даа гэж хөгшин бид хоёр ярьж суулаа. Арванхоёрдугаар сард шөнийн 12 цагийн үед Төв хорооноос дуудаж байна. Намын хянан шалгах хорооны дарга, Улс төрийн товчооны Бугын Дэжид гэж хүн байсан. Хурал хийхээр бэлдчихэж. Тэгээд намайг "Чи чинь намын эсрэг бүлгийн онцгой нөлөө бүхий толгойлогчийн нэг байсан юм байна шүү. Чи Цэдэнбалыг авч хаяад оронд нь өөрөө болох гэж байсан нь баримтаар тогтоогдсон. Одоо чамайг намаас хөөлөө. Чи олон үг ярих хэрэггүй.Төрийн эсрэг гэмт хэрэгт хөөн хэлэлцэх хугацаа байдаггүйг мэдэж байна уу" гэхээр нь "Битгий хуцаад бай" гэчихлээ. -Хөөн хэлэлцэх хугацаа байдаггүй гэдэг нь юу гэсэн үг вэ? -Шууд л панхийлгэдэг байхгүй юу. Цөлөгдөх үндсэн шалтгаан маань ердөө л энэ. Үүний нөгөө талаас нь би нэг тайлбар хэлье л дээ. Цэдэнбал даргыг бид хүндэтгэдэг байсан. Монголын ард түмний дунд маш нэр хүндтэй хүн байлаа. Эх орон, ард түмнийхээ төлөө өөрийгөө бүрэн зориулсан, золиосолж ажиллаж байсан. Ажил хийнэ, ном уншина. Сүүлийн үед нас нь 70 хүрэхийн хэрд элий балайдуу болчихсон юм. Юм амархан мартдаг, хамт ажиллаж байгаа хүмүүсээ харддаг болчихсон. Бид хоёр юм яриад гарлаа гэхэд би эргэж ороод асуухад огт санадаггүй байсан. Цэдэнбалын тийм болчихсоныг нь ашиглаж, Бугын Дэжид, Ламжав гэдэг хоёр хүн олон шилдэг боловсон хүчнийг цааш нь харуулсан даа. Хэлмэгдүүлсэн, ажлаас нь халсан. Олон хүн мэдэх учраас би ярьж байгаа юм. Төмөр-Очирын хэрэг гээд л олон хүнийг дагалдуулж хэлмэгдүүлсэн. Дараа нь намын эсрэг бүлэг гээд Лоохууз, Нямбуу, Сүрмаажав нарыг холбосон. 20-иод жилийн дараа намайгаа нэмчихэж байгаа юм. Нэмэхдээ бүр онцгой нөлөө бүхий толгойлогч гэдэг. -Б.Дэжид гуайтай та өмнө нь хэр харилцаатай байсан юм бэ? -Өмнө нь ажлын шугамаар дуудаж үүрэг даалгавар өгдөг, шаардлага тавьдаг л байсан. Намын бүгд хурал болох гэж байсан юм. Үүгээр Төв хорооны гишүүдийг сонгоно. Би хурлын хамаг ажлыг зохицуулна. Хурлын өмнөх өдөр дарга "Улс төрийн товчооны гишүүнээс Лууяагаа гарганаа гэж байна. Лувсанравдан гэж хүн байсан, түүнийг хэлж байгаа хэрэг. Хүүхэн шуухны хэрэгт холбогдоод болж өгөхгүй юм" гэж байна. "Хүүхэнд дургүй эр хүн байдаг юм уу" гэлээ. (Бал даргад өөрийнх нь сул талыг хэлэхэд, миний үгийг сонсдог, дагадаг, зөвлөдөг тийм үе байсийм.) Оронд нь Аюулаас хамгаалахын сайд Дэжидийг тавина гэнэ. "Улс төрийн товчоонд нэг тагнуул орж ирэх нь. Берия гэсэн үг шүү дээ" гэлээ. "Берия бол империализмын тагнуул байсан. Дэжид бол юм үнэрлэхдээ зүгээр юм билээ" гэж байна. "Цаадах чинь малын бөгс рүү тарьж явснаас биш улс төрийн боловсрол байхгүй хүн. Би санал өгөхгүй" гэсэн. "Тавина тавина, өөр арга алга" гэсэн. Энэ яриаг Дэжид дуулчихаж. Ер нь дор нь дуулах хүн. Намайг хэлмэгдүүлэх ажлыг маш идэвхтэйгээр хийсэн хүн бол Дэжид. -Та сүүлд Дэжидтэйгээ уулзаж байв уу? -Сүүлд тойрон хүрээлэгчдийн хэргийг Бүгд хурлаар оруулахын өмнө Дээд шүүхийн дарга биднийг хүлээж авсан. Хэлмэгдэж явснаараа би ярина, та нар сонс гээд би 30-аад минут ярилаа. Дээд шүүхийн дарга "Би ойлголоо. Таны ярьсныг бичиж авсан. Бүгд хурал дээр таны бичлэгийг сонсгоно" гэлээ. Хүмүүс ч босоод алга ташиж байна. Эсэргүү Жалан-Аажавыг Жалан-Аажав дарга сайхан ярилаа гэцгээж байна. Хамгийн сүүлд Дэжид босч ирээд "Жалан-Аажав дарга хуульч хүн учраас сайхан ярилаа даа. Тойрон хүрээлэгчдийн хэрэг гэж ёстой байхгүй. Биднийг хоёр жил зовоолоо доо" гээд надтай гар барих гээд ирэхээр нь "Би хүнтэй хонзон санадаггүй. Гэхдээ чиний гар бузар. Чи энэ гараар их нүгэл хийсэн шүү" гээд буцаасан. -Энэ чинь хэдэн он бэ? -Тойрон хүрээлэгчдийн хэргийг 1997 онд шийдсэн санагдаж байна. -Тийм өндөр албан тушаалаас гэнэт буугаад, цөлөгдөхөөр сэтгэл санаа гэж навс унана биз дээ? -Тэр тийм сайхан юм биш. Хамгийн муухай юм бол хийгээгүй хэргийнхээ төлөө хүнд гүтгүүлэх. Хэний ч гэсэн хичээж явмаар юм бол хүн гүтгэхгүй, хүний муу үзэхгүй байхыг л бодох хэрэгтэй. Ямар юмны намын эсрэг бүлэг байхав дээ. Хуулийнхаа ёсоор бол Шүүхийн тогтоолоор нутаг заадаг. Намайг шүүхийн тогтоолгүйгээр нутаг заасан. -Хугацаа нь нэг жил хагас байсан юм уу? -Хугацаагүй. Нэг жил зургаан сар гаруйн дараа юм даа. Хийсэн хэрэггүй мөртөө шүүхийн шийдвэргүйгээр энд хоригдох нь юу билээ гээд хот явлаа. Хөгшиндөө ойр зуурын хэрэгтэй, чухал гэсэн юмаа хоёр чемоданд хий. Хоёулаа буцна. Би ялтан биш гээд сумын намын даргаас гуйж байгаад зам явах бичиж авлаа. Уг нь дуулгахгүйгээр Жалан-Аажавын Алдархааны төвөөс хааш нь ч гаргахгүй шүү гэдэг үүрэг дээрээс өгсөн юм билээ. Ирээд саарал байшин руу эхнэр бид хоёр өргөдөл бичээд байсан. Хийсэн хэрэг байхгүй ээ. Шүүхээр шалгуулна гэж. Нийлээд 100-гаад хуудас өргөдөл бичсэн байдаг юм. Охин ажилгүй, орон гэргүй. Тэр үед юм хямдхан байсан тулдаа л болж байсан. -Ингээд л та буцаагүй юм уу? -Ядаж Дарханд ирье гэж хүртэл бичиж байсан. Манай хөгшний дүү нар нь Төв аймгийн Алтанбулагт байсан юм. Аргаа бараад эмнэлэгт ойрхон тэнд очъё гэж бичлээ. Ирээд хэд хонож байтал Алтанбулагт бүрмөсөн шилжиж ирэхийг зөвшөөрлөө гэсэн. Үүнийг сонсоод хөгшин бид хоёр их баярласан даа. Хэрэв тэгж ирээгүй бол намайг тэнд нь мартчих байсан. -Та одоо юу хийж байна даа? -Би одоо Хууль зүйн дээд сургуулийн зөвлөх профессор. Насан туршдаа ийм ажил хийнэ. Намайг тэндээс хэн ч халахгүй. Их эрх дархтай хүн байхгүй юу, би. -Та одоо намын удирдлагуудтайгаа холбоо харилцаатай байдаг уу? -Хүмүүс надаас асуудаг л юм, нам чинь таныг хог дээр гаргаж хаячихсан байхад юундаа өмөөрдөг юм. Толгой чинь эргэчихэв үү гэж. Би хуулийн хүн. Алив үйлдлийг хийсэн тодорхой субъекттэй нь авч үздэг юм. Намайг Б.Дэжид, Ламзав нар л хов хутгаж хөөсөн болохоос биш бусад нь хамаагүй шүү дээ. Цэдэнбал даргын хувьд 70-аад оны үед бие нь муудсан гэж би түрүүн хэлсэн. Ямар сайндаа л сүүлд, Жалан-Аажав чинь Солонгост Элчингээр сууж байгаа билүү гэж туслахаасаа асуухав дээ. -Хэрэв тийм мартамхай, бие нь муудсан юм бол ажлыг нь өөрчлөх боломж байгаагүй юм уу? -Бүрэн боломж байсан. Улс төрийн товчооны хийсэн том алдаа бол 70-аад оны үед бид өөрсдөө санаачлаад ажлаас нь чөлөөлөх байсан юм. Бал дарга өөрөө жил бүр Орост очиж амардаг байсан. Бид ч хэлдэг байсан, эх орондоо амарч байгаач гэж. -Та тухайн үед Хууль зүйн яамны дарга байсан хүн. Одоогийн гарч байгаа шинэ хуулиудын талаар ямар бодолтой явдаг вэ? -Хуулийг түүхий сүүний шахсан бяслаг шиг батлах ёстой. Хууль батлах ажлыг боловсронгуй болгох хэрэгтэй байна. Иймгүйгээс олигтой хууль гарахгүй байна. Хадгаламж зээлийн хоршоо, СӨХ-ны хууль гээд хөгийн юмнууд байна. Уншиж үзсэн. Одоо улс төр, бизнесийн бүлэглэлүүд өөрт ашигтай хууль гаргаж байна. Сайн төртэй, сайн хууль цаазтай болохгүй бол Монгол Улс хөгжихгүй, өнөөдрийнхөө энэ байдлаас гарахгүй. Хууль зөрчсөн хэнийг ч адилхан шийтгэж байх ёстой шүү. Шинэ хуулийг Хууль зүйн яамны визгүйгээр УИХ руу бүү шагайлгаач гэж би Нямдоржийг сайд байхад нь хэлж байсан. Хэн дуртай нь хуулийн төсөл санаачлаад бариад гүйдгийг болиулах хэрэгтэй. Үүний тулд Хууль зүйн яаманд хууль боловсруулах маш том лаборатори бий болгох хэрэгтэй байгаа юм. -Та дурсамжийн номоо бичиж байна уу? -"Туулсан замнал, төрсөн бодол" нэртэй дурсамжийн ном гарсан байгаа. Одоо өөрийнхөө намтрыг  ямар ч улс төргүйгээр, байгаагаар нь бичиж хэдэн хүүхдэдээ үлдээе гээд бичиж эхэлчихсэн байгаа. 
Д.Оюунтуяа
