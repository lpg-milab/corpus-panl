Улс төр дэх өшөө авалт

УИХ-ын гишүүн Б.Мөнхтуяа Ерөнхий сайдад асуулга тавьжээ. Асуулгадаа Хятадаас өндөр үнээр вагон авч төмрийн хүдэр урагшаа зөөвөрлөн гаргаж буй талаар Орос-Монголын хамтарсан УБТЗ-ын өнөөдрийн удирдлагын талаар нэлээд ноцтой баримт дэлгэсэн байна.
Асуулгынхаа бүх материалыг эрхэм гишүүн өөрийн эрхлэн гаргадаг зарим сониндоо цувралаар нийтэлж, интернэтээр цацжээ. Нийслэлийн Баянгол дүүрэг, төмөр замчдын тосгон болох 63 дугаар тойргоос УИХ-д орж ирсэн энэ эмэгтэй сонгогчдынхоо хүсэлтээр, тэднийхээ "эрх ашиг"-ийг хамгаалан цухалдаж байна уу гэж асуулгыг сонссон хэн ч бодно. Гэтэл тиймгүй, сонгогчдын хүсэлт биш, улс төрийн захиалга бололтой. Төмөр замаар оролдох болсон шалтаг шалтгаан нь хүнийхээ нэр хүндтэйгээ адил өчүүхэн аж. УИХ -ын 2008 оны ээлжит сонгууль ойртож, эрхэм гишүүнд тойрог олдохгүй байгаа юм байна. 1996 оноос хойш Баянголын Ардчилсан намыг 1996 оноос хойш загалмайлж, одоогийн Ерөнхийлөгч Н.Энхбаяртай эн тэнцүүгээр ялалт булаацалдаж явсан С.Эрдэнэ 2004 онд М.Энхсайханы шахалтаар энэ эмэгтэйд тойрог гаргаж нэр дэвшүүлэн УИХ-ын гишүүн болгосон. Үүнийгээ өөрөө сүрхийдээ болчихсон юм шиг дөрвөн жилд тойрогтоо ганц ч ажиллаагүй, намтайгаа ямар ч холбоогүй явсан Б.Мөнхтуяа одоо буцаад ямар нүүрээрээ энд ирэх вэ гэдэгт АН-ын өнөөгийн удирдлага хариу олсонгүй. Олоогүй учраас түүний оронд "Сентоза" ХХК-ийн захирал С.Одонтуяаг дэвшүүлэх гэж өнгөрсөн жилээс нэлээд их ажиллажээ. Гэтэл гай болж С.Одонтуяагийн нөхөр Өлзийбүрэн гэгч залуу нь В.Отгондэмбэрэлийн хамсаатан болж таарав. Монгол өчүүхэн байгаа биз. Харгана хулгана, ноос яадаг билээ гэгчийн үлгэрээр энэ бохир тоглоомын дараагийн тоглогч, буюу ашиглагч эдүгээ гарч иржээ. Энэ бол эрхэм гишүүн Р.Раш. Түүний амьдралд тохиолдсон хамгийн эмгэнэлт үйл явдал нь УИХ-д сонгогдсон явдал байсан. Тэрбээр 14 жил УБТЗ гэгч "Эрдэнэт"-ийн дараа орох хамтарсан аж ахуйг удирдахдаа хувийн амьдралаа "подхийтэл" өөд татаж "хувьсгалын" буюу төмөр замын ажлыг "пүлхийтэл" доош нурааж, 60-70-аад онтой нь царцааж орхисон. УИХ-д сонгогдоод явахдаа Япон улсаас авсан 100 гаруй сая ам.долларын зээлийн өртэй нь хүлээлгэн өгсөн. Зөөлөн суудлаасаа ховхрох тун ч дургүй байсан Р.Рашийг МАХН-ынхан хуучин аргаар буюу "дэвшүүлэн зайлуулж" чадсанаар 2004 оноос УБТЗ амилах анхны боломж гарч төмөр замын хаалгыг нээж, цонхыг нь онгойлгож цэвэр агаар орууллаа. Харамсалтай нь, монголчуудын мах цусанд нь байх бие биеэ хүлээн зөвшөөрч чаддаггүй, эв нэгдэлгүй байдал ийнхүү хамтарсан байгууллагын удирдлагад орос хүнийг томилуулахад хүргэсэн билээ. Талийгаач В.Магдай хэдийгээр ааш араншин, ажлын арга барилын хувьд шүүмжлэлд өртөхүйц хүн байсан ч нэгэнт эмгэнэлтэйгээр нас нөгчсөн, тэгээд ч бурхан болсон хүнийг муу хэлдэггүй монгол заншлаа хүндэтгэн тэр хүний удирдлагын үеийн үйл ажиллагааны дутагдлыг дурдах нь илүүц. Гэхдээ зайлшгүй хүлээн зөвшөөрөх ёстой нэг зүйл бий. Тэр бол тус байгууллагад гарсан шинэчлэл. Үнэхээр УБТЗ-д вагоны паркийн шинэчлэлээс эхлээд боловсон хүчний, эдийн засгийн хөгжлийн, хөрөнгө оруулалтын тээвэрлэлтийн бодлогын шинэчлэл хийх алхмыг тэр хүн эхлүүлсэн. Аливаа шинэчлэл хуучин бүтцийг эвдэж өөрчлөлтийг дагуулдаг. Энэхүү хуучин бүтцэд өртөгсөд өөрсдийгөө авч үлдэхийн төлөө багагүй тэмцсэн. Түүнийг хүний мөс чанараар тун маруухан гэх н.Халтар тэргүүтэй бүлэг толгойлжээ. Энэ бүлгийн өширхөх болсон шалтгаан бас л жижигхэн юмнаас үүдэлтэй гэж салбарынхан нь хэлдэг. Энд онцлон хэлэхэд Р.Раш УИХ-ын гишүүн болох, болсныхоо дараа Төрийн ордон дахь албан тасалгааны засвар, тохижилтоос эхлээд, тойрогтоо ажиллах бүх зардлаа төмөр замаар гаргуулан байжээ. Түүний дураар авирлалтыг зогсоосон хүн бол ертөнцийн мөнх бусыг үзүүлсэн В.Магдай дарга байв. Тэрбээр Р.Рашид хандан гаргасан албан бичигтээ "Танд 300 сая төгрөг УБТЗ-аас гаргажээ. Таны унаж байгаа жийп машинаас авахуулаад тойрог руу чинь явдаг машины бензиний мөнгийг бид төлж ирсэн. Харин үүнээс хойш хариуцахгүй болохыг мэдэгдье" хэмээжээ. Дээр дурдсан мөнгө зөвхөн сонгуулийн дараа төмөр замаас гарсан хэрэг шүү дээ. Сонгуулийн үеэр хэдийг зарцуулсан нь бүү мэд. Энэ бичгийг хүлээн авсны дараа Р.Раш матаас бичих ажлаа эхэлсэн аж. Албан бичиг хүлээж авсан Р.Рашийн цээжний хөндий хонзонгоор дүүрч, өш авах төлөвлөгөөгөө боловсруулж эхэлсэн гэх. Зуурдаар өнгөрсөн орос даргын дараа шинэ даргын суудлын төлөөх тэмцэл босч ирсэн. Үүнд улайрсан н.Халтарын бүлгийнхэн тус байгууллагын ажлыг хагас жил гацаав. Энэ үед Б.Мөнхтуяа гишүүний Ерөнхий сайдад тавьсан асуулгын төсөл төрийн бус Төмөр замын саарал ордонд мэндэлж байсан юм байна. Төмөр замын Удирдах зөвлөлийн Оросын тал залхсандаа дахиад л орос дарга тохоон томилохын даваан дээр аргагүйн эрхэнд өнөөдөр өөрийнхөө үйлээр шаварт уначихаад яваа В.Отгондэмбэрэлийг үүрэг гүйцэтгэгчээс жинхэлжээ. Гэтэл тэжээсэн бяруу тэрэг эвдэж В.Отгондэмбэрэл өөрийг нь өдий зэргийн дарга болгосон Р.Рашид ар нуруугаа харуулав. Энэ үеэс, улс төрийн карьер нь дуусах тал руугаа хэлбийчихсэн Р.Раш сэтгэл гундуу явах болсон бололтой. Гэтэл нар гэнэт гарч Р.Раш нэг л өдөр МАХН-ын Удирдах зөвлөлийн гишүүн, Зам тээвэр, аялал жуулчлалын сайдаар тохоон томилогдож нөхцөл байдлыг 180 хэм эргүүлэн давхар мэх хийх ч боломжтой болов. Улс төрд мөнгөөр зодож, эрүүл хүний тархинд орохгүй сонин этгээд юм сонгогчдодоо амлаж, жишээ нь, олон хүнийг байранд оруулна гэж хуурсан УИХ-ын гишүүн Б.Мөнхтуяаг урхидах, бүлэглэлдээ элсүүлэх арга Р.Раш, Халтар нарын толгойд харвав. Ингэж тэд урьд нь бэлэн болгосон санал асуулгын төслөө түүний нэрээр Ерөнхий сайдад хаяглалаа. М.Энхсайхан АН-ын дарга байхдаа 2004 оны сонгуулийн өмнөхөн БНХАУ-д айлчлах бүрэлдэхүүндээ Б.Мөнхтуяаг дагуулж явсан. Тэр эмэгтэй их л бийлэгжүү загнаж АН-ын байрыг үнэгүй засч, М.Энхсайханд мөнгө хаяж, тэр айлчлалын бүрэлдэхүүнд багтжээ. Ингэх нь цаанаа маш учир жанцантай байв. Түүнээс хойш тун удалгүй Хятадад Б.Мөнхтуяа барилгын чулууны үйлдвэр байгуулж анх удаа монголчууд гадаад улсын нутаг дэвсгэрт 100 хувийн хөрөнгө оруулалтаар үйлдвэр байгуулав хэмээн рекламдсаныг уншигчид санаж байгаа байх. Хожим нь тэр үйлдвэрийн жинхэнэ эзэд нь туркууд болж, тэд зөвшөөрлөө авч чадахгүй байсан учир Б.Мөнхтуяагийн нэрийг зээлдэж түүнд ихээхэн хэмжээний мөнгө өгсөн гэсэн яриа ч байдаг. Ямар ч байтугай түүнийг УИХ-ын Аюулгүй байдал, гадаад бодлогын байнгын хорооны даргаар сонгогдоход хашир туршлагатай, асар нэр хүндтэй Р.Гончигдоржийг түүнээс өөр хүнээр солих боломж АН-д олдоогүй юм байх даа гэж улс төрийн хүрээнийхэн хэлж байсан. Юутай ч түүнд хамгийн түрүүнд баяр хүргэхээр бараалхсан хүмүүс бол Хятадын элчингийнхэн байв. Бид нэг иймэрхүү төрийн түшээдтэй явж байна. Эргээд Р.Рашийн түүх рүү оръё. Тэрбээр Дундговиос нэр дэвшиж гарчихаад сонгогчдынхоо төлөө юм хийх гэхээсээ илүү хэдэн хурдны морьдоо эргэж тойрдог юм гэнэ лээ. Үүнийг нь малд, тэр дундаа хурдан моринд дуртай монгол хүн гэж үзээд өршөөе. Харин төрийн сайд маань мэдэлдээ байгаа салбаруудаа сүрдүүлж далайлгах шинжтэй ажлаа явуулах болжээ. Ийм уур амьсгал түүний Иргэний агаарыг удирдах газрынхантай хийж буй уулзалтаас нь харагдаж байна. Манай улсын агаарын тээврийн нислэгийн аюулгүй байдал, цаашид ганцхан "Аэробус" хоёр "Бойнг"-той нисээд байх юм болов уу, олон улсын ганц "МИАТ" нь ачааллаа даахаа больсон гээд энэ салбарт хуримтлагдсан асуудал их. Үүнийг шийдэх гарц хайх, авах арга хэмжээг хэлэлцсэн уулзалт болох байх хэмээн хамт олон нь хүлээж байсан биз. Гэтэл нөгөө мундаг сайд маань "Зорчигчдын чемодан алга болж байна, нэг килограмм ачаа хорьхон ам.доллар байна, гэтэл миний гонжоом зуун ам.доллар" хэмээн улиглаж орхижээ. Бид нэг иймэрхүү төрийн түшээ, сайдтай шар нар бор хоногийг өнгөрөөж байна. 
Г.Эрдэнэбат
