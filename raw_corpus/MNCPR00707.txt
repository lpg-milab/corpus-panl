Би МИАТ-ийг үнэ цэнэтэй аж ахуйн нэгж болгоно

Сүүлийн үед МИАТ компанийг тойрсон янз бүрийн хэвлэл мэдээллийнхний анхаарлыг татаж байгаа билээ. Гэтэл сүүлийн хоёр өдөр Сөүлийн чиглэлд нисэх ёстой байсан МИАТ компанийн онгоцыг Солонгосын тал хүлээж авахаас татгалзжээ. 
Иймийн учир МИАТ компанийн гүйцэтгэх захирал Б.Эрдэнэбилэгтэй уулзаж олны анхаарлын төвд байгаа асуудлуудаар ярилцлаа. -Сөүлийн чиглэлд нисэх ёстой байсан танай онгоц яагаад ниссэнгүй вэ? Яриагаа тулгамдсан асуудлаас эхэлбэл зөв байх аа. -Бид нар энэ жилийн МИАТ компанийн нислэгийн бизнес төлөвлөгөөг гаргахдаа Азийн чиглэлээс дор хаяхад долоо орчим тэрбумын ашиг олно гэж төлөвлөсөн. Манайх Европ болон гадаадын бусад нислэгээс байнга алдагдал хүлээдэг юм шүү дээ. Тэр алдагдлаа хаагаад энэ жилийн хувьд хоёр тэрбум төгрөгийн цэвэр ашигтай ажиллая гэж төлөвлөсөн. Тиймээс Азиасаа Сөүлийн чиглэлээс нийт орлогынхоо 40 хувийг олох зорилго тавиад нислэгийнхээ тоог нэмэгдүүлсэн. Ингээд долоо хоногт өвлийн цагт гурваас дөрвөн удаа, зуны цагт Сөүлийн чиглэлд 10 удаа нислэг үйлдэхээр болсон. Тэгээд долоо хоногийн үндсэн зургаан нислэгээ явуулаад долоо дахиа бас нисгэсэн. Гэтэл уржигдар найм дахь нислэгээ нисгэх гэтэл Солонгосын тал хүлээж авахаас татгалзлаа. -Яагаад тэр вэ? -Энэ бол Монгол Солонгосын Засгийн газрын хоорондын гэрээ хэлцлээр зохицуулагддаг асуудал юм. Хэлэлцээрт алдаа гэж хэлж болохуйц нэг зүйл бий. Хэрвээ долоогоос дээш нислэг үйлдвэл авиакомпанийнхаа тоог нэмэгдүүлнэ гэж Солонгосын тал шахаад байгаа. Тэгэхээр Солонгосын "КАЛ"-аас гадна бас нэг авиа компани оруулж ирэх гээд байна гэсэн үг. Харин бодлогын хувьд манай яам болон ИНЕГ энэ зөвшөөрлийг нь өгөхгүй байгаа учраас хариуд нь Солонгосын тал манай компанийн найм, ес, арав, арваннэг дэх нислэгийг хүлээж авахаас татгалзсан. Бид одоогоор Гадаад хэргийн яамны шугамаар нот бичиг илгээчихээд хариугаа хүлээж байна. -Тэрийг нь яагаад зөвшөөрч болдоггүй хэрэг вэ? -Солонгосын тал манай нислэгийг хүлээн зөвшөөрөх ёстой. Гэвч тэд зөвшөөрөхгүй байна. -Үгүй ээ, манай тал яагаад дахиад нэг компани оруулахыг зөвшөөрөхгүй байгаа юм бол? -Манай тал тэднийд нэг том шаардлага тавьсан. Учир нь тэдний долоо хоногт нисгэж байгаа нислэгийн тоо манайхтай адилхан боловч онгоц нь 290 хүний суудалтай. Тэгэхээр долоо хоногт 300 хүний багтаамжтай онгоцоор бодоход 2100 хүн ирж байна. Харин манайх 160 хүний суудалтай онгоцоор долоо хоногт долоон удаа нисэхэд 1000 орчим хүний асуудал байгаа биз. Тэгэхээр Чикагогийн конвенцээр бол 2100 болон 1000 хүний тоог харьцуулахад "авиакомпаниуд хоорондоо харилцан ашигтай ажиллана, бие биенийхээ нислэгийг хөндөхгүй" гэсэн заалтыг зөрчөөд байгаа хэрэг л дээ. Ийм л учиртай. Гэтэл өнөөдөр гэсэн манай онгоцыг хүлээж авсангүй. Одоогоор 20 цаг хүртэл хойшлогдчихоод зөвшөөрөл ирээгүй байна. -Хэрвээ Солонгосын тал зөвшөөрөхгүй бол яах вэ? -Солонгосын тал зөвшөөрч онгоц буулгахгүй бол бид яах ч арга байхгүй. -Яаж ч чадахгүй гэж үү? -Яаж ч чадахгүй. Нэг ийм түүх байдаг л даа. Гурван жилийн өмнө Оросын Аэрофлотыг Италийн "Alitalia" компани буулгахаа болихоор нь Оросын тал зөрүүлээд агаарын хилээ хаачихсан. Тэрнээс болж "Alitalia" хэдэн тэрбум ам.долларын алдагдалд орж дахиж сэхэхээргүй байдалд хүрсэн. Тэрүүн шиг бид ч бас тийм арга хэмжээ авахыг үгүйсгэхгүй. -Хориг арга хэмжээ авна гэсэн үг үү? -Тийм ээ, хориг арга хэмжээ юм. -Одоогоор Сөүлийн чиглэлд нислэг үйлдээгүйн улмаас МИАТ компани алдагдал хүлээж байна уу? -Хүлээлгүй яахав. Уржигдрын 160 хүний байр хоол, зочид буудлын бүх зардлыг манайх төлж байна. Өнөөдөр бас хойшлуулж байна. Дахиад 160 хүний зардлыг хариуцах нь байна шүү дээ. Нөгөө талд нь Солонгост дахиад 160 хүн хүлээж байгаа гээд бод л доо. Гэхдээ эндээс нэг зүйлийг ялгаж ойлгоорой. Үндсэн нислэгүүд бол явж байгаа. Нэмэлт дөрвөн нислэгийг л хүлээж авахгүй байгаа хэрэг. -Үүнээс Солонгосын тал ямар нэгэн хохирол хүлээх үү? -Тэднийд ямар ч хохирол байхгүй. Миний хувьд үүн дээр үнэхээр эмзэглэж байгаа. Яагаад солонгосчууд дандаа ингэж байдаг юм бэ. Монголоос ажилчин авна гээд цэнгэлдэх хүрээлэнд хэд хоног дугаарлуулж дорд үздэг. Гэтэл зуун хувь төрийн өмчит компаниас нислэг хийх гэхээр ингээд зөвшөөрдөггүй. Мөдхөн та Солонгост МИАТ-ийн билет борлуулж буй агентуудын талаар бас асуух байлгүй. Яахаараа МИАТ компани өөрөө өөрийнхөө билетийг зарж болдоггүй юм бэ. Заавал нэг Солонгосын компаниар дамжуулж борлуулах ёстой гэж үү. -Та энэ талаар Засгийн газарт мэдэгдсэн үү? -Мэдэгдсэн. Өмнөх хэлэлцээрээр бол харилцан ашигтай байдлаа хамгаалахын тулд долоо хоногт онгоцныхоо суудлын тоогоор тохирдог байсан. Харин 2002 оны Засгийн газар хоорондын шинэчилсэн хэлэлцээрээр нислэгийнхээ тоогоор тохирсон байгаа юм. Тэгэхээр хамаагүй зөрүүтэй болчихоод байгаа биз. Хоёрдугаарт, Солонгосын тал зургаа дахь нислэгээсээ дээшээ гараад долоо дахь нислэгээ хийх болбол хоёр дахь компаниа оруулдаг гэж байгаа. Харин манай улс үүнээс болгоомжлох ёстой. Учир нь авиакомпаниудын түүхэнд хэд хэдэн улсын үндэсний авиакомпани дампуурч байлаа. Тухайлбал, АНУ-ын зах зээл дээр үүнийг солонгосчууд өөрсдөө Asiana, KAL хоёр авиакомпани нь хийж байсан. Туркийн зах зээл дээр ч бас мэргэжлийн компанийг, мөн Францын компанийг ч дампууруулж байсан. Тиймээс МИАТ компанийг дампууруулсны дараа Сөүл, Улаанбаатарын хооронд 1000 ам.долларын үнэ тогтоосон ч хүмүүс зорчих л болно шүү. Нэгэнт л энэ хооронд Солонгос юмуу Монголын компани л нисэх ёстой болохоор энэ бол том өрсөлдөөн. Би бас нэг тоо баримт энд хэлэх шаардлагатай гэж бодож байна. Ажлаа авснаас хойш МИАТ компанийн сүүлийн таван жилийн борлуулалтын зах зээлд судалгаа хийж үзлээ. Зөвхөн "КАЛ"-ыг бусад авиа компаниудтай харьцуулж үзэхэд 2002-2007 он хүртэлх Монголын зах зээл дээр ашгийнх нь өссөн хувь 550-д хүрсэн байгаа юм. 550 хувь шүү. Тэгэхэд МИАТ компани дөнгөж зуун хувьтай байна. Тийм учраас энэ компанид маш их ашиг сонирхол байна, тэгээд ч хоёр дахь компаниа оруулж ирэх гэж оролдож байгаа юм. -Тэгэхээр одоо Засгийн газар хоорондын гэрээ хэлэлцээрээ дахиж өнөө маргаашгүй шинэчлэх боломжгүй биз дээ? -Боломжгүй. Гэхдээ Солонгосын тал заавал үүнийг зөвшөөрөх ёстой. Бүр үүрэг нь шүү дээ. Яахаараа бид өвөлжингөө алдагдалтай нислэг үйлдчихээд одоо зуны цагт эд жуулчлалын үед ингэж хохирох ёстой гэж. Энэ бол Солонгос улс манай улсыг үл хүндэтгэж байгаа хэрэг. -За яахав, энэ асуудлыг сонссон хүмүүс танай компанийн Солонгост билет борлуулах эрхээ өөр компанид өгсөнтэй холбон тайлбарлаж болох юм. Энэ яг юу болсон юм бэ? -Энэ нэг их том асуудал биш юм аа. Би баримттайгаар тайлбарлая. Солонгост манай билетийг борлуулдаг таван компани бий. Тэд манай Элчин сайдын яам, ЗТАЖЯ, Улсын ерөнхий прокурор, Ерөнхийлөгч, ТӨХ бүгдэд нь хандаад долоон сая ам.долларын хохирол учирлаа гэж үндсэндээ надтай зарга үүсгээд байгаа юм. Мэдээж яагаад долоон сая долларын хохирол учруулдаг билээ гэсэн асуулт гарах байх. -Тийм ээ, та яагаад тэдэнд долоон сая долларын хохирол учруулчихдаг билээ? -Солонгосын зах зээл дээр МИАТ компани маш эрсдэлтэй ажилладаг. Тэд манай билетийг борлуулаад долоон сая долларын ашиг олдог нь үнэн. Одоо түүнийгээ надаар нөхөн төлүүлнэ гээд байгаа юм л даа. Тэгэхэд МИАТ компани дөнгөж дөрөв таван зуухан сая төгрөгийн ашиг олдог. Энэ нь дөрвөн зуун мянган доллар шүү дээ. Яагаад ийм болчихов гэхээр 2005 оныг 2006 онтой харьцуулсан борлуулалтынх нь мэдээ энэ байна. Зөвхөн Chinggis Global Korea компани гэхэд л 2005 онд 1,2 тэрбумын борлуулалт хийсэн байгаа юм. Тэгсэн 2006 онд хийсэн борлуулалтын хувь нь 2,1 тэрбумын борлуулалт буюу бараг нэг тэрбум төгрөгөөр өссөн байна. Ингэж гайхалтай өссөн байхад эд нар юу гэж уурлаад байгаа юм бэ, тийм үү. Тэгэхээр нь би үүнийг буруу гэж үзсэн. Нэгдүгээрт, би тэднээр билетээ борлуулахад хязгаар тавьсан. Хоёрдугаарт, нэг ноцтой асуудал гарсан. Жил болгон тэд компанийнхаа нэрийг сольж татвараас зайлсхийдэг. Монголд ч, Солонгост ч татвар төлдөггүй. Жишээлбэл, энэ Sevenday tours байна. Тэд дөрөв таван жилийн дотор гурваас дөрвөн компани шинээр байгуулж МИАТ-ийн зах дээл дээр ажилласан байгаа. -Эдний дотор Солонгосын төрийн өмчит компани байна уу? -Байхгүй. Дандаа хувийн компаниуд. Тэд МИАТ компанитай гэрээ хийхдээ дөрвөн хүн тутамд нэг, наймд нэг, арван тав тутамд нэг хүнийг үнэгүй нисгэнэ гэсэн байгаа. Гэрээгээ хоёр жилийн хугацаатайгаар байгуулсан байгаа юм шүү. Тэгээд би энэ гэрээгээ дүгнэе гээд дийлэхгүй байна. Солонгосын зах зээл дээр дунджаар 60 мянган зорчигч явъя гэж бодъё. Түүнийгээ хамгийн багаар нь 15-д хуваахаар 4000 зорчигчийг бид тэдэнд бэлэглэсэн байгаа юм. Тэд билетээ цааш нь 600 ам.доллараар зардаг. Тэгээд 600 ам.доллараараа үржүүлээд бодохоор 2,4 сая ам.долларын ашиг олж байсан. Гэтэл яагаад МИАТ үүнээс ашиг олдоггүй юм бэ. Тэгэхээр нь би бодож тооцож байгаад дахиад нэг борлуулалтын компани олсон. Гэхдээ тэр компанийг би зүгээр л хаа нэгтээгээс гаргаад ирээгүй. Өнгөрсөн жил "Аэро Монголиа" компанид 18 мянган зорчигч олж өгсөн компанийг сонгосон. Тэдэнд бас нэг проблем бий. Тэр нь 100 мянган ам.долларын барьцаа өгөөд манайхаас гурваас дөрвөн зуун мянган ам.долларын билет авч зардаг. Харин энэ компани манайд 300 мянган ам.долларын барьцаа өгч байгаа. -Ямар шалгуураар та тэр компанийг сонгов. Өөрийнхөө ашиг сонирхлын компанийг оруулаад ирээ юү гэсэн хардлага төрж байна шүү? -Энэ компани манайхаар 12 мянга 500 зорчигч тээвэрлэе гэсэн санал өгсөн. Тэгэхдээ манай компанийн үнээр шүү. Хоёрдугаарт, тэд МИАТ-ээр транзит зорчигч явуулъя гэсэн. Улаанбаатарт гурав хонуулаад Байгал далай руу явуулъя гэж. Манайхаас Байгал далай руу явах тариф 94 мянган төгрөг байсныг 150 ам.доллар болгосон. Бас нэг зүйл бий. МИАТ компани 280-480 воноор 600 ам.долларынхаа билетийг өгдөг байсан. Тэр таван компани нийлчихээд үнэ хатуу бариад байсан хэрэг л дээ. Гэтэл шинээр сонгож байгаа компанид билетийнхээ үнийг 480 гэсэн үнээр өгсөн. Гэхдээ тэд 12 мянга 500 зорчигч гуйсан бол би есөн мянгаас илүүг өгөөгүй. Бодоод үз л дээ. 60 мянган зорчигчийнхоо дөнгөж арван хэдэн хувийг л өгсөн байгаа биз дээ. Үлдсэн хувийг нь нөгөө таван компанид үлдээсэн. Энэ мэт шалгуураар би сонгосон. Ер нь тэгээд "Аэро Монголиа"-гийн зорчигчийг олж өгч байсан компани яагаад МИАТ-ийн билетийг борлуулж болохгүй байх билээ. Тэгээд ч энэ компанийн гэрээ есдүгээр сарын 30-ныг хүртэл үргэлжлэх бөгөөд манай төлөөлөгчийн газраар дамжихгүйгээр шууд МИАТ компанитай харилцана. Нөгөө талаас нь бодоод үзэхэд урьд өмнө нь харилцаж байсан тэр таван компани манай билетийг бичихгүй ээ гэчихвэл бид яах болж байна аа. Тиймээс дахин өөр компани сонгосон нь үр дүнгээ өгөх ёстой. Сүүлийн гурван жилийн бүх зорчигч урсгалыг би үзлээ. 2005 онд 27 мянган зорчигч, 2006 онд 30 мянга, 2007 онд 39 мянган зорчигч тээвэрлэсэн байна. Энэ тоогоор бол бид 10 мянган зорчигч илүү тээвэрлэсэн байтал баярлаад ашгаа харсан чинь ердөө 160-хан сая төгрөгийн ашиг гарсан байна. Гэтэл нөгөө компаниуд миллиардын ашигтай байдаг. Тэгээд судлаад үзсэн чинь тэд тарифаа будлиулаад ашиг олоод байсан байгаа юм. -Тэгэхээр энэ компаниудыг ямар шалгуураар сонгож гэрээг нь хэн байгуулж байсан юм бол оо? -Би тэр байгуулсан энэ тэр гэж хэлмээргүй байна. Болоод өнгөрсөн л зүйл. Гол нь би гэрээгээ дүгнэе гэхээр тэд зугтаад байгаа юм. -Өмнөх захирлын чинь үед л хийгдсэн байх нь ээ дээ? -Би тэгж яримааргүй байна. Заавал өнгөрснөө ухаж төнхөж байх албагүй шүү дээ. Ингээд байвал төрийн ажил урагшаа ахихгүй шүү -Тэдэнтэй байгуулсан гэрээг хэн цуцлах эрхтэй байдаг юм бэ? -МИАТ компанийн гүйцэтгэх захирал. -Тэгвэл эрх мэдэл нь танд л байгаа юм байна шүү дээ. Манайд ашиггүй тэдэнд асар их ашигтай ийм гэрээг заавал үргэлжлүүлэхийн хэрэг юу байна вэ? -Гэрээгээ дүгнэлгүйгээр цуцалж болохгүй шүү дээ. Юу ч гэсэн эхлээд гэрээгээ дүгнэчихье. -Та МИАТ-т ашигтай байдлаар өөр компани сонгожээ. Гэтэл нөгөө таван компанийн чинь эрх ашгийг хамгаалаад Монголын хэвлэл мэдээллийн хэрэгсэл юу бичээд байгаа юм бол. Тэдний цаад эзэд нь монголчууд байсан юм биш биз? -Наад компаниуд чинь бүгдээрээ Монголд байдаг. Монголоос удирддаг гэсэн үг. Манай компанид ч тэдэнтэй холбоотой нэр бүхий хэдэн хүн бий. Би тэдэнтэй хариуцлага тооцох болно. -Ямар хүмүүс байдаг юм бол доо. Нэрийг нь хэлчихэж болохгүй юу? -Бүр гэр бүлийнх нь хүн Солонгосын компани дээр очиж билет бичдэг байсан. Тэрийг нь ч болиулсан. Тийм учраас тэд их ууртай байгаа. -Тэдгээр хүмүүсийн холбоотнууд нь яам тамгын газарт ажилладаг байж болох юм, тийм үү? -Би төрийн албан хаагч. Тиймээс юу ч нотлогдоогүй байхад төрийн албан хаагчдыг буруутгамааргүй байна. Харин энэ талаар хууль хяналтын байгууллага шалгаасай гэж хүсч байгаа. -Тэгэхээр та шалгуулахад бэлэн байна уу? -Бэлэн байна. Шалгаасай. Та үүнийг сонин дээрээ заавал оруулаарай. -Таныг Сөүлийн казинод тоглож байгаад МИАТ-ийн нэг сая ам.долларыг алдчихсан гэлцэх юм? -Би үүнд их эмзэглэдэг. Би казинод орж үзсээн. Гэхдээ тоглож байгаагүй. Казинод тоглоно гэдэг чинь огт өөр зүйл байдаг юм. Казинод хүн мөнгөө барьж очоод бүр зорьж тоглодог байхгүй юу. Тэрнээс бидэн шиг нэг хоёр хоногийн томилолтоор очихдоо ганц нэг кола ууж харж сууж байгаад тавь, зуун доллараар тоглодог эд биш. Тоглодог хүмүүс чинь өөр зааланд орж тусдаа тоглодог юм билээ. Би амьдралдаа түүгээр нь шагайж ч үзээгүй. Би зовж, хөдөлмөрлөж олсон хэдэн төгрөгөө казинод зүгээр нэг өгчих хүн биш. Тэгээд ч би МИАТ-ийн сая долларыг яаж авах болж байна аа. Зээл авч яая даа гэж амьдардаг компани сая доллар хаанаасаа гаргах юм бэ. Нэг сая доллар байтугай компани хоорондын гүйлгээгээ 500 мянган доллар илүү, дутуу өгчихөөр тэр сардаа манай компани модоо барих шахдаг юм шүү дээ. Шалгаад үзэж болно шүү. -Та энд томилогдож ирээд нэг жил болжээ. Анх ТӨХ-той ямар гэрээ байгуулсан юм бэ? -Би ТӨХ-той хөдөлмөрийн гэрээ байгуулаагүй. Төрийн өмчит энэ компанитай хөлсөөр ажиллах гэрээг би өөрийнхөө саналаар байгуулсан. Тийм учраас миний байгуулсан гэрээгээр сайн ажиллалаа гэхэд үр дүнг нь би ганцаараа хүртэхгүй. Манай баг хүртэх ёстой. Мөн түүнтэй адилхан хариуцлагыг ч багаараа хүлээнэ. Бид 67 тэрбумын борлуулалт хийдэг компани хүлээж авсан. Өнгөрсөн жил бид 74 тэрбумын борлуулалт хийчихээд байгаа. Харин энэ жил 90 тэрбумд хүргэнэ. Бод л доо. Хоёрхон онгоцтой компанийг 23 тэрбумаар борлуулалтыг нь өсгөнө гэдэг бас чамлахааргүй амжилт шүү. Манайх нэг Аэробус, нэг Бойнгтой. Хоёулаа манай өмч биш. Аэробус нь Францынх, Бойнг нь Ирландын өмч. -Тэгээд МИАТ-ийн өмч гэж юу байна аа? -Энэ дөрвөн давхар улаан байшин. Өөр ямар ч өмч байхгүй. Би анх 34 тэрбумын өртэй компани хүлээж авч байсан бол одоо арваад тэрбум л үлдээд байгаа. -Та мэдээж хамгийн сайн менежер биш. Таниас өөр олон чадварлаг хүмүүс байгаа. Харин Засгийн газар яагаад таныг сонгосон юм бэ? -Намайг энэ ажлыг хийж чадна гэж итгэсэн учраас хариуцуулсан байх гэж би бодож байна. Тэгээд ч томилгоо бол өнөөдөр аль нам эрх барьж байгаас шалтгаалдаг. Би 1996 онд МАХН-д гишүүнээр элссэн. Бас бага хурлын гишүүн нь. Одоо нөгөө хардагдаж сэрдэгдээд байгаа АСЗХ-нд нь ч ажиллаж байсан. -Та МАХН-ыг санхүүжүүлж байсан уу? -Нам санхүүжүүлэх, бурхан шашин санхүүжүүлэх хоёр бол тухайн хүний сүсэг бишрэлийн асуудал. Хэн юугаа санхүүжүүлэх нь тэр хүний хувийн хэрэг. Тэгэхээр таны энэ асуулт бидний өнөөдрийн ярилцлагад арай л зохихгүй байна. Уучлаарай. -Таныг Санкт-Петербург төвийн хажуу дахь газраа Ерөнхийлөгчид өгч байж энэ албан тушаалд томилогдсон гэсэн хардлага бас байх юм аа? -Тэр газар манай компанийн өмч нь үнэн. -Та ямар компанитай юм бэ? -"Баялаг" компани гэж бий. Олон чиглэлээр үйл ажиллагаа явуулдаг. 1993 онд байгуулагдсан. Компанийнхаа өмчийг хэнд зарах нь миний хэрэг ээ. Тэгэхдээ Монгол Улсын Ерөнхийлөгч Н.Энхбаяр гэдэг хүнд лав зараагүй. Энэ бол ор үндэсгүй гүтгэлэг. -Нууц биш бол та тэр газраа тэгээд хэдээр зарсан юм бэ? -Хэдээр ч зараагүй. Өөр компанитай хамтын ажиллагааны гэрээ л байгуулсан. -Таны хоёр дэд захирал бий. Нэг нь ерөнхий аудитор Жавзмаагийн хүү нөгөө нь Сүндэв генералын хүүхэд гэх юм. Тэд машин унаагаа их голдог, нэг нь бүр Булганд аваачаад онхолдуулчихсан гэж байгаа. Тэгээд бас мэргэжлийн бус хүмүүс гэж байна. Энэ талаар та тайлбар хийх үү? -Ажлаа хүлээж аваад багаа бүрдүүлсэн. МИАТ компанийн дэд захирал Зоригт энэ компанид олон жил ажилласан туршлагатай мэргэжлийн хүн. Санхүү дээрээ Ганболд гэж хүнийг үнэхээрийн би авч тавьсан. Үнэн. Энэ хүн бас л мэргэжлийн хүн. Сүүлийн дөрөв таван жилийн турш ТӨХ-нд МИАТ компанийн тайлан блансыг хариуцан ажиллаж байсан юм билээ. Ийм л хүмүүсийг ажиллуулж байгаа. Аав нь төрийн албан тушаал хашдаг гээд хүүг нь төрд ажиллуулахгүй гэж болохгүй биз дээ. Харин хувь хүний хариуцлагагүй байдлаас болоод зөрчил гарсан нь үнэн. -Тухайлбал..? -Тухайлбал, Ганболд захирал машинаа галын аюулд өртүүлсэн нь үнэн. Түүнийг өөрийнх нь хувийн мөнгөөр нь төлүүлж авсан байгаа. Бүх баримт нь байгаа. Дараа нь цагдаагийн байгууллага шалгасан. Тэгээд нэгэнт компани хохиролгүй болсон учраас хэрэгсээгүй. -МИАТ бол төрийн мэдлийн үнэ цэнэтэй аж ахуйн нэгж. Мөдхөн хувьчлагдах ёстой. Таныг энэ хувьчлалд оролцох гэж зэхэж байгаа гэж үнэн үү? -Хувьчлагдана гэж дуулдаж байсан одоо чимээгүй байна шүү дээ. Миний хувьд хувьчлалд нь оролцохгүй ээ. Би өөрийн гэсэн бизнестэй, өөрийн гэсэн амьдрах орчинтой. Надад МИАТ компанийн хувьчлалд оролцох сонирхол үнэндээ алга. Гэхдээ энэ компани бол ганцхан улаан байшинтай ч гэсэн хэдэн арван тэрбумаар үнэлэгдэх үнэ цэнэтэй аж ахуйн нэгж юм. Би энэ компанийг жинхэнэ утгаар нь үнэ цэнэтэй аж ахуйн нэгж болгох болно. -Ярилцсанд баярлалаа. Таны ажилд амжилт хүсье. 
Л.Мөнхбаясгалан
