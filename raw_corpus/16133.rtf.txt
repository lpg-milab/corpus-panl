№170 (16133)    
1985 оны долдугаар сарын 16.
Бүгдээрээ хадланд!

Орон даяар өвс ногооны ургац өтгөрч шим шүүс нь жигдрэн хадланд гарах цаг хэдийнэ боллоо. Улсын хэмжээгээр энэ жил сая нэг зуун мянган тонн тэжээлийн нэгжтэй тэнцэх төрөл бүрийн өвс тэжээл бэлтгэх бөгөөд жар орчим хувийг нь байгалийн хадлангаар бүрдүүлнэ. Гар тэжээл дөчөөд мянган тонныг бэлтгэхээс гадна аюулаас хамгаалах тэжээлийн фондод олон мянган тонн өвс нөөцлөн шаардлагатай газарт нь шуурхай тээвэрлэн хүргэх зорилт тулгарч байна. Одоо нар нэгэнт буцаж, өвсний сор халиуран долгилж түрүүчийн хадланчдын бэлтгэсэн нуруу, нуруу өвс талбайд дүнхийн босч, хадуурын дуу хааяагүй хангинан, өвсний содон үнэр ханхийж байна. Өнгөрөгч тавдугаар сарын дунд үеэс ихэнх нутагт бороошиж ургац улам нэмэгдэж, хадлан өвс бэлтгэх талаар төлөвлөж, дэвшүүлсэн зорилтыг хэрэгжүүлэх таатай нөхцөлийг бүрдүүллээ. 

Манай хөдөө аж ахуйн байгууллага, хөдөлмөрчин, малчид хадлангийн дөч гаруй мянган га талбайг эрдэс болон орон нутгийн бордоогоор бордож, жар гаруй мянган га талбайг усалж, зуу гаруй мянган га талбайг цэвэрлэж тэмдэгтэй, харуул манаатай болгожээ. Сэлэнгэ, Булган аймаг хадлангийн бэлтгэлийг эртээс хангасан бөгөөд ялангуяа Сэлэнгийн Шаамар, Булганы Баяннуур, Сүхбаатарын Салхит, Увсын Хархираагийн тэжээлийн аж ахуй, Дорнодын Цагаан-Овоо, Баяндун, Баян-Уул, Сэргэлэн сумын нэгдэл хадланд бусдаас түрүүлж гараад шуурхай ажиллаж байна. 

Хадлангийн гарц, ургац хичнээн арвин сайхан байлаа ч хадах бэлтгэл хангагдаагүй нөхцөлд өвс тэжээлийг аянд нь базаачихаж чадахгүй нь мэдээж хэрэг юм. Одоогийн байдлаар улсын хэмжээгээр хадланд ажиллавал зохих тракторын арав гаруй хувь, хадуур, тармуур, морин машины тармуур, хаман боогч, нуруулдагч машины гучаад хувь засагдаагүй нь цаашдын ажилд их уршиг тарих ноцтой дутагдал учраас засварыг даруй дуусгах шуурхай арга хэмжээ авахыг шаардаж байна. Ихээхэн хэмжээний өвс бэлтгэх ёстой Завхан, Архангай, Хөвсгөл, Төв аймгийн хөдөө аж ахуйн нэгдэлд олон тооны тракторын болон морин хадуур, тармуурыг засварлаагүй. үйлчилгээ тохируулгыг хийгээгүй байгаа нь хадлангийн ажилд саад болно гэдгийг дээрх аймгийн удирдлагууд анхаарч яаралтай арга хэмжээ авбал зохино. 

БНМАУ-ын Сайд нарын Зөвлөл улс ардын аж ахуй, соёлыг хөгжүүлэх 1985 оны эхийн хагас жилийн төлөвлөгөөний биелэлтийн тухай хэлэлцээд гаргасан шийдвэр өгсөн үүргийг нэгбүрчлэн хэрэгжүүлэх, хадлангийн бэлтгэлийн дутууг богино хугацаанд яаравчлан гүйцээхийн төлөө аймаг, орон нутгийн нам, улс, хөдөө аж ахуйн байгууллагууд ажлаа шуурхай зохион байгуулж шамдах, юуны өмнө ургацыг талбай бүрээр тогтоож, төлөвлөгөөт өвсийг орон нутагтаа бэлтгэх бололцоог тооцоолж, аль талбайн өвсийг эхэлж хадах, бригад, салааг хэзээ хааш нь нүүлгэх хугацаа, хуваарийг нарийвчлан гаргаж, дутаж болзошгүй өвсийг хэрхэн хаанаас бэлтгэхээ төлөвлөсөн байх хэрэгтэй. 

Техникийн бүтээмжээр тооцоолоход энэ оны улсын төлөвлөгөөт өвсийг ажлын 45 хоногт хадаж, дөч хоногт тарман боож бэлтгэх бололцоотой учраас бүх машин, техникийг засварлаж зүгшрүүлэн бригад, салааг зохистой хэлбэрээр зохион байгуулж түүнийгээ талбайн ургацтай уялдуулан төлөвлөгөөжүүлж дайчин шургуу ажиллаж, хүч чадлыг гүйцэд ашиглахаас бүх зүйл шалтгаална. 

Бороотой үед ч өвс бэлтгэх хэрэгтэй бөгөөд технологийн шат дамжлагыг хадланчдад сайтар зааж эзэмшүүлэх, цаг алдаж, цалгардахгүй, бороогоор далимдуулан хадланчид үр бүтээлгүй суухгүй байхаар ажлаа зохион байгуулах хэрэгтэй. Бороотойд өвсийг мөрөн дээр нь хэд дахин эргүүлж түргэн хатаах ийм зорилгоор тусгай тармуур ажиллуулдаг Сэлэнгэ аймгийн Шаамарын тэжээлийн аж ахуйн хадланч, БНМАУ-ын хөдөлмөрийн баатар Г. Дампил ахлагчтай механикжсан салааны туршлагыг хадланчдад эзэмшүүлэх нь зүйтэй байна. Өвсийг хадаад тармалгүй орхих, боосон өвсийг цуглуулж нуруулдалгүй удаадгаас харлуулж чанарыг муудуулдаг, татаж авахад бэрхшээлтэй газар нуруулдаж орхиод үрэгдүүлэх, гал, усны хамгаалалт хийдэггүй зэрэг хариуцлагагүй ажиллагаанаас болж хадлан өвс их үрэгддэг дутагдлыг давтаж болохгүй. Өнгөрөгч онд Сэлэнгэ аймгийн Хүдэр, Дорнодын Хэрлэнгийн сангийн аж ахуй олон зуун тонн өвс бэлтгэснээ харлуулж муутгаж байжээ. Хадланг аль болох уураг Витамин ихтэй үед нь бэлтгүүлэх зорилгоор социалист уралдааныг өрнүүлж, богино хугацаагаар дүгнэж урамшуулал, цалин хөлсийг хадлангийн чанартай холбон тооцоолж байх нь зүйтэй юм. 

Хяналт, шалгалтыг үр нөлөөтэй эрчимжүүлж, ухуулга сурталчилгааг дайчин шуурхай болгоход нам, улс төрийн ажил чиглэвэл зохино. 

Өвс тээвэрлэх ажил түүний бэлтгэл хангах асуудалд онцгой анхаарч ноднин үүнийг эртээс эхэлсэн сайн туршлагыг бататгаж, мал өвөлжүүлэх, төлийг онд мэнд оруулах бэлтгэлийн гол нэг үзүүлэлт болох өвс тэжээлийг одооноос өвөлжөө, хаваржаанд татаж нөөцлөх хэрэгтэй. Үүнд ердийн хэсгийг өргөн ашиглах ёстой. 

Өвс тэжээл бэлтгэх ажлыг зөвхөн бригад, салааг хадланд гаргаснаар хязгаарлаж сунжруулан ор нэр болгохгүйн тулд үнэхээр бүх нийтийн хүчийг үүнд дайчлах нь чухал юм. Ховд, Завхан, Өвөрхангай аймагт өвс тэжээл бэлтгэх ажилд сургуулийн сурагчдаас эхлээд аймаг, сумын төвийн ажилчин, албан хаагч өргөн оролцдог, мал аж ахуйн суурийн хүчээр тэжээл бэлтгэдэг сайхан уламжлал тэрчлэн Архангайн Жаргалант сум нэгдлийн Хоолтын бригад, Хөвсгөлийн Цагаан-Үүр сум нэгдлийн туршлагаар ажиллавал хадлан өвс бэлтгэхэд их амжилт олж болно. 

Ногооны сөлтэй нарны голтойд хадлан тэжээл бүрэн базааж бэлтгэснээр ирэх өвлийн өнтэй нөхцөлийг хангахад шийдвэрлэх хувь нэмэр оруулна гэдгийг санаж хадлангийн ажилд онцгой анхаарал тавьж үнэхээр бүх нийтийн үйлс болгон шуурхайлж эрчимтэй өрнүүлэх хэрэгтэй байна. 

