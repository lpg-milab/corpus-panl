"Эрүүл Монгол хүн" хөтөлбөр жинхэнэ утгаараа хэрэгжиж эхэллээ

Урьдчилан сэргийлэх анагаах ухаанд анхаарах цаг болсон Хэдхэн хоногийн өмнө Сүхбаатарын талбайд болсон"Эрүүл Монгол хүн" хөтөлбөрийн нээлтийн үеэр Эрүүл мэндийн яамны сайд Д.Туяатай уулзаж ярилцлаа. 
-Та хүн ардын энхийн манаанд зогсдог эрүүл мэндийн салбарыг удирддаг хүн. Хүн амын эрүүл аж төрөхөд төр засгаас ямар бодлого баримталж байгаа бол?
-Монгол Улс иргэдийнхээ эрүүл энх, сайн сайхан амьдралын төлөө тууштай анхаарч ирснийг хүн бүхэн мэдэж байгаа. Тухайлбал, бид дан ганц эмнэлэг шүтсэн тогтолцооноос эрүүл мэндийг дээдэлсэн, түүнийг дэмжих орчныг бүрдүүлсэн, эрүүл мэндэд анхаарах хувь хүн, хамт олон байгууллага, засаг захиргааны хандлагыг өөрчлөхөд үйл ажиллагаагаа чиглүүлж ирлээ. Үндэсний эв нэгдлийн Засгийн газрын санаачилсан "Эрүүл Монгол хүн" хөтөлбөр Монголын ард түмнийг эрүүлжүүлэх, эрүүл, аюулгүй орчинд амьдрах нийгмийн урьдчилан сэргийлэх далайцтай үйл ажиллагааны тод илрэл болж байна. Халдварт өвчний тархалтын түвшин ерөнхийдөө буурч байгаа ч зарим халдвар, тухайлбал сүрьеэгийн өвчлөл буурахгүй харин ч нэмэгдэж, бүс нутагтаа Монгол Улс сүрьеэ өндөр тархалттай орны тоонд багтсан хэвээр байна. Нийт халдварт өвчний бараг тал хувийг урьдчилан сэргийлэх боломжтой бэлгийн замаар дамжих халдвар эзэлж, сүүлийн жилүүдэд ХДХВ/ДОХ-ын тохиолдол гурав дахин нэмэгдлээ. -Хүн амын нас баралтын шалтгаанд ямар өвчин зонхилон нөлөөлж байгаа бол? -1993 оноос хүн амын нас баралтын шалтгаанд зүрх судасны өвчин, хавдар, осол гэмтэл тэргүүлэх байр эзлэх болсон. 1950 онд зүрх судасны өвчнөөс шалтгаалсан эндэгдэл 10 мянган хүнд 7,1 байсан бол 2005 онд тав дахин нэмэгджээ. Чихрийн шижин өвчний тархалт ч хурдтай ихэсч байна. Хавдар, цусны даралт ихдэх, чихрийн шижинтэй хүмүүсийн талаас илүү хувь нь хожуу, хүндэрсэн үедээ эмнэлэгт хандаж байгаа нь урьдчилан сэргийлэх анагаах ухаанд онцгой анхаарах болсныг харуулж байна. Халдварт бус өвчний үндсэн шалтгаан болох буруу зуршил, эрсдэлт хүчин зүйлсийн нөлөө ч ихэсч байгаа. -Тухайлбал ямар өвчнүүдийг тоочиж болох бол? -Манай улсын хүн амын гуравны нэг нь өөх тос, гуравны хоёр нь давс хэтрүүлэн хэрэглэдэг болох нь тогтоогдсон. Тамхи татах, архи уух, таргалах, хөдөлгөөний хомсдолд орох явдал жилээс жилд нэмэгдэж байгаа нь харамсалтай. -"Эрүүл Монгол хүн" хөтөлбөр энэ бүхнээс урьдчилан сэргийлэхэд зориулагдах уу? -Энэ Үндэсний хөтөлбөр зонхилон тохиолдох халдварт болон халдварт бус өвчин , тэдгээрийн эрсдэлт хүчин зүйлийг эрт илрүүлж хянах, эмчлэн анагаах замаар хүн амыг эрүүлжүүлж, дундаж наслалтыг уртасгах зорилготой. -Өнгөрсөн онд эрүүл мэндийн үзлэг, шинжилгээг төрөлжсөн 15 нарийн мэргэжлээр Хэнтий, Хөвсгөл аймагт зохион байгуулж 20 гаруй мянган иргэдийг хамрууллаа гэсэн. Цаашид ямар зорилттой байгаа бол? -Энэ 2007, 2008 онд "Эрүүл Монгол хүн" Үндэсний хөтөлбөрийг хүн амын 60-аас доошгүй хувийг хамруулан оновчтой, үр дүнтэй, зардлын хувьд хэмнэлттэй байх зарчмыг баримталж, орон нутгийн, ялангуяа сум, өрх, аймаг, дүүрэгт ажиллаж байгаа эмч, мэргэжилтнүүдийн оношлох, эмчлэх ур чадварт тулгуурлан, мэдлэг, мэргэжлийг нь дээшлүүлэх замаар хэрэгжүүлэх юм. Ингэснээр сум, өрхийн эмч, эмнэлгийн ажилтнууд зонхилон тохиолдох халдварт болон бусад өвчнийг эрт илрүүлж, хяналтад авах, олон улсын түвшинд хүрсэн мэдлэг, чадвар, дадлагатай болох юм. Хөтөлбөрийн бас нэг том зорилт нь хүн амд эрүүл мэндийн боловсрол олгох, эрүүл аж төрөх, өвчнөөс урьдчилан сэргийлэх, мэдээлэл, сургалт, сурталчилгаа явуулахад оршино. Зөв хооллох, буруу зуршлаас татгалзах, амьдрах ажиллах орчноо эрүүл, аюулгүй, тав тухтай болгох зэрэг тодорхой чиглэлээр бүх насны хүн амыг мэдээллээр хангана. Монгол Улс анх удаагаа хүн тус бүрийн эрүүл мэндийн тухай мэдээллийн цахим сантай болж, тэдний хэрэгцээ шаардлагад нийцсэн бодлого, үйл ажиллагаа явуулах боломжтой болж байгаа нь сайшаалтай. "Эрүүл Монгол хүн" Үндэсний хөтөлбөрийг Монгол Улсад үр дүнтэй, шуурхай зохион байгуулахад орон нутгийн удирдлага, эрүүл мэндийн салбарын эмч, ажилтан, ард иргэдийн дэмжлэг, хувь нэмэр юунаас ч эрхэм үнэтэйг хэлье дээ. 
