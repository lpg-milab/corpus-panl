Богдын тагнуулч

Шашин төрийг хослон баригч VII Богд Жавзандамба улс орныхоо тусгаар тогтнол, аюулгүй байдлыг хангах, гадаад дотоодын тагнуул туршуулуудаас хамгаалах үүднээс өөрийн тагнуулчидтай байжээ. Өдгөө ТЕГ-ын тусгай архивт тэдгээр хүмүүсийн намтар түүх байдаг бөгөөд тусгай архивын ажилтан Д.Авирмэд Богдын тагнуулчдын нэг Л.Дашдэндэвийн талаар нэлээн ул суурьтай судалсан байна. Энэ хүний сонин хувь тавилангийн талаар уншигчдадаа хүргэе.
Л.Дашдэндэв бол Богд хан уулын аймаг, Халиугчин Боролзой уулын хошуу одоогийн Төв аймгийн Баянцогт сумын хүн ажээ. 1885 онд Лувсандугарын том хүү болж төрсөн тэрбээр найман настайгаасаа Хүрээнд ирж, түвд ном заалган Шавийн яамны туслах бичээчийн сургуульд суралцсан нь түүний амьдралын цаашдын хувь заяаг хөтлөх зам болсон гэлтэй. Гэхдээ энэ зам түүнд өндөр албан тушаал, итгэл хариуцлага, баяр баясал авчрахын зэрэгцээ хар дарсан зүүд мэт хатуу ширүүн тохиолыг ч амсуулсан байна. Бичээчийн сургуулиа төгсөхөд хүү 12 настай байж. Сургуулиа нэгэнт дүүргэсэн болохоор Их шавийн үүдний бичээчээр ажиллаж байхад шанзудба Г.Бадамдорж үрчлэн авсан гэдэг. Ингээд Г.Бадамдорж өөрийн чин ван ламын хэргэмээ өргөж авсан дүү Л.Дашдэндэвтээ залгамжлуулсан нь улс орныхоо төлөө зүтгэх, төрийн өндөр алба хаших эхлэл болжээ. Л.Дашдэндэв Шүүх яамны дэд сайд, Ардын засгийн үед хоршоо, Их шавьд Засгийн газрын тусгай төлөөлөгч, Дотоод хэргийг бүгд ерөнхийлөн шийтгэх яам, Дотоодыг хамгаалах газарт хариуцлагатай алба хашиж байв. Тэнд ажиллаж байхдаа гадаадад тагнуул туршуул ч хийж байв. Мөн дотоодын засаг төрийн эсрэг үйл ажиллагааг илрүүлэн зогсоож ч байж. 1919 онд Баруун хойд хязгаарын хэргийг бодуулан шийтгэх сайд Сюй Шү Чжэн Ерөнхий сайд Г.Бадамдорж тэргүүтэй эрх баригчдыг дарамтлан автономитоо сайн дураар устгахыг шаарджээ. Тэр бүү хэл, сайн дураараа автономитоо устгах өргөдөлд Богд хааныг оролцуулалгүйгээр таван яамны сайд, зарим том лам нарын 16 хүн гарын үсгээ зурсан нь Монголыг Хятадын мэдэлд шууд оруулсан явдал болсон байна. Энэ тухай баярын мэдээ хүргэхээр олон лам, ноёд Хятад руу явахад Л.Дашдэндэв Богд хааны тушаалаар Эх дагины нэрийн өмнөөс явсан байдаг. Ингэхдээ өмнөд хөршийн дотоод, гадаад байдал, Монголын талаарх бодлогыг мэдэх үүрэгтэй байв. Яваад ирснийхээ дараа тэрхүү үүргээ хэрхэн биелүүлсэн тухайгаа Богд хаанд бичгээр танилцуулсан байдаг. Харамсалтай нь, энэ бичиг одоо олддоггүй гэнэ. Энэхүү туршлагатай тагнуулчийг Ардын засгийн газрын үед ч ажиллуулж байсан нь тодорхой баримтаар нотлогддог ажээ. Тухайлбал, Б.Эрэгдэндагва нарын 38-ын хэрэг гээчийг Дотоодыг хамгаалах газрын даалгавраар илрүүлсэн тухай баримт бий. Б.Эрэгдэндагва нарын 38-ын хэрэг" гэж юу байсан юм бол 1929 онд тайж Б.Эрэгдэндагва Ванчин богдыг залж ирүүлэх, Хятад улсаас тусламж гуйх утгатай нэгэн бичиг үйлдээд Хятад руу явахаар бэлтгэж байжээ. Энэ нь Л.Дашдэндэвийн ажил албанаасаа бууж, хөрөнгөө хураалгаад байсан үе. Тийм болохоор Эрэгдэндагва чин ван Дашдэндэвээс зөвлөгөө авахаар үзүүлсэнд "Зүгээр юм байна" гээд тусалж дэмжихээ амлажээ. Эрэгдэндагвын хувьд нутагтаа очоод, дараа нь Хятад руу гарах төлөвлөгөөтэй байж. Энэ тухайгаа Дашдэндэвт хэлэхэд тэрбээр 60, мөн Ганданд суух Бүүвэй гэгч хүн 100 төгрөг өгчээ. Тэгээд Дашдэндэв Эрэгдэндагвыг Налайх хүртэл гаргаж өгөн, жинчидтэй нийлүүлсэн байна. Ингэж явахдаа Эрэгдэндагва зорьсон ажлынхаа талаар мэргэ буулгуулжээ. Энэ талаараа сүүлд өгсөн мэдүүлэгтээ хэлсэн байдаг аж. Тэрбээр Баянзүрх уулын зүүн талаар нутаглах Шаамар хэмээх ламаар мэргэлүүлэхэд "Цагийн байдлыг харзнаж хөдөлбөл зүгээр юм" гэжээ. "Энэ үнэхээр үнэн мэргэ" байсан талаар тайжтан мэдүүлэгтээ дурдсан байна. Учир нь жинчдээр халхавч хийж явсан Эрэгдэндагвыг Налайх өнгөрөөд явж байхад нь Дотоодыг хамгаалахын хэсэг ажилтан гэнэдүүлэн баривчилсан юм. Ингэж Ванчин богдыг залах, Хятадаас тусламж гуйх санаа бүтэлгүйтэв. Мөрдөн байцаалтын үеэр "Үүнийг Дашдэндэвээс өөр хүн мэдээгүй" гэсэн байна. Үнэндээ Эрэгдэндагвын сэдсэн ажлын тухай Дотоодыг хамгаалахынхан Дашдэндэвээр дамжуулан мэдээлэл авсан аж. Түүнээс өөрөөр мэдэх боломж байсангүй. Дашдэндэв Эрэгдэндагвын захидлыг эхнээс нь үзэж, бүхий л үйл ажиллагаанд нь идэвхтэй оролцож байж. Үүнээс харахад тэрээр анхнаасаа Б.Эрэгдэндагвын бүлэг хэргийг эхнээс нь өрнүүлж, Дотоодыг хамгаалах газрын заавраар удирдаж байсан хэрэг. Энэ нь Л.Дашдэндэвийг хэргээ өөрөө "гэрчлэн ирсэн" гэж ялыг нь хөнгөрүүлэн таван жил тэнсэн харгалзах ял өгсөн байдаг. Хэрэв Чин ван Л.Дашдэндэв амжиж энэ хэргийн талаар мэдэгдээгүй бол уг захидлыг хүлээн авсан Хятадын цэргийн эрхтнүүд захиан дахь "дарлагдан зовсон ван, гүн, хутагт хувилгаадын хүсэлтээр" гэсэн нэрийн дор цэрэглэн хөдөлдөггүй юм гэхэд цэрэглэн хөдөлнө хэмээн сүрдүүлж, хил хязгаарын байдал, Улсын аюулгүй байдалд занал учруулахгүй гэхийн аргагүй байжээ гэсэн дүгнэлтийг түүхчид өдгөө хийсэн байдаг. Энэ хэргийг анх санаачилсан Б.Эрэгдэгдагва, егүзэр хэмээх Галсандаш, гүн Гомбо-Идшин, гавьж Бүүвэй нарын долоон хүнийг тухайн үед буудан хороосон гэдэг. Үүнд 38 хүн оролцсон гэж үзэж "38"-ын хэрэг гэж нэрлэсэн бөгөөд үлдсэн хүмүүст их, бага хэмжээгээр ял ногдуулжээ. Харин үүнээс хэдэн жилийн дараа Дашдэндэвийг хилс хэрэгт буруутгаж эхэлсэн байдаг. Жишээ нь, 1936 онд Дашдэндэвийг Ёнзон хамба Лувсанхаймчигаар толгойлуулсан хувьсгалын эсэргүү лам нарын "Төв" хэмээн байгууллагын идэвхтэй гишүүн, Ардын засгийг тараах зорилгоор 300 лан мөнгө хандивласан гэж шийтгэжээ. Энэ хэрэгт шалгагдаж байхдаа өгсөн мэдүүлэгтээ "Миний бие эсэргүү тагнуулын байгууллагын нэг удирдагч болох Сэцэн тойны аймгийн зурхайч лам Ёндонжамц ламд 1936 онд элссэн. Сайн таних хүнээсээ гишүүн элсүүлэн авах, Очирдарийн өрөөг засах зэргээр мөнгө хуримтлуулах, Япон, Ванчин богдыг хүчтэй, ардын засгийг мөхөж сөнөнө гэсэн цуурхал тараах даалгавар авсан. Энэ даалгавар ёсоор Очирдарийн өргөөг сэлбэх, Ванчин богдыг залахад хувиасаа 300 лан мөнгө, нэг хадаг, нэг торго өгсөн. Бусдыг нь биелүүлж чадаагүй" гэжээ. Хожмоо эсэргүү лам нарын "Төв" хэмээх байгууллага байгаагүй нь тогтоогдож, энэ хэрэгт холбогдогч Ёнзон хамба Лувсанхаймчиг нарын 23 толгой лам нарыг цагаатгасан байна. Харин Л.Дашдэндэвийн хэргийг цагаатгалгүй орхижээ. Шалтгаан нь, 1989 онд Б.Эрэгдэндагва нарын 38-ын хэргийг шалгаад 38 хүний хэрэг биш Л.Дашдэндэв, Шамар, Ж.Бүүвэй, Б.Эрэгдэндагва нарын дөрвөн хүний хэрэг гэдгийг тогтоож дээрх дөрвөөс бусдыг нь цагаатгасан аж. Эхнийх нь хэрэг цагаатгагдаагүй болохоор дараагийн хэргийг нь ч тэр чигээр нь орхисон бололтой. Харин сүүлд Дашдэндэвийн хэргийг дахин шалгаад төрийн эсрэг гэмт хэрэг үйлдсэн нь тогтоогдоогүй учир Монгол Улсын дээд шүүхийн 1999 оны долдугаар сард цагаатгажээ. Нэгэн цагт Монгол төрийн тусгаар тогтнол, амар амгалан байдлын төлөө хоёргүй сэтгэлээр зүтгэж явсан энэ хүн эцэст нь өөрөө эсэргүү бүлгийн гишүүн хэмээн гүтгэгдэнэ чинээ санаагүй явсан биз ээ. 
Д.Оюунтуяа
