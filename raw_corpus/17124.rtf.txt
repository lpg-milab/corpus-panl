№221   (17124)        
1988 оны есдүгээр сарым 14.
Ил тодын дэлгэц

Өнөөдөр манай орны бүх айл өрхийн бараг тэн хагас нь телевизийн үндэсний нэвтрүүлэг үзэх боломжтой болжээ. Янз бүрийн нас, боловсрол, ажил мэргэжилтэй мянга мянган үзэгчийн өмнө цэнхэр дэлгэц нээлттэй байна. 

Амьдралыг өнгө үзэсгэлэн, дуу аялгуу, үг яриа, хэлбэр төрхөөр нь тэрхүү цэнхэр дэлгэцнээс хөдөлмөрчид харж байна. Ийм болохоор телевиз нь үнэхээр ил тодын гэрэлт дэлгэц юм. Тэрхүү өргөн бололцоотой, нийтэд хүртээмжтэй дэлгэцнээс хөдөлмөрчид юу үзэж, юу сонсохыг хүсч байна вэ? 

<< Сонин, сэтгүүлийн нийтлэл бүр, радио, телевизийн нэвтрүүлэг бүр нь улс орны амьдралын гол асуудал. олон улсын чухал үйл явдлыг цаг тухайд нь гүнзгий ойлгох, улс төр, шинжлэх ухаан, техникийн мэдлэг, оюуны баялгаа зузаатгах гэсэн уншигчид, сонсогчид. үзэгчдийн эрмэлзлийг хангасан байх ёстой гэж намын XIX их хурлаас заасан билээ. Намын их хурлаас хойш хоёр жил хагас шахам хугацаа өнгөрлөө. монгол телевизийн нэвтрүүлэгт их хурлын шийдвэр шууд тусгалаа олж, багагүй өөрчлөлт, шинэчлэл гарлаа. Гэхдээ нэвтрүүлэг бүрээ чанарын өндөр түвшинд гаргасан гэж телевизийн сэтгүүлчид өөрснөө нүүр бардам хэлэхэд бас л учир дутагдалтай байна. Үзэх, сонсохыг хүссэн бүхэн маань биелж байна гэж телевиз үзэгчид ч сэтгэл дүүрэн хэлэх аргагүй байна. Теле нэвтрүүлгийг төрөл зүйл харьцангуй цөөн, уран сайхны түвшин жигд бус, гол төлөв улс төрийн сэдэв зонхилж, << шинжлэх ухаан, техникийн мэдлэг, оюуны баялгаа зузаатгах гэсэн >> үзэгч, сонсогчдод өгөх зүйл бас л дутмаг байна. Түүнчлэн асуудал дэвшүүлсэн буюу шүүмжлэлтэй нэвтрүүлэгт түүнийг шийдвэрлэх хялбар дөхөм, хямд төсөр, зохистой арга замын талаар олон нийтийн санал бодлыг өргөнөөр солилцуулах, нэвтрүүлгийн мөрөөр сурвалжилж, олон түмэнд мэдээлэх ажлыг улам эрчимжүүлэх шаардлагатай байна. 

Цэнхэр дэлгэцнээ телевизийн шинэ бүтээл, тухайлбал теле кино, теле жүжиг, уран сайхны нэвтрүүлгүүдийн нэр төрөл, тоо хэмжээ зарим талаар нэмэгдэж, утга агуулга, ур хийц нь хэдий дээшилж байгаа боловч, олон нийтийн цаг үргэлж нэмэгдэж буй оюуны эрэлт хэрэгцээний өсөлтийн хурдаас хоцронгуй хэвээр Байна. Ялангуяа сонгодог дуу хөгжим, уран барилга, дүрслэх урлагийн сурталчилгаа, хошин, шог инээд зэрэг төрөл зүйл, спортын янз бүрийн тэмцээн, байгалийн гоо үзэсгэлэн, амьтны ертөнц, мэргэжлийн баримжаа, үйлдвэрлэлийн гоо зүй, сэтгэл зүйн сэдэвт нэвтрүүлэг, ёс суртахуун, ажил амьдралын тухал асуудлаар санал бодол солилцох, чин сэтгэлийн маргаан ярилцлага, теле уулзалтыг олшруулах шаардлагатай байна. 

Зохион байгуулалттайгаар зураг авах, амьдралыг гоёж чимэглэх, хурц асуудлаас тойрох зэрэг аливаа хиймэл үзүүлбэр үзэгчдэд нуух аргагүй тод харагддагийн хувьд телевиз онцлогтой гэдгийг теле сэтгүүлчид хэзээ ч мартах ёсгүй. 

Ер нь телевизийн нэвтрүүлэг томоохон хот, төвийн районоос хальж юуны өмнө нэвтрүүлэг үзэж байгаа бүх газарт хүртээлтэй ажиллаж, зөвхөн мэдээлэл, ухуулга сурталчилгаагаар хязгаарлахгүйгээр танин мэдэхэд тустай бөгөөд олон түмний ажил амьдрал, хүсэл тэмүүлэл, санал бодлыг өргөн дэлгэрээр нээн харуулах өргөн далайцтай, баялаг хэлбэртэй нэвтрүүлэг явуулахад ихээхэн анхаарах шаардлагатай байна. 

Олон нийтийн санал хүсэлтийг үндэслэн нэвтрүүлгийн нийт цагийг нэмэгдүүлэх, эхлэх, дуусах цагийг оновчтой тогтоох, сүлжээ, программыг улам боловсронгуй болгох, өдөр тутмын нэвтрүүлгийн бүтцийг ч баяжуулан мэдээлэл багтаамжийг сайжруулах, дэлгэцнээ гарах үзүүлбэрийнхээ өнгө, хэлбэр, зохиомжийг сэтгүүлчийн нүдээр харах төдийгүй уран сайхны найруулагчийн өндөр шаардлага, ур чадвараар, хэмжиж байвал зохистой юм. Ер нь теле нэвтрүүлэг бол нийлэг урлаг учраас сурвалжлагч - оператор, найруулагч, редактор, редактор найруулагч зэрэг хос мэргэжил эзэмших, түүгээр ч барахгүй инженер - техникийн ажилтнуудыг уран бүтээлчийн сэтгэлгээ, арга барилд сургах, уран бүтээлчид, сэтгүүлчдэд нэвтрүүлэг бэлтгэдэг техникийн мэдлэг эзэмшүүлэх ажлыг харилцан зохион байгуулж жинхэнэ теле сэтгүүлийн эгнээг өргөтгөх нь чухал байна. 

Нэвтрүүлгийн чанар, үр өгөөж нь дэлгэцний онцлогоос болоод зөвхөн үг хэллэгээсээ биш бас зураг, дүрслэл, аялгуу хөгжим, зохиомжоос, нэвтрүүлэгчийн дуу хоолой хэллэг, нэвтрүүлэгт оролцогчдын ярианы соёлоос мөн ихээхэн шалтгаална. 

<< МАХН-ын XIX их хурлын шийдвэрийг хэрэгжүүлэх ажлыг радио, телевизээр сурталчилж байгаа явцын тухай >> МАХН-ын Төв Хорооноос 1987 онд гаргасан тогтоолдоо радио, телевизийн нэвтрүүлэгт тус орны социалист байгуулалтын үйл явц, намын XIX их хурал, Намын Төв Хорооны II бүгд хурлаас дэвшүүлсэн зорилтууд, нам, засгийн тогтоол шийдвэр, тэдгээрийг хэрэгжүүлэх ажлыг тал бүрээс нь гүнзгий үндэслэлтэй тусгах явдал хангалтгүй, ажил хэрэгч, дайчин давшингуй шинж чанар, нэвтрүүлгийн эцсийн ур дүнгийн төлөв тууштай ажиллагаа дутагдаж байна гээд үйл явдал, амьдралд гарч байгаа өөрчлөлт, шинэ зүйлээс хожимдох, баримт материалд өрөөсгөл хандах, амжилтын тоо баримт, дутагдал доголдлыг тоочих арга зонхилж, учир шалтгаан, мөн чанарыг нь нээн харуулах явдал орхигдож байна гэж тэмдэглэсэн байна. Намын заалт шийдвэрийг хэрэгжүүлэхийн тулд теле сэтгүүлчид, уран бүтээлчид мэргэжлээ туйлын сайн эзэмшихийн зэрэгцээ асуудлын шинжлэх ухааны үндэс, амьдрал, практикийн ач холбогдлыг гүнзгий анхаарч, аливаа ажлын технологиос эхлээд ажил хэргийн өргөн мэдлэгтэй байхыг чармайх нь зайлшгүй учраас редакц, сэтгүүлчдийн байгууллага туслалнаа үзүүлж, байнга чиглүүлж ажиллах шаардлагатай. 

<< Хэвлэл мэдээллийн хэрэгсэл хичнээн шуурхай, дайчин, шинэ арга барилаар ажиллаж, шинэ санаа, арга туршлага өгнө, тэр хэмжээгээр манай ажилд шинэ уур амьсгал өрнөх болно >> гэж нөхөр Ж. Батмөнх 1987 онд төвийн хэвлэл, мэдээллийн байгууллагын удирдах ажилтан нартай уулзаж ярилцахдаа хэлсэн үг ил тод байдлын цэнхэр дэлгэц монгол телевизийн нэвтрүүлгийн агуулга, хэлбэр, ур чадвар, үр нөлөөнд байнгын үнэлгээ болж чадахаар байх ёстой. 

