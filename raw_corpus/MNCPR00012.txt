"Бага иддэг" машины үнэ өссөөр байна

Сар шинийн баяр удахгүй болно. Энэ өдрүүдэд унаатай болох хүсэлтэй хүмүүс техникийн "Да хүрээ" захаар олон байна.
Тэд машины үнэ тэнгэрт хадсаныг гайхаж байхад, ченжүүд "Улсаас элдэв төрлийн татвар их болсон, үнэ нэмэхээс өөр аргагүй" хэмээн тайлбарлаж сууна. Гэхдээ нэг талаас татвар их болсон гэх ч "Ланд круйзер" гэх мэт зарим машины үнэ хэвэндээ. Харин иргэдийн хэрэгцээнд ихэд нийцээд буй 1300 с.с хөдөлгүүртэй, 100 км замд 5-7 литр бензин зарцуулдаг жижиг машины үнэ огцом нэмэгдсэн байна. Өнгөрсөн оны арваннэгдүгээр сард 4000 орчим ам.долларын үнэтэй байсан "Хонда Лого", "Мазда Демио" машинуудад хэдийнэ 1000 ам.доллар нэмээд амжжээ. Харин Тоёота "Марк 2", "Надиа" "Креста" зэрэг машинууд үйлдвэрлэсэн он, туулсан километр зэргээсээ хамаарч 6500-8000 орчим ам.долларын үнэтэй байна. Мөн "Ниссан Санни", "Тоёота Корса" машинуудыг зарим ченж 5500 ам.долларт хүргэжээ. Түүнчлэн ОХУ-д үйлдвэрлэсэн шинэ "УАЗ фурган", "УАЗ-469" машиныг 10 орчим сая төгрөгөөр худалдаалж байна. Харин авто машины сэлбэгийн хувьд ханш нь харьцангуй тогтвортой байгаа гэнэ. Сэлбэг худалддаг ченжүүд бүх төрлийн машины урд, хойд гэрэл эрэлт ихтэй байгаа тухай ярьсан. Хамгийн үнэтэй гэрлийг сонирхуулахад, мэдээж "Ланд круйзер" тэргүүлж байна. Энэ машины нэг ширхэг урд гэрэл 250-500 ам.долларын хооронд хэлбэлзэх юм. Харин хамгийн хямд гэрэл "Эксел" машиных. Дунджаар 10000 төгрөгийн үнэтэй байв. Мөн амортизаторын хувьд шинэ нь 30-50 мянган төгрөг гэнэ. Түүнчлэн бүх төрлийн автомашины сэвчээ гүйлгээтэй байгаа бөгөөд 1500-35000 төгрөгийн хооронд худалдаалж байна. 
