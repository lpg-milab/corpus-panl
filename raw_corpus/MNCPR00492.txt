ТОГЛООМЫН ЗАСГИЙН ГАЗАР АНХНЫ ХУРАЛДААНААРАА ИХ ЗОХИОЛЧ ДАШДОРЖИЙН НАЦАГДОРЖИЙГ ГУТААЖЭЭ

Авлигатай тэмцэх гэсэн Засгийн газрыг унагаж, харин оронд нь авлигачид толгойлсон Засгийн газар байгуулагдсан билээ. Түүнийг эдүгээ тоглоомын Засгийн газар хэмээн нэрлэх болжээ.
Тэр Засгийн газрын анхны хуралдаан энэ сарын 1-нд боллоо. Уг хуралдаанаар хэд хэдэн асуудал хэлэлцсэн ч ихэнх хэвлэл УИХ-ын гишүүн асан Д.Сугарыг Төрийн өмчийн хорооны даргаар томилсон, төсвийн байгууллагын ажилтнуудын цалинг 30 хувиар нэмсэн талаар л мэдээлээд өнгөрөв. Тэр бол цаанаас тараасан модон мэдээ. Хуралдаан хэдийгээр хаалттай болсон ч нийтэд сонсогдоогүй мэдээллээс олж түмэнд түгээх нь чухал. Энэ үүднээс зарим нэг зүйлийг уншигчдад хүргэх нь зөв гэж үзлээ. Засгийн газрын хуралдааны хэлэлцэх төлөвлөгөөнд Их зохиолч Дашдоржийн Нацагдоржийн 100 насны ойг тэмдэглэн өнгөрүүлэх, төсөв мөнгийг нь батлах талаар асуудал орсон байна. Уг асуудлыг хэлэлцэх болоход Эрүүл мэндийн сайд Л.Гүндалай "Дашдоржийн Нацагдорж гэж ямар хүн байдаг юм бэ? Түүний чинь зохиолыг одоо хүн уншдаг гэж үү. Ийм зүйлд мөнгө зарах хэрэггүй. Одоо зохиол нь жорлонгийн цаас болчихсон шүү дээ" хэмээн айлдаж. Түүний ингэж хэлэхийг сонссон Нийгмийн хамгаалал, хөдөлмөрийн сайд Л.Одончимэд "Цаана чинь Дашдоржийн Нацагдоржийг мэдэхгүй хүн сайд болоод ороод иржээ" хэмээн үг сөрсөн аж. Тэдний биесээ давах гэж чулуудалцсан үг хэрээсээ хэтэрч заамаа хуваалцахдаа хүрч зохицуулагдсан юм байх. Засгийн газрын хуралдаанаар хэлтэй амтай хэлцэгдсэн Их зохиолч Дашдоржийн Нацагдоржийн 100 насны ойг УИХ-ын гишүүн, Түлш, эрчим хүчний сайд Ц.Цэнгэлийн энэ өвлийн наадамд хоёр ч түрүүлээд байгаа саарал азарганы үнэнд хүрэхгүй мөнгөөр тэмдэглэх болсон байна. Ингэж тоглоомын Засгийн газрын анхны хуралдаан Их зохиолч Дашдоржийн Нацагдоржийг гутаажээ. Тоглоомын Засгийн газрын тоглоом үүгээр дууссангүй. Хууль зүй, дотоод, хэргийн сайд Д.Одбаярыг ярих гэтэл Үйлдвэр, худалдааны сайд Б.Жаргалсайхан хэл амаар өдсөн гэнэ. Харин Д.Одбаяр "Би чамаар ажлаа заалгахгүй. Чамд надаас илүү юм огт байхгүй. Чи бид хоёр адилхан сайд" хэмээн хариу барин байж тэд анхны хуралдаанаа хийсэн болж ард түмний тоглоомын Засгийн газар гэсэн нэр томъёог үйлдлээрээ бататгав бололтой. Засгийн газар анхны хуралдаанаараа цалин, халамжийн тэтгэврийг 30 хувь нэмсэн гэж сайдууд нь ам уралдан ярьж байгаа юм. Гэвч тэднийг улс төрийн шинж чанартай популизм хийлээ гэж үнэн дүр төрхийг нь өгүүлэгчид захаас авам тааралдана. Тэгэхээс ч өөр аргагүй. Өөрсдөө мөнгө олж цалин нэмээгүй. Ц.Элбэгдоржийн хуримтлуулаад орхисон мөнгийг хувааж байгааг өөрөөр яаж нэрлэх вэ дээ. Тоглоомын Засгийн газрыг эрх баригчид Үндэсний эв нэгдлийнх гэж хөөргөн нэрлэх юм. Гэтэл Засгийн газрыг эв нэгдлийнх гэж хэлэхэд хэцүү. Хэдийгээр МАХН, "Эрэл"-ийн намтай гэрээ байгуулсан гэх боловч УИХ-ын чуулган өндөрлөчихөөд байхад Онцгой байдал эрхэлсэн сайдаа томилж чадаагүй. Энэ сайд нь хоёр намын хооронд байгуулсан гэрээ ёсоор бол "Эрэл"-ийн намд ноогдох ёстой байж. Гэтэл МАХН үл тоож нэг нэр дэвшигчийг нь чуулган дээр унагаж, хоёр дахийг нь УИХ-д оруулсангүй. Үүнд нь гоморхсон "Эрэл"-ийнхэн тоглоомын Засгийн газарт орсон хоёр сайдаа эгүүлэн татна. Эсвэл хоёр намын гэрээг УИХ-аар батлуулна гэж мэдэгдлээ. Нэг сайд томилогдоогүй юм чинь энэ Засгийн газар бүрэн бүрэлдэхүүнээрээ ажиллаж эхлээгүй гэсэн үг. Харин хоёр сайд нь огцорно гэж мэдэгдээд буй болохоор тэсэхгүй нь. Бүрэн бүрэлдэхүүнээрээ байгуулагдаагүй байж бутрах тухай яригдах болсон тоглоомын Засгийн газрын үйл ажиллагаа хэрүүлтэй уруултай эхлэв. Харин хэзээ зогсох юм бол доо. 
