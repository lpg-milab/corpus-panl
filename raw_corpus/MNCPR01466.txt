"Утаанбаатар"-ыг Улаанбаатар болгоно

Улаанбаатарын утааг багасгахад зөвхөн хотын захиргаа биш Байгаль орчны яам, Түлш эрчим хүчний яам гэхчилэн салбарын чиглэлийн дээд байгууллага онцгой эрх мэдэл, санаачлагатайгаар оролцох ёстой гэж донор орнууд манайд зөвлөж байна.
Аль байгууллага нь ямар асуудал хариуцан үр дүн гаргахуйц хэмжээнд идэвх чармайлттай ажиллахыг хамтын гэрээ хэлэлцээрээр тодорхой заах ёстой гэнэ. Энэчлэн нийслэлийн өмнө тулгамдаж байгаа асуудлаар ярилцсан уулзалтыг өчигдөр Улаанбаатар хотын Засаг даргын тамгын газраас "Хаан palace"-д зохион байгуулав. Ярилцлагад Дэлхийн банк, Азийн хөгжлийн банк болон манайд үйл ажиллагаа явуулдаг төсөл хөтөлбөрийн байгууллагын төлөөлөгчид иржээ. Донор орнуудад манайхаас хоёр үндсэн төсөл танилцуулсан. Үүний эхнийх нь "Улаанбаатар хотын агаарын менежментийг сайжруулах мастер төлөвлөгөө". Нөгөө нь хот байгуулалтын бодлого төлөвлөлтийг нийгмийн хөгжлийн хамгийн чухал асуудал болгон авч үзэж, төрийн хэмжээнд бодлого тодорхойлон баримт бичиг боловсруулах асуудал гэнэ. Нийслэлийн эргэн тойронд суурьшсан гэр хорооллыг багасгахын хэрээр утаагүй хотын зорилго биелэх хамгийн хурдан арга гэж үзэж байна. Мэдээж гэр хороололгүй болохын тулд энэ салбарын хөгжлийг бодлогоор төлөвлөж, барилгажуулах шаардлагатай гэж тооцож байгаа. Хэдийгээр хотын утаа байнга яригддаг асуудал боловч өнөөг хүртэл дорвитой, шинжлэх ухааны үндэслэлтэй судалгаа огт хийгдээгүй. Дорвитой арга хэмжээ авахад хотын аль хэсэгт агаарын бохирдлын хамгийн их нягтрал байдаг, тэр нь ямар найрлагатай, хаанаас үүсч байгаа гэхчилэн олон үзүүлэлт багтах ёстой. Гэтэл манайд өнөөдөр болхи гуравхан үзүүлэлт бүхий судалгаа гардаг. Тэр дүгнэлтийг гаргахад 1980-аад оны үед авсан, хоцрогдсон багаж, төхөөрөмж ашиглаж байгаа аж. Энэ нь зах зээлийн эрэлт шаардлагаар арга хэмжээ авах, бодлого боловсруулах үзүүлэлтэд огт тэнцэхгүйг мэргэжлийнхэн хэлж байна. Харин жинхэнэ судалгаа гаргахад хамгийн түрүүнд технологийн шаардлага хангасан иж бүрэн лабораторитой болох хэрэгтэй аж. Үүнийг дагаад агаарын урсгал, бохирдлын шинжилгээ судалгааны чиглэлээр мэргэшиж, боловсорч байгаа оюутан, эрдэмтэн багш нарыг татах, судалгааны чиглэлээр нэгтгэх нь зүйтэй гэж үзжээ. Түүнчлэн агаарын бохирдлын асуудал эрхэлсэн албатай болох нь чухал гэсэн санаа ч гарсан. Энэ алба хэрвээ лабораторитой болвол тэндээс гарах агаарын бохирдлын нягтралын дүгнэлтэд үндэслэн үйл ажиллагаа явуулах ёстой. Тухайлбал, лабораторийн дүгнэлтэд зааснаар үйлдвэрлэлийнхээ үйл ажиллагаагаар хамгийн их бохир агаар ялгаруулсан байгууллагаас төлбөр авах хэм хэмжээг боловсруулж, улмаар хэрэгжүүлэх ажлыг гүйцэтгэх гэхчилэн нэн шаардлагатай байгууллагууд уялдаа холбоотой ажиллах боломжийг ч тайлбарлалаа. Бас агаарын бохирдлыг багасгахад иргэдийн оролцоо хамгийн чухал болохыг хөгжилтэй орнуудаас санал болгосон. Иргэдийг хэсэг бүлгээр нь нэгтгэж, ногоон бүс, байгууламж бий болгох хэрэгтэй гэнэ. Агаарын бохирдолд түлшний найрлага, хэрэглээ ихээхэн нөлөөтэй байгаа. Энэ хүрээнд газрын өнгөн давхаргын дулааныг ашиглах саналыг бас л донорууд гаргасан. Ер нь эдгээр асуудлаар хэн ч, ямар ч арга хэмжээ авдаггүй мэт ярих ч агаарын бохирдлын багасгах, нийслэлчүүдийг хамгаалах талаар заалт 30 гаруй хуульд тусгагдсан нь бий. Гэвч нэг нь ч хэрэгждэггүйг тогтоожээ. Нэгэнт нийслэлд тулгамдаж байгаа асуудлуудыг нээлттэй ярилцаж, Дэлхийн банк болон Азийн хөгжлийн банкнаас хөрөнгө татах зорилготой байгаа болохоор Улаанбаатар хотын дулааны хангамжийн асуудлаар Хотын мэр Ц.Батбаяр бас мэргэжлийн үнэлэлт дүгнэлт бүхий тайлбаруудыг хэлсэн. Өнөөдөр хотын дулаан хангамжийн 80 хувь нь төвлөрсөн системээс, долоон хувь нь хэсэгчилсэн буюу нам даралтын зуухнаас, 13 хувь нь ердийн галлагаатай зуухнаас хангагдаж байна. Тэрээр агаарын бохирдлыг бодитойгоор бууруулахын тулд хотын дулаан хангамжийг нэгдсэн бодлогын түвшинд шийдвэрлэх ёстой гэж танилцуулсан. Юуны түрүүнд төвлөрсөн дулаан хангамжийн системд нам даралтын дулаан хангамжийн эх үүсвэрээс хангагддаг хэрэглэгчдийг холбох замаар утаа ялгаруулах цэгийн тоог багасгана гэж үзжээ. Төвлөрсөн дулааны хангамжид холбогдох боломжгүй хотын захын болон өндөрлөг хэсгийн айл өрх, байгууллагын дулааны хэрэгцээг шингэрүүлсэн хийн түлш, хямд тарифын  цахилгаан эрчим хүч, нам потенциалийн дулааны энергийн эх үүсвэр, бага зарцуулалттай шинэ дэвшилтэт зуух хэрэглэх боломжтой гэлээ. Тэрчлэн Улаанбаатарын захын хэсгийн орон сууц, албан газруудын дулаан хангамжийг хэсэгчилсэн байдлаар шийдвэрлэдэг 370 гаруй бага, дунд оврын халаалтын зуухыг цаашид хэрэглэхгүй нь зөв гэнэ. Харин төвлөрсөн дулаан хангамжид холбохоор төлөвлөж, техникийн шийдлийн хувьд боломжгүй зуухыг технологийн шинэчлэлт хийх, байгаль орчин агаарыг бохирдуулдаггүй хий болон, шингэн түлш, сэргээгдэх эрчим хүчийг ашигладаг болгохоор судалгаа эхэлсэн байна. 
Б.ХАЖИДМАА
