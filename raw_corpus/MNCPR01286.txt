Хүүхдийн мөнгөний нэр хүнд өсч шинэ гэр бүлийн 500 мянгынх навс унажээ

УИХ-ын гишүүн З.Энхболд намрын чуулган эхлэхийн өмнөх өдрүүдэд Өвөрхангай аймгийн Арвайхээр, Тарагт, Гучин-Ус сум буюу тойрогтоо ажиллалаа.
Тэрбээр Арвайхээр сумын сонгогчидтойгоо хийсэн уулзалт дээр УИХ-ын өнгөрсөн хаврын чуулган түүхэнд тэмдэглэгдэн үлдэхээр боллоо хэмээн онцлон хэлэв. Ашигт малтмал, Татварын багц хуулиуд, Авлигатай тэмцэх тухай хуулийг өнгөрсөн хаврын чуулган батлан гаргасан нь гишүүнийг ингэж хэлэхэд хүргэв. УИХ Ашигт малтмалын хуулийг батлан гаргаснаар байгалийн баялгаас иргэд шууд хувь хүртэх боломж хэмжээ нэмэгдсэн. Мөн газрын хайгуулын лицензийн төлбөр арав дахин нэмэгдсэн байна. Урьд нь хайгуулын лицензийн төлбөр хямд байсан нь нэг хүний гарт лиценз олноороо төвлөрөх нөхцөл болж байсан аж. Шинэ хуулиар үүнийг хаасан байна. Нөгөө талаар нутгийн иргэд мал аж ахуй эрхэлж амьдрал ахуйгаа дээшлүүлнэ гэж үзвэл тухайн бүс нутагт ямар ч алттай байсан лиценз олгогдохгүй болжээ. Энэ нь уул уурхайн томоохон компаниудад газар олгоход орон нутгийн удирдлага иргэдийн оролцоог нэмэгдүүлсэн гол үзүүлэлт нь аж. Уул уурхай байгаль орчныг их сүйтгэдэг. Энэ зовлонг өвөрхангайчууд сайн мэднэ. Байгаль орчны нөхөн сэргээлтийг иж бүрэн хийгдээгүй ямар ч аж ахуйн нэгжийн үйл ажиллагааг тухайн сумын Засаг дарга хаах бүрэн эрхтэй. Энэ бүхнийг сонссон арвайхээрчүүд их баярлаж байна билээ. Сонгогчдын зүгээс аж ахуй эрхлэх бага хэмжээний зээл олголтыг нэмэгдүүлэхийг хүсэж байсан. Тийм хүмүүст Хас банк 3-5 саяын жижиг зээлийг олгож байна. Хэрэв хашаа байшингаа банкны барьцаанд тавьж зээл авах, улмаар зээлсэн мөнгөөрөө амьжиргаагаа дээшлүүлэх нөхцөлийг хангаад зээлээ эргэн төлсөн нөхцөлд тухайн зээлдэгчийн нэг сая төгрөгийн зээлийн хүүг чөлөөлөх юм билээ. Энэ бол жижиг аж ахуйг дэмжсэн сайн зүйл юм билээ гэж сонгогчдодоо мэдээлэл өгөв. Ийм зээлийг нарийн ногооны хүлэмж байгуулахад авч болох талаар нэмж хэлж байсан. Тухайлбал, авсан зээлээрээ иргэн хүлэмжтэй болсон байхад л зээлийн хөнгөлөлт эдлэх анхны нөхцөл бүрдэх юм байна. Тус сумын хувьд 11 жилийн хоёрдугаар дунд сургуулийн багш Баяраа энэ жил "Дэвшил" ногооны аж ахуйгаас хүлэмж, өргөст хэмхний үрийг нэг сая төгрөгт багтаан зээлжээ. Үйл ажиллагаа оройтож эхэлсэн боловч тэднийх 300 кг өргөст хэмх хураан авчээ. Энэ бол нутаг орныхондоо сайхан үлгэр жишээ болж байгаа мэт санагдав. Сонгогчдын зүгээс дөчөөд насныхныг ажилд авдаг албан газар байдаггүй гэсэн гомдол их гарч байв. Тэдэнд УИХ-ын гишүүн З.Энхболд хашаандаа ногоо тарих нь амьжиргаагаа дээшлүүлэх ажлын байртай болох нас харгалзахгүй хялбар арга хэмээн зөвлөж байсан юм. Энэ зөвлөгөө олон хүний сэтгэлд хүрэх шиг болсон. Тэгээд ч нэг үеийг бодвол арвайхээрчүүд төмс, хүнсний болон нарийн ногоо чацарганыг сүүлийн жилүүдэд тарьж үр шимийг нь хүртэж ургаж төлжиж байгааг нь харж эхэлсэн онцлогтой юм байна. Хоёр жилийн өмнөөс чацаргана тариалж эхэлсэн. Энэ жилийн хувьд "Гангар Инвест" компанитай хамтарч 10 гад чацаргана тарьсан иргэд өөр өөрийн чацарганыг нарийн тороор хашиж арчилж тордон ургуулж байна. Ер нь Арвайхээрийн хөрсөнд чацаргана ургана гэдэг нь амьдралаар батлагдаж байгаа нь энэ. Тэд УИХ-ын гишүүнд ургуулж байгаа чацарганаа үзүүлж таниулж урамтай байгаа нь харагдсан. Сонгогчид шинэ гэр бүлийн 500 мянган төгрөгийн олголт тойрсон үйл явдлын талаар нарийвчлан асууж, санал солилцож байсан билээ. Иргэн Д.Давааням "Энэ үйлдэл нь Монголын ард түмнийг ёс суртахуунгүй болгож байна. Энэ мөнгийг авахын тулд зарим нэг хүн юу ч хийхээсээ буцахаа болилоо. Тухайлбал, үр хүүхэдтэй боловч гэрлэлтээ бүртгүүлээгүй байсан иргэд хүүхдээ эхээр нь овоглож өөрөө хойд эцэг нь болох жишээтэй. Үүнийг ёс суртахууны доройтол гэхгүй юм бол өөр юуг хэлэх юм бэ?" хэмээж байв. Түүний энэ үгийг иргэд дэмжиж ийм балай зүйл хийхийн оронд хүүхдийн 10 мянгыг эхнээс нь өсөх нөхцөлтэйгөөр өгсөн бол дээр байсан юм гэж ам амандаа дуугарч байлаа. Сонгогчдоосоо ийм үг сонссон тэрбээр "Уг нь гэр бүл болсон хоёр залуу гэртэй болох нь гэж МАХН-ынхан санасан юм шиг байгаа юм. Гэтэл нь энэ нь бүдгэрч сөрөг үзэгдэл хавтгайрлаа. Ийм сөрөг үзэгдэл гарна гэдгийг тухайн шийдвэрийг УИХ дээр хэлэлцэж байхад нь Ардчилсан намын гишүүд их хэлсэн. Гэвч МАХН-ныхан намынхаа мөрийн хөтөлбөрийг хэрэгжүүлэх нэрээр олонхиороо хүч түрэн баталсан юм. Одоо гэрлэж байгаагүй гэсэн лавлагаа авсан болгон энэ мөнгийг авах болсоор ийм замбараагүй байдал гарсан. Тэгээд ч Монголд хүн амын бүртгэл нь замбараагүй юм билээ. Ийм нөхцөлд гэр бүлийн бүртгэл ямар байх нь ойлгомжтой. Тэр лавлагаа нь зарагдаж байгаа гэсэн хэн нэгнээс хамааралтай зүйлийг нугалж болдгийг эндээс харж болно. Харин хамгийн нугалаа гарах боломжгүй зүйл нь хүүхдийн төрсний гэрчилгээ байсан юм. Иргэн хүүхдийнхээ гэрчилгээг үзүүллээ, мөнгөө авлаа. Үүн шиг шударга зүйл байгаагүй " хэмээн байр сууриа илэрхийллээ. Тэдний ярьж байгаагаас үзвэл, хөдөөд хүүхдийн мөнгөний нэр хүнд шинэ гэр бүл бологсдын 500 мянгаас дээгүүр байгаа нь ажиглагдав. Зарим барааны гэнэтийн өсөлтийн татвар буюу алт зэсийн үнийн өсөлтөөс хамааран 68 хувийн гэх шинэ татварын нэр төрөл гарч ирсэн билээ. Энэ нь хүүхдийн мөнгө нэмэгдэх өөр нэгэн эх үүсвэр болж байгаа. Тэрхүү татвараар "Монгол Улсын Хөгжлийн сан" хэмээх сан байгуулсан. Уг санд төвлөрсөн мөнгөнөөс гуравны нэгийг хүүхдийн мөнгөнд зарцуулна. Одоогоор уг санд 50 гаруй тэрбум төгрөг оржээ. Энэхүү мөнгө нь хүүхдийн мөнгөний нэмэгдэх эх үүсвэр болно. Гэхдээ хүүхдийн мөнгийг улирлаар нь, жилээр нь хуримтлуулж олгох уу гэдгийг хараахан шийдээгүй байгаа. Намрын чуулганаар шийдэгдэнэ гэж сонгогчдодоо гишүүн дуулгасан юм. Гишүүний амнаас ийм үг сонссон сонгогчид нь хүүхдэд мөнгө өгөх шийдэл нь зөв байжээ хэмээн мөн л дор дороо шуугиж эхэлсэн. Түүний хэлсэн энэ үг сонгогчдын дунд нэр хүндтэй байгаа хүүхдийн мөнгөний нэр хүндийг бүр өсгөж орхив. Хүүхдийн мөнгөний нэр хүнд ингэж огцом өссөнөөр шинэ гэр бүлийн 500 мянгын нэр хүнд навс унав. Тэгээд ч нийслэл мэт хүн ам олноороо төвлөрсөн суурин газруудад төсөвлөсөн мөнгө нь дуусчихсан байгаа. Энэ нь шинэ гэр бүлийн 500 мянгын нэр хүнд уналтын бас нэгэн баримт нь болох биз. Хөдөөд сүүлийн үед бензин шатахууны үнэ нэмэгдэж гурилын үнэ өсчээ. Гэтэл хөдөөгийн иргэдийн зах зээлд борлуулдаг мах малын түүхий эдийн үнэ өсөөгүй байгаа юм байна. Үүнд хөдөөгийнхөн эмзэглэж байна. 
Г.Эрдэнэбат
