Найрааных уу, үгүй юу гэдгээ батална

Хэдхэн хоногийн өмнө олон шинэ начин мэндэлсэн сайхан наадам болж өнгөрсөн. Хамгийн залуу начнаар Говь-Алтай аймгийн харьяат аймгийн арслан, 21 настай Ж.Бат-Эрдэнэ тодорч, Монголын залуучуудын холбооноос хурдан удмын даагаар шагнуулсныг та бүхэн санаж буй биз ээ. Дархан аварга Д.Цэрэнтогтохоор тав давсан түүнийг "Найраа"-ны начин гэх яриа наадмын дараа үргэлжилсээр байна. Наадмын талаар түүнтэй гэрт нь очиж ярилцсан юм. Тэр Дэнжийн мянгад аав, ээж, дүүтэйгээ амьдардаг юм байна. 
-Өнөө жилийн наадам танд ямар сэтгэгдэл үлдээв? -Наадам маш сайхан болсон. Ялангуяа миний хувьд начин цол авсан болохоор сэтгэл их өндөр байгаа. Аймаг, цэргийн цолтой бөхчүүд их өнгөтэй, шударга сайхан барилдсан. -Улсын наадамд хэд дэх жилдээ зодоглож байна? -Ноднин зодоглоод гурвын даваанд аймгийн арслан Алтанхуягт өвдөг шороодсон. 2003 онд улсын наадмын өсвөрийн бөхийн барилдаанд түрүүлж байсан юм. -Наадмын бэлтгэлээ хаана базаасан бэ. Баяраас өмнө ямар барилдаануудад зодоглов? -Манай Алтайн 40 гаруй бөх "Тэгш мандал" гэдэг амралтын газар бэлтгэлд гарсан. Ер нь залуу бөхчүүд байнгын бэлтгэлтэй байдаг гэж хэлж болно. Учир нь энэ он гарснаас хойш заалны барилдаан нийтдээ 20 гаруй болсон. Миний хувьд баярын өмнө Баянзүрх дүүрэг болон Төв аймгийн наадмуудад зодоглож, шөвгийн дөрөвт үлдсэн. -Наадмын өмнөх шөнө хэр догдлов. Унтаж чадсан уу? -Гайгүй ээ. Бусад хүн унтаагүй л гэдэг юм. Надад тийм зүйл байхгүй. -Б.Хишигдорж зааныг гурвын даваанд, Д.Мөнх-Эрдэнэ арсланг дөрвийн даваанд хаяж, Д.Цэрэнтогтох аваргыг давж начны болзол хангасан. Зарим нь чадлаараа даваагүй л гэх юм? -Эд бүгд хүч нь харьсан хөгшин бөхчүүд байсан болохоор давахад амархан байсан. Нэг ёсондоо цэвэр аз таарсан гэхэд болно. Гэхдээ энэ даваануудад би залуу бөхчүүдтэй таарсан бол яах байсныг мэдэхгүй. Өөрийгөө начин болчихно гэдгийг бараг төсөөлөөгүй л байлаа. -Гадуур чамайг найрааны начин гэж ярих болж. Д.Цэрэнтогтох аваргад "цүнх дүүрэн" мөнгө өгсөн ч гэх яриа байна? -Тийм юм байхгүй л дээ. Бүр 60 сая төгрөг амласан ч гэх шиг яриа байна лээ. Надад тийм их мөнгө байдаг бол өдийд ингээд гэр хороололд амьдрахгүй л байсан. Байртай, машинтай сайхан амьдарч байх байлаа. Би дээр хэлсэн Д.Цэрэнтогтох аварга хөгширч, хүч нь харьсан хүн. Тиймээс түүнийг давахад хялбар байсан. Нугалаагаар аварга намайг амласан юм. Яг нугалааны дээр улсын заан М.Баяржавхлан байсан. Тэгэхээр надад аз таарсан юм шиг байгаа юм. Ер нь энэ жилийн наадам шударга болсон ш дээ. Үүнийг ард түмэн өөрсдөө харсан байх. -Бусад аваргууд зодоглоогүй байхад ганцхан Д.Цэрэнтогтох аварга зодоглосон нь гарцаагүй найрааны начин төрүүлэх зорилготой байсан гэсэн яриа бий? -Тэр ч тийм байх талтай л даа. Гэхдээ намайг амласан нь тохиолдлынх. Аваргыг ингэж бодож байгаа учраас л намайг найрааных гээд байгаа юм. Үнэндээ надад тийм их мөнгө байхгүй. -Тэгвэл залуу бөхтэй таарч хүчээ үзэх нь дээр байж гэж бодогдох юм уу? -Начин гэдэг цолыг авсан болохоор хэнтэй барилдаж, хэнээр давсан нь тийм ч сонин биш. -Начин гэдэг тэгэхээр маш үнэтэй цол байх нь ээ? -Тэгэлгүй яахав. Миний нас залуу байна. Цаашид цол ахих том боломж үүгээр нээгдэнэ шүү дээ. Тиймээс энэ цолоо хамгаалж улам сайн барилдаж, найрааных уу, үгүй юу гэдгээ батална. -Зургаагийн даваанд улсын начин Н.Баасандоржид өвдөг шороодсон. Үүнийг чинь шунаж барилдаагүй. Начин цолондоо ханачихлаа гэх юм билээ? -Тийм юм байхгүй. Чадлаараа л барилдсан. -Дархан мэх юу вэ? -Надад ер нь дархан мэх гээд байх юм байдаггүй. Тухайн үеийнхээ барилдаанаас болдог. Нэг л мэдэхэд давчихсан байдаг ш дээ. /инээв/ Гэхдээ одоо бодоод байх нь ээ хөл авах л юм даа. Сая наадмаар тав давахдаа дандаа хөл авч хаясан байна лээ. -Өөр ямар спортоор хичээллэдэг вэ. Сумогоор барилдаж байсан байх аа? -Тийм. 2003 онд сонирхогчдын сумогийн дэлхийн аваргаас хүрэл медаль авч байсан. Сонирхогчдын дэлхийн аваргад хувиасаа хоёр сая гаруй төгрөг гарган оролцож байлаа. Ер нь чөлөөт бөхөөр байнгын бэлтгэлтэй байдаг. -Сумогоор тууштай барилдаж болоогүй юм уу? -Тухайн үедээ сонирхолтой байсан л даа. Гэвч боломж нь таараагүй юм аа. Зардал мөнгө их шаардлагатай байсан юм. Одоо сумогоор бэлтгэл хийх нас хэтэрсэн. -Ойрын хугацаанд ямар наадамд зодоглох гэж байна? -Наадмын дараа ерөнхийдөө сар гаруй амардаг учир одоогоор гэртээ л байна. Есөн сараас бэлтгэлдээ орж, хичээлдээ ч явна даа. -Ямар хичээл? -Би Хүмүүнлэгийн ухааны их сургуульд мэдээллийн системийн удирдлагын мэргэжлээр суралцдаг. Энэ жил хоёрдугаар дамжаанд орно. -Төгсөөд энэ чиглэлээрээ ажиллах уу. Бөхчүүд бизнес рүү ордог ш дээ? -Одоохондоо тийм бодол алга. Сургуулиа төгссөн ч гэсэн бөхөө хаяхгүй. -Хэдэн настайгаасаа барилдаж эхэлсэн бэ. Бөхийн спортод оруулсан багш нарыгаа танилцуулаач? -12 настайгаасаа эхэлж барилдсан. Ер нь л бүх л спортод дуртай. Анх Рагчаа багшийн удирдлага дор байсан. Чөлөөт бөхийн гавьяат дасгалжуулагч Д.Дашжамц, А.Хоролсүрэн гээд олон багштай. -Бөхийн удамтай юу? -Аавын талд улсын начин С.Баатар гэж хүн байдаг. Манай өвөө сумын заан хүн байсан гэсэн. Мөн ээжийн талд ч бөх хүн байсан гэдэг юм билээ. Бид эхээс гурвуул. Ах, дүү хоёр маань хоёулаа барилдана. Ах маань сумын заан хүн. Гэхдээ одоо Солонгост ажиллаж байгаа. -Ямар компанийн нэрийн өмнөөс барилддаг вэ. Сард хэдэн төгрөгийн орлоготой бол? -Аймгийнхаа "Гуулин тал" компанийн нэрийн өмнөөс барилддаг. Эндээс бэлтгэл сургуулилтын тусламж үзүүлдэг. Мөн хилийн цэргийн 0131 дугаар ангид харьяалагдаж цалин авна. Заалны барилдаануудаас давааны мөнгө авдаг даа. -Нууц биш бол хэдэн төгрөг авдаг вэ? -Хилийн цэргээс 90 мянган төгрөгийн цалин авдаг байсан. Одоо цолны нэмэгдэл гэж авах байх. Заалны барилдаанд нэг давааг таван мянгаар үнэлдэг. Яахав энэ мөнгө амьдралд хүрэлцдэг л юм. -Ямар цолны нэмэгдэл гэж? -Би сая хилийн цэргийн офицер цолоор шагнуулсан. -Залуу начнаар тодорч даагаар мялаалгаж байсан. Даагаа хаана тавив? -Батсүмбэрт ахындаа тавьчихсан. -Начин цолныхоо угаалгыг хийсэн үү? -Амжаагүй л байна. Одоо найман сард нутагтаа болох хоёр даншигт очиж зодоглох бодолтой байгаа. Түүний дараа нутгийн ах дүү нартайгаа бага зэрэг цайллага хийгээд ирэх есдүгээр сард эндээ цолоо угаана гэж бодож байна. -Даншиг гэснээс аймгуудын наадамд барилдаагүй юу. Аймгийн арслан цолыг хэдэн онд авсан юм бэ? -2006 онд Говь-Алтай аймгийн наадамд түрүүлсэн. Өнөө жил ер нь аймгуудын наадамд зодоглосонгүй. -Хэдэн килограмм жинтэй вэ. Хүчний спортоор хичээллэдэг үү? -90 килограмм. Үүнээс арай бага ч байж магадгүй./инээв/ Миний хүчний спортын дасгалжуулагчаар "Мустанг" клубын Баясгалан багш ажилладаг. -Заалны барилдаануудад том цолтой бөхчүүдтэй таарч л байсан биз дээ. Давж байв уу? -Томчуудтай бараг бүгдтэй нь л таарч байсан. Өнгөрсөн өвөл "Үндсэн хууль"-ийн өдрөөр Өсөхөө аваргыг давж, УИХ-ын гишүүн Л.Гүндалайгаас "Улсын цолонд ойрхон бөх"-ийн шагнал авч байлаа. Өөр том цолтнуудыг давж байгаагүй юм байна. -Д.Цэрэнтогтох аваргыг даваад туг тойрох мөчид юу бодогдож байв? -/инээв/ Юу бодогдохов. Ингээд начин болчихдог юм байжээ гэж л бодсон. -Найз охинтой юу? -Байхгүй. Бэлтгэл сургуулилт гээд зав муутай болохоор тэр талаар одоохондоо бодол алга. Тэгээд ч нас залуу байна. Амьдрал зохиох цаг болоогүй. 
Я.МӨНГӨНЦЭЦЭГ 

