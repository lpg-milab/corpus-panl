№175 (15824)    
1984 ОНЫ ДОЛДУГААР   САРЫН 22,
ХӨДӨЛМӨРЧДИЙН ЭДИЙН ЗАСГИЙН СОЁЛ

Байгалийн баялгаас эхлээд хүний хөдөлмөрөөр бүтээгдсэн том, жижиг бүхий л материаллаг зүйлсийг бүтээх, эзэмших, ашиглахтай холбоотой эдийн засгийн харилцаа хэрхэн үүсч, яаж биелж, төлөвшиж байгаа нь эдийн засгийн соёл юм. 

В. И. Ленин эдийн засгийн соёл нийгмийн харилцааг хэрхэн илэрхийлж байгаа, түүний ангич шинж чанарын тухай тодорхойлж хэлэхдээ: << Хаант засаг хөдөлмөрчин ард түмнийг үеийн үед дарлаж, түүнийг харанхуй бүдүүлэг байлгаж, эдийн засгийн соёл аливаа бусад соёлыг зогсонги байлгаж байж тогтож байсан юм >> гэжээ. Тэгвэл социализмын үеийн эдийн засгийн соёл бол хүн хүнээ дарлан мөлжих ёс устсан тийм нийгмийн соёл, гишүүн бүрийнхээ хэрэгцээг хангахад бүхий л үйл ажиллагаагаа чиглүүлж байдаг тэр нийгмийн соёл юм. 

Манай оронд эдийн засгийн соёл нь нийт ард түмний бүтээлч үйл ажиллагааны үр дүн, хөдөлмөрчдийн авьяас чадвар, мэдлэг, боловсролын жинхэнэ биелэл болон төлөвшиж байна. 

Эдийн засгийн соёлыг төлөвшүүлэх явц нь өргөн хүрээтэй, олон талтай бөгөөд энд намын эдийн засгийн бодлогыг хэрэгжүүлэхээс эхлээд хөдөлмөрчдийн эдийн засгийн мэдлэг, боловсрол, хүмүүжлийг дээшлүүлэх, түүнийгээ амьдрал, үйлдвэрлэлд хэрэглэж сурах, нийгмийн гишүүн нэг бүрийн ерөнхий боловсрол, соёлын хэмжээг нэмэгдүүлэх, хувийн зан чанар төлөвших зэрэг олон асуудал хамаарна. Эдийн засгийн соёлыг төлөвшүүлэх ажлын үндсэн чиглэл нь хөдөлмөр, нийгмийн өмчид коммунист ёсоор хандах хүмүүжил олгоход оршино. Хөдөлмөр, нийгмийн өмчид социалист ёсоор хандах талаар намын дэвшүүлсэн зарчмын лоозон нь хөдөлмөрчдөд эдийн засгийн соёл төлөвшүүлэхэд асар их ач холбогдолтой болж байна. Манай нийгмийн эдийн засгийн үндэс социалист өмч улам өсөн бэхжиж, нийгмийн гишүүн бүрт ногдох хэмжээ нь нэмэгдэж байна. Жишээ нь улс ардын аж ахуйн үндсэн фонд 1983 онд 1960 оныхоос 8, 6 дахин өсч, 32 миллиард шахам төгрөг болж, аж үйлдвэрийн салбарын нэг ажиллагчид ногдох үндсэн фонд 1970 оныхоос 2, 9 дахин өсөн Хөдөө аж ахуйн нэг нэгдэлд 15 болсны хүчинд шилжүүлснээр 40 трактор, 16 Автомашин, хөдөө аж ахуйн нэгдлийн нэг гишүүнд 80 шахам толгой мал ногдож байна. Энэ нь манай ард түмний ариун цагаан хөдөлмөрийн үр шимээр соёлын үнэт зүйлс хичнээн их арвижиж, социалист өмч өсөн бэхжиж, эдийн засгийн соёлын хоорондын уялдаа нь улам нарийсч байгааг харуулж байна. Гэхдээ манай хүмүүсийн зарим хэсгийн дотор улс нийгмийнхээ үндэсний баялаг, түүний эс ширхэг бүрт эзний ёсоор ханддаггүй үрэн таран хийдэг, хэв маяг, хийц, чанар муутай бүтээгдэхүүн үйлдвэрлэдэг, хэрэгцээнд тооцоо муутай ханддаг зэрэг дутагдал байсаар байна. Энэ бүхэн нь хүмүүсийн эдийн засгийн соёл, хүмүүжилтэй шууд холбоотой юм. 

Улс нийгмийн хөгжлийн дагуу хөдөлмөрчдийн эдийн засгийн соёл байнга дээшилж байх ёстой. Тийм ч учраас нөхөр Ю. Цэдэнбал МАХН-ын Төв Хорооны VI ( 1979 ) бүгд хурал дээр хэлсэн үгэндээ: << Манай эдийн засгийн салбарууд шинэ технологи нэвтрэн, орчин үеийн машин, механизмаар ихээхэн тоноглогдсоноор улам бүр нарийсч байгаа учраас улс ардын аж ахуйн ажилтнуудад өндөр соёл. мэргэжлийн сайн бэлтгэл, эдийн засгийн шаардагдах хэмжээний мэдлэг онцгой чухал юм >> гэж цохон тэмдэглэсэн билээ. 

Олон түмний эдийн засгийн соёлын түвшинг дээшлүүлэхэд нам, улс, олон нийтийн байгууллага хөдөлмөрийн хамт олны үүрэг онцгой ач холбогдолтой. Хөдөлмөрчдийн эдийн засгийн соёлын түвшинг байнга дээшлүүлэхийн тулд юуны өмнө намын эдийн засгийн бодлогыг сайтар сурталчилж, нийтээр сайн судлуулах ёстой. 

Манай үзэл суртал хүмүүжлийн ажилд хэвшиж тогтсон нам, ХЗЭ-ийн улс төрийн сургууль, үйлдвэрчний эвлэлийн социалист хөдөлмөрийн сургууль, хөдөлмөрчдийн эдийн засгийн боловсролын систем, улс төр, олон түмний ажил, олон нийтийн мэдээлэл, соёл гэгээрлийн ажил зэрэг нь хүмүүст эдийн засгийн соёл төлөвшүүлэх үндсэн хэрэгсэл мөн. Иймээс хөдөлмөрчдөд эдийн засгийн соёл төлөвшүүлэх ажлыг зохион байгуулахдаа түүнд судалгаа дүгнэлттэй, ажил хэрэгчээр хандаж нам, улс, олон нийтийн байгууллагууд зохиож байгаа ажлаа улам боловсронгуй болгох хэрэгтэй байна. Ялангуяа хөдөлмөрчдийн эдийн засгийн боловсролын систем бүхэлдээ олон түмэнд эдийн засгийн соёл төлөвшүүлэхэд бүрэн чиглүүлэх ёстой. Намын байгууллагууд эдийн засгийн сургалтын бүх төрлийн хэлбэрийг олон түмний эдийн засгийн соёлын түвшинг дээшлүүлэх, тэдний эдийн засгийн ухамсар, сэтгэлгээг хөгжүүлэхэд чадамгай ашиглах нь чухал байна. 

Эдийн засгийн соёлыг эдийн засгийн хүмүүжлээс салгаж хэрхэвч болохгүй бөгөөд хөдөлмөрчдийн эдийн засгийн хүмүүжлийг дээшлүүлэх нь эдийн засгийн соёлыг төлөвшүүлэх нэг гол хүчин зүйл мөн. Эдийн засгийн хүмүүжлээр хүмүүст эдийн засгийн сэтгэлгээ, чадвар, дадал эзэмшүүлэхээс гадна ажилтан бүрт аж ахуйч, арвич, хямгач, тооцоотой, зохион байгуулалттай байх арга чадварыг төлөвшүүлнэ. Хөдөлмөрчдийн эдийн засгийн соёлын түвшинг дээшлүүлэхийн тулд эдийн засгийн хүмүүжлээр дамжуулан хөдөлмөрчдөд эдийн засгийн соёл төлөвшүүлэх ажлыг жигд анхаарахгүй байгаад дүн шинжилгээ хийж, энэ талаар цаашид зохиох ажлыг төлөвлөгөөтэйгөөр хэрэгжүүлэх нь аймаг, хот, районы болон намын анхан шатны байгууллагуудын чухал зорилт мөн. Энэ ажилд эрдэм шинжилгээний байгууллагын оролцоог сайжруулж, хөдөлмөрчдийн эдийн засгийн соёлын талаар дорвитой судалгаа, шинжилгээний ажил хийлгэх хэрэгтэй байна. 

Эдийн засгийн соёл төлөвшүүлэх ажлыг улам сайжруулахын тулд хүмүүжлийн ажлын бүх арга, хэлбэр, гэр бүл, сургууль, үйлдвэрлэл, төр олон нийтийн байгууллага, хэвлэл мэдээллийн хэрэгсэл, ухуулга, суртал нэвтрүүлгийн бүхий л ажлын хүч боломжийг улам сайн зохицуулж иж бүрэн ашиглавал зохино. 

