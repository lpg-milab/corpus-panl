№ 53 (16016)      
1985 оны гуравдугаар   сарын 2.
СЭТГҮҮЛЧДИЙН ХАРИУЦЛАГА

<< Намын үзэл суртлын ажлын хурц зэвсэг болон хэвлэл мэдээллийн байгууллагууд манай өнөөгийн хүмүүсийн хөдөлмөр, сурлага, амьдралын хэрэгцээ, шаардлага, хүсэл эрмэлзлийг тусгасан утга агуулга, ур чадвар, өгөөж сайтай бүтээл бэлтгэж олон нийтэд хүргэж байх нь чухал байна >> гэж МАХН-ын Төв Хорооны аппаратын ажилтнуудтай саяхан уулзахдаа нөхөр Ж. Батмөнх хэлсэн байна. 

Манай хэвлэл мэдээллийн байгууллагууд, сэтгүүлчдийн үүрэг, хариуцлага, хэвлэн нийтлэх үйл ажиллагааны зорилтыг тодорхойлсон энэ заалтыг ширхэгчлэн хэрэгжүүлэх нь нэг талаас сэтгүүлчдийн уран чадвар, сонин сэтгүүл, радио телевизийн ажлын үр өгөөжийг дээшлүүлэх, нөгөө талаар намын нийгэм эдийн засгийн тулгамдсан зорилтыг хэрэгжүүлэхийн төлөө нийт хөдөлмөрчин, коммунистын өрнүүлж байгаа чармайлт, идэвх санаачилга, шургуу хөдөлмөр, тэргүүн туршлагыг өргөн сурталчлах ажлыг эрчимжүүлэхэд зарчим чухал ач холбогдолтой юм. 

Намын үзэл суртлын ажлын байлдагч болсон сэтгүүлчид үүрэг зорилтоо амжилттай шийдвэрлэхийн тулд хүмүүсийн хэрэгцээ, шаардлага, хүсэл эрмэлзлийг амьдрал, ахуйн гүнээс судалж хөдөлмөрчин олонтой нягт холбоотой ажиллаж үйлдвэрлэл, аж ахуй, соёлын ажлын тулгамдсан зангилгаа асуудлыг нарийн мэдэж, ул суурьтай судалж байж улс нийгэмд хэрэгтэй, хүмүүст өгөөжтэй бүтээл гаргаж чадна. 

Гэтэл нэлээд сэтгүүлч амьдрал, үйлдвэрлэлээс хөндий тасархай, зөвхөн өнгөц мэдээлэх, тоочин дурдах төдийгөөр хуучирсан, хэвшмэл арга барилаар, давтагдмал хэлбэрээр нуршуу маягаар бичиж зуршсан учраас хэвлэл мэдээллийн нийтлэл, нэвтрүүлгийн чанар, үр нөлөөг дээшлүүлэх талаар тууштай эргэлт гаргаж чадахгүй байна. Сэтгүүлчдийн нийт бүтээл туурвилд шинэ сайшаалтай зүйл гарсаар байгаа боловч өнөөгийн уншигч, үзэгч, сонсогчдын үргэлж есөн нэмэгдэж байгаа шаардлагыг хангахад олон талаар учир дутагдалтай байна. Төв, орон нутгийн сонин хэвлэлийн нийтлэл, нэвтрүүлэгт орж байгаа материалуудын нэлээд хэсэг нь өгөх юмаар бага, агуулгаар ядмаг, уйтгартай нуршуу, эсвэл хэт жижгэрсэн сэдэвтэй, хэвшмэл өнгөц болж байна. Сэтгүүлчдийн бичлэгийн төрөл, хэлбэр цөөн, хэл найруулга төгөлдөр биш, уншуулах, итгүүлэх чадвараар сул байгаа нь чухамдаа нийтлэлийн ажлын чанарын гологдол болж, хэвлэл мэдээллийн ажлын үр нөлөөг бууруулах хортой юм. Тэр ч байтугай, дутуу мөчид боловсрогдсон, алдаа мадагтай зүйл ч заримдаа сонин хэвлэлд гарч радио, телевизээр яригдаж байгааг сэтгүүлчдийн хариуцлагатай шууд холбож ярих ёстой. 

Сэтгүүлч хүн олон түмэнд намын бодлогыг түгээн дэлгэрүүлэгчийн хувьд улс төр, ажил мэргэжлийнхээ мэдлэгийг байнга дээшлүүлж, социалист байгуулалтын үе шат бүрт намын дэвшүүлсэн зорилтыг амжилттай шийдвэрлэх эрх ашгийн үүднээс чухал чухал асуудлыг цаг тухайд нь дэвшүүлэн тавьж чаддаг байх, ингэснээрээ ажлын ололт амжилт, тэргүүн туршлагыг дэлгэрүүлэн бататгах, аливаа дутагдлыг цаг алдалгүй илрүүлэн арилгахад тусалж чадна. 

Их Лениний тодорхойлсноор, сэтгүүлчид бол намын ажилтан бөгөөд орчин үеийнхээ түүх, амьдрал, тэмцлийг үнэн зөвөөр намч, ардач зарчим баримтлан тэмцэгч, зохион байгуулагчийн байр сууриас дайчин давшингуйгаар бичиж, нийтлэх гол зорилготой улс төрийн зүтгэлтэн байх ёстой. Ийм хэмжээнд ажиллаж, бүтээхийн тулд мэргэжлийн ур чадвар. хариуцлагаа байнга дээшлүүлэх шаардлагатай юм. Тэрчлэн сэтгүүлчид амьдралын олон талх үзэгдэл юмсыг зөв танин мэдэж, дэвшилттэй зүйлийг соргогоор олж, нэгтгэн дүгнэж, нээн харуулах үүрэгтэй учраас улс төр, эдийн засгийн мэдлэг сайтай, ерөнхий соёлын өндөр түвшинд байхыг зүй ёсоор эрмэлзвэл зохино. 

Сэтгүүлч үндсэн зэвсэг болсон хэлээ боловсронгуй болгож өөрийн үгсийн санг цаг ямагт баяжуулж, найруулах эрдмээ үргэлж төгөлдөржүүлэх нь мэргэжлийн ур чадвараа дээшлүүлэх нэг гол болзол юм. Хэдхэн тооны хэвшмэл үгээр улиг болгох, сул үг, давтлагаар нурших, ер нь шинийг эрэлхийлэхийг эрмэлздэггүй сэтгүүлч бол аяндаа уншигчаасаа хөндийрч зогсонги байдалд орж болно. Бичлэгийнхээ төрөл зүйлийг баяжуулах, дэвшилт шинэ зүйлийг соргогоор тусган авах, уншигчийнхаа санал бодол, хүсэл эрмэлзэлд тулгуурлах талаар сэтгүүлчид онцгой анхаарах нь чухал байна. 

Сэтгүүлчдийн ур чадвар, хариуцлагыг дээшлүүлэхэд сонин хэвлэл, мэдээллийн байгууллагын удирдлага, түүний дэргэдэх намын байгууллага, монголын сэтгүүлчдийн холбооны хороо үйл ажиллагаагаа төвлөрүүлж, системтэй тодорхой ажил зохиох хэрэгтэй байна. Сэтгүүл зүйн онол, практикийн асуудлыг сурталчлах, сэтгүүлчийн бүтээл, нийтлэлийн шүүмжлэл судлалын ажил ихээхэн хоцрогдож байгаа нь юуны урьд сэтгүүлчдийн улс төр, онол, мэргэжлийг дээшлүүлэхтэй холбогдуулан, зохиох ажил хэтэрхий хавтгайрсан, ерөнхий алданги ононги шинжтэй байгаатай шууд холбоотой юм. Сэтгүүлчдийн мэргэжил дээшлүүлэхэд хамгийн шилдэг багш, дотнын зөвлөгч бол зөвлөлтийн сонин хэвлэл, мэргэжлийн ном зохиол бөгөөд түүнээс суралцахдаа бичлэгийн арга хэлбэр, төрөл зүйлийг бүтээлчээр гүнзгий судалж хэвлэл, нийтлэлийн ажлын шинэ технологийг эзэмшихийг онцлон анхаарах нь чухал байна. 

Хэвлэл, мэдээллийн газрууд улс, ардын аж ахуй, соёлын зангилаа асуудалд хүчээ нэгтгэж, өөр өөрийнхөө давуу талыг ашиглан ажлаа уялдуулан зохицуулж, нэгэн дуугаар төвлөрсөн сурталчилгаа хийх хэрэгтэй байна. Ялангуяа бүтээгдэхүүний чанар, арвилан хэмнэлт, машин техникийн хүч чадал, ажлын цаг ашиглалтыг дээшлүүлэх, боловсон хүчний мэдлэг, хариуцлага сахилгыг сайжруулах, тэргүүн туршлага сурталчлах, төлөвлөлт, урамшууллын систем, хөдөлмөр, цалин, хөлсний зохион байгуулалтын бригадын хэлбэр зэрэг олон чухал асуудлыг сэтгүүлчид сайн мэдэж, идэвхтэй сурталчлах хэрэгтэй байна. 

Империалист харгис хүчний үндсэрхэх, жанжлах, дайнч түрэмгий үзэлд тухай бүр няцаалт өгч, ЗХУ, социалист бусад орны энх тайванч бодлого, санал, санаачилгыг таниулах, улс түмний энх тайвны төлөө тэмцлийн үйлсэд сэтгүүлчдийн үүрэг, хариуцлагыг гүнээ ухамсарлаж дайчин давшингуй ажиллах нь чухал юм. 

Намын дотоод, гадаад улс төр, эдийн засгийн бодлогыг өргөн сурталчлан, хэрэгжүүлэхэд олон түмнийг дайчлан зохион байгуулах ариун үүргээ сэтгүүлчид нэр төртэй хэрэгжүүлж, хариуцлага, мэргэжлийнхээ ур чадварыг эрс дээшлүүлэх хэрэгтэй байна. 

