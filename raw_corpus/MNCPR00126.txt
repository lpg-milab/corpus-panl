Бой хийнэ гэж зарлаж байгаад дөрвөн хүний аминд хүрчээ

Хүний амь хөнөөчихөөд мөрдөн байцаалтаас оргосон этгээд дахин гурван хүний аминд хүрчээ. Энэ хэргийг үйлдсэн Төв аймгийн Баянцагаан сумын харьяат 27 настай Тэрбишийн Батболдыг нутгийнхан нь ногоон Болдоо гэж нэрлэдэг.
Энэ хүн өнгөрсөн гуравдугаар сард Говьсүмбэр аймгийн Баян тал сумын нутагт иргэн С-ыг хутгалж амийг нь хөнөөчихөөд мөрдөн байцаалтаас оргон зайлсан билээ. Тэрээр арваннэгдүгээр сарын 25-нд Төв аймгийн Баян суманд дахин гурван хүнийг бүрэлгэсэн. Ингэхдээ нэг дор таван эр хүнийг хутгалж гэмтээснээс гурав нь нас барсан юм. Үлдсэн хоёрынх нь биеийн байдал тун муу байгаа. Хохирогчдын дунд калибрь буутай хүн байсан гэх мэдээлэл сонсогдсон ч Т.Батболдын өөдөөс эсэргүүцэж чадсангүй хохирч үлджээ. Төв аймгийн Баянцагаан, Баян сум нь зэргэлдээ оршдог бөгөөд Говьсүмбэр аймаг хүртэл 70-80 км газар. Эдгээр газруудад ногоон Болдоо гэдгээр нь түүнийг танихгүй хүн бараг үгүй. Ингэж сум дамжин хөндлөн гулд нэрээ дуурсгасан танхай эр. Анх хүний аминд хүрчихээд "Би дүүрсэн хүн. Одоо яавал чиг яаж чадна. Намайг матсан хүн байвал хохь нь шүү" гэж заналхийлэн архи ууж, агсам тавьдаг байсан тухай нутгийнхан нь ярьдаг. Аймаг, сумын цагдаагийн ажилтан, Засаг дарга бүгд л түүнээс эмээдэг байсан бололтой. "Би хүн алсан хүн. Одоо та нараар дахин бой хийнэ. Монголын цагдаа миний горшоокийг цэвэрлэдэг. Халхын шоронд хаана нь ч би босоо явна" гэж байнга аархдаг бөгөөд ингэж хэлсэндээ эзэн болох гэж таван хүнийг хутгалсан хэмээн үзэх хүн олон байна. Нэг дор олон хүнийг хутгалсны  шалтгаан нь ердөө ам гарсных гэнэ. Ичсэн хүн хүн ална гэгч чухам энэ болсон бололтой. Нутгийн олны зүрхэнд шар ус хуруулсан оргодлыг танхайрч явахад нь тухайн газрын засаг захиргаа, хууль хяналтынхан нь арга хэмжээ авалгүй арчаагүйдсээр түүнийг юу ч хийхээс буцахгүй байх боломжийг нь олгожээ. Хэрэв "Би бой хийнэ" гэж агсарч явахад нь оргодлыг барьсан бол дахин гурван хүн зуурдаар хорвоог орхихгүй байсан. Хүний амь хөнөөсөн гэмт хэрэгтнийг мөрдөн байцаалтаас алдчихсан гэх ч үнэн хэрэгтээ өнөөх нь оргож боссонгүй. Харин ч сум сэлгэн танхайрч явахад нь бүтэн найман сарын хугацаанд түүнийг хэн ч хорьж саатуулсангүй. Сум гэдэг ямар олны хөлд дарагдсан Улаанбаатар биш. Зартай тэр эрийг хэн ч харсан танина. Гэтэл ийм хүнийг цагдан хорилгүй, дураар нь тавьж өөгшүүлдэг хууль хяналтын байгууллагатай нь дэндүү өрөвдмөөр, хариуцлагагүй хэрэг. Тиймдээ л энэ мэт дур зоргоор авирлагчдын учруулсан хор уршиг өдрөөс өдөрт нэмэгдэж байна. Үүнтэй зэрэгцэн түүний найз нэгэн эрийн эзэрхийлэл хэрээс хэтрээд байгаа талаар нутгийн хүмүүс манай сонинд мэдээллээ. Тэр нь Баян сумын харьяат ногоон Н.Гантулга хэмээх орон шоронгоор орж явсан хүн. Урьд нь хүний амь бүрэлгэсэн энэ эр захын дэлгүүрээс архийг шил шилээр нь дээрэмдчихнэ. Түүгээр ч зогсохгүй охид бүсгүйчүүдийг хүчирхийлсэн гэх ч мэдээлэл байна. Хамгийн сүүлд гэхэд шинээр нээгдсэн дэлгүүрийн худалдагчийг айлгаж байгаад 15 шил архи авчээ. Тэр бас "Миний найз ногоон Т.Батболд хүнээр бой хийсэн. Би ч хийхэд бэлэн" гэж заналхийлэх болсон аж. Нутгийн иргэд нь үнхэлцгээ хагартал айна. Цагдаа нь түүнийг давруулж, нүдэн балай, чихэн дүлий аашилдаг болохоор тэр. Ер нь Баян суманд цагдаа тогтдоггүй гэсэн шүү. Алуурчин Т.Батболдыг хэлсэн амандаа хүрч дахин хүн алахыг нь хүлээсэн юм чинь одоо Н.Гантулгыг яаж бой хийхийг нь хүлээж магад гэх айдас иргэдийн дунд тархжээ. 
Б.Долзодмаа

