Сэтгэлийн тайз

Миний сум Жаргалант хайрханыхаа бэлд бий. Чандмань Жаргалантаа тэнгэрт хөлдөж, Жаргалант Чандманиа элгэндээ хормойлно. Уул сум хоёр ингэж амьдарна. Урт амьдарчээ, наян жил болж. Шав тавьж, сайхан нэрийг өгсөөр ийн он оныг үдсэн байна. Урд голын ардханд, Хойт голын өмнөхөнд хэдэн цагаан байшинтай сумын маань ойн баяр наймдугаар сарын эхний өдрүүдэд боллоо. Ус нутгийн маань ойн баярын үйл явдал, утга хөг уянгалагхан нэгэн их сэтгэлийн театрын тайз мэт санагдав. Тэр тайзны аль нэгэн хэсэгт алхаж яваад ирэвээ, би. 
Миний сум Жаргалант хайрханыхаа бэлд бий. Чандмань Жаргалантаа тэнгэрт хөлдөж, Жаргалант Чандманиа элгэндээ хормойлно. Уул сум хоёр ингэж амьдарна. Урт амьдарчээ, наян жил болж. Шав тавьж, сайхан нэрийг өгсөөр ийн он оныг үдсэн байна. Урд голын ардханд, Хойт голын өмнөхөнд хэдэн цагаан байшинтай сумын маань ойн баяр наймдугаар сарын эхний өдрүүдэд боллоо. Ус нутгийн маань ойн баярын үйл явдал, утга хөг уянгалагхан нэгэн их сэтгэлийн театрын тайз мэт санагдав. Тэр тайзны аль нэгэн хэсэгт алхаж яваад ирэвээ, би. Чандмань руу ирэх замууд нулимсан тоостой. Цагийн цагт эргэх улирлуудад санаагаараа нутагтаа очих биш дээ, бид. Цасны шинэ болгоноор мөрөөн тэндээ гаргах биш дээ, саналгүй яахав дээ нутаг минь биднийгээ. Тийм л болохоор нутаг руугаа очигсдын нулимс тоостой, нутагтаа ирэх хүүхдүүдээ тосох замын тоос нулимстай. Аав ээж хоёрын маань хурим болсон Хөв хэмээх газар байдаг юм. Ард талаас нь Усан эхийн хөндлөн гэдэг хэмээх газрыг өгсөж ирээд Үхэр чулуут гэдэг өвөлжөөний сугаар урагшаа давахаар тэнд очдог юм л даа. Үхэр чулуутын арын хөтөл дээрээс Хөвийн дэвсэг алган дээр тавьчихсан мэт харагдана. Халгай лууль хар ногооноор хөглөрсөн, хажуухан дахь эргэнд халуунд цухалдсан сарлаг сүүлээ сагсайлгасан энэ дэвсэг миний дэвсэг, ээж аавын минь дэвсэг. Сэтгэлд уянгатай сайхан. Их л сайхан найр болсон юм гэдэг, ээж аав айлын том хүүхдүүд болохоор тэрсхэн дүү нар нь орж гараад л, энд ч зэлтэй тугал улайраад л, тэнд ч уяатай морьд багшраад л байсан гэдэг. Холоос, Ховдын төвөөс бэрийг авчирсан болохоор найрын их дуу Хөвийн шовгорт хүрч, хамраа нээсэн "Зил-130" машины уухичаа хойт оройд бэлчсэн хонинд чимээлэн байсан болов уу гэж бодогддогийм. Хурим хийгээд нэг их удалгүй аав ээж хоёр нүүжээ. Сургуулийн багш нар болохоор сум руу нүүхгүй юү. Тэгтэл шалны нь өр дороос нэгэн могой гарсаныг өвөө галын хайчаар толгойноос нь хавчаад арын энгэр рүү тавьсан гэдэг. Тохойн чинээ бор эрээн могой байсан гэж ярьсан нь санагдана. Эмээ ч юм уу, ээж ч юм уу толгой дээр нь сүү дусаасан юм билээ, тэр хайрханы. Хойтон жил нь өвөөгийн гэрийн буурийн дэргэд нэгэн зэрлэг сонгино ургачихсан байжээ, хожмоо ч ургачихсан байсныг би мэддэг юм. Яагаад тэнд тийн сонгино ургав гэхээр найр хурим хийх гээд хөдөөний айл баахан бэлдэхгүй юү, илүү гэр барьж, идээ цагаа, ногоо байцаа бөөгнүүлээд л. Тийн зулаатай "сан хөмрөгө" арвижиж байхад сонгино түүж ирээд асгачихсаны нэг үрийг тийнхүү газар ээж олоод төрүүлчихсэн юм билээ. Өвөө, аав, ээжийн ярьсан энэ бүхэн бодогдож, эргүүлж буцааж өнгөрсөнд очиж болдог бол ихээ сайханыг үзчихээр тэр газар дээр хэвтэв. Элгэн дээр, сэтгэл дээр ер бусын нэг зөөлөн шимшрэл үрэвсэж, намрын эхэн сарын таанын үнэр хамар цоргино. Хажууд, хол газраас ирээд уул өөд өгсөн дэндэгнүүлж яваа машины маань хажигнах усны чимээ тэртээ гучин жилийн өмнө ээжийг минь айлын бэр болгон авчирсан тэр л машины дуу авиа шиг санагдах нь сонихон. Хөвийн үсрүүнд тарвага хошгирно. Нар хүүшлэн Тэмээтийн хэц ард шоосон хэсэг адуу сүүдэр сүүдрээ уналдан ганц нэг алхалж, ганц нэг хазалснаа буцаад бөөгнөрөн хургана. Борог шивээ найган намихын дундуур иймийг үзэн хэвтэн хэвтээд л баймаар. Хөвийн эхэнд улаалзгана их ургадаг сан, балчир бага байхад. Ганаа ахтайгаа Хөвийн эхний хэдэн сайхан үсрүү хаданд хичнээн ч олон очсон юм, хичнээн ч олон улаалзгана идсэн юм бэ, санахаас сайхан. Гар минь яв ягаан, хэл минь яв ягаан болчихно. Харин шүд минь сийгээд, өчүүхэн салхин аясаар өвдчихнө. Би жаахан байж, бас улаалзганадаа пологтсоных тэр л дээ. Тошлог улаалзгана түүгээд улайрчихсан ах бид хоёрын бараг толгой дээр нэгэн сайхан халтар үнэг гүйгээд ороод ирж билээ. Буу хол, тэгээд бид хоёрыг мунгинаж байх хооронд өнөө үнэг аль хэдийнэ зайлахгүй юу, буурал сүүлээ тохуутай нь аргагүй шарваад орсон цэнхэр онь ийн дурсамж санагдуулна. Үнэг үзээд эс намнав, хийморьт муу гэлцсэн бид хоёрыг уруудаж явахнээ нь ахын бууны оосор тасарснаас, шижээргүйхэн морь нь хэц ар дээр баахан булгиж булгиж тогтсон юм даг. Үнэг үзсэний балаг ингэж гарав гэлцэн харьсан тэр орой би, амсаж ууж үзсэн, амсаж ууж үзэх бүхний хамгийн сайхан нь байх улаалзганын чанамлыг уусан юм. Ердөө ч санаанаас гардаггүй юм, нэг тийм ягаан шүүслэгийг Мөөмөө эгч чанаж өгсөнийг мундахгүй их уусан минь. Тэр намаржин архинд орсон хүн шиг, паалантай цэнхэр савны хань болж, улаалзганын жинхэнэ ориг компотонд би нэгмөсөн орсон доо. Улаалзгана одоо бий болов уу гэж санагдана, байлаа гэхэд түүмгүй үзэх л бодогдоно, яаруу давчуухан л яваа болохоор яах бол доо... Хөвийнхөө огторго дээр, аавынхаа гал голомтоо анх асаасан буйрны дэргэд багацархаан цагт Хөвийнхөө тэнгэрийг аньж нэг, харж нэгэн санахуйд энэ бүхэн ундран бодогдлоо. Хөв минь, Хөв минь хөвд ногоо минь, хөгшин аав ээж минь. Авгуудын цагаан гэрт харий бүрийгээр орохоор бид хөдөллөө. Аргалын утаа, цайны идээ, аарц шүү үнэртэх тэднийхээ гэр рүү одоохон очно, аав шиг минь тэд угтана... Чандманыхан цуглажээ. Урд, Хойт гол цэцгээрээ гоёчихсон уран сайхан. Урд, Хойт голынхоо цэцгийг нэмээд унаган нутгийнхан нь ирчихсэн нь бүр ч гоё. Чандманын угшилтай болгон, гаралтай болгон ирээд майхан савтай нь майхан саваа алаглуулаад, гэр өргөөнд тохилох нь гэр өргөөндөө тохилжээ. Хэзээний л Урд голын эрэг уяж сойсон мориор дүүрчихдэг хойно доо, Говь-Алтайн Хөхморьт, Баян-Уул, Дэлгэр, Завханы Дөрвөлжин, Чандманы хөрш Зэрэг, Дарви, Манхан, Буянт, Дөргөн гээд Ховдын сумуудаас олон хүлэг морь ойн наадамд уягдан иржээ. Манай Ховдын идэр гурван заан Ч.Бямбадорж, Ч.Батзориг, Ц.Мягмарсүрэн, начин И.Мөнхбаатар, Б.Батхуяг, Увсаас Д.Бумбаяр заан нар ирцгээсэн дуулдана. Өнөө зуны Монголын наадмын өнгө заан ирчихсэн, тэр нь энэ нутгийн хүү Ч.Бямбадорж зааны шавь болохоор нутгийн олон баахан догдломтгой. Өөрсдөө л Ц.Мягмарсүрэнг заан болгочихсон мэт хөхүүн хөөртэй. Наадмын өглөө эхэлж байна. Бага гэнэхэн явсан насны минь зүйлүүд бас санагдана. Манай сумын нэгдлийн тавин жилийн ой наян хэдэн онд болсон юм. Тэгэхэд Ч.Бямбадорж заан начин байхдаа дархан аварга Б.Бат-Эрдэнэ, өдгөөгийн улсын заан Ц.Баярсайхан нарыг нутгийнхаа баярт авч очиж, манай сумынхан жигтэйхэн их баярлаж билээ. Тэр наадмын дундуур, би хурдны морь унаад, наадмын тоос залгиж явах үеэр манайд Ц.Баярсайхан заан Ч.Бямбадорж заантай орж ирсэн юм билээ. Тэгтлээ юманд баярлаж, догдолдоггүй үг цөөнтэй аав минь тэгэхэд нэг их баярлачихсан байж билээ. Ц.Баярсайхан заан манайд орж ирээд гарлаа ш дээ миний хүү гээд л орой нь надад их том хүн шиг хандан инээмсэглэж ирээд ярьсан нь саяын сумын наадам эхлэхийн өглөө сэтгэлд сэрхийтэл орж ирээд, нулимс наашлуулж л байх юм даа. Ийм бодол, ийм дурсамж хүн болгонд л буй бололтой. Баяр наадмын талбай ороход хүн бүхний сэтгэл бодол үерлээд, нэг биш хүн нүдэндээ баярын нулимстай байх нь харагдана. Өнөөдрийн тухай яриа бол өчигдрийн тухай ярианы үргэлжлэл байдаг. Маргаашийн тухай ярианы эхлэл өнөөдөр байдаг. Тийм болохоор Чандманийн маань цэнгэлдэх хүрээлэн өнөөдөр өчигдрийг уржигдрыг санагдуулах бөлгөө. Манай сумын гайхамшигт задгай театр болсон энэ цэнгэлдэх маань түүхий тоосгоор баригдсан шавар хэрмэн хашаатай юм л даа. Урд руу нь өнгийж морь минь байна уу, хойт руу нь тонгойж сумын дарга буув уу гэж харах тийм л ил, дотно талбай. Бакаа гэж сайхан хөгшин байлаа. Бургасан шилбүүрээр "зэвсэглэсэн" тэр хөгшин Чандманийн энэ "театрыг" босгосон хүн. Зунжин усална. Намаржин тордоно.Бакаа л гэж бид мэдэх, угтаа Бакаа бол түүнийн жинхэнэ нэр лав биш. Арай өөр нэртэй байсан байх тэр хөгшин, гэхдээ Бакаа чигээрээ л бидний сэтгэлд үлдсэн нь өөрийг орлошгүй ганцхан хувь сайхан. Бакаагийн сэтгэл шингэгдэж ургасан энэхүү ногоон талбайд зуны зун л миний мөр гарсан. Хурдан морь унаад хөлстэй тохомны үнэр сэнгэнүүлсэн, ахынхаа өгсөн чихрийг хаячихаад хайж тэмтэрч олсон өвсний ширхэг энэ бүхэн мөрний минь хээ болно. Санагдах бүхэн эгшиг хөгтэй. Мөнөөх Ч.Бямбадорж заан дархан аваргыг дагуулж ирсэн наадам. Ч.Батзориг заан Урд голд эхлээр алдагдсан тугалтай үнээ олж ирсэн цаг ч байж магадгүй, Ц.Мягмарсүрэн заан аймгийн кино театрт мөнгөгүй үзвэр үзсэн ч цаг байж магадгүй. Тэд лав зааны шавь эс болж амжсан цаг. Нэгдлийн тавин жилийн ойд аав бид хоёр морь уяад лутаа. Ганц морьт уралдаанч, ганц дээлт барилдаанч гэдэг шиг аав бид хоёр хоёр үрээтэй. Уг нь өвөөгийн буян бага биш, бидэнд унах морь байсаан. Гэхдээ тэр зун аав бид хоёр Бумбатаас соёолон, хязаалан хоёр үрээ авчраад уячихсан, яагаад ч юм унах морьгүй л байсан юм даг. Унах морьгүй байсан нь, өнөөдөр ухаж бодох том шалтгаан болох мэт санагдана. Байхгүйг бодож, байхыг мартах бидний үнэн. Тэр зун би нэг үрээгээ унаад, нөгөө үрээгээ хөтлөөд үсэргээнд явна. Борлог үрээгээ үсэргэж ирчихээд, бор хээр үрээгээ зайдагнаад мордоно. Орой аав, яаж үсэрсэн бэ гэж асууна. Хэмжээндээ гэж би том хүн шиг хариулна. Аавыг тэр хавийнхан яагаад өөрөө үсэргээнд явдаггүй юм бол, аядуу нь ихэдсэн хүн үү гэж боддог л байсан байх. аавыгаа би амрааж байсандаа өнөөдөр баярлана. Аав надад итгэдэггүй байсан бол, ашид би энэ тухай бичихгүй л байхгүй юу. Аав бол аав л байдаг, аавгүй байсан бол өнөөдөр би энэ тухай юу дурсана. Аав ийм аугаа их зангараг эдлэх тавилантай бөлгөө. Тэр жилийн цэнхэр бороон дундуур, цэнхэр цагаан голдуу соёолон үрээ уралдахад цэнхэр борлог үрээтэйгээ би цээжний морьд дотор давхиж ирсэн билээ. Ээж маань өнөөдрийнхөөс ямар ч залуу байсан юм бэ, эцэг минь яасан ч жавхаатай явсан юм бэ, бор жаран есний хаалгаар явуут дундаа унхиагүй надад мөн ч ихийг хэлж билээ. Дөчин хэдэд барианд орсон борлог үрээнийхээ, мөн төдий хэмжээнд баригдсан хоргодоо хээр үрээнийхээ хоймсон байнд авсан хоёр хайрцаг саахараа би бороонд норгоод харьж билээ. Хоёр сар тэр бороон дусалд шарласан ёотонтой ямааны тараг ууж билээ. Одоо бороо нь, бор голдуу ямаа холбож саадгийн бохь шиг амттай тараг нь тагнайд амтагдах шиг. Бодлын маань үргэлжлэл ийн үүлшинэ. Бороон дундуур манай сумын наян жилийн ойн баяр үргэлжилж байна. Арван жилийн өмнөх Ч.Батзориг улсын заан хэмээн цоллуулж, арван хэдэн жилийн өмнөх миний хонгоны хорсоо сорвигүй арилжээ. Аав ээжүүдийн минь байх нь ч байна, бас яваад өгсөн нь байна. Амьдрал ингэж үргэлжилдэг ажээ. Сэтгэл ийн шинийг, хуучныг угталцуулах үдэлцүүлэх бөлгөө. Энд л ирсэн буцсаны, ирэх буцах бүхний үндэс амилж, нахиа төлжих билээ л. Наадмын талбайд хүмүүс дуулж байна. Наян насаар л амьдрал хязгаарлагдахсан юм уу даа, дуулж л, дуулж л байгаасай гэж бодогдоно. Наяынхаа талыг наслаад давчихсан тэдэнд, намар болгон ийм л байхгүй шүү дээ. Намайг чамайг танихгүй ч гэсэн, намайг чамайг танихыг л бодох хүмүүс шүү эд чинь гэж, найздаа би хэлмээр санагдана. Наадмын оройн наран жаргаж байна. Наадам болгондоо бид очиж чадаа ч билүү, үгүй ч билүү, амьдрал ийм болзошгүй. Найр хурим болж болно, насан хутгийг нэг маань олж болно. Нартад гэвч нутаг ганц, очъё ой нь болно гэж хүмүүс боджээ. Нутаг ийм хувьтай, нутаг ийм хувь эдлүүлсэн билээ, бидэнд. Наян жилийн ойн наадмын эхний өдөр сэтгэлд энэ бүхэн эргэн хургалаа. Өндөр Дашийнхан сумандаа машин бэлэглэлээ л гэнэ, өлгий нутгийн уран бүтээлч М.Тогмид, Б.Шоовдой, Б.Балт, Т.Сэр-Од, С.Цэднээ, Р.Нямцэрэн нар ном бүтээж л гэнэ, нэгдлийн дарга агсан Сандагийн Бямбацогт болон түүний нагац Я.Ган-Эрдэнэ нар шөвгийн дөрвөн бөх болон, түрүү морьдын байг даалаа л гэнэ, ер сэтгэлийн их цалгил, бийлэгжил тэнд юу юунаас илүү ундаргатай байх юм. Сэтгэл шингэсэн, сэтгэлийн шингүүртэй болохоор тэр биз ээ. Орой. Маш сайхан орой. Ийм орой Эрдэнэтэд бий, Улаанбаатарт бий. Аз жаргалтай амьдарч яваа болохоор. Гэхдээ илүү аз жаргалтай, илүү гэгээн тунамал орой болж байна, Чандманьдаа ирсэн болохоор. Өгөөмөртөө очиж хономоор санагдана, үзүүр шанддаа хүрч амармаар санагдана. Наадмын орой ийн сумаасаа судгийнхаа эх орон руу тэмүүлэх сэтгэл үелзэнэ. Баривчныхаа хормой шиг ойрхон өссөн янаг аргамжаатай хот-эх орноо, ямххан зайтай энгэрэх орондоо очиж сөхөөтэй хаяагаар агь үнэртэхийг, шөнөжин шожигнон дуугарсан аарцны шүүсэн дусал цөөдөхийг зүүдэндээ анирлан унтахыг хүснэ. Хүсэл сэтгэлийн дээд, хөх цэнхэрхэн хөлгийн дарвуул нутаг минь. Хонхор ус хэмээх хосгүй, хосгүй нэг шанд бий. Холын биш сэтгэлтэй ахан дүү нар минь тэнд үе удмаараа зуссан буй. Холоос, холоос зорин тэндээ ирэн хоносноо тэдний ярих дээдийн жаргалтай. Хөглөгөр Бумбатын хөндлөн хөх уулсын зүүн ар биеэр орших Хонхор усан, хойлгийн энгэр тэргүүнээсээ ягаарч энгэр рүүгээ уусдаг шиг өнгө нөхөлдсөн газрын заагт уулзалдаад уулсын үзүүр болон төгссөн улаан сахал шиг хондон толгодоор хүрээлэгддэг юм. Алдрай бага насандаа аав ээжийнхээ өвөр мэт ааль ялдам энэ нутгийн чулуунаа асан тоглож явсан анд найз минь ярина. Ийм үдэш, ийм анирыг би эгнэгт эс олох байх аа, ээжийгээ эцгийнхээ гэрт, энд тэнд шунгинах шумуулын дууг холтгосон хомоолын утааны үнэрт унтахыг үзэх, ямар сайхан байна гээч гэж өгүүлэхийг сонсох зөвхөн тэнд л би сонсох, тэнд л бидэнд сонсогдох үг биз ээ. Сэтгэл болгон сайхан, гэхдээ сэтгэлийн дээж, сэтгэлийн охь нутагт илүү их нэрэгддэг нь зах зухханаас мэдэгдэж байна. Уугуул нутгийн баяр сайхан, унаж төрсөн шороон дээрээ хөрвөөх бүр ч сайхан. Намын ханан гэдэг намуун шаргал өвөлжөө байдгийм, Бумбатад. Нар саран ээлжлэн энгэрийг нь элээсэн намхан, бас өндөр уулын энэ өвөлжөөнөө Галаа эгч төржээ. Нартад унасан буйран дээрээ хөрвөөж байна, насалж эхлэхэд нь найлзуур болж ургасан бүхний үр ингэж хөрвөөхөөр дахин өдөлдөг гэдэг. Анх нарны туяа туссан нь, наад уулын сүүдэр жиндүүлсэн нь дахин цочирдог юмсан уу даа. Намын ханан бас л дурсамж нэхүүлнэ. Наян таван оны намар юмуу даа, Бор хамраас энэ ууланд ирж сонгино түүсэн юм. Өвөө,аав, авга ах нар явсан сан. Аанай л би, алдрай бага явсан болохоор тэр үү, өдрийн хугасхан болоход, миний сонгино түүнэ гэж юу байхав, тэгсэн атлаа баахан аяншаад Ацат Богдын салаа бүрийн ундарга нийлж даргисан цэнгэг уст хөндийд ам уруудан давхиж ирээд хамраараа годхийтэл залгилсан нь санаанаас гардаггүй. Аяндаа энэ бүхэн бодогдож, алдрайхан намайг асга нураан мунгинаж явахад, алтан шаргал энгэрээс агаарт дэгдэн одсон ихэр ишигтэй ягаан янгир аль тэртээ он жилүүдээс буцан ирээд анирдан зогтусах шиг санагдана. Авааль энэ уулын асга хаданд болсон тэр явдлын дурсамж, адилхан надад, аяар аяархан тоонотдоо хөрвөөснөөс юуны ялгаатай. Наадмын хоёр дахь өдрөөс бороо орж эхэллээ. Бодол дурсамж нэмэн нэмэн шивэрлээ. Өмнөдөд Бумбат хайрхан манантай, умардад Жаргалант хайрхан будантай. Наадмын талбайд манай сумынхан нар өвөртөлсөн мэт цэнгэлтэй. Норсон дээлийнхээ хормойг нэг нь мушгиж харагдана, номин талын тэндээс морьд тоосгүй ирж явна. Норсон тал дээр, нойтон агаар залгилан давхиж асан насны явдал надад наашлан наашлан ирнэ. Ж.Энхтөр ахад минь нэгэн гоо буурал морь байлаа. Улаан буурал морины урд нь гарах адуу нэгэн хэсэг ховор байв. Урт мундаатай тэр хүлгийг унаж үсэргэж явсан минь, урд орой унтахын өмнө болсон мэт санагдана. Дурсаад л байгаа тэр он жилийн явдал л даа, улаан буурал морийг би хэдэнтээ үсэргэв. Уртаашаа ганцаараа уралдсан мэт л тасархай ирдэгсэн. Уяа гүйцсэн улаан буурал моринд уяан дээр нь сахар өгдөгсөн. Усан тэргэл нүдэндээ уй хургуулж, улаан буурал морин тэр жилийн наадамд уралдаж чадсангүй. Энхтөрийн буурал энэ наадмын их насны түрүүнд ирнэ гэж амтай болгон нь ярьж байсансан. Уяхан Хар нуурын хөвөөнөөс шахуу алсаас, улаан шаргачин хөөсөн ухаа үчимбэр шиг хөвчирч ирэх буурал морь яг наадмын урд өдөр улдаж таг доголоод уяа сойлгоных нь шидийг үзэх гэсэн улсын сэтгэлийг уймруулж уяан дээрээ гансаран үлдсэнсэн, тэр л наадмын өглөө. Улаан буурал морийг унаган цагийн эзэнд нь ах маань тэгэсгээд буцааж өгсөн дөө. Манай сумын ойн баяр наадмын морины түрүүнүүд ихэнхдээ гадны сумуудаас тодордог. Энэ удаа ч Хөхморьтын чигийн морьд голлон өнгөлж байна лээ. Соёолон морины уралдаанд ахын маань тэр нэгэн буурал морийг санагдуулсан улаан ягаан үрээ урьтаж тавьсан сум шиг ирсэн нь энэ бүхнийг санагдуулав. Угтаа энэ улаан ягаан үрээ урьдын тэр морины ураг садангийн чигийн нутагтай адуу байна лээ. Уул ганцхан оршино, ураг садангийн үргэлжлэл түүний бэл дээр үүрд дэлгэрч байх буй. Ус нутгийнхаа зонгоор бахархаж явлаа. Төрийн соёрхолт кино найруулагч, Монголын урлагийн зүтгэлтнүүдийн хамгийн том оргилуудын нэг Б.Балжинням гуайн хүү Амарсанаа баримтат киноны зураг авч явна. Том найруулагчийн хүү аавынхаа өлгий болсон энэ сумын үүх түүхийг үүцэлж хадгалсан кино хийнэ гэдэг сайхан хэрэг. Чандманийн наян жилийн ой болсны түүх тэр кинонд л үлдэнэ. Тэнд л бид уулзалддаг болно. Тэгээд тэр нэгэн цагт Чандманийн ойн баяр хэрхэн сайхан болсныг хөөрөлдөн ярьж, гэдрэг гэгээн дурсамж нэхэн санацгаах биз ээ. Ойн баярын наадамд Ч.Батзориг заан түрүүлж, И.Мөнхбаатар начин үзүүрлэлээ. Ч.Бямбадорж заан, Ц.Мягмарсүрэн заан нар дөрөвт үлдсэн. Өнгөрсөн зун Ховд аймагт түрүүлж үзүүрлэсэн арслан Г.Цэдэнбал, заан Н.Батзаяа нар шөвгийн наймд үлджээ. Наадмын эрэмбэ, өнгө ийм сайхан болов. Маргааш нь Ч.Батзориг зааны цолны мялаалгын наадамд анд найз Ц.Мягмарсүрэн заан түрүүлсэн. Бороон дундуур, манан дундуур болсон энэ наадмууд аймгийн, магадгүй улсын ч наадмын энтэй болох шиг санагдана. Хүн зон их. Сумын удирдлагууд хүрээ хотоос ирэх зочиддоо хүндэтгэлийн гэрүүд барьжээ. Эдгээр гэрийн тэргүүн гэрт Үндсэн Хуулийн Цэцийн анхны гишүүн асан, Улаанбаатар дахь нутгийн зөвлөлийн дарга, доктор С.Жанцан, аймаг дахь Нутгийн зөвлөлийн дарга О.Ширэндэв, аймгийн Шүүхийн дарга Д.Тайванхүү нар морилсон байна билээ. Удаахь гэрүүдэд ус нутгийн хүндтэй хүмүүс эрэмбэ, дараагаараа буудалласан буй. Наадам дуусаад, хүмүүс явах буцахын өмнөх орой бороо шиврээд л, гэр хотлоор дуулж, хуурдсан хүмүүсийн чимээ сайхан анир түгээж, ер бусын сонсголонтой. Сүвэлзээд байдаг Сүвээгийн толгод Сүрэглээд байдаг хонин сүрэг Сүрэг цагаан хонины дэргэд Сэтгэлийн амраг чи минь байдаг... ийн дуулна. Мөнх цасан эхтэй Мөлгөр чулуун оргилтой Өргөн түмэн хүнтэй Хүдэр баян Алтай хоёр нутаг минь билээ гээд үргэлжилнэ. Бороо орсоор. Энэ бороо энд ч, тэнд ч ордог бороо боловч, энэ удаа элгэн нутагтаа ирэгсдийн энгэрийн бэтгийг тайлсан, эрэг бүрддээ нялхамссан их сэтгэлийн бороо болон орсоор байна. Цахилдагны усаар гутлаа норгож, айлын зэлэнд бүдчиж унаад босож явсан хонгор бага насыг нь, цагаан үнээ ивэлгэж зогссон цолмон өглөөг нь, цайны дээлээ жилдээ ганц нэгхэн өмсөх ээждээ үнсүүлсэнийг нь, цаад гүвээний хормойд цанхир хурга хариулж явсаныг нь сануулан сануулан шивэрнэ. Амьдралын их зам болгоноо хувь хувьдаа бүтээж алагхан энэ хорвоогийн аль л нэгтээ жаргаж зовон, зовж жарган амьдарч яваа ахан дүүс минь Чандманьдаа ийн нэгэн ирж, одсон дурсамжийн цай уудалж, одох дурсамжийн сүү хөөрүүлж жаргав. Энх үүрд эх орон-сум минь гэж сүслэн залбирав. Нутгаас явахын өмнөх гэгэлгэн, уйтгарлагхан энэхэн эгшнүүдэд нэгэн явдал санагдана. Бага балчир байжээ. Намар хичээл эхлээд сайхан. Цэдээ, Аагий бид гурав хичээлээ тарчихаад эрээлжилсэн их бараатай сумынхаа дэлгүүрээс ганц хоёрхон мөнгө, төгрөгөөрөө хатсан яавлаг (Уг нь алим л даа, бид ингэж хэлдэг байсан юм) баахныг авч иднэ. Нэг бол элэгний нухаш хэмээх лаазтай зоогийг аваад сумын аль нэг байшингийн довжооноо эрмэгээр нь үрж үрж нэг юм задлаад, боодог хийгээд гаргаж байгаа мэт л нөгөөхөө гурван талаас нь хуруугаараа хутгаж иддэг сэн. Ингэж эр хүний жаргалыг эл хульхан сумынхаа урд руу эдэлчихээд, Цэдээгээ бид хоёр Голын эх рүү үддэгсэн. Тэднийх тэнд намарждаг байсан юм. Үлд гарснаас толгойны нь хэсэг үс унаад эрхий дарам газар цагаан болчихсон найзыгаа ихээ том цүнхээ үүрээд эзгүй зуслангийн эхээд жаргаж байгаа нарны доогуур ганцаараа явахыг бид хоёр араас нь харж зогсохдоо их л уйтгартай болдог байсансан. Их л өрөвддөг байсансан. Эрх багын минь салахын тэр л гуниглангуй салхи энэ өдөр харин сэтгэлд эргэж давтагдах шиг болов. Гэвч, эргээд маргааш өглөө нь Цэдээгээ ангидаа үзээд баярладаг байсан шигээ, эх сайхан нутагтаа би ирж буцсаар л байх буюу. Энэ жил аймгийн арслан болсон ижил багийн энэ Цэдээ найз минь намайг үдлээ, бас тэр мөд тосно. Уулсын бэл дэх нутагтаа унаган хүүхдүүд нь цуглаж баярлаад буцлаа. Ус нутаг хэмээх гоё театрын тайзан дээрээ уясаж дуулалдаад, ураг саднаараа уулзалдаад буцлаа. Урин намрын цагаан манан дундуур, бороон дундуур урагш өмнө зүг рүү машинууд буцсаар. Усны шувуу шиг ирж буцах тэднийхээ араас уул хоёр Алтайн дундахь нэгэн чулуу ийн шивнэнэ. Сайхан замын түмэн буян хурах болтугай Сайн үйлсийн буман ерөөл арвижих болтугай Хүслийн тань мянган дөл бадраг Хүлгийн тань дөрөөнд сүү өргөн мялаая. 2005.09.26 
Б.Золбаяр
