Уур амьсгалын өөрчлөлт

Агаар мандал таагүй тал руугаа зогсолтгүй заагаад буйг 1970-аад оноос эхлэн хурцхан ярьж эхэлсэн байдаг. Өнөөдөр ямархуу байгааг хэлүүлэлтгүй бүгд мэддэг болсон цаг л даа.
Энэ сэдвээр Канадын Торонто хотноо саяхан дэлхийн хэмжээний томоохон чуулган болсон. Үүнд Монголын төлөөлөгчид оролцсон юм. БОЯ-ны газрын дарга Б.Баясгалангийн бэлтгэсэн лекцээс зарим нэг асуудал ихэд сонирхол татсан тул эзнийх нь зөвшөөрөлтэйгөөр түүнээс санаа аван энэхүү нийтлэлийг бичлээ. 
Нэг. Цаг агаарын судалгааны сонин Өмнөд мөсөн далай (Антрактид) дэлхийн уур амьсгалын өөрчлөлтийн гол тохируулагч гэнэ. Ер нь бөмбөрцгийн умард хэсэгт цаг уурын хямрал байнга болдог бол өмнөд хэсгээр тогтвортой. Үлэмж мөсөн талбай халууныг сэрүүцүүлэхэд нөлөөлөх ба хүйтрэлт болоход төдийлөн далайг түрж бас нэг их хөлддөггүй аж. Түүнээс гадна дулааралт болоход уур манан нь далай эх газарт аль алинд ихэснэ. Үүл дэлхийг хэдийчинээ бүрхэнэ, нарны элч гадаргуу дээр бага нэвтэрнэ. Байгалийн халуун хүйтний зохилдлого энэ мэтээр олон мянган жил үргэлжилжээ. Одоо ч тийм. Цаг агаарын өөрчлөлтөд 11 жилээр үечлэгддэг нарны идэвхжилийг гол нөлөө үзүүлээд байна гэж нэг хэсэг ярьсан. Ухаан нь бид л гэхэд бичин жилд зуд болдог, дараагийн бич, тахиа жил ирэх хүртэл алзахгүй гэх зэргээр өөрсдийгөө тайтгаруулж байсан нь бараг худлаа онол болохыг сүүлийн үед нотолжээ. Дэлхийн хамгийн гадна хил болох агаар, огторгуйн зааг дээр нарнаас ирдэг илч зуун жилд ердөө л 0,1 хувь хэлбэлзэж байгааг тогтоосон. Цаг уурчид уур амьсгалыг 30, 30 жилээр багцалж үечлэн судалдаг юм байна. Бүр нарийн яривал 1961-1990 он хүртэл хугацааг эрдэмтэд суурь он болгоод түүнээс цааш нааш хөөн дулаарч байна уу үгүй юу гэдгийг жишдэг юм байна л даа. Энэ үе нь орчин үеийн сайн судалгаатай жилүүд аж. Хоёр. Уур амьсгалын түүх Орчин үед сүүлийн 570 сая жилийн турш цаг уур хэрхэн өөрчлөгдөж байсныг нэлээд багцаатай хэлж чаддаг болсон. Дээр үед дэлхий нарыг тойрох эргэлт их хурдан байжээ. Нэг жил нь 400 хоногтой байсан байх юм. Олон сая жилийн турш дэлхий бишгүй л олон удаа дулаарч, хөрч байжээ. Гэхдээ ихэнх хугацаанд голцуу дулаарал давамгайлж байж. Одоогийн энэ өмнөд мөсөн туйл 20-25 сая жилийн тэртээ л сая бий болсон бол хойд хэсэг болох Гренланд орчим зургаан сая жилийн өмнө, хойд мөсөн далай хоёр сая жилийн өмнө үүсчээ. Дэлхий дээрх хүйтрэлт 10-15 мянган жилийн тэртээгээс буцаад л дулаарч. Дахиад Норвег, Гренланд, Исланд орчмоор мод ургаж, газар ногоорсон. Байгалийн бүслүүр их л өөр болсон. Сахарын цөлд Каспийн тэнгисийн хэмжээний хоёр том тунгалаг нууртай, шугуй найгасан үзэсгэлэнт нутаг байв. Эртний Тигр, Нил, Ефрат мөрний дагуу хоёр мянган жилийн өмнөөс анхны хүн төрөлхтөн суурин соёл иргэншлийг цэцэглүүлэх суурь тавигдлаа. Энэ түүхтэй давхцан цаг уурын ээлжит хүйтрэлт эхэлсэн байдаг. Хүмүүсийн байгаль орчинд халгайтай амьдрах тохиолдлыг Африк тивийн Сахарын уудам цөлөөс анх амссан таамаглал гарч байна. Эртний Египет мал аж ахуй, газар тариалан хөгжүүлсэн. Бодарийн соёл хэмээгдэх "тогтвортой хөгжил" таван мянган жилийн турш үргэлжлэх явцад хойд Африкийн байгаль орчин үндсэндээ "чад" болж, цөлд Чад гэдэг давсархаг нуур л үлдсэн. Бусад нь ширгэж элсэн цөл бий болжээ. Сонирхолтой нь тэр үед хүмүүс мал аж ахуйг ихээр хөгжүүлж, түүн дотроо ямааны тоо хэт олон болсон тухай эх сурвалжид тэмдэглэгдэн үлджээ. Ямаа бэлчээрийг бүрмөсөн талхалж, хажуугаар нь бурхны гэсгээл мэт хур тунадас орохоо байчихаж. Цаг уурын түүхийн давтамжуудыг сая жилээс мянган руу, мянганаас зуун руу наашлах тусам улам нарийвчлалтай судлах бололцоо бий. Галав юүлэх хэмжээний том том өөрчлөлтүүдийн дэргэд одоогоос 500-1500 жилийн өмнөх тэнгэрийн ая дан үл ялиг юм. Гэхдээ л IV зуунаас эхлэн Чингис хааны үе болох XIII зуун хүртэлх 900 жил үргэлжилсэн томоохон дулаарал болжээ. Энэ хооронд Англи орон усан үзэм тариалж, эртний Викингүүд хойд мөсөн далайн эрэг хөвөөгөөр өвөл, зуны аль ч улиралд чөлөөтэй сэлж, одоогийн мөнхийн мөсөн бүрхүүлтэй тэр нутагт тариа хүртэл ургуулж байсан гэдэг. Харин XIII зуун төгсөхийн алдад жилдээ сар гаран мөсөнд хаагддаг боллоо. Аажмаар XVII зуун гэхэд 4-5 сараар хойд туйлын эрэг гэсэхээ байчихаж. Бага мөстлөгийн үе буюу сүүлчийн сэрүүн яг нарийн тооцвол 1875 он хүртэл үргэлжилжээ. Энэ жилээс өнөөдрийг хүртэл дэлхий дулаарч байгаа тойм түүх энэ болой. Гурав. Хүлэмжийн хий Сүүлийн мянган жилийн хамгийн дулаан жилийг 1998 оноор тодруулав. Тэр жил манай Монголд ямархуу зун болж байсныг санаж буй байх. Орчин цагийн агаарын хуурайшил хүний хүчин зүйлээс шалтгаалаад байгаа гэж олон зүйлээр нотолж ярьдаг. Бас зарим нь үүнийг үгүйсгэдэг. Тухайлбал, Оросын эрдэмтэн М.И.Будико хэлэхдээ "1912 онд Алякст болсон галт уулын дэлбэрэлт ХХ зууны дулаарлын эхийг тавьсан" хэмээн зүтгэдэг. Галт уулын үнс нурам орчин цагийн ямар ч үйлдвэрээс хавьгүй илүү утааг агаарт цацдаг нь үнэн. Цаг агаарын таагүй байдал явж явж биднээс шалтгаалаад байгаа юм биш үү гэсэн хар сэр саяхнаас л яригдаж эхэлсэн. Одоо энэ номлол нь дэлхий даяар итгэл үнэмшил болон түгжээ. Тэгвэл хүмүүсийн ямар үйлдэл нь байгаль орчныг хуурайшихад нөлөөлөв гэдгийг ангилсан байна. Үүнд мэдээж төрөл бүрийн ашигт малтмалыг боловсруулах явцад хэрэглэдэг нүүрс шатаалт эхний байрт орно. Бусад дээгүүр байр эзэлдэг үйл ажиллагаанд мал бэлчээх, малын шивтэр, газар хагалж тариалан эрхлэх зэрэг багтдаг нь сонин юм. Цааш үй олон жишээ бий л дээ. Агаар мандлын бүр дээд буюу цаад хэсэгт "хүлэмжийн хий" хэмээх плёнкорхуу юм үүсчихээд байгааг бүр 1827 онд Францын эрдэмтэн Фурье нээжээ. Зүй бус энэ утаа тортог агаарын адарт шахагддаг болохоос дэлхийгээс цааш хийсээд явчихдаггүй нь гачлантай. Бүхий л ургамлыг амьдруулдаг нүүрсхүчлийн хий (Co2) байвал зохих хэмжээнээсээ 31 хувь нэмэгдсэн нь сүүлийн хэдэн сая жилд байгаагүй өндөр үзүүлэлт гэж эрдэмтэд биднийг түгшээж байна. Хуурайшилтаас шалтгаалж энд тэндгүй намаг хатав. Намгийн хий нь шалбааг дээрээ бус тэнгэрт авирчээ. Нүүрсхүчлийн хий (Co2) намгийн хий (метан) хоёр голлосон хүлэмжийн хийнүүдийн талыг нь дэлхийн дөрвөн том далай өөртөө шингээн авч хүчилтөрөгч үйлдвэрлэдэг. Үлдсэн нь тэнгэртээ 50-200 жилээр хадгалагдан үлдэнэ. Хэрэв хөрсөн дээр мод ихээр таривал төдий чинээ агаар дахь хүлэмжийн хий багасгах учиртай юм. Дөрөв. Ирээдүйд яах бол? Энэ байдлаар 2100 он гэхэд дэлхий яах бол гэдгийг нарийвчилжээ. 1995 онд гаргасан судалгаагаар гариг нийтдээ 1-3 градус дулаарна гэсэн бол 2001 онд дахин сайн нарийвчлан тооцоход хүрсэн байна. Хүлэмжийн хий ялгаруулж болох бүхий л хувилбарыг судлаад үзсэн чинь ойрын зуун жилдээ амжаад дэлхий даяар 1,4-5,8 градус хүртэл бүлээсч бараг л балрах цаг агаарын прогнозыг дэвшүүлээд эхэллээ. Энэ тоо эрдэмтдийн хүрээнээс хальж улс төр рүү бүр бизнесийг хамрав. Тэр тусмаа хамаг гай Ази тивийн өндөрлөг нутгуудаар өрнөж бороо цас ирэхээ болино гэсэн үг. Мэдээж дулаарах юм чинь уур манан ихээр үүсч тунадас нэмэгдэнэ. Тэр нь харамсалтай нь Монгол зэрэг оронд падлийгүй. АНУ, ОХУ-ын хойд биеэр урин дулаан, бороо хуртай болох багцааг эдгээр орнууд олж мэдээд хүлэмжийн хийн зовнилыг хайхрахаа больчихжээ. Тийм ч учраас саяхан Ж.Буш Монголд айлчлах үеэр ногоонтны хөдөлгөөн жагсана барина гэсэн байх л даа. Гэвч дэлхийн далайн эрэг хөвөөнд амьдардаг нийт орнуудад Эль-Нено, Уроган салхи зэрэг олон сөрөг нөлөө улам их гарах нь дамжиггүй юм. Тав. Уур амьсгалын бизнес 1996 онд Японы Киото хотод дэлхийн хэмжээний чуулган болж олон орон протоколд гарын үсэг зурсан билээ. Дэлхий нийтээрээ утаа гаргагч үйлдвэрээсээ татгалзъя, фреон хийг (хөргөгч ажиллуулдаг) бүрмөсөн халъя. Газрын уушги болсон ой модоо огтлохыг зогсооё. Тэгвэл хүлэмжийн хий багасч дэлхийн дулаарал хэвийн болно гэсэн утгатай протокол юм л даа. Харамсалтай нь үүнд АНУ, ОХУ, Бразил, Энэтхэг, Хятад зэрэг гол утаа үйлдвэрлэгч орнууд нэгдээгүй. Саяхан ОХУ нэлээд шахалтын дор гарын үсгээ зурсан байна билээ. Хүлэмжийн хий нь хил хязгааргүй байдаг учраас дэлхий нийтийн хамтын үйлс гэдэг. Ухаандаа Хятадад уугьсан утаа Хятадын хавьд тунараад тэндээ л дулаан болдог юм биш, агаар мандалд жигд тархдаг. Киотогийн протоколын дагуу үйлдвэр компаниудаас тэднийг ялгаруулж байгаа хүлэмжийн хийгээ нэг бол багасгах, чадвал бүрмөсөн хаах, үгүй бол үүндээ дүйцэхүйц хэмжээний мод, зүлэг тарьж өгөх тийм зардлыг шаарддаг. Чухам энэ санаа нь олон орны бизнесменүүдийн ашиг олох шуналыг хөдөлгөсөн байна. Монголын нэр бүхий цөөн эрдэмтэн мэргэжилтнүүд уг санааг аль эрт сонсч, битүүхэндээ нуумар аядаж явсан байдаг. Өндөр хөгжилтэй орнуудын (Sony, Coca cola гэх мэт) компаниуд байгаль хамгаалагчдын шахаанд ороод эхлэхээрээ аль нэг ядуу буурай оронд зарлага ихтэй хуучин үйлдвэрээ бушуухан шахах, аль эсвэл тэдгээр нутагт болсон болоогүй хамаагүй зүлэгжүүлэлт, ойжуулалтын зардал хаяж хэл амнаас салах болсон байна. Үүнийг нь Ази болон Африкийн цөлжилттэй ядуу орнууд шүүрэн авах нь наанадаж өөрсдөд нь ашигтай, цаанадаж мод бут тарьж ногооруулах нь нэр төрийн хэрэг юм л даа. Зөвхөн ийм чиглэлийн хөдөлгөөн уриалга, үүнийг дагнасан бизнес хүртэл бий болжээ. ХБНГУ-ын нэгэн бизнесмен 2001 онд Улаанбаатарт хог шатаадаг бүхэл бүтэн үйлдвэрээ ердөө нэг дойч маркаар зарсныг нь манай нэг улстөрч бизнесмен нэмж үнэлээд Засгийн газартаа шахсан тохиолдол хүртэл бий. Дашрамд хэлэхэд хогийг шатаах гэдэг нь хүлэмжийн хийг хамгийн олон төрлөөр нэмэгдүүлэх шалтгаан гэж үздэг болсон гэнэ шүү! Сүүлийн үеийн мэдээллээр Киотогийн протокол гэгч нь ач холбогдлоо алдаж бизнесменүүдийн урмыг хугалж эхэлжээ. Япон, Европ, АНУ зэрэг нь хорт хий ялгаруулдаг утаат үйлдвэрээ үндсэнд нь дотооддоо зохицуулчихсан. Дэлхийн гол уушги гэгдэх Бразил, Энэтхэгийн ширэнгэн ойг хядалгүй нэмж ургуулаач ээ гэсэн шахалт харин тэдгээр орнуудаас эргээд ирдэг боллоо. Мөн Сибирийн ой энд хамрагдана. Эдгээр орнууд бусдаас тусламж аваад дундаас нь юм унагах төлөвлөгөө нь ийн нурж, өөрсдөө хариуцлага хүлээх болсон байна. Үүний дэргэд Монголын өчүүхэн ой бидний өрнүүлээд буй "ногоон хэрэм" хөдөлгөөн нь дэлхийн хувьд байсан ч яалаа, байхгүй байсан ч яалаа гэх нь. Дэлхийн цаг уурын эрс хурдтай өөрчлөлтийн үед манай орон нь юун түрүүнд дасан зохицож амьдрах л чухал болсон. Бид байгалийн эрс тэрс нөхцөлд дассан дасаагүй амьдарсаар ирсэн. Одоо хуурайшлаас өөрсдийгөө авч үлдэхийн тулд бүхий л "эх оронч бус" гол мөрөн, цасны усыг торгоон барих нь чухал гэнэ. 
Ж.Гангаа
