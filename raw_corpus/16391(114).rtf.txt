№ 114 (16391)        
1986 оны тавдугаар сарын 13.
Улсын шалгалт

МАХН-ын XIX их хурлыг угтаж, манай хөдөлмөрчид улс төрийн өндөр идэвх өрнүүлж хөдөлмөр бүтээлийн тодорхой амжилт гаргаж байна. Тэгвэл ажилчин, малчин, сэхээтний ажил үйлийг залгамжлах оюутан, сурагчид юу хийж, ямар үр дүнд хүрч байгаагаа анги дэвших, сургууль төгсөх улсын шалгалтынхаа дүнгээр харуулах болно. Улсын шалгалт бол манай оюутан, сурагчдын эрдэм, мэдлэг сурах хөдөлмөрийн үр дүнг бүртгэн үзэх баяр төдийгүй тэднийг нийгмийн амьдрал, хөдөлмөрт бэлтгэх талаар нам, ард түмнийхээ өмнө хүлээсэн өндөр үүргээ биелүүлж буй сургуулиуд, багш, сурган хүмүүжүүлэгчдийн уйгагүй хөдөлмөрийн үр дүнг илтгэх шалгуур болно. Нийт сургууль, багш, оюутан, сурагчдын хувьд энэ оны улсын шалгалт, түүнд бэлтгэх ажил, шалгалтад үзүүлэх дүн онцгой чухал, гүнзгий учир холбогдолтой болох ёстой. 

Шинэ таван жилийн гарааны оны хавар манай их, дээд, тусгай мэргэжлийн дунд болон техник мэргэжлийн сургуулиудыг 10, 7 мянган оюутан, сурагч 180 гаруй мэргэжлээр төгсөж, улс ардын аж ахуй, соёлын салбарт очиж ажиллахын гадна ерөнхий боловсролын дунд сургуулийн найм, аравдугаар ангийн 57, 4 мянган сурагч төгсөх бөгөөд үүний дотроо наймдугаар анги төгсөгчдийн 27, 2 хувь, аравдугаар анги төгсөгчдийн 14, 5 хувь нь техник мэргэжлийн сургуульд элсэн суралцах юм. Найм, аравдугаар анги төгсөгчдийн 14, 7 - 36, 6 хувь нь үйлдвэр, хөдөө аж ахуйн салбарт очиж БНМАУ-ын эдийн засаг нийгмийг 1986 - 1990 онд хөгжүүлэх Үндсэн чиглэлийн заалтыг хэрэгжүүлэх үйл хэрэгт эрдэм мэдлэг, авьяас чадвараа зориулах болно. 

Сургууль төгсөгчдийг эх орны үйлдвэр, хөдөө аж ахуй, соёлын салбарт орчин үеийн техник. шинжлэх ухааны ололтыг нэвтрүүлэх өргөн цар хүрээтэй их ажил хүлээж байна. Хөндий хоосон цээжилсэн, амьдрал үйлдвэрлэлээс хол тийм мэдлэгтэйгээр улс орны захиалга, найдварыг биелүүлэхэд хүндрэлтэй болох юм гэдгийг ухамсарлаж улсын шалгалтад бэлтгэх ажлыг чанартай, үр нөлөөтэй зохион байгуулж, шалгалт авах, өгөх ажилд урьд өмнө гарч байсан хэлбэрдэх хийсвэрлэх, нүд хуурах, хоосон цээжлэх дутагдлыг багш, оюутан, сурагч аль аль талаасаа давтан гаргахгүйгээр энэ чухал ажлыг шинэ шаардлага, шинэ ар гаар зохион байгуулах хэрэгтэн байна. Сурлагын чанарыг дээшлүүлж, улсын шалгалтад сайн дүн үзүүлж чадах бололцоо бин бөгөөд сүүлийн жилүүдэд бүх шатны сургуулийн сургалтын материаллаг бааз бэхжиж, сургалт хүмүүжлийн ажлын үр дүнг дээшлүүлэх боломж ихээхэн нэмэгдсэн байна. Ерөнхий боловсролын сургуулийн гуравдугаар ээлж бараг арилж. малчдын хүүхдийн 82, 8 хувь нь сурагчдын дотуур байранд сууж, нийт ерөнхий боловсролын сургуулийн ная гаруй хувь нь кабинетын системээр хичээллэх болсон билээ. 

Анги дэвших, сургууль төгсөх, боловсролын үнэмлэх, диплом олгохын зорилго, ач холбогдлыг оюутан, сурагчид дутуу ойлгож, зөвхөн ямар нэгэн арга, ямар ч хамаагүй үнээр шалгалт өгч үнэмлэх гэрчилгээ олж авахын төлөө өрөөсгөл эрмэлзэл газар авснаас гадна багш, сурган хүмүүжүүлэгч, ялангуяа их, дээд сургуулийн багш нар улсын шалгалт авахдаа хэлбэрдэх. хариуцлагагүй, салан задгай байдлаар хандах, шударга бус явдлыг газар авахуулахад хүргэсэн өчигдрийн сургамжаас дүгнэлт хийж, бүх шатны сургуулийн нам, захиргаа, олон нийтийн байгууллага, шалгалтын комисс өндөр хариуцлагатайгаар хяналт тавьж зарчимтай ажиллах хэрэгтэй байна. Хялбархан аргаар шалгалт өгөхийг хичээж нүд хуурах аливаа оролдлого сурагч, оюутны зүгээс гарч байгаа нь сурган хүмүүжүүлэгчид, эцэг эхийн ажиллагааны дутагдал доголдолтой шууд холбоотой юм. Тэрчлэн сургалтын төлөвлөгөө, хичээлийн программын агуулгыг бүрэн хангахгүй, сорил, практикийн ажлыг таслах, эсвэл ор нэр төдий хийсэн болж өнгөрөх, ер нь сурах хөдөлмөрт тавих зарчимч хатуу шаардлага суларснаас оюутан, сурагчдын идэвх санаачилгыг өрнүүлэн, тэднийг бие даасан бүтээлч ажиллагаанд сургаагүйн балгаар л шалгалтын үед хоосон цээжлэх мэтийн хуурамч аргаар шалгалт авсан, өгсөн болж хэлбэрдэхэд хүрдэг байна. 

Тэрчлэн шалгалтын үед оюутан, сурагчдыг ач холбогдол багатай аар саар ажлаар дарах, тэдний бие даасан байдлыг алдагдуулж шаардлагагүй үл ялих зүйлээр олон дахин цуглуулж цагийг нь үрэх зэргээр шалгалтад бэлтгэхэд бэрхшээл учруулдаг байдал улсын шалгалтын чанарт муу нөлөөтэй юм. 

Их, дээд, тусгай мэргэжлийн дунд сургуулиар мэргэжилтэй боловсон хүчин бэлтгэх сургалт, хүмүүжлийн ажлын чанар анхны жилээсээ хангалтгүй байсны уршгаар олж авах мэргэжилдээ дур сонирхол муутай, үйлдвэрлэл, амьдралтай холбож практик дээр мэдлэгээ ашиглах чадвар мөхөс хүмүүс цээж мэдлэгээр шалгалт өгч сургууль төгсөж гардаг байна. 

Орчин үеийн үйлдвэр, хөдөө аж ахуй, соёлын салбарт шинжлэх ухаан, техникийн ололт өргөн нэвтэрч байгаа нөхцөлд тийм хийсвэр мэдлэгтэй боловсон хүчин нийгмийн үйлдвэрлэлийг хөгжүүлэхэд тодорхой хувь нэмэр оруулж чадахгүй байна. Гэтэл улсын шалгалт өгөөд дээд боловсролын гэрчилгээ авсан тэр л хэмжээндээ нийгмээс цалинжиж байдаг байна. Ийм шударга бус байдал гагцхүү боловсон хүчнийг мэдлэг чадварын хувьд шаардлага хангах хэмжээнд бэлтгэж чадаагүйтэй холбоотой. Ер нь дээд, тусгай мэргэжлийн дунд сургууль, ТМС-ийн оюутан, сурагчдыг улсын шалгалтад бэлтгэхэд холбогдох яам, хороо, тусгай газрууд идэвх санаачилгатай оролцож, анги дэвшигчид ба төгсөгчдийн мэдлэг чадварын байдалтай танилцан зохих дүгнэлт хийж, дутагдал доголдлыг арилгах, ололт амжилтыг бататгахад туслалцаа үзүүлж байх ёстой. 

Үнэхээр хур их мэдлэгтэй, практик чадвар сайтай, сурлага хүмүүжлээр тэргүүний боловсон хүчин л улсын шалгалтад сайн дүн үзүүлж чадах бөгөөд тэр ч чанараараа мэргэжлийн үнэмлэх авах эрхтэй юм. Иймээс улсын шалгалтыг улс орны эрх ашгийн үүднээс чанартай сайн зОхион байгуулж, бодит байдалд нийцсэн зөв үнэлгээг сурагч, оюутнуудад өгөх нь нийгмийн шударга ёсны шаардлага мөн. 

