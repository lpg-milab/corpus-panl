Хятадын хэдэн ч компанийг хуулиас гадуур хараа хяналтгүй ажиллуулж болох нь

Улс нийтийн ашиг сонирхол, улсын нууцлал, аюулгүй байдал, хүн амын эрүүл мэнд гэх мэт бидний хүрээлэн байгаа орчинд хохирол учруулж болзошгүй зарим үйл ажиллагаа эрхлэхэд тусгай зөвшөөрөл олгох, түдгэлзүүлэх, хүчингүй болгох тухай хууль Монгол Улсад үйлчилж байдаг. 
Энэ хуулийн дагуу манай яам, тамгын газрууд өөрийн иргэд биднийг тодорхой шалгуураар шалгаж зарим тохиолдолд 6-7 сараар хүлээлгэн байж олгодог тэр зөвшөөрлөө Хятадын нэгэн компанид хүссэн даруйд нь тэгэхдээ бүр тусгай зөвшөөрөлгүйгээр ажлаа эхлээд дуусгах шатандаа орсон үед нь нөхөн олгохоор хөл алдан уралдан зүтгэж байгаа хачирхалтай мэдээ ирэв. "ПЕТРОЧАЙНА ДАЧИН ТАМСАГ МОН-ГОЛ" хэмээх нэртэй тэр Хятадын компанийн туслан гүйцэтгэгчээр Дорнод аймгийн Тамсагийн сав газарт хайгуулын ажил хийхээр орж ирсэн Хятадын нэгэн компани энэ оны дөрөвдүгээр сарын эхээр дээр өгүүлсэнчлэн тусгай зөвшөөрөл авсны үндсэн дээр гүйцэтгэх ажлыг аливаа зөвшөөрөлгүйгээр төдийгүй монгол улсад аж ахуйн нэгжийн үйл ажиллагаа явуулах зөвшөөрөлгүйгээр эхэлж геодези зураглалын ажлаа бүрэн дуусгасан байна. АМГТХЭГ-аас бие төлөөлөгч томилон эдгээр компаниудын үйл ажиллагаа нь манай улсын хууль тогтоомжийн дагуу явагдаж байгаа эсэхэд хяналт тавьдаг боловч АМГТХЭГ энэ талаар таг дуугүй өнгөрч харин ч тэдний энэ үйл ажиллагааг нуух үүднээс Геодези, зураг зүйн үйл ажиллагаа явуулах тусгай зөвшөөрлийг олгуулахаар улайран зүтгэж байна гэж бодохоор эрхгүй дургүй хүрнэ. "ПЕТРОЧАЙНА ДАЧИН ТАМСАГ МОН-ГОЛ" компанийн туслан гүйцэтгэгч хятадын компани нь монгол улсад аж ахуйн нэгжийн үйл ажиллагаа явуулах эрх аваагүй тул өөр хуулийн этгээд болох ямар ч мэргэжлийн ажилтан, багаж тоног төхөөрөмжгүй ерөнхий гүйцэтгэгч компанийнхаа нэр дээр тусгай зөвшөөрөл авахаар Барилга, хот байгуулалтын яаманд хандаж яам ч тэр даруйд нь уг тусгай зөвшөөрлийг олгохоор зэхэж, ҮХЯ, АМГТХЭГ-ууд шавдуулсаар байна. Энэ үйлдлээр бол Хятадын компаниуд монгол улсад захиалагч, ерөнхий гүйцэтгэгчийн үүрэг гүйцэтгэж байхдаа өөрийн нэр дээр аливаа зөвшөөрлийг ямар ч үндэслэлгүйгээр аваад хуулийн дагуу ажиллах зөвшөөрөлгүй хэдэн ч хятадын компанийг монгол улсын хуулиас гадуур хараа хяналтгүй ажиллуулж болох нь. Мэдээж өөрийн нэр дээр зөвшөөрөл аваагүй энэ компани ямар тоног төхөөрөмжөөр, хичнээн хүн, ямар нарийвчлалтайгаар улсын нууцын ямар зэрэглэлд хамаарагдах зураглал хийснийг бид мэдэх аргагүй. Энэ нэг хэрээс хэтэрсэн даварсан үйлдлүүд хэзээ дуусах вэ. 
Б.Ганчимэг
