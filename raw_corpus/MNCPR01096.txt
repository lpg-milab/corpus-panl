Улаанбаатарын сая дахь иргэд шинэ байрны түлхүүр гардлаа

Улаанбаатарын сая дахь иргэн болсон гурван нярай өчигдөр Соёлын төв өргөөнд Ерөнхийлөгч, хотын мэр, Эрүүл мэндийн сайд, Нийгмийн хамгаалал хөдөлмөрийн сайд, үндэсний томоохон үйлдвэрлэгч компаниудын удирдлагууд гээд их хотын олон иргэний хамт нөр их баяр тэмдэглэлээ. Нярайнуудыг одоогоос сар ч хүрэхгүй шахам хугацааны өмнө Улаанбаатарын сая дахь иргэн хэмээн танилцуулж байсан бол өчигдөр тэд хэдийнэ цацаг залаа болсон малгай, өмд цамцаар гоёсон том "хүмүүс" болсон байна.
Дэлхийн хэмжээнд аливаа улсын хотууд сая, сая дахь иргэнээ хүлээн авч байгаагаа тэмдэглэн өнгөрүүлдэг жишигтэй. Манай хотын хувьд сая дахь иргэнээ хүлээн авах цаг хугацаа дөхсөн хэмээн тооцоолж тэднийг хүлээн авах Үндэсний хороо байгуулах зарлигийг Ерөнхийлөгч өнгөрсөн дөрөвдүгээр сарын 3-нд гаргасан байгаа. Улмаар зарлиг хэрэгжсэн нь, өчигдөр сая дахь иргэнээ ёслол төгөлдөр бүртгэн өргөн баяр зохиосон нь Улаанбаатарыг дэлхийн жишиг хотын хэмжээнд хүрч байгааг тэмдэглэсэн үйл явдал байлаа. Сая дахь иргэд болсон нярайнуудын хамт чацуутнууд нь өчигдөр бас баярласан. Чацуутнаар 47 хүүхэд бүртгэгдсэн байгаа. Тэднийгээ тэвэрсэн аав, ээж нэг судалд эгнэжээ. "Миний хүү ааштай байгаа, танай охин эмэгтэй гэсэндээ миний хүүгээс маягтай юм..." гэхчлэн хүүрнэж суусан. Хөтлөгч тайзнаа гарч, төрийн түшээдийг урьснаар баярын ажиллагаа эхлэв. Нэг сая иргэнтэй болсон хотын "өрхийн тэргүүн"-ээр суугаа Нийслэлийн Засаг дарга бөгөөд Улаанбаатар хотын захирагч Ц.Батбаяр сая дахь иргэд болсон Э.Тэмүүлэн, Б.Төгөлдөр, Н.Санжинханд нарыг тодруулах Үндэсний хорооны даргаар ажиллажээ. Тэрбээр ёслолыг нээж хэлсэн үгэндээ "Монгол Улсын нийт хүн амын 40 хувь нь байнгын суурин, хөдөлгөөнт байдлаар оршин суудаг Улаанбаатар хот сая дахь иргэнээ хүлээн авснаараа Ази тивд 19 дүгээрт жагсах том хот боллоо. Их хотынхоо сая дахь иргэдийг элгэндээ тэвэрч, ивээлдээ авах ёслол хийж байгаадаа баяртай байна" гэв. Үлээвэр найрал хөгжмөөр Төрийн дуулал эгшиглэж, танхимд цугларсан олон хүндэтгэл үзүүлсэн. Улмаар сая дахь иргэн болсон гуравт төрсний гэрчилгээ гардуулсан. "Сая дахь иргэнээ хэрхэн мялаах вэ, тэдэнд байр өгөх байх гэсэн нийтийн хандлага, хүлээлт байх шиг байна..." гэсэн сэтгүүлчийн асуултад хараахан эцсийн шийдвэр гаргаагүй хэмээн инээвхийлж суусан хотын дарга Иргэдийн төлөөлөгчдийн тэргүүлэгчидтэйгээ хэлэлцээд гурван байрны түлхүүр бэлдэж иржээ. Баяртай мэдээг дуулгахад танхим дүүрэн дуу алдан, алга ташиж, ёслолын хөгжим хангинаж байлаа. Байрны түлхүүрийг Ерөнхийлөгч, хотын дарга, Иргэдийн төлөөлөгчдийн хурлын дарга нар гардуулахдаа өнөөх нярайнуудын хувцас, гараас нь зүүж орхив. Сая дахь иргэн болох Энхмандахын Тэмүүлэн, Баярсайханы Төгөлдөр нар айлын гурав дахь хүү бол Наранбатын Санжинханд аав, ээждээ анхны охин нь болон мэндэлсэн байгаа. Тэднийг эх барьж авсан эмнэлгийн багийнхныг нэг сарынх нь цалингаар шагнах тушаал гаргаснаа Эрүүл мэндийн сайд танилцуулав. Энэ үеэр сая дахь иргэн болсон Н.Санжинхандын аав Б.Наранбаттай уулзав.
 -Та нар хотын улсууд уу. Охин тань танай анхны хүүхэд юм байна? -Би өөрөө Дархан-Уул аймгийн Шарын голын гаралтай. Гэргий Ж.Оюунтунгалаг маань Баянхонгорын Хүрээмарал сумынх. Миний аав, ээж Улаанбаатарт суурьшсан нь гэвэл 1989 оны явдал аа. Бид 2005 онд гэр бүл болоод, анхны үрийнхээ зулайг үнэрлэж байгаа маань энэ. -"Бяртай" охин байна. Байр авч иржээ. Өнөөдрийн ёслолын талаар сэтгэгдлээ хуваалцахгүй юу? -Маш их баяртай байна. Охин маань ховор завшаан тохиосон цаг үед төржээ. Сая дахь иргэн хэмээн онцолж байгаа нь нэг хэрэг. Ингэж онцолсон иргэнийг эрүүл саруул өсгөж, хүмүүжүүлэх, улс орондоо хэрэгтэй хүн болгох үүрэг надад үлдэж байна. -Өвөө, эмээ нар нь баяртай байгаа байх? -Тийм ээ. Анхны хүүхэд болохоор хөл нь газар хүрэхгүй. Манай хүний аав, ээж ч Улаанбаатарт амьдардаг юм. * * * Сая дахь иргэдийн чацуутнууд ч бас бэлэг авсан. Нийслэлийн төр захиргааны байгууллагууд болон, Улаанбаатарт төвтэй үндэсний томоохон үйлдвэрлэгчид, гадаадын хөрөнгө оруулагч компаниудын удирдлагууд ирж тэдэнд баяр хүргэж байна. "АПУ", "Талх чихэр", "Сүү", "Өгөөж", "MCS" гээд "Ионсей" эмнэлэг, арилжааны банкууд хүүхдүүдийг нэгээр нь даан авч, тус бүр нэг сая төгрөгийн хугацаатай хадгаламж нээн өгснийгөө гардуулсан. Чацуутнуудын төрсний гэрчилгээг Ерөнхий боловсролын нэгдүгээр дунд сургуулийн арваннэгдүгээр ангийн төгсөгчид гардуулав. Боловсрол, соёлын үр төлжсөн нэгдүгээр сургуулийг төгсөгчдийг авчирсан нь учиртай. Ирээдүйд эрдэм номд шимтэн, улс орныхоо хүндтэй иргэн болохыг бэлгэдсэн гэж байгаа. Ертөнцөд мэндлээд сар болох гэж байгаа саядагч гурван нярай, тэдний чацуутнууд аав, ээжийнхээ хамт Хүүхдийн ордны авьяаслаг багачуудын тоглолт үзэн үлдсэн. 
Б.ХАЖИДМАА