Бид эдийн засгийн хамтын ажиллагааг хөгжүүлэх болно

Бүгд Найрамдах Унгар Улсын /БНУУ/ парламентын дарга хатагтай Сили Каталин манай улсад УИХ-ын дарга Ц.Нямдоржийн урилгаар айлчилж байгаа билээ. Өчигдөр хоёр орны парламентын дарга нар хэвлэлийн бага хурал зарлан хуралдууллаа. Эхлээд УИХ-ын дарга Ц.Нямдорж үг хэлэв. 
Тэрээр хэлсэн үгэндээ, хоёр орны хооронд дипломат харилцаа тогтоогоод даруй 56 жил болж байна. Манай хоёр орон уламжлалт найрсаг ахан дүүсийн харилцаатай байдаг. Харин ерээд оны эхнээс хоёр орны харилцаанд идэвхгүй үе байсан ч одоо хуучин хөгжиж байсан уламжлалт харилцаа эргээд сэргэж байна. Энэ харилцаа цаашид шинэ шинэ агуулгаар баяжиж, өргөжин хөгжих болно гэж хэллээ. Дараа нь БНУУ-ын парламентын дарга хатагтай Сили Каталин үг хэллээ. "Өнгөрснөө дурсаж, ирээдүйгээ харцгаая" гэж тэрээр үгээ эхэллээ. Энэ нь хуучин социалист системийн үед Унгар улсаас Монгол Улсад оруулж байсан хөрөнгө оруулалт хамтын ажиллагааг дурсан хэлсэн үг бололтой. Ерээд оноос өмнө манай улсын хөнгөн хүнсний үйлдвэрлэлийн тал дээр Унгар улсаас нэлээд түлхүү хөрөнгө оруулалт орж ирж байсан. Мөн Унгар мэргэжилтнүүд ч нэртэй байсан билээ. Цааш нь хатагтай Сили Каталин хэлэхдээ, Монгол Улс бүс нутагтаа нэр нөлөөтэйгөөр барахгүй, ардчилал, шинэчилэл, зах зээлийн эдийн засгийг хөгжүүлэх тал дээр ихээхэн амжилт олсныг харахад таатай байна. Манай хоёр орны хооронд ямар нэгэн холбоос байдаг. Үүний хамгийн тод илрэл нь хоёр үндэстний хэлэнд утга адил, адил дуудагддаг 300-гаад үг байдаг юм. Намайг танай сайхан оронд айлчлахад Монгол Унгарын парламентын бүлгийн дарга УИХ-ын гишүүн ноён Р.Буд надад морь бэлэглэсэн. Үүнийг би хоёр орны хэлэнд адил дуудагддаг, адил утгатай "баатар" гэдэг үгээр нэрлэсэн. Мөн Их Монгол Улсын 800 жилийн ойн медалиар хоёр орны харилцааг бэхжүүлэхэд оруулсан хувь нэмрийг минь үнэлж Монгол Улсын Ерөнхийлөгчийн зарлигаар намайг шагнасан. Үүнийг УИХ-ын дарга ноён Ц.Нямдорж гардуулж өгсөнд би их баяртай байгаа. Хоёр орны харилцааг бэхжүүлэхэд оруулсан хувь нэмрийг үнэлснээсээ илүү энэ шагнал цаашид хоёр орны найрамдалт харилцааг хөгжүүлэхэд ихээхэн хувь нэмэр оруулахыг надад сануулсан шагнал юм. Монгол Улс эдийн засгийн шинэчлэл хэрэгжүүлж, тэр нь амжилтад хүрч байгаад би их баяртай байна. Би танай оронд айлчлах хугацаандаа Монгол Улсын Ерөнхийлөгч, Парламентын дарга, Ерөнхий сайд нартай уулзаж хэлэлцээр хийсэн. Бидний хэлэлцээний гол утга санаа эдийн засгийн хамтын ажиллагааны талаар байсан. Эдийн засгийн талаар бидэнд бахархмаар зүйлс олон бий. Үүний нэг жишээ нь өчигдөр бид Хас банкны харилцааны төвийн нээлтэд оролцсон явдал юм. Хоёр орны ард түмэн хоорондоо харилцаа тогтоох, мөн Монгол Улсад зарлагдаж байгаа тендерт оролцох хүсэлт манай бизнесменүүдэд байгаа. Манай орны хувьд ХАА, био технологи, дэд бүтэц, усны аж ахуйг хөгжүүлэх, мэдээлэл зүй гэх зэрэг салбарт хамтран ажиллах сонирхолтой байна. Соёл, боловсрол, шинжлэх ухааны салбаруудын хамтын ажиллагааг хөгжүүлэх эрмэлзлэлтэй байна. Мөн Европт гарч байгаа "Чингэс хаан ба түүний өв" үзэсгэлэн 2007 онд Унгарт гаргах болж байгаа. Монгол Улсад хөгжлийн хамтын ажиллагааны тусламж үзүүлэх гэж байгаадаа бид баяртай байна. Бид Монгол Улсыг олон улсын тавцанд ихээхэн үүрэгтэй байгаасай гэж хүсдэг. Танай орон удахгүй АСЕН-ний гишүүн болно. Үүгээр дамжуулан АСЕН-ний улсуудтай парламентын хамтын ажиллагааг хөгжүүлэх сайхан боломж бидэнд нээгдэж байна. Хоёр орны парламент хоорондын хамтын ажиллагаа, мөн байнгын хороодын хамтын ажиллагаа хөгжих сайхан боломжтой боллоо. Бид эдийн засгийн хамтын ажиллагааг илүү түлхүү хөгжүүлэх болно. Би Монгол Улсын Их Хурлын дарга Ц.Нямдоржийг Унгар улсад албан ёсоор айлчлахыг урьсан. Танай сайхан оронд хөгжил цэцэглэлтийг ерөөе гэв. Дараа нь сэтгүүлчдийн асуултад хариулав. Олон оюутан Унгарт сургана гэсэн үнэн үү гэсэн асуултад Унгарын парламентын дарга шулуухан үүнийг хариулж мэдэхгүй байна гэв. Харин манай УИХ-ын дарга Ц.Нямдорж хариулахдаа, Энэ ташаа мэдээлэл бололтой. Манайхаас Унгарт 400 гаруй хүн сургууль төгссөн байдаг. Мөн манай хоёр мянга гаруй хүн Унгарт амьдарч байгаа. Иргэд хоорондын харилцааг ашиглаад хоёр орны найрамдлыг улам бэхжүүлнэ гэж үздэг гэв. -Элчин сайдын яамаа дахиж нээх үү? Ер нь бол бид Элчин сайдын яамаа нээнэ. Бид цүнх барьсан дипломат ажиллуулах гэсэн шинэ хэлбэрээр ажиллаж байгаа. Элчин сайдын яам нээгдэх эсэх нь эдийн засгийн чадавхитай л холбоотой асуудал гэв. 
Ж.Сандагдорж

