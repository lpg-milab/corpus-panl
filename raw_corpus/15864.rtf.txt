№215 (15864)         
1984 ОНЫ ЕСДҮГЭЭР САРЫН  7.
ДЭВШЛИЙН ТЭРГҮҮН ЭГНЭЭНД

Шинжлэх ухаан, техник асар хурдан хөгжиж байгаа нь манай үеийн нэг гол шинж мөн. МАХН-ын XVIII их хурлаас эх орны шинжлэх ухааныг хөгжүүлэх шинжлэх ухаан, техникийн ололт, тэргүүн туршлагыг нэвтрүүлэх талаар дэвшүүлсэн зорилт амжилттай хэрэгжиж байна. 

Өнгөрсөн гурван жилд давшилт технологи, шинэ бүтээгдэхүүн эзэмших төлөвлөгөөний дагуу улс ардын аж ахуйд жил бүр 200 орчим арга хэмжээ хэрэгжсэний гадна бие хүн, хөдөлмөрийн хамт олны олон зуун тэргүүн туршлагыг 300 мянга орчим хүнд эзэмшүүлжээ. Эдгээр арга хэмжээний үр ашиг 100 шахам сая төгрөгөөр хэмжигдэж байна. 

Шинжлэх ухааны материаллаг бааз, боловсон хүчний хангамж сайжирч, одоо 10 мянган хүн тутамд эрдэм шинжилгээний 15 ажилтан, 6 эрдэмтэн ногдож байна. Нийгмийн үйлдвэрлэлийн үр ашгийг дээшлүүлэх, шинэ амьдрал цогцлон байгуулахад шинжлэх ухааны ололт, нээлт мэдэгдэхүйц их нөлөө үзүүлэх болов. 

Нийгмийн давшингуй хөгжлийн явц нь манай орны мэргэжлийн боловсон хүчин, ялангуяа шинжлэх ухааны олон нийт, эрдэмтдийн өмнө туйлын өндөр шаардлага дэвшүүлж байна. Тэд эх орныхоо шинжлэх ухаан, техникийн дэвшлийн эхний шугамд ажиллан улс ардын аж ахуйн салбарт эрин цагийн ололтыг түгээн дэлгэрүүлэх хэрэгт хошуучилж байх ёстой. Энэ нь шинжлэх ухааны байгууллагад нам, ард түмний хүлээлгэсэн өндөр итгэл найдвар бөгөөд шинжлэх ухааныг удирдан зохион байгуулах ажлыг шинэ дээд шатанд гаргахыг шаардаж байна. Гэтэл ажлын энэ чухал хэсэгт зохих ёсны анхаарал тавьдаггүй яам, тусгай газар, удирдах ажилтан байсаар байна. Ийм газрын эрдэм шинжилгээний байгууллагын ажлын өгөөж хангалтгүй байх нь мэдээж. Эрдэмтэд, эрдэм шинжилгээний ажилтан юу хийж өгөх бол гэж хүлээх биш. тэднийг идэвхтэй удирдан чиглүүлж өгөөжийг нь дээшлүүлэх ёстой. 

Шинжлэх ухаан, техникийн орчин үеийн ололтыг дэлгэрүүлэх хамгийн хямд бөгөөд шуурхай хэрэгсэл бол мэдээлэл мөн. Түүний ашиглалт, үр нөлөөг жигд дээшлүүлэх хэрэгтэй байна. Ах дүү орны холбогдох байгууллагаас ирүүлсэн мэдээллийн чухал материалууд тухайлбал технологийн заавар, техникийн нөхцөл, тэрчлэн үйлдвэрлэл, хөдөлмөрийг төлөвлөж, удирдан зохион байгуулахад холбогдох норматив зэрэг чухал материалыг ашиглах, хадгалах ажил сайнгүй байгааг анхааран, энэ дутагдлыг шийдвэртэй арилгавал зохино. 

Аймаг, хотын нийтийн номын сан, аж ахуйн яам, тусгай газар томоохон үйлдвэр, аж ахуйн байгууллагад дэвшилт техник технологи, шинэ санаачилга стандарт, тэргүүн туршлагын тухай мэдээллийн төрөлжсөн фондыг бий болгох, орчин үеийн ололт, тэргүүн туршлагыг сурталчлан дэлгэрүүлэх талаар төв, орон нутгийн номын сангууд, тэргүүн туршлагын булан, кабинетуудын үүргийг дээшлүүлэх нь чухал байна. 

Ах дүү социалист орнууд, ялангуяа ЗСБНХУ-тай тогтоосон найрамдал хамтын ажиллагааны манай орны хөгжил цэцэглэлийн нэгэн чухал баталгаа билээ. 1986 - 1990 оны улс ардын аж ахуйг хөгжүүлэх хэтийн төлөвлөгөөний зохицуулалт нь ах дүү орнуудын хамтын ажиллагааны шинэ үе шатыг тодорхойлох болно. Үүний дагуу ирэх таван жилийн шинжлэх ухаан, техникийн хамтын ажиллагааны чиглэл, хэлбэрийг тодорхойлох, хамтын судалгааны сэдвийг сонгон авах асуудлыг онцгой анхаарах хэрэгтэй байна. 

ЭЗХТЗ-ийн гишүүн орнуудын эдийн засгийн дээд хэмжээний зөвлөлгөөнөөр социалист хамтын нөхөрлөлийн гишүүн орнуудын шинжлэх ухаан, техникийн дэвшлийн 15 - 20 жилийн цогцолбор программ боловсруулан хэрэгжүүлэх шийдвэр гаргалаа. 

Энэ программын үндэсний хэсгийг боловсруулах ажилд манай холбогдох байгууллагууд ороод байна. Олон талын энэ баримт бичиг нь уялдуулан зохицуулсан бодлогын үндсэн дээр шинжлэх ухаан, техникийн дэвшлийг түргэтгэх аятай бололцоог зөвлөлийн гишүүн орнуудад олгож байгаа юм. Социалист хамтын нөхөрлөлийн орнуудын интернационалч хамтын ажиллагааны энэ программ нь манай орны тухайд онцгой чухал ач холбогдолтой юм. Иймд ЭЗХТЗ-ийн гишүүн орнуудын шинжлэх ухаан, техникийн дэвшлийн программыг боловсруулах, хэрэгжүүлэх ажилд манай эрдэмтэд, эрдэм шинжилгээний байгууллагууд туйлын идэвхтэй, ажил хэрэгч оролцох нь энэ ажлын өгөөжийг улам нэмэгдүүлэх нэг чухал хүчин зүйл мөн. 

Улс ардын аж ахуйн техникийн дэвшлийн байдалд үнэлэлт өгөх, түүнийг хангах, үе шатыг тодорхойлох, бэлэн ололт, туршлагыг үйлдвэрлэлд хурдан шуурхай нэвтрүүлэх, үйлдвэрлэлийн технологийн горимын дэс дарааллыг тогтоож бэхжүүлэх явдал мэргэжлийн боловсон хүчин, тухайлбал эрдэмтэд, эрдэм шинжилгээний ажилтан, инженер, техникчид, зохион бүтээгчдийн ажлын хариуцлага, бүтээлч идэвх санаачилгаас ихээхэн шалтгаална. 

Шинжлэх ухаан, техникийн дэвшлийн тулгамдсан асуудалд мэргэжлийн боловсон хүчний анхаарлыг төвлөрүүлэх, ялангуяа залуу боловсон хүчнийг амьдралын гүнд идэвхтэй байр суурь баримтлан ажилладаг болгож сургах, хамтач, нөхөрсөг, бүтээлч үзэл санаагаар хүмүүжүүлэх, тэдэнд ах дүү орны, юуны өмнө Зөвлөлтийн шинжлэх ухааны баялаг туршлагаас байнга сургаж байх нь манай бүх шатны нам, олон нийтийн байгууллагын нэн чухал үүрэг мөн. 

Саяхан хуралдсан МАХН-ын Төв Хорооны ээлжит бус VIII бүгд хурлаас намын нийгэмэдийн засгийн бодлогын зангилаа асуудалд гүнзгий дүн шинжилгээ хийгээд маргаашийнхаа зорилтыг тодорхойлж улс орныхоо хэтийн төлөвийг боловсруулах ёстой гэж заалаа. Намын нийгэмэдийн засгийн бодлогын энэ зорилтыг биелүүлэхэд шинжлэх ухааны байгууллага, эрдэм шинжилгээний ажилтнууд чухал үүрэгтэй. Орчин үеийн шинжлэх ухаан, техникийн дэвшлийн тэргүүлэх салбарт суурь болон хавсарга шинжилгээ судалгааг хийж, ололт амжилтыг нь улс ардын аж ахуй, практикт өргөн нэвтрүүлэхэд шинжлэх ухааны байгууллага, эрдэм шинжилгээний ажилтан, бүтээлч сэхээтний хүч анхаарлыг төвлөрүүлэх нь намын байгууллагуудын хойшлуулшгүй зорилт мөн. 

