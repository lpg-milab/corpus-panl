"Миний хоёр хүү гарч бай, эмээ нь айлуудыг сэрээе"

Ингэж хэлээд хоёр ач хүү, охиноо цонхоороо гарган, өөрөө хамар ам хорсгосон их утаан дундуур шургаж одсон эмээ нь одоо алга. Инээгээд угтдаг эмээгүй, ээжгүй хаврын өдрүүд дэндүү урт, уйтгартай, бас уйтай санагдана.
Дүрэлзсэн улаан гал дундуур тэмтчин тэмтчин явж хөршүүдээ сэрээж өчнөөн хүний амь аварсныг нь бодохоор баярлаж бахадмаар, даанчиг өөрөө үүрд явчихсаныг нь бодохоор харуусан халагламаар тийм л өр өвтгөм бодол төрөх аж. "Заримдаа ч ээжийгээ хоёр хүүхэдтэйгээ цонхоороо гараад явчихгүй яасан юм бол гэж харамсдаг" гэж том хүү нь гунигтайхан ярьж суусан. Өнгөрсөн оны арваннэгдүгээр сард Сонгинохайрхан дүүрэгт байдаг хуучин цэргийн хотхоны нэг байр шатаж, өчнөөн айл орох оронгүй болсон талаар бид мэдээлж байсан. Тэр дунд нэгэн настай эмэгтэй түлэгдлийн улмаас өөд болсон тухай ч бас бичсэн. Тэр хүн бол Б.Роза гуай билээ. Бурхны оронд заларсан түүнийг эргэн дурсах олон шалтгаан байна. Сайн үйлс бүтээснийх нь төлөө, амь аварсан хүмүүсийнх нь төлөө, үлдэж хоцорсон хүүхдүүдийнх нь төлөө гээд олон олон шалтгааныг нэрлэж болно. Үнэндээ Роза гуай гал гарсныг мэдэлгүй, гэртээ унтаж байгаад түлэгдсэн гэвэл хэтэрхий эндүүрэл болно. Үнэхээр тэр үүрээр юу болсон юм бол. Арваннэгдүгээр сарын үүрийн 04 цаг гэдэг ид нойрны үе. Харин тээр холын хашааны үүдэнд байх манаач гал гарлаа гэж хашгирахыг хамгийн түрүүнд сонссон хүн нь талийгаач аж. Хоолой ам хорсгосон утаан дундуур явж унтаж байсан хоёр ачаа сэрээгээд "Та хоёр хурдхан цонхоор гар. Ээж нь айлууд сэрээе, бас гал команд дуудна" гээд гарч айл айлын хаалга нүдэж хүмүүсийг сэрээжээ. Түүнийг гэрээсээ гарч ирэхэд коридорын тааз голоосоо шатаж байж. Бүр мухрын айлд хүрч хаалгыг нь нүдэж сэрээгээд эргэхэд шатсан тааз дээрээс нь унаж байсан бололтой. Хөршүүд нь бүгд цонхоороо үсрэн гарчээ. Роза гуай шатаж байсан байрнаасаа гараад хажуугийн байрны хүмүүсийг ч сэрээж. Хуучин цэргийн байр гэж булангаараа холбогдсон нэг давхар байшингууд аж. Шатсан байранд найман айл амьдардаг байж. Хэрэв галын машинууд амжиж ирээгүй бол залгаа байр ч шатаж үнс нурам болох байв. Үүнээс сэргийлсэн Роза гуай түлэгдсэнээ ч үл анзааран хажуугийн байрныхнаа сэрээсэн нь тэр аж. Сандралдсан хүмүүс сая нэг ухаан орж анзаарвал, Роза гуайн нимгэн дээл нь авах юмгүй түлэгдээд энгэртээ наалдчихсан байлаа. Галтай байшингаас гарахдаа толгойгоо хамгаалсан бололтой, хоёр гар нь юу ч үгүй түлэгдсэн байсан гэнэ. Хөхөө өвлийн хүйтэнд хувцас хунар, бие хаагүй түлэгдсэн хөөрхий эмэгтэйд хөршүүд нь дээл нөмөргөсөн байна. Үүний дараа тэрээр замын урд байдаг охиныдоо гүйж хүрчээ. Үүр шөнөөр хаалга цохих нэгнийг угтахад ээжийгээ тийм болчихоод ирнэ гэж санасангүй, охин нь. Тэр дороо л хүүхдүүд нь яаран сандран цуглаж ээжийгээ эмнэлэгт хүргэжээ. Харин ээж нь "Би зүгээрээ. Та нар намайг орхиод хойшоо оч" гээд байж. Эмнэлэгт эрчимт эмчилгээний тасагт гурав хоножээ. Эмч нар "Хүүхэд, хөгшин хүн хоёр ийм түлэгдлийг дааж чадахгүй" гэж гэрийнхэнд нь анхааруулж байв. "Ээж маань эдгэрээд гарна гэдэгтээ их л найдаж байсан даа. Гүн түлэгдэлттэй байсан. Өөрөө бие муутай, дээр нь түлэгдлээ дааж чадаагүй гурав хоноод өөд болсон доо" хэмээн хүү нь дурсаж сууна. Түүнийг эмнэлэгт байхад хөршүүд нь баярласан сэтгэлээ илэрхийлж, чадах ядахаараа туслахыг хичээж байжээ. Шатсан байрнаас Роза гуайгаас бусад нь түлэгдээгүй гэсэн. Хэрэв тэр сэрээгүй бол... Хэрэв тэр сэрээд өөрөө цонхоороо гараад яваад өгсөн бол... Хэрэв тэр галтай уралдан айл айлын хаалга тогшин сэрээгээгүй бол... нэг биш олон хүн түлэгдэж, магадгүй олон олон хүн өнчрөл хагацал үзэх байсан биз. Тэр бүхнийг өөрийнхөө биеэр хаагаад, бас аваад явсан хүн нь Роза хэмээх турьхан эмэгтэй. Үүнийх нь төлөө "Шударга журам" медалиар нэхэн шагнасан ч багадмаар санагдана. Талийгаачийн уг гарал нь Сэлэнгийнх гэсэн. Харин Төв аймгийн Баянцогт сумыг үүсгэн байгуулалцаж, тэнд ажиллаж амьдарч байгаад хүүхдүүдээ бараадан сүүлийн арваад жил хотод ирж амьдарчээ. Сувилагч мэргэжилтэй, насаараа өвчтэй нэгнийг асарч тойлсон буянтан. Гайхалтай цэвэрч, өглөө эртээ босоод хог шороогоо гялалзтал цэвэрлэнэ. Тиймдээ ч үлгэр жишээ, соёлч өрхөөр өргөмжлөгдөж явж. Найман сайхан хүүхэд төрүүлж өсгөсөн тэрбээр хэнд ч хүний өөрийн гэж ялгалгүй хандана. Сайн сайхан явахыг хүүхдүүддээ аминчлан захидаг байв, тэр. Хэзээний л хүмүүстэй хүү минь, дүү минь болчихсон явна. Хорооны дарга даамлаас эхлээд залуус ч Роза гуайг хүндэтгэдэг байжээ. Энэ бүхнээс харж байхад Роза гуай хүүхдүүдээ төдийгүй бусдыг өөрийн биеэр үлгэрлэн дагуулагч байжээ. Өнөө цагт ховордоод байгаа хүн чанар гэдэг юмыг бидний яс маханд шингэтэл ойлгуулаад явжээ. Өдгөө түүнийг диваажинд байгаа гэдэгт итгэнэ. Хийж амжаагүй бүхнээ тэнд үргэлжлүүлж, магадгүй амьдын ертөнц дээр ямар нэгэн гай түйтгэр гарахаас сэрэмжлэн манаж суудаг сахиусан тэнгэр болсон байгаасай хэмээн залбирлаа. 
Д.Оюунтуяа
