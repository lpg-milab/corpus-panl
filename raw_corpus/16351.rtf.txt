№74 (16351)            
1986 оны гуравдугаар сарын 27.
Ус, цаг уур

Байгаль, цаг уурын хүчин зүйлийн эрхшээлээс чөлөөлөгдөж, мал аж ахуй, газар тариалан эрхлэх ажилд ус, салхи шуурга, халуун хүйтний хөнөөлт үзэгдлээс урьдчилан сэрэмжлэх, шинжлэх ухааны үндэстэй хандахад манайд амжилттай хөгжиж байгаа ус, цаг уурын шинжилгээний олон зуун салбар, нэгж бүхий алба ихээхэн үүрэг гүйцэтгэж байна. 

Хөдөө аж ахуйг үйлчлэх цаг уурын албаны ажлыг байнга сайжруулах, цаг уурын албаны салбар, түүний материаллаг баазын хөгжүүлэх тухайд нам, засгаас үргэлж анхаарч ирсний дүнд зөвхөн өнгөрөгч таван жилд шинжилгээ, мэдээллийн олон арван станц, харуул, товчоо, төвийг шинээр байгуулж, дээд, тусгай дунд боловсролтой мэргэжлийн 200 гаруй боловсон хүчнийг бэлтгэн ажиллуулсан байна. 

Дэлхийн хийн мандлын физик процессын зүй тогтол, Монгол орны уур амьсгал, агро болон зоо цаг уурын нөхцөл, тэрчлэн байгаль орчныг хамгаалах чиглэлээр ус, цаг уурын алба шинжилгээ судалгаа хийж, улс ардын аж ахуйн байгууллагуудыг мэдээллээр ханган, орчин үеийн нарийн ажиллагаатай техник хэрэгсэл, боловсронгуй арга барил эзэмшиж байна. Улс ардын алс ахуйн байгууллагуудын эрэлт хэрэгцээг, тэрчлэн хүн амыг үнэн зөв чанартай мэдээллээр хангахад идэвх чармайлт, мэдлэг боловсролоо дайчлан, орчин үеийн шинэ техник, тоног төхөөрөмжийг чадамгай ашиглаж, хөдөлмөрийн бүтээмжийг нэмэгдүүлэн, үр ашгийг дээшлүүлэх талаар ус цаг уурын ажилтан, мэргэжилтнүүд санаачилгатай ажилладаг юм. Баянхонгор аймгийн Баацагаан сумын хөдөө аж ахуйн цаг уурын харуулын ажиглагч Н. Нямсүрэн, Сүхбаатар аймгийн Баруун-Урт хотын цаг уурын станцын ажиглагч Д. Хүүхнээ, Өвөрхангай аймгийн хөдөө аж ахуйн цаг уурын станцын инженер Ц. Цэрэнням, Хөвсгөл аймгийн ус, цаг уурын товчооны дарга, БНМАУ-ын ус, цаг уурын тэргүүний ажилтан Я. Шаравдорж, Ус, цаг уурын шинжилгээний институтийн эрдэм шинжилгээний ажилтан Ц. Адъяа зэрэг тэргүүний хүн олон байгаа билээ. 

Ус, цаг уурын мэдээллийн бодит хэрэгцээ шаардлага өсч байгаа өнөө үед мэдлэг боловсролоо дээшлүүлэх, шинжлэх ухаан техникийн ололт, тэргүүн туршлагыг нэвтрүүлэх, ялангуяа улс ардын аж ахуйн байгууллагуудын ус, цаг уурын мэдээллийн эрэлт хэрэгцээг найдвартай хангах зорилт улам нарийсч байна. 

Мал аж, ахуй, газар тариалан, барилга. эрчим хүч зэрэг эдийн засгийн гол гол салбарын үйлдвэрлэлийг шинжлэх ухааны үндэслэлтэй удирдах, байгалийн хүчин зүйлээс шалтгаалах бэрхшээлийг амжилттай даван туулахад ус, цаг уурын шинжлэх ухаан бодитой хувь нэмэр оруулах ёстой. Үйлдвэрлэх хүчний байршлыг зөв тогтоох, ажлын тогтвортой өсөлтийг хангах, ашиг шимийг дээшлүүлэх, таримал ургамлын ургацыг нэмэгдүүлэхийн тулд ус, цаг уурын мэдээллийг бүтээлчээр ашиглаж, үйлдвэрлэлтэй зөв уялдуулан холбох хэрэгтэй юм. 

Аймаг, орон нутгийн ус зүй, уур амьсгалын нөөцийг илрүүлэн хөдөө аж ахуйн үйлдвэрлэлийг хөтлөхөд шаардагдах бодитой зөвлөлгөө өгөх, ус, цаг агаарын аюулт үзэгдлээс урьдчилан сэрэмжлэх, гарч болох гарз хохирлыг багасгах, арилгах талаар ус, цаг уурын албаны төв, орон нутгийн байгууллага, мэргэжилтнүүд ихээхэн санаачилгатай, боловсронгуй аргаар ажиллах хэрэгтэй байна. Ус, цаг уурын шинжилгээ, мэдээллийн ажлын үр дүнг зөвхөн дамжуулах төдий биш, харин түүнийг үйлдвэрлэлд бүтээлчээр ашиглахын тулд өргөн сурталчлах, хэрэглэгчдийг сургах, улмаар үр ашгийг хамтран тооцоолох ажлыг эрчимжүүлбэл зохино. Ус, цаг уурын ажилтан бүр шинжилгээ, мэдээллийн ажлын технологийн сахилгыг бүх шатанд ширхэгчлэн мөрдөж, ажилдаа нягт нямбай, хариуцлагатай хандаж чадвал салбарын нийт шинжилгээ, мэдээллийн ажлын чанарыг сайжруулах, нийгмийн үйлдвэрлэлд өгөх үр ашгийг нь дээшлүүлэхэд томоохон хувь нэмэр оруулна. Нөгөө талаар манай орны уур амьсгалын өвөрмөц нөхцөлийг улс ардын аж ахуйн байгууллагуудын үйл ажиллагаанд зөв зүйтэй тусгай, үйлдвэрлэлийн технологи. нормативыг шинжлэх ухааны үндэслэлтэй боловсруулахад ажил хэрэгчээр ашиглах шаардлагатай байна. Ус, цаг уурын мэдээллийг дутуу үнэлдэг хоцрогдсон зуршил нь ургац алдах, малын зүй бус хорогдол гаргах, төлөвлөгөө таслахад ч хүргэж болох учраас нэгэнт хүч хөрөнгө зарж бий болгосон мэдээллийг үйлдвэр, ахуйд үр ашигтай хэрэглэж сурах нь чухал. 

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программын заалтыг биелүүлэхэд манай орны хөдөө нутгийн уур амьсгал, ус зүйн нөөц, горимын үнэлгээг нарийвчлах судалгааны ажлын түвшинг өндөржүүлэх, цаг агаарын төрөл бүрийн прогнозын аргыг боловсронгуй болгож, чанарыг нь сайжруулах асуудал хойшлуулшгүй зорилтын нэг мөн. 

Ус, цаг уурын албаны мэргэжилтний хүч анхаарлыг аж ахуй үйлдвэрлэлийн зорилтод чиглүүлэх, ялангуяа өвөл, хаврын улирал, төл хүлээн авах, лал өвөлжүүлэх, хаврын тариалангийн бэлтгэл хийх, ургац хураах зэрэг эгзэгтэй үед үнэн зөв, шуурхай мэдээллээр хэрэглэгчдийг хангахад бүрэн чиглүүлэх ёстой. Хаврын өдий үед ус, бэлчээр хомсдож, малын тарга хүч нимгэрдгийн дээр цаг агаар цочмог дулаарах, хүйтрэх, нойтон цас орох, хүчтэй салхи шороон шуурга дэгдэх зэргийн тухайд өгөх мэдээлэлд нэн их хүч зарж, хариуцлагатай хандах нь ус, цаг уурын ажилтны албан үүрэг, эх оронч сэтгэлийн шалгуур юм. Ажилдаа шинжлэх ухаан, техникийн ололт нэвтрүүлж, хэмжилтийн багаж хэрэгслийг ариг гамтай эдлэн, үзлэг үйлчилгээг тогтмол хийж, мэдээ цуглуулах, боловсруулах зориулалт бүхий техник, тоног төхөөрөмжийн бэлэн байдлыг байнга хангаж, чанартай оновчтой мэдээ судалгаа гаргах нөхцөл бүрдүүлэх ёстой. 

Орчин үеийн шинжлэх ухаан техникийн ололтыг чадамгай эзэмшилд ЗХУ, ах дүү социалист бусад орны баялаг туршлагаас бүтээлчээр суралцаж ус, цаг уурын нөхцөл байдлыг буурьтай шинжлэн мэдээлдэг ажлын уламжлалт аргыг баяжуулан, мэдээ сэлтийг шууд үйлдвэрлэлд ашиглах боломжийг сайжруулж, шинэ арга, хэлбэрээр ажиллах асуудал ус, цаг уурын албаныхны тэргүүн зэргийн үүрэг мөн. 

