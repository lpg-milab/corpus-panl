Сайхан монгол хардлага байна

Мэдээлэл, харилцаа холбоо, технологийн газрын дарга Ч.Сайханбилэгийг АНУ-ын "Caerte" компанид Монголын төрийн өмчийн мэдлийн шилэн кабелийн сүлжээг давуу эрхтэйгээр олгох гэж байгаа тухай мэдээлэл олны анхаарлыг татаад байгаа билээ. Энэ талаар ноён Ч.Сайханбилэгтэй уулзаж ярилцлаа.
-Сүүлийн үед та хэвлэл мэдээллийнхний хувьд "гол хүн" болж орхилоо. Америкийн "Caerte" компанитай холбоотой мэдээлэл таныг анхаарлын төвд дахин авчирлаа. Энэ ямар учиртай юм бэ? -Сценари нь аль хэдийнэ тодорхой болсон танил жүжиг хэд хоногийн өмнөөс гарч эхэллээ гэж би хувьдаа бодож байна. Хоёр жилийн өмнө 2005 онд Засгийн газар солигдсоны дараа миний эсрэг хувь хүн рүү маань халдсан ийм дайралтууд хэд хэдэн сониноор гарсан юм. Тухайн үедээ түүнийг зохион байгуулж байсан хүмүүстэй нь хэл амаа ололцсон л доо. Хувийн эрх ашгаасаа болж засаг солигдсоны дараа "Энэ нөхрийг суудлаас нь зайлуулчихъя" гэсэн санаархал явж байсан юм. Магадгүй өнөөдөр тэр ашиг сонирхол дахин өндөлзөж одоо л боломжтой цаг хугацаа тооцож байх шиг байна. Надад байгаа мэдээллээр бол ойрын үед хэд хэдэн сониноор иймэрхүү дайралтууд үргэлжлэх юм гэнэ лээ. -Та энэ газрын дарга байхаар хэнд таалагдахгүй байгаа хэрэг вэ. Эсвэл зүгээр л намын харьяаллаараа олзлогдож байгаа юм уу? -Манай байгууллагын үйлчлэгчээсээ эхлээд даргаа хүртэл бүх ажиллагсад маань төрийн жинхэнэ албан хаагч гэсэн ангилалд багтдаг. Гэхдээ энэ цаг үед Ардчилсан намын угшилтай есөн хүн төрийн жинхэнэ албан хаагчийн удирдах албан тушаалд ажиллаж байна. Намын харьяаллаас болоод энд тэндээс хэл ам, дарамт шахалт зөндөө л ирдэг шиг байгаа юм. Ер нь тэгээд аль нэг нам, улс төрийн хүчний харьяалалтай байсан ч төрийн албанд хоёргүй сэтгэлээр зүтгэж байгаа хүмүүсээ намын харьяаллаас түдгэлзүүлэх Төрийн албаны хуулийн шинэчлэлийн төслөө яаравчлахгүй бол иймэрхүү хандлага их гарах юм шиг байна. -АНУ-ын "Caerte" компанид Монголын шилэн кабелийг давуу эрхээр эзэмшүүлэх гэж байна гэсэн нийтлэлийг би бичсэн л дээ. Танаас энэ тухай асуух нь зүйтэй байх гэж бодлоо. -Танай сонин тулхтай сонин учраас эсрэг талынх нь байр суурийг сонирхож байгаа нь үнэхээр эрүүл хандлага шүү. Өдөр тутмын хамгийн том сонин надад байр сууриа илэрхийлэх боломж олгож байгаад би талархаж байгаагаа хэлэх нь зүйтэй байх. Бид бүхэн салбараа хөгжлийн цоо шинэ түвшинд гаргах, дэлхийтэй нэг мөр хамт алхах, хот хөдөөгийн хоорондох тоон ялгааг арилгах зорилгоор гурван жилийн өмнөөс томоохон төслүүд боловсруулж эхэлсэн юм. Тэгэхээр энэ ажил гурван жилийн өмнөөс эхэлсэн гэсэн үг. Мянганы сорилын санд манай улсын санал болгосон дөрвөн том төслийн дотор манай салбарын төсөл өнгөлөөд хамгийн гол төсөл гэгдэж байсан. Гэтэл явцын дунд Мянганы сорилын сангийнхан бидэнд "Танай энэ төсөл бол ирээдүйтэй цаашид үргэлжлээд явах сайн төсөл учраас бидний буцалтгүй тусламжид орж эндээс санхүүжих шаардлага алга. Манай Америкийн хувийн компаниуд руу танайх хүсэлтээ гарга. Бид дэмжлэг үзүүлье. Ингэх юм бол Монголд ирж байгаа мөнгө ч өснө, хоёрдугаарт, Монголоос санхүүжиж байгаа төслийн тоо ч нэмэгдэнэ" гэсэн зөвлөгөөг өгсөн. Бид энэ зөвлөгөөний дагуу тухайн үед Мянганы сорилын сантай гэрээгээр ажиллаж байсан хувийн компаниудтай холбогдож, тэд АНУ-ын зах зээл дээр ажиллаад бидэнд эргэж Мянганы сорилын сангаас ирэх гэж байсан яг тэр санхүүжилтийг санал болгосон л доо. -Тэгэхээр танай төсөл үндсэндээ Мянганы сорилын сангаас уначихсан юм байна гэж ойлгож болох уу? -Унах биш юм л даа. Зохион байгуулалтын л өөрчлөлтүүд хийгдсэн гэсэн үг. Монголд ойролцоогоор 270 сая ам.долларын санхүүжилт орж ирэх гэж байгаа. Манай төслийн 50 саяыг нэмээд 320 сая болох учиртай юм. Аравдугаар сард гэрээ зурагдах тул бид одоогоор бэлтгэл ажлыг нь хангаад явж байна. -"Caerte" компанийг ямар шалгуураар сонгосон юм бэ? -Энэ компанийн өдөр тутмын ажлыг нь нугалдаг хүмүүсийг нь Мянганы сорилын сан гэрээгээр авч Монголын харилцаа холбоо технологийн энэ төсөл дээр ажиллуулж байсан юм. Тийм болохоор хүндрэл гараагүй. Энэ төслийг эх барьж авч байсан хүмүүс өнөөдөр үргэлжлүүлээд явж байна гэж ойлгож болно. -Харилцаа холбооны салбарт ямар ч туршлагагүй шинэхэн компани гээд байгаа шүү дээ? -Энэ компанид дэлхийн томоохон операторуудын техник технологийнх нь бүх ажлыг үндсэнд нь нугалдаг хувь хүмүүс ажилладаг. Өөрөөр хэлбэл, дэлхийд харилцаа холбооны ажлыг өдөр тутам гардаж хийж байгаа асар туршлагатай гэсэн үг. -Төслөө санхүүжүүлэхдээ олон улсын нээлттэй тендер зарлаж болоогүй юм уу? -Өнөөдөр Монгол Улсад харилцаа холбооны салбарт гадныхныг шууд оруулж ирэх гэхээр тэдний сонирхлыг татах ямар ч нөхцөл байхгүй байна шүү дээ. Бидэнд сүлжээ, түүний найдвартай байдал гэж огт алга. Дээрээс нь хүртээмж нь ч маш хангалтгүй. Дэлхийн хэмжээнд сүлжээ нэг секунд зогсоход л бөөн асуудал гардаг бол манайд хэдэн цаг, хоногоор тасрах нь хэвийн үзэгдэл. Ийм сүлжээ, ийм нөхцөл байдал руу хэн ч орж ирэхгүй. Тиймээс одоо байгаа энэ орчноо өөрчилж, сүлжээгээ бүх орон нутагтаа хүргээд сүлжээнийхээ найдвартай байдлыг хангасны дараа таны хэлдгээр тендер зарлах юм. Энэ зарчим энэ төсөл дотор байгаа. Эхлээд найдвартай ажиллагаа, нийтэд хүртээмжтэй байдал, хямд үнийг нь бий болгоё. Дараа нь харин олон улсын нээлттэй тендер таны хэлдгээр ёстой жинхэнээр нь зарлах юм. Тэгээд тендерийн дагуу сүлжээний менежментийг нь гадаад юмуу, дотоодын компани удирдан явуулах болно. Над руу дайраад байгаа хүмүүс энэ мөн чанарыг ойлгоогүй учраас өнгөцхөн хараад байгаа бололтой. Дахин маш хариуцлагатайгаар хэлэхэд Монгол Улсын ямар нэгэн сүлжээ, лицензийн эрх, нэг ч төгрөгийн өмч "Caerte" ч гэдэг юм уу аль нэгэн гадны компани руу шилжихгүй. Бүх юм Монгол төрийн өмч хэвээрээ л байна. -БНХАУ болон ОХУ-ын оператор компаниудтай манай Засгийн газрыг төлөөлж гэрээ хийх онцгой эрхийг тэдэнд олгож байгаа юм биш үү? -Дахиад маш буруу ойлголт явж байна. Монгол Улсын Засгийн газар хэзээд, хаана ч өөрөө өөрийгөө төлөөлнө. Би үүнийг бүр хариуцлагатайгаар дахин хэлье. Хятад, Оросын оператор компаниудын ард энэ чиглэлээр мэргэшсэн олон улсын туршлагатай хуульчид байдаг. Энэ хуульчидтай, тэдгээр томоохон операторуудын хэмжээнд хүрч ярьж чадах тийм технологийн инженер, хуульчид, экспертүүдийг гэрээгээр урьж зөвлөх маягаар ажиллуулах асуудал бол байгаа. Тэрнээс биш Монголын Засгийн газрыг төлөөлнө гэсэн ийм утгагүй асуудал хэний толгойд ордог байнаа. -Одоогоор тэр компанитай гэрээ байгуулаагүй байгаа юм байна. Тэгэхээр зөвхөн бэлтгэл ажил явагдаж байгаа хэрэг үү? -Үндсэн гэрээ байгуулагдаагүй байгаа. Юуны өмнө манай сүлжээ олон улсын шаардлага хангасан технологийн хувьд бололцоо бий юу гэдгийг бид нар эхэлж тодруулах шаардлагатай. Тэрний дараа л энэ төсөл хэрэгжих эсэх нь шийдэгдэнэ. Тухайлбал, баавгайг алаагүй байхад арьсыг нь хуваах тухай асуудал байж болохгүй шүү дээ. Эхлээд баавгай маань байна уу, үгүй юү гэдгээ мэдэх хэрэгтэй. За тэгээд мэдээж хөрш орнуудтайгаа хамтарч ажиллах хэрэгтэй. Мэдээлэл, харилцаа холбоо, технологийн газар байгуулагдсан гурван жилийн өмнөөс хоёр хөршийнхөө Мэдээлэл технологийн сайдууд болон тэргүүлэгч оператор компаниудтай харилцаа тогтоож ажиллаж ирсэн. Манай гурван оронд үнэхээр ачаа олддоггүй. Дэлхийн бүх ачаа Монгол, Орос, Хятад гурвыг тойроод Атлантын далай, Номхон далай, Америкаар дамжиж явдаг. Энэ ачаанаас жаахан ч гэсэн олох гэж гурвуулаа хичээж байгаа. Өнөөдрийг хүртэл амжилт бараг олоогүй байна. -Энэ гэрээг байгуулснаар манай улсад ямар ашигтай юм бэ? -Мэргэжлийн хэлээр ярихаар хүмүүс ойлгохгүй байж магадгүй. Тэгэхээр хамгийн энгийн үгээр илэрхийлье. Улаанбаатар хот болон 21 аймгийн төвд хүн хаана ч байсан байнгын мэдээлэл, технологийн сүлжээний холболтод орно. Технологийн ийм боломж бүрдсэн дэлхийн хамгийн анхны хот, улс болно гээд та бод доо. Дуртай газраа интернэтийг ашиглана гэсэн үг. Маш өргөн зурвасын өндөр хурдтай урсгалд холбогдоно. Үүнийгээ дагаад цахим банк, цахим боловсрол, цахим арилжаа гэсэн бүх зүйлийг нэвтрүүлэх боломжтой болох юм. Өнөөдөр хүмүүс гэртээ 64-хөн КгВ-ын урсгал авахад хамгийн хямд нь 20 ам.доллар төлж байгаа бол үүнээс 30 дахин хурдан урсгал буюу хоёр МгВ-ын урсгал авахад 10 ам.доллар л болно гэсэн үг. Тэгэхээр нэг МгВ нь таван доллар байх нь ээ гэж ойлгож болно. Энэ юу гэсэн үг вэ гэхээр бүхэл бүтэн уран сайхны киног хэдхэн секундэд татаж авах боломж нээгдэх нь. Аль ч аймгаас та зүрхний бичлэгээ, дотор эрхтний оношоо Улаанбаатар руу илгээх боломжтой болж байгаа юм. Хамгийн энгийн үгээр тайлбарлахад ийм л үр дүнг монголчууд хүртэх болно. Ийм амьдралын хэв маягийн төлөө би ямар ч хэвлэлд юу ч гэж бичүүлсэн айхгүйгээр энэ ажлыг бүтээхийн төлөө л явна. -Та энэ ажлыг хийснээрээ ямар хүмүүсийн эрх ашгийг хөндөөд байгаа юм бэ? -Эрх ашиг нь маш энгийн. Монгол хүний маш том зарчмын саналын ард хувийнх нь өчүүхэн жижиг санаа нуугдаж байдаг гэсэн үг хүртэл байдаг шүү дээ. Энэ хачин монгол араншин л үйлчлээд байх шиг байгаа юм. "Одоо энэ нөхрийг өөрчилье. Цаг нь болсон байж магадгүй. Энэ гэрээ "но"-той байж магадгүй" гэсэн л санаа яваад байгаа болов уу. Хамгийн эгдүүцэл төрүүлмээр зүйл нь надтай хийх хувийн тооцоогоо улс орны эрх ашгаас дээр тавьж болохгүй биз дээ. -Магадгүй "Caerte"-ийн хийх гэж буй энэ ажлыг авах сонирхолтой байсан үндэсний ямар нэгэн компани байсан юм болов уу? -Ерөөсөө тийм компани байхгүй. Энд үндэсний ямар ч компанийн бизнесийн эрх ашгийг зөрчөөгүй. Бид дэд бүтэц ярьж байна шүү дээ. Дэд бүтэц орчин сайжрахаар манай бүх компаниудын бизнесийн үйлчилгээ, ашиг нь эрс нэмэгдэх бололцоо олгогдож байгаа юм. Тэгэхээр бизнесийн өрсөлдөөнөөс лав үүдэлтэй биш. -Тэгэхээр ямар ч ашиггүй шахуу манай улсын харилцаа холбоо, технологийн салбар руу энэ том компани яагаад орох гээд байгаа юм бол. Тэдэнд ямар ашиг гарах юм бэ? -2020 он гэхэд Ази бол дэлхийн нэг номерын эдийн засгийн бүс болох гэж байгаа. Тэгэхээр тэр зах зээл рүү хандсан бодлогыг америкууд явуулж байна. Мөн хоёр том далайгаар дамжиж яваа энэ том сүлжээндээ дахиж хэдэн тэрбумаар нь хөрөнгө оруулах тухай ярьж байна. Энэ нь өөрөө газар зүйн хувьд хол учраас урсгал нь маш их хоцрогдолтой. Шууд Монгол, Хятад, Орос гурваар дамжуулах юм бол найм дахин хоцрогдол багатай болох үр дүн харагддаг. Хоёрдугаарт, Тайваньд газар хөдлөлт болоход далай доогуур тавьсан сүлжээ дэлхийн хэмжээнд яаж доголдов, тийм үү. Тэгэхээр сүлжээнийхээ найдвартай байдлыг хангах зорилгоор шинэ сүлжээ хийх сонирхол тэдэнд бас байна. -Манай Засгийн газарт санал болгоод байгаа 50 сая ам.доллар ямар учиртай юм бэ. Зөвхөн гэрээнд гарын үсэг зурсны шагнал болгож өгөх нь гэсэн мэдээлэл бас байна. -Дахиад л мэдээлэлгүй хүмүүсийн сайхан монгол хардлага. 50 сая ам.доллар нь түрүүний дурдагдсан өөрчлөлтүүдийг манай салбарт хийхэд зориулагдах учиртай. Манай интернэт сүлжээний төв 1947 оны технологи дээр суурилагдсан байгааг XXI зууныхаар шинэчлэх гэж байгаа юм. Энэ 50 сая ам.долларыг Мянганы сорилын сангаас бидэнд тусламж хэлбэрээр олгох гэж байсан тэр үзэл санааны дагуу өгнө. Тэрнээс гарын үсэг зурах, ямар нэг онцгой эрх олгосонд өгч байгаа "шагнал" огтхон ч биш ээ. -Гэрээг яагаад 10 жилийн хугацаатай байгуулж байгаа юм бэ? -Манай Мэдээлэл холбооны сүлжээ компани 100 хувь төрийн өмчит компани. Аливаа улс өөрийнхөө олон улсын эрхийг бодлогоор зохицуулж лиценз олгодог. Энэ лицензээ нэг юм уу хоёр компанид л олгодог болохоос хавтгайруулдаггүй. Тэгэхээр энэ эрхээ бид сүлжээний гол компани болох төрийн өмчит улсын компанидаа өгөх юм. Энэ эрхийн дагуу Монгол Улсын Засгийн газарт зөвлөөд хамтарч ажиллана. -Хятадын ZTE компанитай холбоотой нэг асуудал мөнгө төгрөгийн асуудал бас тантай холбогдоод байх юм. Энэ ямар учиртай юм бэ? -Олон улсын ярианы урсгал манайд ямар ч хяналтгүй ороод жинхэнэ капитализмын зэрлэг өрсөлдөөний журмаар нэг доллар тавин цент байсан үнэ нь ганцхан цент болтлоо тун хурдан унасан л даа. Ингээд компаниуд бүгд ашиггүй ажиллаж бусад орлогоороо өөрсдийнхөө энэ бизнесийн алдагдлыг нөхдөг байсан. Энэ үед дунд нь төхөөрөмж тавьж минутыг нь хянах шийдлийг бүгд гаргасан юм. Тухайн үед төхөөрөмж авах хөрөнгө оруулалт байгаагүй. Харин бидэнд Хятадын ZTE компани өөрийнхөө хоёр сая ам.долларын үнэтэй тоног төхөөрөмжийг Монголын Засгийн газарт бэлэглэхээр болсон юм. Хэдийгээр энэ бэлэг байсан ч хоёр улсын Засгийн газар хоорондын хэлэлцээр биш гадны нэг хувийн компани манай Засгийн газарт бэлэглэсэн учраас хил гааль, НӨАТ-аас чөлөөлөгддөггүй. Тийм болохоор энэ хоёр сая ам.долларын бэлгийн тоног төхөөрөмжийн суурилуулалт, сургалт, тээвэрлэлт, татварууд бүгд нийлээд 500 гаруй мянган ам.доллар болчихсон юм. Манай оператор компаниуд уналтад ороод нэг минут нь нэг цент болчихсон байсан урсгал нь хяналтад орсноор доод үнэ нь найман цент болж ашиг орлого нь нэмэгдсэн. Тэр орлогоос нь орж ирсэн нэг центийг тэр тоног төхөөрөмжийн үнийг төлөхөд зориулсан юм. Тиймээс төсвөөс нэг ч төгрөг гараагүй. Хувийн хэвшлийнхэнд ч энэ ашигтай хувилбар байсан учраас бүгд дэмжсэн юм. -"Caerte"-тай хийх гэж байгаа гэрээний асуудал Засгийн газраар хэлэлцэгдсэн үү? -Энэ асуудал дээр нууц юм ерөөсөө байхгүй. Бүх холбогдох албан тушаалтнуудад танилцуулагдаад, дээр нь хэд хэдэн салбарын төлөөлөл орсон ажлын хэсэг байгуулагдаад ажиллаж байна. Ажлынхаа явцыг Засгийн газрын хуралдаанд танилцуулсан. Цаашид ч тухай бүрт нь танилцуулж байх учиртай. Засгийн газраас виз авч байж л энэ бүх үйл ажиллагаа явагдаж байгаа шүү дээ. Тиймээс нууж хаасан, улс орны эрх ашгийг зөрчсөн, хувийн эрх ашгаа дээгүүр тавьсан зүйл огт байхгүй гэдгийг дахин хэлье. Эцэст нь нэг зүйл хэлэхэд хэрвээ манай салбарын хөгжил дэвшил, чиг хандлагын тухай хэлэлцэх, маргах, саналаа уралдуулах зүйл байвал хэвлэл сонины хуудсуудаар ил гаралгүй, өөртөө итгэлгүй, хөшигний араас хүн гүтгэж гүжирдээд байлгүй хэлэлцэх асуудлаа бас хэзээ, хаана гэдгээ илээр зарлачих. Би заавал очно. -Баярлалаа. Танд амжилт хүсье. 
Л.Мөнхбаясгалан
