Шагналын мөнгө ирээгүй байгаа

"Онги голынхон" хөдөлгөөний тэргүүн Ц.Мөнхбаяр байгаль орчны салбарын дэлхийн хамгийн томд тооцогддог Голдманы шагналыг хүртсэн анхны Монгол хүн болсон. Уг шагналаар нэг жилд зургаан хүнийг шагнадаг бөгөөд 125 мянган ам.доллар дагалддаг. Ц.Мөнхбаяртай уулзаж ярилцлаа.
-Голдманы шагналыг хүртсэнд тань баяр хүргэе. Энэ шагналыг нийт хичнээн хүн авсан бол. Шагналын мөнгийг тань өгсөн үү? -70 орны 119 хүн энэ шагналыг хүртээд байгаа гэсэн. Жилд нэг тивээс нэг хүнийг шалгаруулдаг. Шагналын 125 мянган ам.долларыг дансаар шилжүүлнэ гэсэн. Одоогоор ирээгүй байна. -Мөнгөн шагналыг хувь хүнд нь өгч байгаа хэрэг үү. Эсвэл ажил үйлст нь зориулах юм болов уу? -Хувь хүнд нь өгдөг юм билээ. -Юу юунд зарцуулахаар төлөвлөөд байгаа вэ? -Хөдөлгөөнийхөө захиргааны зардалд арваад сая төгрөг төлнө. Өнгөрсөн оны арванхоёрдугаар сараас хойш цалин, утасны төлбөр, хөдөө явах зардал энэ тэр гээд чамгүй их өр тавьсан. Би өөрөө түрээсийн байранд амьдардаг. Дөрвөн хүүхэдтэй, ам бүл зургуулаа. Хүүхдүүд 5-16 насных. Хотод орж ирээд гурван жил болох гэж байна. Эхний ээлжинд орон байртай болох гээд амьдралдаа мэдээж тодорхой хөрөнгө зарцуулна. Үлдсэн мөнгөө мэдээж зорьсон ажил үйлстээ, байгаль орчинд зарцуулна гэж бодож байгаа. -Тив тивээс нэг хүнийг шагнадаг гэсэн. Дараа жил монгол хүн энэ шагналыг авах боломжтой юу? -70 орноос нэг орон давтагдсан тохиолдол олон байдаг юм билээ. Манай улсад байгаль орчныг хамгаалж ажилладаг олон хүн, хөдөлгөөн байдаг. Гарч ирэх байх гэж найдаж байгаа. -Ямар шалгаруулалтаар таныг сонгосон бэ? -Ер нь өөрөө ч мэдээгүй байсан. Нэр дэвшүүлдэг олон улсын байгууллагууд байдаг юм билээ. Намайг Азийн сангаас тодорхойлсныг тэнд очоод мэдсэн. Азийн сан 16 оронд салбартай юм билээ. 2006 оны арваннэгдүгээр сарын сүүлчээр нэг өдөр АНУ-ын Голдманы сангийн хүмүүс утсаар ярьж "Танд баяр хүргэе. Ази тивээс шалгарч Голдманы шагналыг авах боллоо" гэсэн. Сонин байсан. "Гэр бүлтэйгээ ирэх үү" гэхэд нь л итгэсэн. Гэр бүлтэйгээ яваад ирсэн. Мөн тэд "Шагнал гардуулах хүртэл энэ мэдээлэл нийтэд хаалттай" гэдгийг сануулсан. Азийн сан байгаль хамгаалах чиглэлээр ажилладаг хөдөлгөөн, хүмүүстэй хамтарч ажилладаг. Тус сангийн АНУ дахь төвийнхөн нь хүлээн авч уулзсан. Манай сангаас нэр дэвшүүлсэн хүмүүсээс анх удаа авлаа гэж байсан. Энэ шагналд жилд 100-200-гаад хүний нэр дэвшдэг гэж сонссон. Ирэх оны нэр дэвшигчдийн нэрс эхнээсээ ирсэн байсан. Манай улсаас хүн байгаа эсэхийг лавлахад одоохондоо ирээгүй байна гэсэн. -Онги голыг хамгаалсан үйл ажиллагааны тань үр дүн энэ шагнал гэж ойлгож болох уу. Одоо гол урсаж байгаа юу, урсгалыг нь нэмэгдүүлэхийн тулд ямар ажил хийж байгаа вэ? -Онги гол Хангайн нурууны 72 том жижиг гол, горхиноос эх авч нийт 437 км урсаж Өмнөговь аймгийн Улаан нуурт цутгадаг байсан. Гол их урсацтай үед нуур хааш хаашаа 40 км-т хүрдэг байсан бол одоо нуур ч байхгүй. 1998 оноос хойш гол тасалдаж нууранд урсгал нь хүрэхээ больсон. 90-ээд л км урсгалтай байна. Голыг хамгаалсан долоон жилийн хугацаанд гол урсгалыг нэмэгдүүлэхэд анхаарал тавьж ажилласан даа. 2004 оны зургадугаар сарын 15-нд Онги голын эх цутгал дээр хур тунадас нэмэгдүүлэх ажиллагаа явуулсан. Үүгээр голын урсгалыг нэмэгдүүлж болох нь ээ гэдгийг мэдсэн. Дараа жил нь орон нутгийн иргэдийн оролцоотойгоор дахин энэ ажлаа хийхээр төлөвлөсөн. 2005 оны дөрөвдүгээр сарын 25-наас есдүгээр сар хүртэлх хугацаанд 42 сая төгрөгийн төсвийг орон нутгийн иргэд гаргахаар төсөвлөсөн. Гэвч мөнгөгүйн улмаас зургадугаар сарын сүүлч хүртэл хур тунадас нэмэгдүүлэх ажлаа хийж чадсан. Энэ үед Онги голын урсгал Улаан нуурт 30-аад км дөхсөн. Өнгөрсөн онд Засгийн газрын болон УМХГ-ын хүмүүс Онги голын эхэнд үйл ажиллагаа явуулж байсан 11 уурхайг зогсооход гол сар гаруй тасралтгүй урсч, нуурандаа таван км дөхсөн. Эндээс үзэхэд уурхайнуудын үйл ажиллагааг зогсоовол голын урсац нэмэгдэх нь мэдэгдсэн. -Та ямар мэргэжилтэй вэ. Хаана, хаана ямар ажил эрхэлж байсан бэ? -Тусгай дунд агротехникч мэргэжилтэй. 2001 оны Хэвлэлийн хүрээлэнгийн сэтгүүл зүйн дээд курсийг төгссөн. 1988-1991 онд Дундговийн Адаацаг сумын "Борын хөндий" тариа бригадын дарга, агро-техникч. 1992-1996 онд малчин, 1996-2003 онд Сайхан-Овоо сумын ИТХТ-ийн даргын ажилтай байсан. 2001 онд Онги голыг тойрч 1000 гаруй км газар судалгаа хийж, хөдөлгөөн эхлүүлэх саналаа нутгийн иргэдэд хэлээд, аравдугаар сарын 19-нд байгуулсан. Голдманы шагналыг хүртсэн 119 хүний дөрөв нь улсынхаа Байгаль орчны сайд, арав гаруй нь парламентын гишүүн болж байжээ. Мөн хоёр хүн Нобелийн шагнал хүртсэн аж. "Онги голынхон" хөдөлгөөнийхөн энэ жил цаг агаарт зориудаар нөлөөлж хур тунадас нэмэгдүүлэх зориулалттай газрын генераторыг Хангайн нуруунд байрлуулахаар төлөвлөөд байгаа гэнэ. 
Д.Навчаа
