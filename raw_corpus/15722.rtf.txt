№73(15722)
1984 ОНЫ ГУРАВДУГААР САРЫН 25
Эмчилгээ тэжээлийн цэг

Малын зүй бус хорогдлыг багасгахын тулд улсаас анхаарч хөдөө аж ахуйн нэгдэл, сангийн аж ахуйд тусалж байгаа нэг хэлбэр бол мал аж ахуйн бригад, фермд эмчилгээ тэжээлийн цэг байгуулан ажиллуулсан явдал юм. Энэ нь манай орны нөхцөлд малын хорогдолтой тэмцэх нэг үндсэн арга болохоо харууллаа. Эмчилгээ тэжээлийн цэгийн материаллаг бааз сайжирч, аж ахуй зохион байгуулалтын хувьд ч жил ирэх тутам бэхжиж, мал эмчлэн тэжээх ажлын хувьд нэлээд туршлага хуримтлуулав. Тэрчлэн эмчилгээ тэжээлийн цэгт мал маллагааны болон эмчилгээний зарим тэргүүн туршлага, шинэ арга, технологи нэвтрүүлж, түүний үр нөлөөг хөдөөний хөдөлмөрчдийн дунд сурталчлан таниулж байгаагаараа шинжлэх ухааны мэдлэгийг дэлгэрүүлэх төв болж байгаа юм. 

Говь-Алтай, Дундговь, Баянхонгор, Хөвсгөл, Завхан зэрэг аймагт тэргүүний ажиллагаатай эмчилгээ тэжээлийн цэг олон байна. Тэдгээрийн ажил үйлсийг мэдээллийн хэрэгслээр сурталчлан, нийтийн хүртээл болгосоор байна. Хэдий тийм боловч орон нутгийн нам, захиргааны байгууллагын зарим удирдах ажилтан, мэргэжилтэн эмчилгээ тэжээлийн цэгийн ач холбогдлыг дутуу үнэлж, аж ахуйн хувьд бэхжүүлэн, үр ашигтай ажиллуулах талаар муу анхаарч байгаа баримт Архангай, Өвөрхангай, Дорнод, Сүхбаатар, Хэнтий, Булган зэрэг аймгийн олон суманд гарч байна. 

Тухайлбал Архангай аймгийн Булган сумын эмчилгээ тэжээлийн нэг цэгийг аймгийн хөдөө аж ахуйг удирдах газар, мал эмнэлгийн газраас хариуцаж, үлгэр жишээ тохижуулах үүрэг аваад гурван жил боллоо. Гэтэл тэр амлалт үүрэг одоо болтол биелээгүй байна. Иймээс цэгийг бүрэн тохижуулж үлгэр жишээчээр ажиллуулдаг ГовьАлтай аймгийн Чандмань сумын туршлагаас сурах хэрэгтэй юм. Дорноговь, Төв, Хэнтий, Булган аймагт өнгөрсөн жил эмчилгээ тэжээлийн цэгт авсан малын хорь орчим хувь нь хорогджээ. Энэ нь малыг цаг алдахгүй зөв оношилж, эрчимтэй эмчилгээ хийх шаардлагатай байгааг харуулж байна. 

Малыг өвчилсөн дор нь эмчилгээ тэжээлийн цэгт авдаггүйгээс болж мал хорогдож байна. Энэ нь малын эмч зохих хуваарийн дагуу сууриар явдаггүй, эсвэл өвчтэй мал цуглуулах унаагүйгээс болдог. Зарим нь мал цуглуулж чадаагүй энэ үед эмчилгээ - тэжээлийн цэгт эдгэрсэн малаа шилжүүлэхгүй эмчилгээний суурьд олон хоногоор маллаж, өвчтэй мал эмчилсэн нэр зүүж суудаг байна. 

Энэ мэт хариуцлагагүй ажиллагаанаас болж өнгөрсөн жил улсын хэмжээгээр эмчилгээ тэжээлийн цэгийн эмчилгээний суурийн хүч чадлын ашиглалт тавь гаруйхан, эдгэрэлт ная хүрэхгүй хувь болж. 1981 оныхоос нэлээд буурчээ. Үүний зэрэгцээ эмчилгээ тэжээлийн цэгт хамрагдсан мал гуч гаруй хувь цөөрч, энд хорогдсон мал гуч шахам мянгаар нэмэгджээ. Бас өнгөрсөн жил халдваргүй өвчтэй гурван зуу гаруй мянган мал суурьд хорогдсон байна. Хөдөө аж ахуйн нэгдэл, сангийн аж ахуйн удирдлага малын зүй бус хорогдлыг багасгахын тулд эмчилгээ тэжээлийн цэгийн хүч чадлыг дүүрэн ашиглах, ядарч доройтсон малыг цаг алдахгүй цэгт авч эмчлэн тэжээх, тэнд байгаа мэргэжилтнийхээ хүч анхаарлыг төвлөрүүлж ажиллах шаардлагатай байна. 

Мал эмчилгээний болон түүхий эдэд анхан шатны боловсруулалт хийх байр, тэжээлийн агуулах зэрэг дутуу юм уу огт бариагүй байгаа барилга байгууламжийг хөдөө аж ахуйн нэгдэл, сангийн аж ахуйн үйлдвэрлэл санхүүгийн төлөвлөгөөнд тусгаж, батлагдсан зургийн дагуу бариулан, тэдгээрийн хэвийн ажиллагааг хангах хэрэгтэй. Мөн эвдэрсэн автомашиныг нь тэргүүн ээлжинд засварлахын зэрэгцээ зориулалтын биш ажилд хэрэглэж, сууриас мал цуглуулах ажил саатуулдаг дутагдлыг нэг ч нэгдэл, аж ахуй гаргаж болохгүй. Ингэж л ажиллаж гэмээ нь амжилт гарах ёстой. Эмчилгээ тэжээлийн цэгийн малын эмч, малчдын хариуцлагыг дээшлүүлэх, тэднийг мэргэжлийн болон зохион байгуулалтын тодорхой удирдлагаар хангах нь нэгдэл, сангийн аж ахуйн нам, захиргааны байгууллагын хувьд нэн чухал байгааг анхаарахгүй байж болохгүй. 

Өнгөрсөн жил Архангай, Баян-Өлгий, Увс, Хөвсгөл аймгийн зуун тавь гаруй эмчилгээ тэжээлийн цэгт нэг ч зоотехникч ажиллаагүй байв. зоотехникч, эдийн засагч, нягтлан бодогч нарыг энэ ажилд татан оролцуулж, мэргэжлийн удирдлагаар хангах нь зайлшгүй шаардлагатай байна. Цэгц авчирч байгаа мал ихэвчлэн өвчин нь архагшиж, биеийн ерөнхий тэнхэл доройтсон байдаг. Ийм малд эд эрхтний үйл ажиллагааг нөхөн сэргээх, эмгэгийн шалтгааныг арилгаж анагаахад өгөх тэжээл нь төрөл бүрийн сувиллын болон витаминт тэжээл, хийх эмчилгээ нь эрчимтэй эмчилгээ байх ёстой. Ер нь ядарч доройтсон буюу халдваргүй өвчтэй малын онцлогт тохирсон сувиллын тэжээлийн жор гаргаж мөрдөх нь ашигтай байна. 

Эмчилгээ тэжээлийн цэгийн ажлыг сайжруулах тухай МАХН-ын Төв Хороо, БНМАУ-ын Сайд нарын Зөвлөлийн албан даалгаварт << Эмчилгээ тэжээлийн цэгийн үйл ажиллагаанд тавих хяналтыг хүчтэй болгож, анхан шатны бүртгэл хөтлөлтийг эрс сайжруулан, эмчилгээ тэжээлийн цэг бүрийг аж ахуйн дотоод тооцоонд оруулахаар. . .>>  заасан билээ. Энэ заалтыг хэрэгжүүлэхийн тулд хөдөө аж ахуйн нэгдэл, сангийн аж ахуйн эдийн засагч, ерөнхий нягтлан бодогч нар ихээхэн санаачилга, чармайлт гаргаж ажиллах нь чухал байна. Түүнчлэн цэгийг аж ахуйн дотоод тооцоонд бүрэн оруулж, дэргэд нь мал бордох газар байгуулах, бэлчээрт нь олон наст ургамал тариалж, хашиж хамгаалах, гарсан түүхий эдэд нь анхан шатны боловсруулалт хийх зэрэг гарч байгаа туршлага, санаачилгыг дэмжин дэлгэрүүлэх хэрэгтэй. 

Төл, том малын зүй бус хорогдлыг эрс багасгах гол нөхцөл болсон энэ ажлыг эрс сайжруулах нь орон нутгийн нам, улс, хөдөө аж ахуйн байгууллага, мал аж ахуйн мэргэжилтний нэн тэргүүний зорилт болж байна. 

