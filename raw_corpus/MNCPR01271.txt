Хөшөөтийн ил

"Өдрийн сонин"-ы тусгай сурвалжлагч Б.Золбаярын Хөшөөтийн уурхайд очиж хийсэн сурвалжлагын хоёрдугаар хэсгийг толилуулж байна.
Тус уурхайд Монголын хэвлэл мэдээллийн байгууллагын сэтгүүлчдээс хамгийн анхлан ийнхүү очсон нь дараахь ач холбогдолтой билээ. Юуны өмнө хэвлэлээр ид бичигдэн шуугиж байгаа тус уурхайн түүх, хувьсал өөрчлөлт, одоо газар дээрээ байдал ямар байна, хүн зон нь юу ярьж байна, үнэхээр хятадууд орж ирсэн үү, хорт бодисыг ямар газар хадгалж байна, хойшид ямар үйл явдал болж болзошгүй вэ гэсэн олон асуултад хариулах мэдээллүүдийг уншигчдад хүргэх зорилгыг хадгалсан болно. Үргэлжлэл. Түрүүч нь №017 дугаарт Хөшөөтийнхөн цайндаа арвайн гурил хөвүүлж уух юм. Бас мөнөөх арвайгаа шар тос, элсэн чихрээр амтлаад нухаж иднэ. Тэр арвайн үнэр танарын сайхныг ээ. Хөшөөтийн голын усаар Байшин үзүүрийнхээ талбайг усалж, халиуртал ургуулсан тариа нь ингэж аяганы хийц, амттаны дээж болдог байна. Энэ сайхан тарианы үнэр ханхийх тусам шингэж тэтгэдэг ус, шимт өег хөрсийг нь хайрлан хамгаалахаас яалтай. Аягатай цайнд орхисон арвайн гурил умран шингэх. Тэгвэл арвайн гурил аягатай цайнд ийнхүү уусах мэт Хөшөөтийн гол, Сутайн суу, Гурилын замын дэвсэгт хорт бодис шингэсэн бол яана даа, хөөрхий гэж бодогдоно. Хүн мөнх биш. Гэхдээ үр хүүхэд, өв удам нь мөнх үргэлжилдэг. Газар нутаг мөнх. Энэ хоёр мөнхийн эрх ашиг зөрчилдөхгүй, эв нийцэт, арга билэг мэт байгаасай билээ. Хөшөөтийн уурхайд Ж.Батмөнх, П.Очирбат зэрэг төрийн томчууд бууж мордож явжээ. Сайд нарын зөвлөлийн дарга Ж.Батмөнх зуур саатаад Цэцэг тийш явж байсан бол анхны Ерөнхийлөгч Геологийн яамны сайд байхдаа тэнд нэгэнтээ хоножээ. Ж.Батмөнх дарга далан есөн онд тийн дайрч өнгөрсөн бол, П.Очирбат гуай наян гурван оны өвөл тийнхүү нэг хоносон юм байна. Тэр цагт Хөшөөт тосгоны дарга Н.Бүргэд хэмээх эр хотод байж таарч. Тэр хүн хотод явахдаа бусадтай дарвиад, өөрөө жаахан мэсний шарх аваад Хөшөөтөд очиж амжаагүй байсан юм уу даа. Тийн тосгоны голлох хүн эзгүй тул, тэр үед намын орон тооны бус дарга Ж.Хоролсүрэн сайдыг хүлээн авч байснаа дурсав аа. Хожмын Монгол Улсын Ерөнхийлөгчийн тэртээ нэг шөнө хоносон Хөшөөтийн хөх байшингаас тэрүүхэн холгүй хортой бодис агуулж байгаа гэх улаан тоосгон амбаарууд харагдана. Магадгүй, тэр өглөө П.Очирбат гуай Сутайн арын тэр тэнүүн дэвсгийг, ямар сайхан дэнж вэ гэж харж зогссон ч юм билүү, хэн мэдлээ. Хөшөөтийн дэвсгийн хоёр хөгшин Ж.Хоролсүрэн, Д.Сумъяа нар энэ л дэнж дээрээ олон залуусын аав ээжийн үүргийг орложээ. Тэр хоёр Баярхүү, Батмөнх, Дандий гээд олон залуусын өрхийг эсгэж, ханыг шийрлэж айл гэр болгосон байна. Айл гэр болно гэдэг баяр баясал. Айл гэр болсон газар бол амьдралын хамгийн дурсгалт газар биз ээ. Хөшөөтийн хөх дэвсэг элэг зүрхэнд нь ийм шижмээр холбогдсон олон хүн бий байх аа. Сайхан дурсамжийг нь сэргээх Хөшөөт өнөөдөр ямархан л юм болоод байна даа гэхээр байна уу даа, тийм хүмүүст. Хөшөөтийн суурин байх тэр дэвсэг бол таанын эх орон ажээ. Таанын цагаан толгойгоор манууран дайвж байх нь энэ газрын хишиг буян. Тэр л цагаан толгой бөхөлзүүлсэн нов ногоохон таанаас дураар нэг зулгааж аваад, гурилд ороон жигнээд идэхэд амттай нь хачин гэнэ. Цав цагаан толгойтой нов ногоон таана баглайсан энэ дэвсэгт өнгөрөгч зун ямар толгойт нь оруулж ирсэн нь тодорхойгүй ногоон бамбай хувцастан "хурж" зуссан нь бодохоос таагүй. Таана ургав уу, хятадууд ургав уу гэхээр л өмхий бүгчим уугьсан майхнууд лэглийж байсныг дүрслэхэд аягүй. Хөшөөтийн гол бол Сутайн модтой ганцхан салаа нь ажээ. Тиймээс ч нутгийнхан энэ амныхаа мод харганыг түлэхээс, түүхээс нарийлж нандигнаж иржээ. Сутайг нар зөв эргэн ороовол Ховдын Дарви, Говь-Алтайн Дарви,Тонхил, Ховдын Цэцэг сумын нутгаар бүслүүрдүүлсэн байршилтай байна. Одоо Хөшөөтийнхөн юуны өмнө ундны усныхаа эрүүл эсэхэд нэн эргэлзэж байгаагаа ярилаа. Тэд эргэлзэн тээнэгэлзэн Хөшөөтийн голоосоо унд цайндаа хэрэглэж байна. Өнгөрөгч 17-ны өдөр Ховд аймгаас эмч нарын баг Хөшөөтөд цухасхан ажиллаад буцжээ. Тэдгээр эмч нар тосгоны 14 иргэн, хүүхдийг үзэж шинжилсэн байна. Эмч нар тэдний бие дээр илэрсэн хордлогыг хамууны шинж чанартай юм гэжээ. Хонгорын хүмүүсийн бие дээр гарч эхэлсэн зүйлийг эмч нар мөн ингэж тайлбарлаж байсныг хүмүүс санаж л байгаа байх. Хотын дэргэд байх Хонгорынхон ч хамуутай, хол хязгаарын Хөшөөтийнхөн ч хамуутай гэж гараад байхаар Монгол тэр даяараа хамуутай болж байгаа хэрэг үү. Ж.Хоролсүрэн гуайн ач арав орчим насны охин тэднийд байна. Үнэхээр тэр хүүхдийн гарын бугуйн орчмоор бэрзгэр улаан тууралт байхыг нүдээр үзлээ. Мөн толгойн үсэн дотор нь энэ тууралт гарсан бололтой. Мөнөөх охин толгойгоо болоод гарын бугуйгаа байн байн маажиж байгаа харагдав. Эмч нар ирсний маргааш өдөр аймгийн төвөөс мэргэжлийн хяналтынхан фургон машинтай иржээ. Тэд агуулахад байгаа бодисын лац ломбо хэвийн, ном журмын дагуу байгаа гэсэн мэдээллийг иргэдэд өгсөн гэнэ. Ийнхүү нэг талаас харахад сүүлийн үед яригдаад байгаа асуудалд аймгийн төвөөс онцгой анхаарал тавин ажиллаж байгаа юм шиг. Гэвч иргэдийн дунд нэгэнт төрсөн айдас хүйдсийг албаны хүмүүсийн мэдэгдэл, мэдээллүүд нь дарж чадахгүй байгаа нь харагдаж байлаа. Хөшөөтийнхөнтэй хамт телевиз үзэж суухад аймгийн Засаг даргын орлогч нь хот орчихсон мэдээлэл хийж яваа нь гарлаа. Товчхон мэдээлэл гарсан бөгөөд, тэнд аймгаас очигсод Хөшөөтөд хэвлэлээр яриад байгаа шиг ноцтой зүйл болоогүй гэж мэдээлэв. Тэд хөдөөгийн ард иргэдийнхээ үнэн мэдээллийг дарах гэсэн, бүдгэрүүлэх гэсэн оролдлогоо улаан цайм гааруулж байгаад тэр хүмүүс үнэхээр бухимдаж байсан. Хөшөөтийн дэвсэг дээр байхад эдгээр үйл явдлууд болов. Тэнд ирсэн мэргэжлийн хяналтынхан, эмч нар мөнөөх хорт бодис оруулж ирсэн "Мон-Эн-Ко"-гийн байр байшингаар илэрхий сүжрэх байдалтай явцгаах нь нутгийн иргэдэд таагүй сэтгэгдэл төрүүлж байлаа. Бодит байдал юу болсныг нүдээр харж, хэнд нь итгэх ёстойгоо мэдэхгүй очсон надад хүртэл тэдний хоорондоо элгэмсүү байгаа нь ажиглагдаж байсныг хэлэх хэрэгтэй байх аа. "Мон-Эн-Ко"-гийнхон өнөөх бодис агуулж байгаа байгууламжаа өндөр харуул хамгаалалтаар мануулжээ. Манай машиныг явж очиход, манааны бүхээгээс даруй хэд хэдэн хүн гарч ирж, явахыг дүрэмдэн зангаж байв. Тэгээд тус компанийнхны өрөмдлөг хийсэн газруудаар явж, ундуй сундуй болсон дэнж дэвсгийг үзэж явахад араас нэгэн машин хөөж ирэв. Тэд манай машиныхныг даруй хөөн ирж, ямар хүмүүс яах гэж явааг илтэд дээрэлхүү өнгөөр асууж байлаа. Энэ байдал нь тус газар, Хөшөөтийн уурхайг бүрэн мэдэлдээ авч, хаалттай газар болгосон гэж нутгийн хүмүүсийн яриаг баталж байв. Ховд аймгийн Засаг дарга Г.Нямдаваа анхнаасаа энэ асуудал дээр ард иргэдийнхээ мэдээлэл, байр суурийн эсрэг байсанд хөшөөтчүүд бухимдаж байгаагаа хэлж байсан. Аймгийн нэгэн том даргын хэлсэн үг бий аж. Хөшөөтөд гурван зуу байтугай, гурван ч хятадын шаахайн мөр гараагүй гэж. Гэтэл Г.Нямдаваа дарга нь болохоор өнгөрөгч зун мөнөөх хятадууд дээр ирээд явсныг гэрчлэх хүмүүс тэнд олон байна. Тэр битгий хэл тэнд ирээд, хоол ундаа хэтрүүлэн идсэнээсээ болсон уу хүнд хордлого авч, улмаар их сандаргаж байж илаар болсныг шууд гэрчлэх хүмүүс ч шаардлагатай бол хэлэхэд бэлэн гэж байлаа. Аймгийн даргын ийм байдал нь итгэх боломжгүй байдалд оруулж байгааг илэрхийлж байв. Гурван зуу байтугай, гурван ч хятадын шаахайн мөр гараагүй гэдэгтэй адил байж болох мэдээллийг аймгийн мэргэжлийн хяналтынхан түгээж эхэллээ гэж Ж.Хоролсүрэн гуай хэлж байлаа. Юу гэвэл, хамгийн сүүлд өнөөх хортой хэмээн тогтоогдсон бодисыг техникийн сода гэж нэрлэх болжээ. Хонгор суманд яг иймэрхүү дараалалтай үйл явдлууд болж, мэдээллийн төөрөгдөлд оруулаад, өнөөдөр ямар байдалтай болоод байгааг мэдмээрсэн дээ гэж тэндхийнхэн өгүүлж байна. Аймгийн мэргэжлийн хяналтын дарга, эрүүл мэндийн нэгдлийн дарга нар гэр бүлийн хүмүүс болох нь бас хардлага төрүүлж байна гэдгийг ч хөшөөтчүүд нуусангүй. Ер нь энэ байдлаас харахад уг хорт бодисыг тойрсон асуудлаар албаны байр суурь зарчмаар илэрхийлэх хүмүүсийн ашиг сонирхолд эргэлзээтэй зүйлүүд олон байгааг уншигчид анзаарч байгаа биз ээ. Ховдоос нийслэлд ирж хэвлэлийн бага хурал зарлан, байдал ийм болоод байна гэж учраа хэлсэн хүмүүсийг зохион байгуулалттайгаар худал ярилаа гэж нөгөө тал нь мэдэгдээд байгаа. Тэгвэл зохион байгуулалтад орж амжаагүй Хөшөөтийнхөө дэвсэг дээр амьдрагсад ийм юм ярьж сууна. Цагаан сар мөд болох болж. Харин Хөшөөтийн ард түмэнд Цагаан сар Хар сар болж мэдэхээр байна. Цагаан сар бол хаврын тэргүүн сарын шинийн нэгний өдөр байдаг. Хавар болж голын мөс хайлж, урин дулаан ирэхийг зарладаг өдөр. Хөшөөтийн гол минь бохирдоогүй байгаа, Хөшөөтийнхөө усаараа тариа ногоогоо усалж болох байгаа, ишиглэж, хургалах ямаа хонь минь зүгээр төл гаргадаг байгаа гээд олон түгшсэн асуултын хариу нэхэгдсэн цаг ирж байгаагаас хар сар гэж тодотгож байна. Товчхон хэлэхэд Хөшөөтөд хорт бодис агуулагдаад, тэр нь хордуулж эхэлсэнд нутгийнхан ер эргэлзэхгүй байна. Тэд Хонгорын дараагийн Хонгор нь Хөшөөт болмооргүй байна гэдгийг ч хэлж байна. Хонгор хордсон үнэн түүхийн замаар Хөшөөт замнасан эсэхийг Төр засаг нэгмөсөн тогтоохыг тэд хүсч байна. Талцсан мэдээллийн дайнаас үтэр салж, чухам яг ямар бодис энд байна, байлгаж хэрэглэж болох уу гэдгийг эцэслэн шийдэхийг хүсч байна. Хонгорын хорт "туршилт" Хөшөөтөд давтагдахгүй байгаасай гэж чин сэтгэлээсээ хүсч байна. Хонгор болчих вий дээ гэж байгаа Хөшөөтийн ар дор Цэцэг нуур цайвартан цанхилзаж байна. Цэцэг нуур бол Монголын ард түмний түүхэнд цэцэн үг, шударга үнэний төлөөх Алдаржавын Аюуш тэргүүт хүмүүсийн үйлийг сануулан тунхаглаж байхаар үлдсэн тунгалаг ус юм. Есөн эрүү давж заргаа авсан Аюушийн зүрхэн хайртай нутаг Монголын төрөөс Хөшөөтийн үнэнийг асууж байна. Сутайн цагаан орой шигээ үнэнийг хүсч байна. Хөшөөтийн ил, хөшөөтчүүдийн үнэн ийм байна. 
Б.Золбаяр
