Алах явцдаа амийг нь аварч болох уу?

Ойлгогдох юм цөөрөөд байна аа. Ардчилсан намын нэг гаажтай шийдвэр байна аа. Тэр тогтоол "Төрийн алба хаасан бүх гишүүдийг намаас хөөсүгэй" гэж эхлээд "манай намын гишүүдийг төрийн албанаас халахгүй байхыг МАХН-аас шаардсугай" хэмээн дууссан байна. 
МАХН-ын Удирдах зөвлөлийг энэ шийдвэр паникт оруулсан байна. Яг л "энэ хонийг алангаа амийг нь авар, эцсийн эцэст энэ хонь үхсэн бас амь нь аврагдсан байх ёстой" гэсэнтэй агаар нэг утгатай, дүү намынхаа шийдвэрийг хэрхэн биелүүлэх аргаа олохгүй байгаа гэнэ. Дээр нь МАХН-ын Идэвхтэн(хүний нэр) дарга нь "МАХН-ын бүлгийн орлогч бөгөөд Ардчилсан намын дарга (болсон явдал)-ын шийдвэрийг түргэн биелүүл" хэмээн шаардаад байгаа гэнэ. МАХН-ын амсах зовлон үүгээр дуусахгүй бололтой. Ойрын өдрүүдэд гаргахаар төлөвлөж байгаа АН-ын удирдлагын өөр нэг шийдвэр "МАХН-д орлогч гишүүнээр элсэхийг бүх гишүүдэд үүрэг болгосугай, АН-ын бүх гишүүдийг орлогчоор бүртгэж авахыг МАХН-наас шаардсугай" гэж эхлээд "МАХН-д урван орсон бүх гишүүдийг цаазаар гэнээ... намаас хөөсүгүй. Манай гишүүдийг өөртөө элсүүлж буй балмад явдлаа зогсоохыг МАХН-аас шаардсугай" хэмээн өндөрлөж байгаа гэнэ ээ. МАХН-ын гишүүд намгүй, Ардчилсан нам гишүүнгүй болж л дуусахнээ дээ. Энэ нь хүмүүс цаашдаа Ардчилсан намд саналаа өгөөд МАХН-аар удирдуулдаг болно гэсэн үг үү? Эсвэл МАХН-ыг дэмжихийн тулд Ардчилсан намд саналаа өгнө гэж орчуулах уу? Хэнийг ч дэмжсэн санал маань МАХН-д очоод байх юм. Ерөөсөө ойлгохоо байлаа гэм. Улс маань ухраад байна уу, урагшлаад байна уу мэдэгдэхээ байлаа. Аль 1924 онд монголчууд хаанаа нас баруулан байж Бүгд найрамдах засаг тогтоосон юм. Хааны малгай хувцас зэргийг кинон дээрээс хардаг байсан чинь сүүлийн үед эдгээрийг Ерөнхийлөгч Энхбаярын цээж, ба толгойноос байн байн олж үзэх боллоо. Зурагт араажавууд Ерөнхийлөгчийн бөгсөн биеийг хараахан харуулж эхлээгүй байгаа болохоор Энхбаярт наймдугаар Богдын бандааж байгаа эсэхийг мэдэж амжаагүй байна. Наймдугаар Богд хааны "шар дүр" гэдэгт өөрийгөө үнэмшүүлэх болсон Ерөнхийлөгч маань сүүлчийн хааны хоббиг ч бас залгамжлах юм байна. "Богд хаан заантай байсан би бас тэгмээр байна, ерөөсөө тоглолтоор ирсэн Оросын циркийн зааныг буцаахгүй, би авна" гэж өвөлжингөө зүтгэжээ. Намар манайд ирсэн Оросын циркийн заан нутаг буцаж чадахгүй өвөлжсөн түүх энэ бөлгөө. Зөвлөхүүд нь сайн ятгасны дүнд Ерөнхийлөгч заан цолтой бөхчүүд дотроос хэн таалагдсаныгаа үрчилж (богтолж? ) авахаар болоод сая тайтгарчээ. Оросын циркчид заанаа эгүүлэн авч чадсан баярт түүх бас энэ бөлгөө. Ерөнхийлөгч саяхан хөдөө явахдаа "Богдын дагуулдаг байсан өндөр Гонгорыг би бас дагуулна" хэмээн зүтгэжээ. Цаадуул нь өндөр Гонгор бурхан болсон учрыг Энхбаярт яаж ийгээд ойлгуулж чадсан гэнэ. Ерөнхийлөгч "Өндөр маань Гонгорыг маань эрлэг маань авсан бол өндрөөр нь Өсөхбаяр аваргыг маань аваад ир дээ" гэж ээ. Өсөхбаяр аварга Энхбаяр лугаа Архангай орсон түүх энэ бөлгөө. Ажил үйлсээрээ өөдрөг яваа Ерөнхийлөгчид маань атаархаж хорсдог, буруу тийш нь ятгаж, үнэмшүүлдэг атаатан ч бас байдаг л бололтой юм. Саяхнаас Ерөнхийлөгч маань "Наймдугаар Богд чинь сохор байсан (МАХН-ын түүхэнд буй) гэл үү? Нүдээ авахуулахад их өвддөг болов уу" гэж зөвлөхөөсөө асуусан гэх. Богдын өнгөний өвчин (МАХН-ын түүхэнд Богд хаан тэмбүүтэй гэж гардаг)-г бол яана гэх вэ, дууриаж болно. Антибиотикоор нам дараад авна. Харин нүдээ яаж дэмий байх аа. Яахынхаа өмнө сайн бодно биз. Мөн Богд хаан өөрийн отчоо явуулж бүх цэргийн жанжин Сүхбаатарт хор өгүүлж алдаг түүхийг (МАХН-ын түүхэнд буй) давтах хэрэг байгаа эсэхийг сайтар эргэцүүлээрэй. Учир нь бүх цэргийн жанжин буюу зэвсэгт хүчний ерөнхий командлагч чинь та өөрөө шүү. 
Б.ЦЭНДДОО 
