Алттай газар төрснөөс ямаатай газар төрөх минь яалаа гэж Заамарынхан харуусч байна

Төв аймгийн Заамар суманд алт олборлох үйл ажиллагаа эрхэлдэг "Алтан дорнод Монгол" компанийн ерөнхий захирал Сергей Паушок болон компанийнх нь талаар таагүй мэдээллүүд сүүлийн үед хэвлэл мэдээллийн хэрэгслээр их гарах болсон билээ. Үүний дагуу Заамар суманд очиж байдалтай танилцсан юм. Заамар сумаас цааш 70 гаруй км-т Хайлааст баг гэж байдаг.
Өгөөмөр суурин гэж нэрийдсэн 3200 орчим хүн амтай эл тосгон худалдаа үйлчилгээ эрхэлдэг аж ахуйн нэгжүүд олонтой юм. "Алтан дорнод Монгол" компани Өгөөмөр сууринг нүүлгэж хөрсөн доорхи 600 кг алтыг олборлоно гэж нэг үе улайран дайрч, Монгол Улсын шат шатны шүүхээр заргалдаж байсан удаатай. Улсын дээд шүүх тосгоныхны талд нааштай шийдвэр гаргаснаас энэ асуудал намжжээ. Хайлааст баг 90 гаруй мянган га нутаг дэвсгэртэй ч нийт нутгийн 60 хувьд "Инь-Гуан", "Шижир алт", "Монполимет", "Эрэл", "Уулс Заамар", "Уян-Ган", "Алтан дорнод Монгол" зэрэг алтны 16 нэгж хөрсийг нь сэндийлж, эрдэнэсийг нь уутлах лицензтэй юм байна. "Алтан дорнод Монгол"-ын хувьд 20 гаруй мянган гад олборлолт явуулах эрхтэй аж. Хайлааст баг нутгийнхаа дийлэнх орчныг сэндийлүүлсэн ч хяналт тавьдаг байгаль орчны байцаагч байдаггүй гэнэ. Уг нь Гантөмөр гэдэг нэг хүн байсан ч тэтгэвэртээ гарчээ. Төрийн зүгээс хараа хяналт тавьдаггүй болохоор алтанд шунасан этгээдүүд цагаандаа гарсан гэлтэй. Учир нь Хайлааст багийн олон мянган га газар элэг эмтрэм байдалд орж, эзний сэтгэл дутагдаж байгаа нь нүдэнд илхэн байлаа. "Алтан дорнод Монгол"-ын төв бааз, алт цэвэршүүлэх гол түшиц газар нь Хайлааст багийн Засаг даргын байрлаж буй газраас 400-хан метр газарт орших юм. Сүүлийн арваад жил алтаа ухуулж байгаа ч Заамар сум, Хайлааст баг өөдөлж дэвжсэн зүйл огтхон ч үгүй, уул уурхайтай газар малын бэлчээр нүдний гэм болдог юм байна гэж багийн Засаг дарга Л.Гансүх зовлон тоочиж байсан. Туул голтой хиллэдэг 50 гаруй км-т "Алтан дорнод Монгол"-ын мэдлийн болон Өгөөмөр баг гэсэн хоёрхон газраар малчид малаа усалдаг ч өдөр ирэх бүр энэ зам хумигдсаар байгаа гэсэн. 1995: оны үед Туул голын загас жараахай мөсөн доороо харагддаг байсан ч алтны уурхайнхны балгаар булингартсан шалбааг л байдаг болжээ. Нутгийнхаа хөрс шороог эрүүл байлгаж байвал гадаадын ч бай, дотоодын ч бай энэ компаниуд зайлж байвал барав гэсэн ойлголт олон түмний сэтгэхүйд бат тогтжээ. Ар-Наймганд өвөлжиж буй малчин Д.Лхагваа, улсын начин Ж.Отгонбаярын аав Г.Жанчив нартай уулзсан юм. "Алтан дорнод" компанид энэ нутгийн 21 малчин өрх шахагдсаар одоо малын бэлчээр бараг байхгүй болжээ. Ар-Наймганы гурван ч гол горхи ширгэснээр малчид бараг л харангадах аюулд хүрч. Иймээс "Алтан дорнод Монгол"-ынхон их л харж үзсэн дүр үзүүлж, хоёр өнжөөд нэг удаа буй савных хэмжээгээр зөөврийн ус хүргэж өгдөг болсон байна. Эцэг өвгөдөөс заяат эх нутагтаа амьдарч байж шорон гянданд хоригдож байгаа эрх чөлөөгүй хүмүүс шиг харийнхнаас цай чанах ус царайчлах болсон нь манай төр засгийнхны харалган бодлын лай ланчиг гэлтэй. "Алтан дорнод Монгол" энэ жилээс малчдад хоёр худаг гаргаж, сүүний чиглэлийн үүлдрийн 42 үнээний ферм байгуулж өгнө гэж амлажээ. Биелдэг бол энэ сайхан үлгэр бололтой. Харамсалтай нь, эл амлалт нутгийн зон олны гомдлыг түр ч болтугай намжаах гэсэн оролдлого байхыг үгүйсгэх аргагүй. Малчид "Дөрөө зурам найгасан өвс халиурч шаргалтсан ямар сайхан хөндий байлаа даа. Одоо морь хөлслөх гурван км ч газар байхгүй боллоо доо. Уух ус маань ч хордож эхэлсэн. Унаган төрхөөрөө байгаа бусад нутгийнханд атаархах юм. Алтай газар төрөхөөр ямаатай нутагт төрөх минь яалаа" гэж гашуудан ярьцгааж байна. Малчидтай уулзаж, нутаг орны байдалтай танилцсаны дараа "Алтан дорнод Монгол"-ын төв баазыг зорилоо. Татвараа бүгдийг нь төлөх боломж байхгүй Тус компанийн ерөнхий инженер Крамеренко Демьян Федеровичтой уулзав. -Танай компанийн тухай сүүлийн үед хэвлэлээр бичигдээд байгаа. Энэ талаар тантай ярилцах гэсэн юм? -Манай компани үйл ажиллагаагаа хэвийн явуулж байгаа. "Анод" банк, сонин хэвлэлээс бас хүмүүс ирж байна. Япончуудад драгаа зарсан уу гэдгийг үзсэн. Техникүүдийг ч үзлээ. Монгол Улсын хэмжээнд таван драг байдаг. Манайх хамгийн анхных нь. Өнөөдөр, Оросын цэргийн баярын өдрөөр драгаа ажиллуулж эхэлсэн. Монголын алтны фондыг нэмэгдүүлэхийн тулд манай алт угаах хоёр ч төхөөрөмж өвөлжингөө ажилласан. -"Алтан дорнод Монгол" компанийн захирал С.Паушокийг ор сураггүй алга болж оргосон, Алтанбулагийн гаалиар техникээ зөөн гаргаж байгаа гэж шуугиад байгаа? -Захирал маань одоо Москва хотноо байгаа. Ерөнхийлөгчийн сонгууль болж, Владимир Путин түүнийг дуудсан. Бид өдөр тутам холбоотой байна. Егошин Борис Александрович тэргүүн дэд захирлаар ажиллаж С.Паушокын төлөөний бүх ажил үүргийг гүйцэтгэж байгаа. ОХУ-ын Буриадад татварын орчин таатай болохоор тэнд манайх алт олборлох үйл ажиллагаа эрхлэхээр болсон. Монгол Улсын алтны татвар 68 хувьтай байгаа нь ажиллахад бэрхшээл учруулж байна. Хэрвээ ийм ашиггүй байдал удаан үргэлжилбэл хөрөнгө оруулалтаа татахыг ч үгүйсгэхгүй. Манайх сая техникийн парк шинэчлэлээр арав гаруй том оврын техник авсан. Хуучирч, элэгдсэн зарим нэг машин техникээ хойш нь гаргасан нь үнэн. Буриадын уурхайд эдгээр машинууд ашиглагдах юм. -Танай компани улсад 30 тэрбум төгрөгийн татвар төлөхгүй байгаа гэсэн мэдээлэл байдаг. Та энэ талаар юу хэлэх вэ? -Энэ татвар төлөлт манай компанид маш хүндрэлтэй тусч байгаа. Иймээс энэ татварыг бүгдийг төлөх боломж байхгүй. Хөрс хуулалт гэхэд 40 метрийн гүнд. Ашигт малтмал муутай. Бүгдийг нь төлөх боломж байхгүй. Буриадад татвар зургаан хувьтай байдаг. Орост ч мөн адил. Монголд тэгэхэд 30 хувьтай болчихоод байна. Монгол Улсад ажиллах гадаадын иргэдээс хүн тус бүрээс хөдөлмөрийн хөлсний доод хэмжээг 10 дахин өсгөсөнтэй тэнцэхүйц 900 мянган төгрөгийг авдаг. -"Алтан дорнод Монгол" Заамар сумын хэмжээнд гэхэд хэдэн лиценз эзэмшдэг вэ? -Би тодорхой хэлж чадахгүй. 50 орчим л байх. Ар-Наймган, Туул дэнж, Баянгол, Хайлаастын дөрвөн уурхайн хэсэгтэй. Заамарын Засаг даргад 45 мянган ам.доллараар жийп авч өгчээ "Алтан дорнод Монгол"-ын баазын хашаанд уурхайн зориулалттай том оврын техникүүд тавиатай харагдана. Тус компанийн конторын ажилтан зарим нэг хүнтэй уулзахад, "Монголд ашигт малтмалын татварын орчин маш хүнд байна. Сая үүнээс л болоод канадууд "Оюу толгой"-г Хятадад худалдаа биз дээ. Хэрвээ манай компани Монголоос гарвал ямар нэгэн хятад хүн л энэ газрыг ашиглах болно. Бид татвар өгөхгүй биш өгч байгаа. Орон нутгийн төсөвт, улсын төсөвт, хандив гээд өгсөөр байтал хэнд чухам хандахаа мэдэхээ байсан. Заамар сумын Засаг дарга Д.Раахын хүсэлтээр японоос цоо шинэ жийп машиныг 45 мянган ам.доллараар авч өгч байсан. Үйлдвэрээсээ ирсэн энэ машин гялгар уутандаа байсан шүү. Хайлааст багт байдаг Цагдаагийн хэлтсийн дарга Г.Баттөр "хот руу нинжа ачна" гээд хоёр хоног тутамд 120 литр шатахуун, 120 литр бензин авдаг. Эртүүд "ээжтэйгээ золгоно, бензин хэрэгтэй байна гэж ирээд аваад явсан". Яс юман дээр энд хоёр хоногт нэг удаа ачаад байх нинжа ч байдаггүй шүү дээ. Сумын төсөвт энэ он гарсаар сар бүр 300 сая төгрөг дансанд нь шилжүүлсэн" гэх мэтээр ярьж байсан юм. Орон нутгийн удирдах болон гүйцэтгэх албаны ажилтнуудын энэ мэт үйл ажиллагаанаас болж Монгол Улс гадаадын компаниас татвараа авч чадахгүй амаа таглуулдаг юм байна гэсэн дүгнэлт эндээс урган гарч байгаа юм. Д.Раах даргаас сар бүр ийм их мөнгө өгч байгаа эсэхийг тодруулахад "Хуцаж байгаа юм. Юугаа өгдөг юм, тэд. Хүүхдийн цэцэрлэг барьж өгснөө л тийм их юманд санасан юм байх даа. Тэр машин нь байж л байна. Би ямар хувьдаа авчих биш" гэж нэлээд уцаарлангуй өгүүлж байсан. Засаг даргын мэдэлд "УАЗ-469" машин нь байсаар байхад гадны хөрөнгө оруулалттай компаниас ганган тохилог унаа авч, ард түмэндээ ч ад болон амаа таглуулж байх хэрэг байсан юм болов уу даа. Сергей Паушок ОХУ-ын Ерөнхийлөгч В.Путины мөнгөний машинуудын нэг, тиймээс танай Ерөнхийлөгчтэй ч андын барилдлагатай гэсэн үг. Хэвлэлээр түүнийг тракторчин гээд байх юм, тэр чинь тракторчин уурхайн хүнд оврын техник жолоодож байсан хүн. Паушок захирлын эхнэр нь Оросын Ерөнхий сайд байсан Черномырдины ойрын хамаатан гэх мэтийн үгс ч нэгэн үдшийн зуур дотноссон нэгний амнаас унасан. "Алтан дорнод Монгол"-ынхны яриагаар бол дээр дурдагдаж буй сар бүрийн 300 сая төгрөг бол гадаад иргэдийн төлбөрийг арай багасгаж өгөхийг хүсэж орон нутгийн захиргааны мэдэлд шилжүүлж байгаа мөнгө юм гэсэн. Хэрвээ, их юм яриад байвал, Заамарт тавьсан замуудаа хүртэл үнэлнэ гэж ерөнхий инженер орос эр "томорч" байсан. Заамарт тавьсан зам гээд байгаа нь чааваас өөрсдийнхөө уурхайн хэсэг очдог замууд юм билээ. "Тосон Заамар-Туул гол" хөдөлгөөний тэргүүн Д.Энхтөр хэмээх залуу байна. Энэ хүний хөөцөлдсөний үр дүнд л малчдад үнээний ферм байгуулж, худаг гаргаж өгөх гэрээ бичигдсэн юм билээ. Нөхөн сэргээлтийн хувьд БОЯ, УМХГ-аас тогтоож өгсөн төлөвлөгөөнөөс давуулан биелүүлж байгаа гэх авч энд тэндгүй онгичиж төнхсөн эх нутгаа харахад нүд хальтрам байсныг нуугаад яах билээ. 
Л.Батцэнгэл
