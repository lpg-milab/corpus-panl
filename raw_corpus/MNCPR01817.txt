Ноолуурын ургацын их мөнгө хаа байна

Өнтэй жил тариачид арвин ургац авдаг. Түүний хаялага өгөөжөөр ногоо цагаа тарьдаггүй бусад нь үнэгүй шахам хүнс авдагсан. Энэ жил малчид зуд турхангүй ногоо үзэв. 13 сая ямаагаа самнав. Ченжүүд бүгдийг эс гэхэд дийлэнхийг нь худалдаж авчээ. Гаднаа чаа гэх ямаагүй бидэнд хаврын ургацнаас юу нялздаг юм бол.
Хөдөөнөөс их мөнгөтэй хүмүүс ирж буудалд тухлан хүүхэн авдаг боллоо гэж л дуулдах юм. Хүнсний ногоочдоор зүйрлэвэл ноолууран эдлэлийн үйлдвэрүүд цулайж, хэрэглэгчид цоо шинэ хямдхан цамцны "Sale"-д бялуурахсан. Гааль, татварынхан шуудай шуудайгаар мөнгө улсад тушаагаад, цалин цаваг цагтай бууж, чухам тарчиг энэ цагаар төрийн нуруу хэсэгхэн ч амсхийх юм шиг бодогддог. Энэ малын нуруунаас зулгаасан ноолуурыг тооны машинд хийж баахан бодлоо. За байз. Мал өсчихөж. Ямаа бүр 13 сая, төд гээд л өвөл малын тооны дүнг бичээд байсан. Тэгвэл 13 саяыг үрждэг нь 300 грамм тэнцүү 3900 тонн! Ямаагаа байтугай зусаг ишигээ дутуу самнах арчаагүй айл байхгүй шүү, хаа очиж. Өвөл гайгүй орсон тул 300-гаас илүү юу гэхээс бага ноолуур хэрхэвч гарахгүй. Ноолуурыг "хилийг нь" ченжид 28-32 мянга хавьцаа зардаг. Бас гүйхгүйн зовлон байхгүй. Багцаалаад 30-аар 3900-гаа үржье 117,000,000,000 гэсэн тоо гарав. Уучлаарай. Энэ бол миний мэдэхгүй тоо. Мэдэхээс манай малчид энэ дайны мөнгө өвөртөлжээ. Хэвлэлүүд ийм мөнгө эргэлдүүлсэн явдлыг ойшоодоггүй. Янжмаа ямаагаа самнав гэсхийгээд хаядаг. Бид хил гаалийн авлига, хариуцлагын тухай их шүүмжилдэг. Одоогоор дарга нь мөрдөнд сууж байгаа. Эд нар буюу төрийн албан хаагчид ажлаа хэрхэн хийдгийг ямаанаас мэдэж болно. Ноос ноолуурын холбооны дэд тэргүүн Г.Ёндонсамбуу гуайтай уржигдар уулзсан юм. Дотоодын "Говь", "Буян" зэрэг үндэсний үйлдвэрүүд ноднин 600 орчим тонн ноолуур худалдаж авчээ. Энэ жилийн хувьд 900-1000 тн авч магадгүй төлөвтэй гэж тэр хэлэв. Цаана нь үлдэж буй 2900 тонн нь урагшаа хил давна. Нэг килограмм тутмаас 4000 төгрөг аваад гаргах асуудлыг энэ олон хилийн боомтууд, гаалийнхан шийддэг. Хянаж шалгадаг. Эндээс хэдэн төгрөг орж ирсэн бэ? Зарим боомтоор ямааны ноолуур ерөөсөө орж ирээгүй гэж байна. Урд хилээр дүүрэн боомтуудыг тойрог тойргийнх нь УИХ-ын гишүүд хөөцөлдөж нээж өгсөн. Өмнөговь гэхэд гурав ч байна уу. Тэнд өдийд зөвхөн ноолуурын наймаа ид явагдаж буй. Ямааны ноолуур удвал хөнгөрдөг тул эртхэн зарж борлуулдаг. Жил жилийн хавар хүнс ховордож, хүүхэд шуухад сургууль соёлд элсэж төгсдөг. Мөнгө хэрэгтэй үе. Ноолуурын наймаа шувтрах талдаа орсон. Эзэнгүй шахуу боомтоос гадна эзгүй хилийн баганаар ноолуур урсаж "багандах" гэдэг контрбант цэцэглэсэн мэдээ бий. Улсад ажил хийж буй хүмүүсийн ажлын хариуцлага, сахилга бат ямар байгааг ямаагаар дэнсэлж болно. Ядаж тал хагасаас нь татвар аваад хоцорсон бол сайн байна. Баатарын үед тэгж чаддаггүй байсан. Одоо ямар байгаа нь удахгүй мэдэгдэнэ. Ажлаа хийж чадахгүй, хилээ манаж хүчрэхгүй бол энэ гоё ажилд очих хүсэлтэй хүн олон олдоно. Ямааны тоо байхад орлого, зарлагаа нууж аргалах боломж байхгүй. Эрт орой нэг цагт төмрийг тугалгатай эндүүрдэг шиг хэрэг үүсэхийг ч үгүйсгэхгүй юм. Ноолуурын дараа хонио хяргадаг. Хэдхэн жилийн өмнө ноос шиг хэрэггүй юм байгаагүй. Малчид ашиггүй болохоор нь хяргахаасаа төвөгшөөдөг байв. Монгол хонины бүдүүн ширүүн хялгасаар Орос, Монгол хоёр эсгий гутал л хийдэг. Одоо их гэгээтэй үг дуулдах боллоо гэж Г.Ёндонсамбуу ярьж байна лээ. Орчин үед барилгын материалд монгол хонины ноос сонирхол татсан байна. Байшингийн хана тааз, шалыг буддаг, хулддаг материал дан будаг буюу химийн бодис. Эрүүл мэндэд хортойгоор барах уу уг материалаас хүмүүс татгалзаад эхэлсэн. Оронд нь ноосоор "обой" хийн цементэн дээр наах, шалан дээрх "хими"-ийн хиймэл дороожийг хуу татаж хаявал сая болох юм байх. Хонины ноос дахиад үнэд орж газар дээрээ даруй 500, 600 төгрөг боллоо. Ноос нь ноолуурыг бодвол овор ихтэй том бараа тул том томоор нь боож баглан зөөвөрлөдөг. Хил давах боодол дотор харин ноолуур нуугаад гаргах боломжтой. Ноос, ноолуурын их ургацын мөнгийг сураглахад нэг иймэрхүү байна. 
Ж.Гангаа
