№186 (16463)       
1986 оны наймдугаар сарын 5.
Чанарын удирдлагын систем

Үйлдвэрлэлийн эцсийн үр дунгийн шалгуур бүтээгдэхүүний яс чанар, ур хийцийг шинэ шатанд гарган сайжруулах шаардлага нийгмийн бодит хэрэгцээ, манай хөгжлийн өнөөгийн түвшнээс урган гарч байна. Чанар сайтай бүтээгдэхүүн үйлдвэрлэх нь шинжлэх ухаан техникийн дэвшлийг үйлдвэрлэлд нэвтрүүлсний бодит тусгал, хөдөлмөрчдийн социалист ухамсар, сахилга бэхжиж байгаагийн илрэл мөн. VII таван жилд аж үйлдвэрийн таваарын бүтээгдэхүүнд чанарын нэгдүгээр ангийн бүтээгдэхүүний эзлэх хувийн жин 32, 8-д хүрч, чанар сайтан бүтээгдэхүүн үйлдвэрлэдэг хамт олон, хөдөлмөрийн сайчууд олширлоо. 

Монгол, зөвлөлтийн хамтарсан уулын баяжуулах Эрдэнэт үйлдвэр, Дарханы цементийн завод, эрдэс хөвөнгийн үйлдвэр таваарын бүтээгдэхүүнээ 100 хувь, Улаанбаатарын хивсний үйлдвэр, Говь комбинат, барилгын машин, механизмын засварын завод, ханын материалын комбинат таваарын бүтээгдэхүүнийхээ 47 - 90 хувийг чанарын тэмдэг, алтан медалийг үйлдвэрлэх болов. 

Эдийн засгийн хүч, боломжийг хангалтгүй ашигласнаас нийгмийн үйлдвэрлэлийг илүү хурдацтай өсгөх, хүн амын байнга өсөн нэмэгдэж байгаа материалын болон оюун санааны хэрэгцээг аль болох бүрэн дүүрэн хангах, үр ашиг, чанарыг дээшлүүлэх ихээхэн нөөц алдагдаж байгааг МАХН-ын XIX их хурал буруушаан тэмдэглээд үр ашиг, чанарыг дээшлүүлэх зорилт нь манай намын эдийн засгийн бодлогын тулгуур асуудал, тэмцлийн гол фронт мөн болохыг онцлон заалаа. 

Шинэ таван жилд аж үйлдвэрийн гол гол салбарт бүтээгдэхүүний чанарыг социалист орны ижил төстэй үйлдвэрийн бүтээгдэхүүний түвшинд хүртэл сайжруулж, чанарын нэгдүгээр ангийн бүтээгдэхүүний үйлдвэрлэлийг 1. 4 дахин нэмэгдүүлэх, зорилт дэвшүүллээ. Энэ өндөр зорилтыг хэрэгжүүлэхэд чанарын удирдлагын иж бүрэн систем чухал үүрэгтэй. Одоо 30 гаруй үйлдвэр, аж ахуйн газар уг системийг нэвтрүүлж, 200 орчим үйлдвэр түүнийг өөрийн онцлогт тохируулан боловсруулан туршиж байна. Гэвч эдгээр нь сэтгэл ханах зүйл огтхон ч биш юм. Иймээс << Чанарын удирдлагын систем тогтоод нэлээд хугацаа өнгөрч байгаа боловч бүтээгдэхүүн, ажил, үйлчилгээний чанарыг сайжруулах ажил удаашралтай байна гэж намын XIX их хурал шүүмжлэн тэмдэглэсэн юм. Нэр заасан дутагдлыг арилгахын тулд бүтээгдэхүүний чанарын удирдлагын системийг материаллаг үйлдвэрлэлийн салбарын үйлдвэр, аж ахуйн газарт нэвтрүүлж дуусгах, зохион байгуулалтын тодорхой арга хэмжээг яам, нэгдэл, комбинат үйлдвэрийн газрууд авч хэрэгжүүлэх хэрэгтэй. 

Бүтээгдэхүүний чанарыг сайжруулахтай холбоо бүхий өнөөдрийн тулгамдсан нэг үндсэн асуудал бол шинжлэх ухаан техникийн ололтыг улсын стандартаар дамжуулан техник, технологийн ажиллагаанд нэвтрүүлэх явдал мөн. Одоо улсын хэмжээгээр дөрвөн мянга шахам улсын стандарт, техникийн нөхцөл хэрэглэж байгаа боловч өнгөрсөн онд хийсэн үзлэгийн дүнгээс үзвэл түүний тал хувь илүү нь ЭЗХТЗ-ийн болон ЗХУын улсын стандартын түвшинд хүрээгүй байна. Ийм ноцтой дутагдалд зарчмын дүгнэлт хийж, үндэсний стандартын наад зах нь 65-аас доошгүй хувийг ЭЗХТЗ-ийн болон ах дүү социалист орнуудын үндэсний дэвшилт стандартын түвшинд хүргэхээр бүтээгдэхүүний техникийн нөхцөл, тогтоосон стандартуудыг дахин хянаж шинэчлэх шаардлага тулгарч байна. Одоо бэлэн бүтээгдэхүүнд гарч байгаа согог гэмтлийн 90 гаруй хувь нь технологийн горимыг зөрчсөнтэй холбоотой байна. Бүтээгдэхүүний чанарыг дээшлүүлэх, ялангуяа хийц загвар, үйлдвэрлэлийн технологийн горимыг боловсронгуй болгоход эрдэм шинжилгээ, зураг төсөл, зохион бүтээх байгууллагын ролийг өндөржүүлж үйлдвэрлэлийн тулгамдсан асуудлыг шийдвэрлэхэд чиглүүлэх хэрэгтэй. 

Бүтээгдэхүүний чанарын хяналтын дээд хэлбэр болсон аттестатчиллын журмыг боловсронгуй болгож түүнд яамд, нам, олон нийтийн байгууллага, үйлдвэр, хөдөлмөрийн хамт олны гүйцэтгэх үүргийг өндөржүүлэх нь чухал байна. Хэрэглэгчдийн шаардлагыг бүрэн хангасан, эдийн засгийн үр ашигтай, гоо зүйн өндөр соёлтой бүтээгдэхүүн үйлдвэрлэлийн төлөө хамт олны бүтээлч идэвх. санаачилгыг өрнүүлэхийн зэрэгцээ хэрэгцээ хангахгүй, алдагдалтай, хийц загвар нь хоцрогдсон бүтээгдэхүүнийг үйлдвэрлэлээс аль болох түргэн хасч, шинэ бүтээгдэхүүний үйлдвэрлэлийг эзэмшихэд хяналт шалгалтын ажлыг чиглүүлбэл зохино. 

Бүтээгдэхүүн, ажил, үйлчилгээний чанарыг дээшлүүлэхэд техник, технологи, зохион байгуулалтын ажлаас гадна хүний хүчин зүйл онцгой үүрэгтэй. Юуны урьд хөдөлмөрийн хамт олон хүн бүрийн сахилга хариуцлагыг өндөржүүлэхийн хамт идэвх санаачилгыг өрнүүлэх эдийн засаг, ёс суртахууны урамшуулах хөшүүргийг өргөн ашиглахын зэрэгцээ чанаргүй бүтээгдэхүүн үйлдвэрлэсэн нөхцөлд хүлээлгэх хариуцлагыг нэг адил өндөржүүлэх хэрэгтэй. Социалист хуваарилалтын зарчмыг бүтээгдэхүүн, ажил, үйлчилгээний чанартай нягт холбож, цалин хөлсний системд эцсийн ур дүн, чанарыг гол үзүүлэлт болгох хэрэгтэй байна. 

Үйлдвэрүүдийн технологийн дамжлагад суурилагдсан хэмжих хэрэгслүүд улсын болон салбарын ээлжит шалгалтад бүрэн хамрагдаж баталгаажихгүй, зарим тохиолдолд эвдэлж үрэгдүүлснээс болж технологийн процесст хэмжих хэрэгслээр тавих хяналт суларч, улмаар тэр нь бүтээгдэхүүний чанарт муугаар нөлөөлж байгааг анхаарахгүй орхиж болохгүй. 

Бүтээгдэхүүний чанарыг дээшлүүл эд шийдвэрлэх үүрэгтэй үйлдвэрийн дэргэдэх сорилт туршилт, шинжилгээний лабораториудын техникийн баазыг зохих түвшинд хүргэж, тэдгээрийн шинжилгээний үр дүнгээр үйлдвэрлэлийг зохион байгуулах явдлыг технологийн удирдлагын гол арга болговол зохино. 

МАХН-ын XIX их хурлаас дэвшүүлсэн, улс орны эдийн засгийн потенциалыг дүүрэн ашиглаж, бүтээгдэхүүн, ажил, үйлчилгээний чанарыг сайжруулах зорилтыг шийдвэрлэхэд үйлдвэр, аж ахуйн газар, хамт олны үүргийг өндөржүүлж, эрхийг өргөтгөж байгаа нь чанарын удирдлагын системийг бүрэн нэвтрүүлэх сайхан бололцоо олгож байна. 

