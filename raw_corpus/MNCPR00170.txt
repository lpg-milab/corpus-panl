Дуучин гурван бүсгүй эх орноо тойрох нь

Гавьяат жүжигчин Д.Энхзул, С.Эрдэнэцэцэг, соёлын тэргүүний ажилтан Х.Болормаа нарыг Монголын нийтийн дууны урлагт өөр өөрийн өнгө аясаа олсон дуучид гэдэгтэй хэн ч маргахгүй билээ.
Дөрвөн жилийн өмнө "Бурхан гэдэг чинь зөвхөн ээжүүд" хамтарсан тоглолтоо нийслэлийнхэнд өргөн барьсан тэд эх орноо тойрох аялан тоглолтынхоо гарааг энэ сарын 18-нд Сэлэнгэ аймгаас эхлэх гэж байгаа юм. Бүүвэйн дуутай хорвоод уянгын хэлхээгээр холбогдсон бүсгүйчүүд маань Орхон, Дархан, Булган, Хөвсгөл аймгуудын үзэгчдийг байлдан дагуулаад ирсэнийхээ дараа Багануураас Дундговь хүртэл тоглох гэнэ. Тэдний "Сэтгэлийн гэгээн тойрог" тоглолтын тасалбар орон нутгийн Соёлын төвүүдээр тараагдсан байна. Эрхэмсэг дуучин бүсгүйчүүдийн тоглолтыг "Монгол тамхи Со" компани ивээн тэтгэж байгаа аж. Д.Энхзул Дархан аварга Б.Бат-Эр-дэнийн овоглодог Өмнөдэлгэр сумын уугуул Д.Энхзул "Гэргийн дуу"-гаараа ард түмэнд танигдсан дуучин. Анх "Хан Хэнтий" чуулгын босгыг алхан орж дагалдан дуучнаар урлагийн гараагаа эхэлжээ. Ардын жүжигчин Шархүүхэн гуай "Уртын дуу л дуулах охин байна даа" гэж уухай зааж өгч байсан гэж байгаа. "Жонон хонгор"-ыг зохиосон урлагийн гавьяат зүтгэлтэн Дашням багшийнхаа ачийг тэрбээр одоо ч дурсаж явдаг аж. 1989 онд СУИС-ийн хуваарь авсан ч "маамуулаад" сурч чадаагүй аж. Ямар сайндаа багш нар нь "Ийм эрт хүүхэд гаргаад байхдаа яахав дээ" гэж хэрэндээ л цөхөрч байсан юм байх. Гавьяат жүжигчин Ц.Түвшинтөгс, Г.Эрдэнэбат, Энхтайван нарын нутгийн ах нарынхаа дэмжлэгтэй дуурийн театрын хаалгыг татаж, найрал дуучин болсноор түүний амьдрал, уран бүтээлд эрс дэвшил гарсан гэдгийг хүлээн зөвшөөрөхөөс аргагүй юм. Тэрбээр "Миний өдий зэрэгтэй яваа минь нутгийн ах нарын итгэлийн хариу" гэж хүүрнэх. Түүний цомгууд "Хайрын тавилан", "Сэтгэлийн гэгээ ээж", "Хүний сайхан сэтгэл" нэртэй. Амьдрал мэдэхгүй арван есхөн насандаа учирсан хань Энхбат нь гаалийн байгууллагад ажилладаг юм байна. Тэрбээр энэ жил ээжүүдийн баяраар хүү Чинбаяртайгаа хамтарч тоглолтоо хийснийг уншигчид санаж байгаа байх. "Хүү маань картын бараа олгодог байсан ерээд оны бэрх үед төрсөн. Амьдрал сайхан болохоор дүүг нь дагуулна гэсээр өдий хүрчихлээ" гэж гавьяат жүжигчин маань бяцхан "зовлон" тоочно лээ. С.Эрдэнэцэцэг Гавьяат жүжигчин С.Эрдэнэцэцэг Улаанбаатар хотын нэгдүгээр амаржих газар мэндэлсэн нийслэлийн иргэн юм билээ. Аав нь Төв аймгийн Лүн сумын, ээжийн талаараа Баянцагаан сумынх гэнэ. Нийслэлийн 41 дүгээр сургуулийг төгсөгч. 1988 онд Ардын дуу дуулаачдын улсын анхдугаар уралдаанд хоёрдугаар байр эзэлснээр тухайн үеийн УАДБЧ-д дагалдан дуучнаар орох хүсэлт хүлээн авчээ. Боловсролын яамнаас Багшийн дээд сургуулийн дуулаачийн ангид шалгалтгүй орох урилга гардан авсан ч чуулгадаа ажилласаар шинэ мянган гарсан хойно л СУИС-ийг дүүргэсэн байна. "Зуны нар", "Саарал морь", "Хүүхэн Нанаа" зэрэг ардын дуугаар амласан түүнийг гавьяат жүжигчин У.Далантайтай хоршин "Сайхныг тань харангуутаа дурласан юм Сэтгэлийг тань танингуутаа итгэсэн юм" хэмээн дуулснаар хүмүүсийн сэтгэлийн чавхдасыг хөндсөн дуучин болсон гэж ойлгож болох юм. Чинзориг гэдэг хүүгийн ижий тэрбээр ҮДБЭЧ-д 19 жил ажиллаж байгаа гэсэн. Х.Болормаа Говь-Алтай аймгийн Шарга сумын уугуул хөдөөгийн охин тэрбээр анх "Талын гурван улаан нь Тарж нэг, хурж нэг тослоо доо Тамхиа нэрээд аав минь Таниад чиг инээгээд чиг байх шиг ээ" хэмээн "Нутаг амьтай аав" дуугаараа олны сонорыг мялааснаар түмний танил болох гараагаа эхэлсэн түүхтэй. Алтай нутгийн найрагч бүсгүй Д.Сумъяагийн шүлэг энэ дуу Монголын радиогоор өдөр алгасахгүй дуурсаж байсан нь Болормаагийн нэрийн хуудас болсон юм. Хөгжмийн зохиолч Ховдын Цолмон "Морин хуур" наадамд сойж ирсэн дуугаа уг нь эрэгтэй хоолойгоор дуулуулчих бодолтой байсан ч санаанд таарах хүн олдоогүй учир оюутан охинд "бэлэглэсэн" юм билээ л дээ. Зулай зулайгаа гишгэж төрсөн айлын долоон хүүхдийн яг дундах нь Болороо юм байна. 1993 онд Багшийн коллежийг төгссөн тэрбээр хэрвээ дуучин болоогүй бол дунд сургуульд дуу хөгжмийн хичээл заасан, олон шавьтай нэгэн байх байж. СУИС-ийн дуулаачийн ангийг 2000 онд дүүргэжээ. "Үнэний хорвоо", "Би Болороо" хэмээх хоёр цомгоо фенүүддээ өргөн барьсан дуучин бүсгүй ээлжит цомгоо гаргах гээд завгүй байгаа гэсэн. Дунд сургуулийн дуу хөгжмийн багш Баярнямыг урлагийн алтан тайзнаа замчилсан ачтан гэж одоо ч тэрбээр хүндэтгэж явдаг юм билээ. Мэдээж түүнээс хойш ардын жүжигчин Г.Хайдав, хөгжмийн зохиолч Бямбабаяр, С.Мөнхбат, баян хуурын багш Сүхбаатар гээд алдар цуутай олон багшаар дуулах эрдмийн хичээл заалгажээ. Түүний гэр бүлийн хүнийг хөгжмийн найруулагч Аранзаа гэхээр манайхан андахгүй байх. "Айзам-2" хамтлагт хөгжимчин байсан Бат-Эрдэнэ ирээдүйн ханиа оюутан байхад нь танилцсанаар Чинзориг, Чингүүнээ хөвгүүдийн аав, ээж болцгоожээ. 
Л.Бацэнгэл
