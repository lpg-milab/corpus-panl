Үг бурхантай хамт байдаг

Цахиагийн Элбэгдоржийн тухай Ж.Мягмарсүрэнгийн бичсэнд ганц цучил нэмье гэж бодлоо. Америкт сурч ирээд Элбэгдоржийг улам зөв хүн болсон гэж ярьцгаадаг. Биднийгээ тэрээр хоёр сая 600 мянган Чингэс гэж нэрлэсэн билээ. Үүгээрээ цаг үеийн нэр төрийн гуйланчлалаас монголчуудыг аварсан юм. Урьдын цагт бол "чам шиг юмыг хэн Чингэс гэж нэрлэсэн юм бэ" гэх байсан байх. Би өөрийгөө Элбэгдоржоор Чингэс гэж цоллуулсандаа омогшин баясдаг. 
Ингэхээр Элбэгдоржийнхоор би Чингэс, та Чингэс, бид Чингэс болой. Эрхэм хүндэт Элбэгээ-Чингэс болбоос үгийг хоёр загал морио болгодог, хол харвах сумаа болгодог нэгэн болно. Элбэгээ-Чингэс үгийг туг далбаа болгож бас гэрэл сүүдэр болгож эд бахтайгаар эдэлнэ. Үг бурхантай хамт байдаг гэдэг. Хоёр сая 600 мянган Чингэс сэрж байна гэсэн тэр үг бурхантай хамт байгаа гэж итгэж байна. Энэ үгс бидний гээсэн юм болгоныг магад олж өгнө. Зөрж дэвдэг хоёр далавчийг боловч зөв дэвүүлэх гэж Элбэгдорж хичнээн үйлээ үздэг билээ дээ. Зохицож, хэлэлцэж ер элдвээр л үздэг. Эцэст нь янз бүрээр хэлүүлдэг ч гэсэн шугаман бус хорвоогийн шуурга, аадрыг Элбэгээ-Чингэс, ард түмэн хоёр ялгаж мэдэхтэйгээ байлгүй дээ. 
Эрдэнийн хувийг би анх "Өдрийн сонин"-д бичсэнээс нь авахуулаад радиогоор өөрөөр нь мөн ч их яриулсан даа. Хүмүүс сайн ойлгосон нь алхам тутамд мэдрэгдсээр ирсэн юм. "Равдан та хоёр радиогоор нэг сайхан уншаатахаарай" гэхээр нь гавьяат жүжигчин Равдан бид хоёр их хөл болж билээ. Манай голын малчин Дашдорж гэж өвгөн нэг өдөр эмгэндээ хэлж байна гэнэ. "Хүүе хө нөгөө муу Бямбадорж чинь өчигдөр л нэг том сэтгүүлч боллоо" гэж. Эмгэн нь гайхаад яагаав гэсэн чинь "Элбэгдоржтой радиогоор Эрдэнийн хувь гээд эн чацуу хөөрөлдөөд байна" гэж үү. 
Энэчилэн монголчуудын нэг хэсэг нь Элбэгдоржийг ойлгож байгаа хэсгээр нь бие биенийгээ хэмждэг болсон юм. Америкийн Ерөнхийлөгч Ж.Буш Улаанбаатарт тэр жил буугаад мордохдоо Монголоос гурван хүний нэрийг мэддэг гэдгээ харуулсныг та лав мартаагүй байгаа биз. Иракт үүрэг гүйцэтгэсэн хоёр цэрэг, тэгээд мань нөхөр Элбэгдорж... энэ гурван нэрийг албан ёсоор товч үг хэлэхдээ оруулж дурдаагүй юу. Тэр бол зүгээр нэг санамсаргүй хэл хальтарсан хэрэг яавч биш. Элбэгдоржийг тэгж ойлгосны төлөө би Дашдорж өвгөний маягаар ноён Бушийг бүр нэг үнэлээд байдаг юм. 
Мягмарсүрээн, чиний бичсэнчлэн Монгол Элбэгээ-Чингэсээр нүүр тахлахаар барах уу даа хө. Жирийн ардын хүү Цахиагийн Элбэгдоржид тэд ухаан ч зээлдүүлнэ, мөнгө ч зээлдүүлнэ. Одоо Элбэгээ барагтай юманд хөл алдахгүй. Түүнийг "далай руу" шууд шидэхэд сэлж сурснаа харуулах болно. Харин Элбэгдоржийн хэрхэн сэлж сурсныг цаашид харах дургүй хүн байж болох юм. 
Гэхдээ хүмүүсийн олонхи нь Элбэгдоржийг "Удирдагч" гэж үздэг. Шүтэгдсэн удирдагч нар Монголын түүхэнд байсан. Элбэгдорж бол зөвшөөрөгдсөн удирдагч. Айлгадаг гурван удирдагч Монголд одоо ч байна. Элбэгдорж бол дотносох сэтгэгдэл төрүүлдэг зөв удирдагч. Босс, дарга, удирдагч нарыг ард түмнээс хамгаалах хэрэгтэй байдаг бол Элбэгдоржийг тэдэнтэй нөхөрлөхөөс сэргийлнэ үү гэхээс өөр асуудал байхгүй бөлгөө. 
Орчин үед нөхдүүдийн зарим нь албан тушаал хийгээд нэр төрийг худалдаж авдаг байхад Элбэгдорж Ардчиллаар өргөмжлөгдөж тэр бүхнийг олж авсан байдаг. Зарим нь болохоор мөнгөөр төр засагтаа гагнагддаг бол Элбэгдорж үгээрээ гагнагдсан юм. Ардчиллын үрийг Элбэгдорж үгээрээ тарилцсан нь гайхамшиг мөн. "Аливаа үйл хэрэг хүнээс эхтэй бол нурж унадаг бурхнаас эхтэй бол юунд ч дийлдэхгүй" гэдэг юм. Радиогийн хэлээр бол "монтажгүй" ярьдаг Элбэгдоржийн үгс анхнаасаа бурхнаас "хянагдаж" зөвшөөрөгдсөн эх үүсвэртэй мэт санагддаг билээ. 
Сэтгүүлч Т.Бямбадорж 

