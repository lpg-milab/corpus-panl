Гойд юмгүй үзэсгэлэнгийн ганц сонин

-Монгол Улсын Үндсэн хуулийг ганцхан хуудсанд багтаажээ. МУЭ-ийн үзэсгэлэнгийн танхимд мэргэжлийн зураачдын "Хавар 2008" үзэсгэлэн нээгдээд буй. Энэ үзэсгэлэнд 90 гаруй зураачийн 115 бүтээл тавигдсан ч үзсэн хүний хараа булааж сэтгэл хөдөлгөм гойд бүтээл үгүй гэхэд бараг болно.
Урчуудын эвлэлийн хорооноос жил тутам зохион байгуулдаг том хэмжээний хоёр гуравхан үзэсгэлэнгийн нэг нь энэ. "Хавар", "Намар" болон "Оны шилдэг бүтээлүүд" гэсэн гурван үзэсгэлэнгээрээ манай дүрслэх урлагийнхан хэр зангарагтай улс вэ гэдгээ харуулдаг юм. Хэр хэмжээгээ харуулдаг гэсэн үг. Монголын зураачид бүгдээрээ модернист болчихсон юм уу гэлтэй "Хавар 2008" үзэсгэлэнд энэ чигийн зураг зонхилжээ. "Үзэсгэлэнд гойд бүтээл ховор юм аа даа. Цөөхөн ч зураг тавигдаж" гэхэд Урчуудын эвлэлийн хорооны нэг ажилтан "Тэгж яривал 400 гаруй бүтээлээс шилж сонгосон нь энэ шүү. Юугаа яриад байгаа юм" хэмээн ихэд уурсангуй дуугарлаа. Зохиогчийнх нь нэрийг авч оронд нь ганц хүний нэр тавьчихвал биесээсээ нэг их ялгарах янзгүй зураг олон. "Өнгө будгаар тоглох тусам өөрөө улам тодорно" гэдэг бичигдээгүй ч ямагт мөрдөгдөж байдаг зарчим ялангуяа модернист зураачдад байдаг. Гэхдээ барууны зураачдад шүү дээ. Харин манайханд бол ийм ойлголт барагтайхан юм шиг ээ. Техник гүйцэтгэл сайтай ч уран бүтээлчийн дотоод ертөнц рүү нь өнгийн харвал ихэнхдээ нэг л " өнгө будаг" нялайх нь уйтгартай. Манайхны хэлэх дуртай нөгөө "ганцхан хувь" уран бүтээлч хаана явна вэ гэдэг асуулт энэ үзэсгэлэнгээс өөрийн эрхгүй төрсөн. Гайхуулах юмгүй "Хавар 2008" үзэсгэлэнгээс харин ганц сонирхолтой зураг олж харснаа уншигчдадаа толилуулъя. Энэ бол зураач Д.Болдгаравын "Монгол Улсын Үндсэн хууль" нэртэй графикийн бүтээл. Манай Үндсэн хууль 56 хуудас байдаг бол үүнийг Болдгарав зураач нэг л хуудсанд багтаажээ. Тэрбээр нэг ч үг өгүүлбэр, бүлэг, зүйл товчлолгүйгээр Үндсэн хуулийг бүрэн хэмжээгээр нь ердөө 29 х 21 см-ийн хэмжээтэй цаасан дээр буулгасан байна. Монгол бичгээр. Маш нарийн чимхлүүр ажиллагаа, нөр хөдөлмөр зарцуулсан нь илт. 56 хуудас юм ганцхан хуудсанд яаж багтах билээ гэж эргэлзэх хүн гарч магад. Тэгвэл томруулдаг шилээр хараад уншиж чадвал Үндсэн хууль маань үнэхээр бүрэн эхээрээ байгаа гэнэ. Зураач энэ бүтээлээ хийхийн тулд УИХ-ын дарга Д.Лүндээжанцангаас зөвшөөрөл хүссэн байна. Учир нь Үндсэн хуулийг хэвлэх, нийтлэхэд УИХ-ын дарга болон дэд даргаас заавал зөвшөөрөл авах журамтай юм байна. Үндсэн хуулийг ямар нэгэн уран сайхны юм уу урлагийн бүтээл болгоход зөвшөөрөл авах ёстой гэсэн санаа уг журамд байдаггүй тул та бүтээлээ хийж болно гэсэн хариуг Д.Лүндээжанцан дарга өгсөн гэнэ. Ингээд Д.Болдгарав энэ бүтээл дээрээ хагас жил сууж байж бэлэн болгосон аж. Өчүүхэн жижиг үсгээр, ямар ч алдаа мадаггүй бичихийн тулд тэрбээр өдөр бүр нар голлосон үед бүтээл дээрээ ажиллажээ. Нар голлосон үед хамгийн их гэрэлтэй байдаг гэж тэр тайлбарласан юм. "Монгол Улсын Үндсэн хууль" бүтээлээрээ "Ганцхан хуудас хуулийг өнөөдөр яагаад хүн болгон мэдэхгүй байна вэ. Монголчууд бид бултаараа хуулиа мэдэж, дээдэлж амьдрах сан" гэсэн санааг л хэлэхийг хүссэн гэнэ. Зураач Д.Болдгарав өнгөрсөн жил яг энэ арга барилаараа "Монголын нууц товчоо"-г мөн л бүрэн хэмжээгээр нь 40 х 80 см-ийн хэмжээтэй ганц цаасан дээр буулгасан гр афикийн бүтээл хийжээ. Санаанд оромгүй ийм нарийвчлалтайгаар хийсэн графикийн бүтээл манайд Д.Болдгаравын энэ хоёр бүтээлээс өөр байдаггүй юм байна. Монгол бичгээ мэддэг хэн боловч МУЭ-ийн "Арт" галерейд очиж Үндсэн хуулиа томруулдаг шилээр уншихаас гадна энэ бүтээлийг харвал хүний сэтгэлгээ ямар хязгааргүй болохыг мэдрэх болно. Эндээс ямар фантаз хийх нь уншигч таны л хэрэг ээ. 
Н.Пагма

