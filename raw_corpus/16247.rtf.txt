№284 (16247)
1985 ОНЫ АРВАН НЭГДҮГЭЭР  САРЫН 26.
Усаар сойхоос сэрэмжилье

Мал сүргийн тарга хүчийг тогтоож, онд бүрэн оруулахад онцгой чухал ач холбогдолтой зүйлийн нэг нь ус гэдгийг хэн бүхэн мэднэ. Төрөл бүрийн хичнээн их тэжээл байлаа ч малыг усаар сойвол тэр их үнэт тэжээлийн үр дүн гарахгүй учраас малчин бүр уст цэг худаг ажилтай байгаасай гэж хүсдэг, усжуулагч бур гаргасан уст цэгээ бүрэн бүтэн байлгаж ашиглуулахыг эрхэмлэдэг нь зүйн хэрэг. 

Гол мөрөн, нуур тойром хөлдсөн өдий үед нэг бүрт нь дунджаар хорин мянгаас зуун мянган төгрөг зарцуулж, бэлчээр усжуулах зорилгоор гаргасан өрөмдмөл, уурхайн болон богино яндант худаг, усан сан бүр ажилд бэлэн, мал сүргийг хэдийд ч усаар гачигдуулалгүй услах бололцоо нөхцөл бүрдсэн байх ёстой. Тийм ч байлгах үүргийг аймгуудын усны аж ахуйг удирдах газрын сум дундын засварын бригад хүлээсэн билээ. 

Усны аяс ахуйн байгууллага бэлчээр усжуулах барилга байгууламжийн засвар үйлчилгээний ажлыг гардан хийх болсоор нэлээд хэдэн жил өнгөрлөө. Жар гаруй нэгдэл, сангийн аж ахуй худаг, уст цэгээ хэвийн ажиллагаатай байлгаж, бүрэн ашигладаг болсон нь газар бүр, аж ахуй нийтээрээ ийм үзүүлэлтэд хүрэхэд бас л их ажил шаардагдаж байгааг харуулж байна. 

Өмнөговийн Д. Дамбийням, Баян-Өлгийн М. Айтуган, Завханы 3. Төмөрбаатар, Баянхонгорын Р. Энхээ, Хэнтийн Б. Цэрэндорж нар мал сүргийг усаар гачигдуулахгүйн тулд худаг бүрийг дамжин явж, цаг Хугацаатай өрсөн, үзлэг үйлчилгээг нь чанартай сайн хийж чаджээ, << Бидний хариуцлага сулаас болж худаг эвдрээд мал сүрэг усгүй зогсож байх вий гэхээс гар хумхин суух аргагүй болдог гэж тэд ярьдаг. Усжуулагч хүний ажлаа гэсэн сайхан сэтгэл ийм юм, 

Баянхонгор аймгийн Бууцагаан, Сүхбаатар айМгийн Түвшинширээт, Ховд аймгийн Мөст сум дахь сум дундын худаг засварын бригад тохилог төвтэй. контор, гарааштай, засварын цех, агуулахтай болж тохижжээ. Ингэж тохижсон Төв аймгийн усны аж ахуйг удирдах газрын Өндөрширээт сум дахь Л. Гончигсүрэн ахлагчтай бригад худаг бүрээ эвдрэлгүй, бүрэн дүүрэн ашигладаг болж сумын усны групийн ажлыг сайжруулахын тулд сум суманд нь өөрсдийн хүчээр өрөмдмөл худгийн моторчны курс хичээллүүлжээ. Үүний дүнд бүх худгаа мэргэжлийн моторчинтой болгожээ. Тэрчлэн сумдын усны группийнхэн хамжин энгийн худаг задгайлж, шахуурга тавьж, худгийн хөдөлгүүр ашиглан мал аж ахуйн суурийг гэрэлтүүлсэн байна. 

Иймэрхүү сайн ажиллагаатай, санаачилгатай сум дундын засварын бригад олон байгаа боловч боловсон хүчнээр хангах, мэдлэг мэргэжлийг дээшлүүлэх. ажиллах таатай нөхцөл бүрдүүлэхэд аймгуудын усны аж ахуйг удирдах газар, түүний дэргэдэх намын байгууллага сайтар анхаардаггүйгээс болж ажил бас л жигд сайжраагүй байна. 

Олонхи аймагт жилд шинээр гаргадаг уст цэгийн тоотой тэнцэхээр худаг ямар нэгэн шалтгаанаар ажиллахгүй байна. 

Бэлчээр усжуулахад зориулсан хөрөнгийн үр ашгийг дээшлүүлэх үүднээс бодсон ч зөвхөн худаг гаргахад төдийгүй түүнийг засварлах ажлыг орхигдуулах ёсгүй. 

Олон жил ашигласан худгийн яндан, онгоц, бусад тоноглолыг шинэчлэх шаардлагатай боловч хэрэгцээт материалыг нь олгох талаар санаа тавьдаггүйгээс болж худаг элэгдэн хуучирч, эвдэрсээр байна. Тартагтаа тулж их хөрөнгө үрэгдэхээс нь өмнө хямд зардлаар үзлэг үйлчилгээ, засвар хийх, эвдэрч болзошгүй эд ангийг яаравчлан солиход сум дундын засВарын бригад байгуулсны ашиг гарах ёстой. 

Ер нь ч эвдэрсэн хэдийгээ л тойрсоор байтал нийт худгийн тордлого орхигдож, их засвар хийх худгийн тоо нэмэгдэн, сэргээж шинэтгэх, гүнзгийлж өрөмдөх, тэсэлгээ хийж шүүрийг нь онгойлгох зэрэг ашигтай нь нотлогдсон аргыг өргөн хэрэглэхгүй байна. Малыг усаар сойж гачигдуулсан хариуцлагыг ч сум дундын худаг засварын бригадын ажилтай холбон тооцож байх ёстой. 

Сум дундын нэртэй хэрнээ олонхи засварын бригад аймгийн төвд байрлаж тэндээс явуулаар ажлаа гүйцэтгэж байна. Тэднийг аль олон худагтай суманд суурьшуулах, ногдох худгийн тоо, хоорондын зайг харгалзах, чиргүүл дээр байрлуулсан болон бусад зөөврийн тохилог авсаархан сууцаар хангах, олон уст цэгтэй газрын дунд сууц барих, холбоожуулах ажлыг нэн яаралтай хийх хэрэгтэй юм. Одоогоор тэднийг цаг, зэргээр цалинжуулж байгааг ч анхаарч, хийсэн ажлын нь үр дүнтэй холбох, чанарын үнэлгээ өгөх систем тогтоох шаардлагатай болжээ. 

Хөдөлгүүр шахуургыг урсгал зангилааны аргаар засварлах тэрчлэн юуны түрүүнд дулааны улиралд ашиглах худгаасаа эхлэн тоног төхөөрөмжийг далд угсарч хөдөлгөөн цахилгаан станц хэрэглэвэл нэг хөдөлгүүрээр хэд хэдэн худаг ажиллуулах, моторчдын тоог цөөрүүлж, хүч, зардал хэмнэх ихээхэн бололцоо байгааг анхаарууштай юм. 

Өмнөговь, Төв аймагт худгийн хөдөлгүүр шахуургын зарим сэлбэг, Завхан аймагт цэвдэгт гаргасан худгийг гэсгээх тогоо санаачилж хийснийг боловсронгуй болгож, дэлгэрүүлэх талаар Усны аж ахуйн Яамны тоног төхөөрөмжийн үйлдвэр, засварын газар анхаарч үзэх хэрэгтэй байна. 

Худгийн засвар, үзлэг үйлчилгээг хугацаанд нь чанартай хийх сум дундын засварын бригад, сумын усны группийнхэн, моторчдын хариуцлагыг дээшлүүлж, мэргэжлийг ахиулах нь мал сүргийг усаар гачигдуулахгүй тавтай өвөлжүүлэх ажлын чухал бүрэлдэхүүн хэсэг гэдгийг нам, улс, олон нийтийн байгууллага, ялангуяа орон нутгийн усны аж ахуйг газрын удирдлага онцгой анхаарах хэрэгтэй байна. 

