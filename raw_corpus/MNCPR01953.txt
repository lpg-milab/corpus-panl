УИХ-ЫН ЧУУЛГАН 

(Эрүүгийн хуулийг нөхөж цойлдон эцсийн хэлэлцүүлэгт шилжүүлэв)
УИХ-ын гишүүд Эрүүгийн хуулиас алга болсон "Албан тушаалтан албан үүрэгтээ хайнга хандах" хэмээх шийтгэлийн зүйл заалтаа эргэж сэргээх тухай л ярьцгааж байна. Уг нь дээрх заалт "алдагдахдаа" амархан байсан ч эргэж сэргээхэд өч төчнөөн яршиг удав.
УИХ-ын пүрэв гаригийн үдээс өмнөх чуулганы үеэр Д.Лүндээжанцан даргын тайлбарласнаар бол "Хуулийн заалтыг эргэж сэргээж байгаа болохоос биш шинэ ял тогтоогоогүй учраас" Эрүүгийн хуулийг буцааж хэрэглэхгүй хэмээх хуулийн заалтыг тойрч гарч болох юм байна. "Ми 8"-ын осол болон мөнгөн ус тойрсон хэрэгт албан тушаалтанд ял завших боломж олгох үүднээс уг хуулийн заалтыг алга болгосон байж магадгүй гэсэн хардлага газар авсан юм. УИХ алга болсон заалтыг нөхөж, цойлдохдоо өнгөрсөн хоёрдугаар сарын 24-нөөс дагаж мөрдүүлэхээр зэхжээ. Ингэснээрээ хуулийн заалт алга болсноос хойш өнөөг хүртэл хоёр сарын туршид "албан үүрэгтээ хайнга хандсан албан тушаалтан шийтгэгдэнэ" хэмээн тэд амлаж байгаа юм. Б.Батбаатар гишүүн ахиад л хариуцлагын талаар сөхөв. Хуулийн заалт алга болох нь хэвийн үзэгдэл байж таарахгүй учраас УИХ-ын дарга Д.Лүндээжанцан болон Хууль зүйн байнгын хорооны дарга Ц.Шаравдорж нар хариуцлага хүлээх ёстой гэдэг шаардлагаа тэр давтав. Харин Ц.Нямдорж гишүүн "нөхдөө" хамгаалахаар шийдсэн бололтой. Хариуцлагыг нийтэд нялзаахаар "айлгав". Түүний тайлбарласнаар Эрүүгийн хуулиас санаатайгаар уг заалтыг авч хаясан гэж үзвэл Эрүүгийн журмаар шалгагдах хэрэг болж таарах бөгөөд ажлын хэсэгт орсон бүх гишүүн төдийгүй байнгын хорооны дүгнэлт уншсан гишүүн хүртэл хэрэгтэн болох аж. "Гэхдээ ийм юм болоогүй юм билээ. Хий хардах хэрэггүй" гэж тэр сөрөг хүчнийхэнд хандан хэллээ. Байнгын хорооны дүгнэлтийг тухайн үедээ Х.Баттулга уншсан юм байна. Х.Баттулга гишүүн "Байнгын хорооны дүгнэлт уншсан хүн яахаараа гэмт хэрэгтэн болдог байна" гоморхсон чинь Ц.Нямдорж гишүүн "Уншиж байгаа юмаа ойлгож байх хэрэгтэй" хэмээн хариу барив. Ингэж хэлмэгц нь сөрөг хүчнийхэн ам амандаа дүнгэнэлдээд явчихсан тул Д.Лүндээжанцан дарга гал унтраахаар хошуу нэмлээ. "Эхлээд алдаагаа засах шаардлагатай учраас би давчдаад байгаа юм. Бидэнд цаг алдах эрх байхгүй" гэж хэлэнгээ Б.Батбаатар гишүүнийг "онилохгүй" өнгөрч чадсангүй "Б.Батбаатар сүүлийн хэд хоног энүүгээр занималдаад байгаа хүн" гэж нухацтай хэлэв. Харин цаадах нь "Д.Лүндээжанцан даргын өөрийнх нь асуудал яригдаж байгаа учраас ашиг сонирхлын зөрчилтэй байна. Чуулганыг өөр хүнээр удирдуулъя" хэмээн амыг нь таглаж орхисон. Хэдийгээр Ц.Нямдорж гишүүн хашир бурхины дүртэй ч заримдаа тун ч гэнэн үг унагах юм. Бүх гишүүдийг хэрэгт хамруулах магадлалын талаар сүржин тайлбар хийснийхээ дараа тэрбээр Хууль, зүйн байнгын хорооны дарга Ц.Шаравдоржийг орлож, гишүүдийн асуултад хариулах үүрэг хүлээсэн Д.Одбаяр гишүүнд "Одбаяр аа, над шиг хариулчих. Цоглог хариу өг" хэмээн зөвлөх нь сонсогдов. Т.Очирхүү гишүүн УИХ-ын 76 гишүүн хуулийн үг, үсэг бүртэй зууралдаж суух боломжгүйг өгүүлсэн. "Техникийн алдаа. Тамгын газар алдаа гаргасан нь ойлгомжтой байна" хэмээн тэр дүгнэж байна лээ. Нэгэнт алга болсон хуулийн заалтын тухай ярьж байгаа учраас хаана алдаа гарсныг судлан тогтоох ажлын хэсгийн дүгнэлтийг сонсох хэрэгтэй гэж тэр санал болгов. Н.Баяртсайхан гишүүн "Техникийн алдаа гарлаа гэж бид чуулган дээр нэлээд ярьдаг боллоо. Юунаас болоод байна. Ямар арга хэмжээ авна гэж бодож байгаа юм бэ. Та нарын хүчин чадал хүрэхгүй байгаа юм уу. Ер нь юу болоод байгааг сонсмоор байна" гэсэн асуултаа УИХ-ын Тамгын газрынханд хаяглав. Гэсэн ч яриа хэт задгайрахаас болгоомжилсон зарим гишүүн зөвхөн хэлэлцэж байгаа сэдвийнхээ хүрээнд ярихыг шаардсан. Уг хуулийн төслийг сүүлийн хэлэлцүүлэгт бэлтгүүлэхээр Хууль зүйн байнгын хороонд шилжүүллээ. УИХ энэ сэдвээр үргэлжлүүлэн ярих юм. Б.Янжмаа l l l УИХ-ын үдээс хойших хуралдаан 16 цаг өнгөрч байхад эхэлж, Нийгмийн даатгалын багц хуульд нэмэлт, өөрчлөлт оруулах тухай хуулийн төслийн анхны хэлэлцүүлгийг үргэлжлүүлэв. Нийгмийн бодлогын байнгын хорооны хурлын зарчмын зөрүүтэй саналуудаар бүтэн цаг гаруй санал хураалт явуулсан. Дараа нь Ерөнхийлөгч Н.Энхбаярын санаачилсан Монгол Улсын баатар, хөдөлмөрийн баатар, ардын болон гавьяат цолтой ахмад настанд төрөөс олгох нэмэгдлийн тухай хуулийн төслийг хэлэлцлээ. Уг хуулийн төсөлд улсын баатар нэг, хөдөлмөрийн баатар 196, ардын цолтон 56 хүнд сар бүр 120 мянга, 769 гавьяатад сар тутам 100 мянган төгрөгийн нэмэгдлийг төрөөс олгохоор тусгажээ. Нэг жилд эдгээр баатар, цолтнуудын нэмэгдэлд зориулж 1,3 орчим тэрбум төгрөгийг улсын төсвөөс гаргах шаардлагатай болох аж. Уг хуулийн төслийг Ахмад насны нийгмийн хамгааллын тухай хуулийн 4.2-т заасны дагуу санаачилжээ. З.Энхболд гишүүн "Баатар, гавьяат цолыг Ерөнхийлөгч өгдөг. Сайн ажилласан хэр нь тэмдэггүй хүн олон бий. Ерөнхийлөгчийн хуулийн төсөлтэй санал нийлэхгүй байна. Ерөнхийлөгч өөрийнхөө тэмдэг өгдөг хүмүүсийг яагаад ялгаад салгаад байгаа юм бэ. Ард иргэддээ тэгш хандана гэж тангараг өргөчихөөд. Ийм шалгуураар мөнгө өгмөөргүй байна. Энэ хуулиа татаж ав" гэлээ. Ерөнхийлөгчийн зөвлөх хариуд нь "Хуулиа татаж авахгүй. Төр гавьяа байгуулсныг нь баталгаажуулсан, мөн халамж үзүүлэх нь хуулийн дагуу зүйл" гэв. Гишүүд багагүй маргалдсаны эцэст санал хураалт явуулахад уг хуулийн төслийг олонхи нь дэмжиж, УИХ-ын чуулганаар хэлэлцэхээр боллоо. 
Д.УРАН 
