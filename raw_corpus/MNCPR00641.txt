"Улаан хамгаалагч" У.Хүрэлсүх сайдын сэнтийг жинхэнээсээ орхиж чадах уу

МАХН-ын Удирдах зөвлөлийн хамгийн сүүлийн хуралдааны талаарх нууц мэдээллүүд улс төрийн хүрээнийхэн дунд жинхэнэ түгж байна. Хана хүртэл чихтэй болохоор нуусан юм бүхэн нь ил болж орхидог ч сэтгүүлч бидний хувьд энэ намын дотоод амьдралын талаарх мэдээлэл багагүй хүч зарж олсон зүйл байдаг. 
Хамгийн нээлттэй нийгмийн хамгийн хаалттай бүтэц болоод буй эл намын Удирдах зөвлөлийн хурал сүүлийн үед барцад ихтэй болох болжээ. Сүүлийн хуралдааны дараа ч нэгэн хачирхалтай мэдээ саарал ордны өрөөнүүдээр гэрлийн хурдаар түгжээ. Нэгэнт гарт ороод ирсэн мэдээллийг баталгаажуулж шалгах, болж өгвөл нэмж учир шалтгааныг нь тодруулах нь миний үүрэг. Ингээд хуучны танил нэгэн гишүүн рүү утас цохилоо. -Танай Удирдах зөвлөлийн хурал сүүлийн үед ямар сонирхолтой болоод байдаг болчихов оо? -Юу. Та нар бас сонсчихоо юу. -Харин тийм ээ. У.Хүрэлсүх сайд үнэхээр тийм шийдвэр гаргаж байгаа юм уу? -Мэдэхгүй юм даа. -Танай намынхан энэ Засгийн газраа унагах сонирхолтой байгаа гэж ойлгож болох нь ээ? -Нэг хүний авир аашнаас болж тэгж ургуулж бодоод, бас тэр нь болоод байдаг бол сонин л юм. -Та их бөөрөнхийлж байна. У.Хүрэлсүх сайд Удирдах зөвлөлийн хурал дээрээ "Би сайдын суудлаас татгалзаж, гадаа гарч намаа хамгаалах аян дайнд мордлоо. Ц.Элбэгдорж арай хэтэрч байна. Эд нар ер нь юу юм бэ. Би үзнэ" гэж агсарсан байна. Үүнийг өөрөөр юу гэж ойлгох юм бэ? -Байсхийгээд л нэг нь бөөлж байдаг болсон шүү дээ. Тэр хүний л авир ааш юм биз. Удирдах зөвлөлийн эрхэм амнаасаа сүүлчийн өгүүлбэрээ ийнхүү ичингүйрэн унагаад утсаа тасаллаа. Дараагийн эх сурвалж дээрх мэдээллийг үнэн хэмээн батлаад тэр үеэр Удирдах зөвлөлийнхний хэн нь ч юу ч дуугаралгүй сууж байгаад тарцгаасан хэмээв. Нэг нь ч дуугарахгүй суугаад байхаар тэсвэр нь барагдсан сайд "Тэгвэл би УИХ дээр ярина. Бүлгийн хурал дээр албан бичгээр гардуулж өгөөд Засгийн газраас гарнаа" гэж хашгичсаар гарч одсон гэнэ. Ийнхүү МАХН-ын "улаан хамгаалагч" залуу сайд толгойгоогоо улаан туузаар боож аваад гудамжинд гарахаар "айлгаж", хөгшин гишүүдийнхээ даралтыг ихэсгэж, эрх баригчдынхаа уур цухлыг барж байгаа аж. У.Хүрэлсүх үнэхээр хэлсэн амандаа хүрвэл энэ Засгийн газрын ирээдүй тун ч бүрхэг болоод ирж мэдэх нь. Зарим нь түүнийг "Энэ нэг галзуу бөөг хэн ингэж турхираад байнаа. Энэ солиотын намаа хамгаалах гэж юу байдаг юм. Улам л мөргөлдөөн үүсгэж, улам л хэрүүл тэмцэл идэвхжинэ шүү дээ" хэмээн шууд буруушааж байгаа бол нэг хэсэг нь "Энэ амьтан банкинд төлөх өр ширээ янзалчихаад гадаа гараасай даа. Цаадуул нь тэнэг амьтад биш юм чинь шившгийг нь улам л дэлгээд өгнө шүү дээ" хэмээн тун ч эелдэгээр "санаа тавьж" байгаа гэнэ. Ийнхүү МАХН-ын Удирдах зөвлөлийн сүүлийн хуралдаан дээр сайд гэхээсээ илүү дөвчин зайран маягийн имижтэй У.Хүрэлсүх ээлжит сенсаацыг дэгдээжээ. Одоо харин бидэнд тэр үнэхээр хэлсэн амандаа хүрэх эсэхийг харах үлдлээ. Хэрэв хүрээд намаа хамгаалах аян дайнд тоос манарган яваад орчихвол дээсэн дөрөөн дээр дэнжигнэж байгаа энэ Засгийн газрын тоосго нь сугарч эхэлнэ гэсэн үг. Тэр тусмаа өөрсдийнх нь гараар... 
Б.Ганчимэг

