"Үнэр"-ийн Чулуунбаатар

Ертөнцөд сайхан, муухай түмэн янзын үнэр байдаг. Үнэр судалдаг шинжлэх ухаан хөгжиж, үнэрийн тусламжтайгаар гэмт хэрэгтнийг илрүүлдэг болсон нь нууц биш ч насаараа эл мэргэжилд үнэнч зүтгэх хүн тэр бүрий ховор биз ээ.
Цагдаагийн газрын эрэлч нохойн албанд хөтлөгчөөс үнэрийн лабораторийн эрхлэгч хүртэл ажилласан ахмад Ш.Чулуунбаатартай уулзлаа. Түүний аав нь Монголын ЦЕГ-ын харьяа эрэлч нохойн албаны анхны дарга Л.Шархүү гуай аж. Ш.Чулуунбаатар ОХУ-ын Ростов хотын их сургуульд үнэр судлаач, нохойн дасгалжуулагч багш болохоосоо өмнө дүрслэх урлагийн сургуульд зураач С.Төгс-Оюун, "хөргийн" хэмээн алдаршсан Н.Орхон нартай нэг ангид сурч байжээ. -Таныг Монголын мэргэшсэн цөөхөн нохой сургагчийн нэг гэхээс гадна үнэр судлаач гэдэг мэргэжлийг эзэмшсэн цорын ганц хүн гэлцэх юм... -Ростов хотын их сургуулийг 1974 онд нохойн дасгалжуулагч багшаар дүүргэхдээ адарлогичоор мэргэшсэн хүн л дээ. Үнэр судлаач гэх үү дээ. Хойно сурч байхдаа Ростовын цагдаагийн тусгай сургууль дээр гал гарахад очиж унтраалцаад Тимур гэдэг нохойгоор шагнуулж байсан. Тэр үед цэвэр үүлдрийн нохойн ханш 120 рублиэс буудаггүй байлаа. Би төгсч ирэхдээ мансууруулах бодис илрүүлэхэд гаршсан Тимур, эрэлч нохойн тэмцээний арваад медальтай Альма гэдэг хоёр нохойтой ирсэн. Үүнээс хойш эрүүгийн цагдаагийн газар, хилийн цэрэг, засан хүмүүжүүлэх газарт 25 жил нохой сургаж өгчээ. -Нохой чинь мансууруулах бодис илрүүлсэн тохиолдол байгаа биз? -Зуун айлд оршин суудаг хятад иргэд бие биедээ тариа хийж мансуурдаг байсныг сэргийлэхийнхэн мэддэг байсан ч зүү, тариур, тариаг нь олдоггүй байлаа. Нэгэнт нотлох баримт байхгүй хойно тэднийг яаж ч чаддаггүй. Нохой баримтыг амархан олно л доо. Модон сандлын хөл өрөмдөөд нуучихсан байсныг Тимур олсон. Тэр үед оросууд олсны ургамал татдаг байсан. Тухайн үедээ л сүртэй юм болохоос одооных шиг гадаадаас мансууруулах бодис оруулж ирээд баар цэнгээний газар худалдаж борлуулж байгаагүй. -Та Монголд анх удаа Үнэрийн лаборатори байгуулсан гэлүү? -Төв аймгийн Лүн суман дахь нохойн сургуульд багшаар ажиллаж байтал Жамьяансэнгээ хурандаа намайг дуудаж Үнэрийн лаборатори байгуулах санал тавьсан. Гурван нохой хөтлөгч, нэг лаборантын орон тоотой энэ лабораторийг байгуулсан. Үнэр судлал маш сонирхолтой салбар. Хүн бүхэнд, юм бүхэнд байгалиас заяасан үнэр байдаг. Үнэрээ хэзээ ч сольж чадахгүй. Сүрчиг түрхлээ ч тэр бол түр зуурын л үнэр дарагч. Гэмт хэрэгтнийг нохой мөрөөр нь хөөж байгаа юм биш. Аливаа хүн, амьтан яваад өнгөрөхөд үнэрийн коридор үүсдэг. Энэ коридороор хөөсөөр хулгайчийг барих юм уу, нуусан эд мөрийн баримтыг олж байгаа нь тэр юм. Хулгайчийн мөр баларчихжээ гэдэг чинь тэр хүний үнэр бусад зүйлсийнхтэй холилдоод мэдэгдэхээ больсон хэрэг. Хүн ам цөөн байсан дээхнэ үед гэмт хэрэгтнийг нохойгоор шууд мөрдөөд бариад авдаг байсан. Одоо цагт энэ хэцүү. Машин техникийн болон энэ олон янзын үнэр нохойг төөрөлдүүлдэг. Тиймээс үнэрийн лабораторийг байгуулсан. Гэмт хэрэг болсон орчноос үнэрийг тусгай савлагчид дээжилж аваад сэжигтний үнэртэй таарч буй эсэхийг тогтоодог шинжилгээ юм. -Аливаа зүйлийг үнэрээр нь тодорхойлж болно гэх гээд байн аа даа? -Тухайн хүний сэтгэлийн хөдөлгөөнийг ч мэдэж болно. Хүн сэтгэл түгшүүртэй байхдаа үнэрээ тод үлдээдэг. Хулгайч хүн айл ухаж байна гэж бодъё. Биеийн хүч шаардаж, бусдын зүйлийг зөвшөөрөлгүй авч байгаа хүний хамаг биеийн хөлс чийхардаг шиг үнэр нь бас тод үлддэг. Хүн өөрийнхөө эдийг авахдаа айж сандардаггүй биз дээ. Үнэрийн мэдрэмж асар хөгжсөн амьтад байна. Хоёр нохой хоорондоо тааралдаад шууд барилцаад уралцаад байдаггүйг анзаарсан байх. Тэд тааралдсан даруйдаа биесээ үнэрлээд, сүүлээ хөдөлгөн зогсоод байдаг биз дээ. Айж байгаа нохой нь үнэр илүү гаргаснаас нөгөөх нь зоригжиж дайрдаг. Монгол нохойн гөлөг л гэхэд хичнээн жаахан байсан ч уяатай чононд ойртдоггүй. Үнэр бол тусгай кодтой хэл яриа юм. Үүнийг тайлж чадвал бүхний гэрч болно. ОХУ үнэрийн сантай болсноо 2000 онд зарласан. Олон улсын нохойн сургуулиуд бүгд үнэрийн лабораторио дээд зэргээр хөгжүүлээд байгаа. БНХАУ баруун Германы технологиор нохой сургаж байна. Тэгэхэд манай улсад үнэрийн лаборатори ч байхгүй болсон. -Амьтдын үнэрийн мэдрэхүй хүнийхээс хавьгүй өндөр хөгжилтэй гэж ойлгож болох уу? -Нутагтаа гүйж яваа морь шөнө яаж баримжаа авах вэ. Нөгөө л үнэрийн коридороо сэргээж байгаа нь тэр. Хужир мараатай газар хаа холоос ганц тарвага бусдынхаа хужирсааг гаргах гэж биедээ мараа шингээж буцдаг. Тэнд хужир буйг мэддэг хамгийн мэдрэмжтэй нь л ирж байгаа юм. Усны шувууд агаарын дулаан урсгал дагахаас гадна хоол тэжээлийн үнэрээр баримжаалж нүүдэллэдэг. Амьтан аливаа юмыг өөрийн идэш үү, түүнээс хүчтэй юу, хүчгүй юу гэдгээ үнэрээр нь мэддэг. Сарьсан багваахайг шөнө хардаг амьтан гэдэг. Угтаа шөнө нисээд байдаг ч амьтан биш. Идэш болох ялаа шумуулын үнэр ирэхэд түүн рүү долгионоо цацаад тэндээс мэдрэмж ирэнгүүт нисч барьдаг. Зарим загасыг далайд дуртай үнэртэй зүйлийг өгөөш болгон хаяж байгаад бөөнөөр нь барьж байна. Хүдрийн заар гэдэг тансаг үнэртнийг төмсгөн дотор нь байдаг зүйл гэж ойлгоод хядаад байдаг. Аминд нь хүрэлгүйгээр ялгаруулаад авчих үнэр шүү дээ. Үнэрийн молекул халаад ирэхээр дээш дэгдэн хөдөлгөөнд орж, хөрөхөөрөө хумигдаад цул болдог. "Алтыг муу хүнээс авч болохгүй" гэж настайчуул ярьдаг даа. Сүүлийн үед яригдаад байгаа сүнс, энергитэй ч холбоотой биш юм аа. Тухайн металлд муу хүний үнэр үлдчихсэнээс сөрөг энерги ялгаруулж байгаа юм. -Үнэрийг зөв ашиглавал юу ч хийж болох нь ээ дээ? -Том чингэлэгтэй хүнсний барааны чанарыг үнэр мэдрэгч компьютерээр шалгаж байна. Үнэрийн код, программ зохиочихвол юу ч хийж болно. Аюултай зэвсэг ч болж болно. Цагаан, шар арьстан хүн идэхэд яах ч үгүй байтлаа хар арьстан хүн идэхэд хордож үхдэг талх хүртэл үйлдвэрлэж байсан юм билээ. Эрт дээр үед хаадын хоолыг үнэрлээд хортой хоргүйг мэддэг гайхамшигтай үнэрч хүмүүсийг өндөр цалинжуулдаг байж. Төөрсөн хүн газрын баримжаа алдаад аргалын утааны үнэрээр айл олоод ирсэн тохиолдол цөөнгүй. Зөв ашиглавал үнэр маш их чухал зүйл. -С.Зориг агсны хэргийн газарт нохой тавьсан л баймаар юм. Таны яриагаар бол хэрэгтэн тэр дороо л баригдах байж дээ? -Би тэр үед ажлаасаа гарчихсан байсан. Тэгээд ч улс төрийн зорилгоор үйлдсэн аллага илрэх нь ховор байдаг. Гэмт хэрэгтэн бүх зүйлийг мэддэг мэргэжлийн хүн байсан байж таарна. -Та яагаад ажлаасаа гарсан юм? -Үнэрийн лаборатори байгуулаад, бүх ажил жигдрээд явж байтал нохойн сургууль ч төгсөөгүй хүмүүс миний бүтээлийн патентыг цагдаагийн газрын удирдлагатай хуйвалдаад авчихсан байсан. Би насаараа хийсэн судалгаагаа хүнд өгөхгүй гээд өргөдлөө өгөөд гартал надтай хамт ажиллаж байсан тав зургаан мэргэжилтэн бүгд намайг дагаад гарсан. Ноход бүгд хувийнх болохоор цагдаагийн газар лаборатори гэх ганц зүйлтэйгээ л үлдсэн. Мэргэжилтнүүдийн дотор миний шавь, "Тумбааш"-ийн Батцэнгэл байсан. Улс ч тэр үед ганц сургасан мэргэжилтнээ захиргаадаад аваад үлдэхгүй, хаашаа ч цаг үе байсан юм. 1994 онд ажлаас гараад л Германаас машин зөөх бизнест орсон. Тэтгэвэрт гарахад наймхан сар дутуу байхад л насаараа найзалсан хүмүүс маань цол нэмэх зорилгоор ийм зүйл хийсэн дээ. Хүн ч заримдаа хүний үнэргүй загнадаг муухай амьтан шүү. 
Л.Батцэнгэл
