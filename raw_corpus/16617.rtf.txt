№27 (16617)
1987 оны нэгдүгзэр сарын 31.
Байгаль орчин

Өнөөгийн хүн төрөлхтний өмнө маш хурдаар дэвшигдэн тавигдаж байгаа дэлхий дахины чанартай хамгийн түгшүүртэй хоёр том асуудлын нэг нь цөмийн дайны аюулаас эх дэлхийгээ авраад, нөгөө нь байгаль орчныг хамгаалж унаган төрх, тэнцвэрийг нь хадгалах асуудал болж байна. 

Манай бөмбөрцгийн байгаль орчин нийгмийн үйлдвэрлэл, шинжлэх ухаан техникийн дэвшлийн цар хүрээ, хүн амын өсөлт хурдсан хот суурин олширсны нөлөөгөөр урьд өмнө байгаагүй ихээр өөрчлөгдөж түүний үр дагавар нь эргээд газар дэлхийд, хүний амьдралд шууд тусах боллоо. Манай орон хэдийгээр уудам нутагтай, байгаль орчин нь харьцангуйгаар унаган төрхөө хадгалж байгаа боловч ойн баялаг, усны нөөц багатай, газрын хөрсний шимт давхарга нимгэн, хуурайшил ихтэй учраас гэмтэх нь амархан мөртөө дахин сэргэх нь удаан өвөрмөц онцлогтой юм. 

Нам дор газрын бусад орнуудтай харьцуулан үзэхэд манай орон Төв Азийн өндөрлөгийн эрс тэс уур амьсгалтай, сийрэг агаартай, гол мөрөн ус багатай, ихэнх нь татарч ширгэх буюу хөлддөг учир элдэв төрлийн бохирдолтой хорт бодисыг уусган шингэрүүлэх чадвар муутай, өдөр шөнө, өвөл зуны хоорондын дулаан хүйтний хэлбэлзэл их, хуурай салхи тавьдаг, хэц хэвгий газар зонхилдог болохоор механик эвдрэлд орсон, өгөршиж элэгдсэн хөрсний ялзмаг хур усанд угаагдах юм уу салхи шуурганд хийсч үрэгдэх нь үлэмжхэн байдаг юм. Мөн их хэмжээний талбай мөнх цэвдэгтэй бөгөөд нийт нутгаар газрын хөрс жилд хэд хэдэн сараар хөлдүү байдаг учир шим мандлын ийм хэсэгт биологийн процессын идэвхжил сул, үүний улмаас эвдэрч бохирдсон хөрсний аяндаа эдгэрэх, цэвэрших чадвар маш бага зэрэг онцлогийг харгалзан үзэхгүйгээр газар ус маань цэвэр тунгалаг, хөрс шороо хөндөгдөөгүй гэж хоосон сайрхал, хуучин сэтгэлгээгээр амарлингуй ханддаг зуршлыг өөрчлөх хэрэгтэй байна. 

МАХН-ын XIX их хуралд тавьсан илтгэлдээ нөхөр Ж. Батмөнх << Байгаль орчныг хамгаалах асуудал улам хурцаар тавигдаж байна. БНМАУ-ын энэ талаархи хууль тогтоомжийг хангалтгүй биелүүлж байгаагаас болж газар, ус, агаарыг бохирдуулах, ургамал амьтны ертөнцөд хайр гамгүй хандах, улмаар экологийн тэнцвэр алдагдахад хүрэх явдад зарим газар үзэгдэж байна. Энэ тэсвэрлэшгүй дутагдлыг арилгах, ус, бэлчээрийг хамгаалах, ойн нөвцийг нөхөн сэргээх зэрэг байгаль орчныг хамгаалах төлөвлөгөөт арга хэмжээг хэрэгжүүлэхэд аж ахуйн байгууллагын хариуцлагыг дээшлүүлж төв, орон нутгийн нам, улсын байгууллага, олон нийтийн хараа хяналтыг хүчтэй болгох хэрэгтэй >> гэж онцгой анхааруулсан билээ. 

Эх орныхоо байгалийг нандигнан хамгаалах талаар ахмад үеийнхний нарийн журамтай, эрхэм уламжлалыг орчин үеийн онол, ухаантай хослуулж байгаль орчныг шинжлэн судлах, хамгаалах асуудлыг хариуцсан нийгэмлэг, эрдэм шинжилгээний байгууллага, алба, лабораториуд улс орныхоо байгаль цаг тур, усны үзэгдэл, уур амьсгалын нөхцөлийг байнга шинжлэн. мэдээ сэлтийг нь шуурхай цуглуулж, тив дэлхийн хэмжээний мэдээ баримттай харьцуулан боловсруулах ажлыг чанаржуулж, нэгэнт бүрэлдэн тогтсон энэ системийг үр нөлөөтэй иж бүрэн ажиллуулах шаардлага өдөр тутам нэмэгдсээр байна. Манай улс байгаль орчныг хамгаалахад багагүй хөрөнгө зориулж ирсэн ёсоор зөвхөн энэ таван жилд 700 гаруй сая төгрөг зарцуулахаар төлөвлөж байгаа бөгөөд байгаль орчныг шинжлэн судалж хамгаалах ажлыг орчин үеийн шаардлагын хэмжээнд гүйцэтгэх хүч бололцоог үндсэндээ бий болгосон билээ. Харин асуудалд шинэ сэтгэлгээгээр хандах, хөрөнгө хүчийг төвлөрүүлэх, ялангуяа олон яам, газрын харьяа алба, эрдэм шинжилгээ, зураг төслийн байгууллага, лабораториудын өөр хоорондоо уялдаагүй, тодорхой чиглэлгүй, тохиолдлын буюу улирлын байдалтай салангид ажиллагааг нэгтгэн зангидах хэрэгтэй байна. Яам, газрууд, байгууллагын байгаль орчныг хамгаалах албад салбарынхаа үйлдвэрлэлийн технологид хяналт тавихаас хэтэрдэггүй явцуу ажиллагаатай байгааг өөрчилбөл зохино. 

Улс ардын аж ахуйн томоохон цогцолбор, үйлдвэр объектыг барьж байгуулах зураг төсөлд байгаль, уур амьсгалын нөхцөл, экологийн талаас экспертиз шинжилгээ хийх журам төгөлдөр болон хэвшиж чадаагүй, хааяа зураг төслийг хянах, мэргэжилтэн дүгнэлт өгч байх хэрэгтэй боловч тэр нь олон жилийн системтэй шинжилгээ, судалгааны нэгтгэсэн материалд тулгуурлаагүй, орчин үеийн загварчлальн болон бусад дэвшилт аргаар хийгдээгүй учир ажилд нэмэргүй, бараг л илүү шат дамжлага шиг ойлгогддог нь хэвийн зүйл болжээ. 

Ус, хөрс, ой, ан гэх мэт байгаль орчны бүрэлдэхүүн хэсэг, нөөц баялаг бүр манайд тус тусын << эзэнтэй >> бөгөөд  зөвхөн усыг гэхэд гурван газар, тухайлбал, гадаргын усыг ус, цаг уурын албыг удирдах ерөнхий газар, хөрсний усыг Хөдөө аж ахуйн Яам, гүний усыг Геологи, уул уурхайн Яамны харьяа байгууллагууд судалж байна. Үүнээс болж нэг сумын нутаг дээр гурван яам, газрын шугамаар ажиглалт, хэмжилт явуулж, нэг голын уснаас зэрэг зэрэг дээж авч, ихээхэн анализ хийх мэтээр үргүй зардал гаргаж хүч хөрөнгө давхар давхар үрээж байна. 

Байгаль орчныг шинжлэх, хамгаалах үүрэгтэй газар, алба аль нэг яам, газрын харьяанд ажиллаж тус бүрийн дагнан эрхэлсэн зүйлдээ явцуураад асуудлыг өргөн хүрээтэй авч үздэггүйгээс болж байгаль орчныг хамгаалах үндсэн зорилт эзэнгүйдэж. хүч тарамдаж байна. Нөгөө талаар ус, хөрс, он зэрэг байгалийн нөөц баялгийн ашиглалтад хяналт тавих газар, албад тэдгээр баялгийг ашиглан, үйлдвэрлэл явуулдаг яамны харьяанд байдаг учир хяналт тавихад бэрхшээл зөрчил үүсч эцсийн эцэст төрийн хяналт тавих үүрэгтэй улсын алба нь харьяа байгууллагынхаа ажилд намын хийх дотоод хяналтыг орлон гүйцэтгэхээс хэтрэхгүйд хүрч байна. Нөгөөтэйгүүр зохион байгуулалтын одоогийн хэлбэр төгөлдөр биш учраас байгаль орчныг хамгаалах, ажлыг зөвхөн ой, агнуурын баялгаар хязгаарлан хамгийн түгээмэл орчин болох агаар мандал, газрын хөрс, усыг хамгаалахад улс, олон нийтийн байгууллага иргэдийн анхаарлыг төвлөрүүлж хараахан чадахгүй байна. 

Байгаль орчны бүхий л бүрэлдэхүүн хэсгийг багтаасан иж бүрэн судалгааг салбар тус бүрийн үйлдвэрлэлийн онцлогтой холбоотой технологийн шинжилгээнээс ялгаж, улмаар төрийн хяналтыг яам, газрын дотоодын хяналтаас зааглан байгаль орчныг хамгаалах ажлыг төвлөрүүлэн зохицуулж удирдах ажлыг боловсронгуй болгон одоогийн сайн дурын хэлбэр хаягаас нь гаргах хэрэгтэй байна. Судалгааны ажлыг нэгдсэн бодлого, нэгдмэл арга зүйн дагуу системтэй хийж, мэдээ материалыг түргэн шуурхай боловсруулан байгаль орчны нөөц, даацыг цаг тухайд үнэлэн тодорхойлж, ашиглах. нөлөөлөх норм хэмжээг тогтоож, нарийн мөрдүүлбэл зохино. 

Байгалийн унаган төрхийг хамгаалах тухай ерөнхий уриа юм уу эсвэл аль нэг гол ус, уул нуруу төдийхнийг хэсэгчлэн хамгаалах хуучирсан ойлголтыг халж, бүх нийтийн үйлс болгож далайцтай цогцолбор аргаар ажиллаж, суртал ухуулга, соёл гэгээрэл, эрдэм шинжилгээний болон засаг захиргааны үйл ажиллагааг уялдуулан, МАХН-ын XIX их хурлаас байгаль орчныг хамгаалах талаар дэвшүүлсэн зорилтыг ханган биелүүлэх арга хэмжээг гарган авч хэрэгжүүлэхэд нам, улс олон нийтийн бүх шатны байгууллага онцгой анхаарах цаг болжээ. 


