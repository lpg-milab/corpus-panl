БНСУ-ын эмч нар 60 хүнд мэлмий бэлэглэв

Улсын клиникийн I эмнэлэгт байрлаж байгаа БНСУ-аас ирсэн эмчилгээний баг таван өдөр чөлөөгүй ажиллалаа. I эмнэлгийн Нүдний тасгийн хүчин чадлыг давуулан ажиллаж байгаа гэсэн. Харамсалтай нь, энэ буянтай эмч нарын ажиллах хугацаа өчигдөр дууссан. Ердөө хоёр хоног ажиллах төлөвлөгөөтэй иржээ.
Манай орны орчин нөхцөлтэй холбоотойгоор ч тэр үү, нүдний өвчлөл асар их байдаг нь энэхүү "Дэлхийн сайн санаат хүмүүс" Төрийн бус байгууллагын (ТББ) ажиллагааны үед л мэдэгдлээ. Дандаа нүдний эмч нараас бүрдсэн БНСУ-ын хүмүүнлэгийн энэ байгууллага дэлхийн буурай орнуудын ард иргэдэд эрүүл мэндийн туслалцаа үзүүлэхийг зорьдог. Тэд УИХ-ын гишүүн, Хүнс, хөдөө аж ахуйн сайд Д.Тэрбишдагвын урилгаар Монголд иржээ. Хөдөө, аж ахуйн сайдын санааг Сангийн яам, Эрүүл мэндийн яамнаас гойд дэмжиж. Нийгэмд хамгийн их өвчлөлтэй байгааг харгалзан үзэж нөхөрсөг ТББ-ынхныг урьсан. Уригдсан хэр нь тэд өөрсдийнхөө зардлаар ирсэн гэсэн. Шөнө нисч ирээд л амрах ч үгүй бүх техник хэрэгслэлээ I эмнэлэгт байрлуулж, өглөөнөөс нь үзлэг эхэлжээ. "Дэлхийн сайн санаат хүмүүс" багийн нэг нь л ерөнхий эмч. Бусад нь туслах сувилагчид гэхэд ажиллах хугацаандаа олон өвчтөний нүдийг үзэж амжуулжээ. Өглөө гэхэд л шавсан олонд үйлчилж, шаардлагатайг нь үдээс хойш шууд хагалгаанд оруулж, болор суулгаж эхэлсэн байна. Нүд нь ор хараагүй болчихсон, сохор хүнд болор суулгадаггүй. Харин хараагүй болоход нэн ойртсон, хараа нь аажмаар муудаж буй хүнд мэлмий бэлэглэж байгаа буянтай эмчилгээ юм билээ. Болор суулгахад дунджаар 150 мянган төгрөг шаардлагатай ч амьдралын баталгаажих түвшнээс доогуур орлоготой иргэдэд бас л чанга мөнгө. Тэгээд болор суулгахаас гарцаагүйд хүргэх энэ өвчлөлд голдуу настайчууд өртөх болжээ. Нэгэнт баталгаажих түвшнээс доогуур орлоготой өрхийн ам бүлд багтах хөгшид хэдэн хүүхдийнхээ мөнгөнөөс хороочихгүй санаатай. Тэр хөгшчүүд ёстой л нэг магнай нь тэнийжээ. Болор суулгах мэс засал хийлгэсэн хүнд улсаас 70-90 орчим мянган төгрөгийн тэтгэлэг олгодог юм байна. Хараатай болсон хүмүүс тэрхүү тэтгэлгээ аваад, дахиад бүтэн сарын хугацаанд I эмнэлгийн нүдний тасагт үнэ төлбөргүй сувилуулах аж. Өнөөх 40 хүн эмчлэх хүчин чадалтай Нүдний тасагт шинэхэн хагалгаанд орсон 60 хүн дахиад нэмэгджээ. Энэ 60 хүний дунд Эрүүл мэндийн сайд, Сангийн сайдын тойргийн хүмүүс багтжээ. Тухайлбал, Хөвсгөлөөс өөрийнхөө зардлаар ирээд, харах нүдтэй болоод буцаж байгаа хүн ч бий гэсэн. Болор суулгах мэс засалд хамрагдсан хүмүүсийн дийлэнх нь Сүхбаатар дүүргийн буюу Д.Тэрбишдагва гишүүний тойргийнх. Тус дүүргийн Эрүүл мэндийн нэгдлүүдтэй хамтран судалгаа хийж мэс засалд хамрагдах хүмүүсийг түүвэрлэжээ. Гурав дахь жилдээ үргэлжилж буй энэ ажлыг өргөжүүлэн үргэлжлүүлж, жил тутам улам олон хүн хамруулахаар ярилцаж байгаа гэсэн. Дахиад ч нийтийн дунд хамгийн их нүүрлэсэн өвчлөлийг анагаах тусламжийн байгууллага оруулж ирэхээр зорьж байгаа гэнэ. Болор суулгадаг БНСУ-ын багийг Монголд ирэхэд Сангийн яам гаалийн татвараас бүрэн чөлөөлжээ. Бас ЭМЯ зохион байгуулан I эмнэлэгт байрлуулсан байна. Гаалиар орж ирэхэд нь эм бэлдмэл, эмчилгээний тоног төхөөрөмжийн лицензийг ч чирэгдэлгүй шуурхай олгосон аж. Учир нь тусламжийн ажлынхаа хүрээнд гар сунгаж буй багийнхан мэс засал хийхэд шаардлагатай эм бэлдмэл, тоног төхөөрөмж гээд бүх хэрэгслэлээ авчирсан юм билээ. Тэднийг ажиллах хугацаанд харилцаа тогтооё, улам олон хүнийг мэс засалд хамруулъя хэмээн манай олон ТББ, албан байгууллага ч хандсан хэмээн Хөдөө аж ахуйн сайдын туслах Э.Эрдэнэт хэлсэн. Мэлмий бэлэглэгч сайн санаат эмч нар өчигдөр орой хүндэтгэлийн зоог барьсан. Тийнхүү өнөө өглөө эртчилэн ОХУ руу зорилоо. Байгал нуурт очиж амрах төлөвлөгөөтэй шиг билээ. 
Б.ХАЖИДМАА
