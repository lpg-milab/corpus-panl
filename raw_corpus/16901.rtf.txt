№311(16901]      
1987 оны арван хоёрдугаар сарын 29.  
МАЛЧНЫ ХӨДӨЛМӨРЛӨХ СОЁЛ

<< Эдийн засгийг, тухайлбал, мал аж ахуйг өөд татах нь юуны урьд хүнээс, тэдний ажиллаж амьдрах ахуй, соёлын нөхцөлөөс ихээхэн шалтгаална >> гэж нөхөр Ж. Батмөнх саяхан хуралдсан МАХН-ын Төв Хорооны IV бүгд хуралд тавьсан илтгэлдээ зааж тэмдэглэв. 

Манай малчид мал маллагааны уламжлалт арга барил дээр тулгуурлан тодорхой арга технологийн дагуу үйлдвэрлэлээ эрхэлж байна. Малчны хөдөлмөр нь маш олон талын ажиллагаа шаардагдах мэргэжлийн хэмжээний нарийн ажил учраас шинжлэх ухаан техникийн хөгжлийн дагуу шинэ шинэ арга барил, тоног төхөөрөмж, дэвшилт хэлбэр шаардаж, байнга боловсронгуй болж байх өргөн ажиллагаа юм. Мал маллах, тэжээх, услах, үс ноос, сүү шимийг ашиглах, Үр төлийг бойжуулах зэрэг шууд гардан хийх ажлаас гадна өвс тэжээл бэлтгэх, хашаа, хороо барих, засварлах, дулаалах, өтөг бууц нөөцлөх мэтийн заавал хослон гүйцэтгэх шаардлагатай нэмэгдэл хөдөлмөрийг малчин хүн эрхлэх ёстой. Түүгээр ч барахгүй үржил селекцийн чиглэлээр малчны хөдөлмөрт бас өндөр шаардлага тавигддаг юм. БНМАУ-ын хөдөлмөрийн баатар, гавьяатан олон арван малчин манайд байгаа бөгөөд БНМАУ-ын аварга малчин 970 гаруй ажиллаж байна. Говь гурван сайхан, Сэлэнгэ, Торгууд, Өнжүүл, БаянӨлгий, Хангай, Ерөө зэрэг үүлдэр, үүлдрийн болон үржлийн хэсгийн мал бий болгоход үнэтэй хувь нэмэр оруулсан малчид ч манайд цөөнгүй байгаа билээ. 

Малчны олон талтай өвөрмөц хөдөлмөрийг боловсронгуй болгох, механикжуулах, цахилгаанжуулах, хамт олны хэлбэрт оруулах зэргээр байнга төгөлдөржүүлэх шаардлага улам хурц болж байна. Сүүлийн жилүүдэд саалийн механикжсан ферм, Мал төллүүлэх, тэжээх, бордох бааз, цогцолбор олширч, цахилгаан хайчаар хонь хяргах, мал аж ахуйн үйлдвэрлэлийн анхан шатны бүртгэл хөтлөх, сүү цагаан идээг үйлдвэрийн аргаар боловсруулах зэргээр малчны хөдөлмөрийн агуулга, хэлбэр улам баяжиж байна. 

Мал аж ахуйн үйлдвэрлэлд эрчим хүч нэвтэрч, цахилгаан станц, гэр ахуйн цахилгаан хэрэглэл, бусад техник төхөөрөмж нэмэгдэж, VIII, X ангийн боловсролтой, ТМС төгссөн шинэ залуу малчин олноор бэлтгэгдэж байгаа нь нэг талаас малчдын хөдөлмөрийг хөнгөвчлөх бололцоо өсч, нөгөө талаас өнөөдрийн малчид цахилгаан станц, янз бүрийн техник тоног төхөөрөмж ажиллуулах, засвар үйлчилгээ хийх, зөв зохистой ашиглах цоо шинэ шаардлага өөрсдөд нь бас шууд тавигдах боллоо. 

Малчдын бүтэц бүрэлдэхүүн, мэргэжил боловсролын түвшинд гарсан өөрчлөлт шинэчлэлт нь тэдний соёл, ахуйн нөхцөлийг дээшлүүлж. хөдөлмөр эрхлэхэд нь шинэ шинэ бололцоо олгох юм. Малчны хувийн, гэр ахуйн, хот хорооны гэхчлэн өөрөөс нь эхлээд ажил хөдөлмөрийг нь хүртэлх өргөн хүрээтэй асуудал малчны ахуйн соёлыг бүхэлдээ тодорхойлох учраас энэ нь цахилгаанжилт, механикжилтаас эхлээд ном, хэвлэл унших, хөгжим сонсох, кино, жүжиг үзэх, соёлолон түмний ажилд идэвхтэн оролцох, туслах аж ахуй эрхлэх, өөрийгөө боловсруулах. ахуйн химийн ололтыг ашиглах зэрэг цогцолбор хэрэглээний тухай ойлголт юм. Үүнд хариу өгөх, ийм хэрэгцээг шуурхай хангах, тулгамдсан асуудлыг шийдвэрлэх тухайд Намын Төв Хорооны IV бүгд хурал тодорхой заалт өгсөн билээ. 

Нам, засгаас авч хэрэгжүүлж байгаа олон талын арга хэмжээний үр дүнд клуб, номын сан. ахуйн үйлчилгээ нэгдэл, сангийн аж ахуйн төвд хүрлээ. Гэвч малчны хот, мал аж ахуйн томоохон бригад, ферм, хэсэг, мал аж ахуйн бааз цогцолборт соёл, ахуйн үйлчилгээг улам тууштай нэвтрүүлэх хэрэгтэн байна. Малчид ээлжийн амралтаа боловсон эдэлж, гэр бүлийн, суурь, фермийн концерт тоглож, гавшгайч бригад, нөхөрлөл байгуулж, шинэ маягаар сурч соёлжиж, амьдарч ажиллах талаар өөрсдөө ч санаачилга гаргасаар байгааг дэмжин хөгжүүлэх хэрэгтэн байна. 

Мал аж ахуйн төрөл бүрийн ажил, ялангуяа малын ашиг шимийг дүүрэн ашиглахад чиглэсэн малчны хөдөлмөрийг хөнгөвчлөх, механикжуулах, цахилгаанжуулах, тэдний соёл, ахуйн нөхцөлийг сайжруулах бодлогыг хэрэгжүүлэхэд ихээхэн бололцоо бидэнд байна. 

Сэлэнгэ аймгийн Ерөөгийн сангийн аж ахуй, Увс аймгийн Малчин, Хэнтий аймгийн Батширээт сум, БаянӨлгий аймгийн олонхи сум өвөлжөө, хаваржаанд малчны сууц барьж, гэрэл цахилгаантай болгож, тохижуулан суурьшуулж байна. Завхан аймгийн Нөмрөг сумын нэгдлийн мал аж ахуйн суурийн тавь гаруй хувь нь жижиг цахилгаан хөдөлгүүртэй, олонхи суурь шүршүүрт халуун устай болсон нь соёл, ахуйн нөхцөлийг сайжруулахад ач тустай зүйл юм. 

Нар, салхины хүч энергийг ашиглан ус өргөх, гэрэл цахилгаан гаргах, бага оврын трактор, техник төхөөрөмж нэвтрүүлэх ажил нь үзүүлэн төдийгөөс хэтэрч гарахгүй турших, хүлээзнэх, гэрээ хэлцэл хийх, хөрөнгийг шийдвэрлэх гэх мэт олон шалтаг, гох дэгээ, саад бэрхшээлээс болж үйлдвэрлэлд өргөн, түргэн нэвтэрч чадахгүй байна. 

Техник, цахилгаан хүлээхгүйгээр энгийн, уурхайн бүх худгийг хялбар өргөгчтэй болгох бололцоо ч бий атал нийтэд түгээн дэлгэрүүлэх талаар санаачилга хааяагүй дутаж байна. Цахилгаан саалтуур, цахилгаан хайч, худгаас ус өргөх насос зэрэг нийтлэг шаардлагатай зүйлийг ах дүү социалист орнуудаас захиалж авах, өөрийн хүчээр зохион бүтээх, мал ноослох, угаах, гар тэжээл бэлтгэх, худгаас ус татах, хөрзөн, тэжээл зөөх зэрэг мал аж ахуйн төрөл бүрийн ажлыг механикжуулах, цахилгаанжуулах, хөдөлмөр хөнгөвчлөх талаар ШУА, ШУТУХ, салбарын эрдэм шинжилгээний байгууллагууд, Монголын шинийг санаачлагчдын нийгэмлэг, манай эрдэмтэд, шинийг санаачлагчид үүнд амлалт яриагаар биш ажил хэрэгчээр хандах цаг болжээ. 

МАХН-ын Төв Хорооны IV бүгд хурал ч энэ тухай тодорхой заалт чиглэл өгсөн тул 1988 онд дээрх газар, хүмүүс ажлынхаа төлөвлөгөөнд тодорхой тусгаж, үүрэг авч, бодитой зорилт дэвшүүлэх хэрэгтэй байна. 

Малчны хөдөлмөр, ахуйн нөхцөл, оюун санааны хэрэгцээг хангахад тов, орон нутгийн нам, улс, олон нийт, хөдөө аж ахуйн байгууллага хамтын хүч чармайлтаа төвлөрүүлж, ярианаас бодит ажилд шилжих хэрэгтэй байна.

