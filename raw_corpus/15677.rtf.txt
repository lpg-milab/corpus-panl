№28(15677)
1984 ОНЫ ХОЁРДУГААР  САРЫН 2.
Ард түмний аугаа их хүү

Монголын ард түмний эрх чөлөөний тэмцлийн үр дүнд 1921 оны Ардын хувьсгал шийдвэрлэх ялалтыг хүрсэн юм. Манай ард түмэн феодал колонийн дарлалын эсрэг, үндэсний эрх чөлөөнийхөө төлөө хийсэн тэмцлийн явцад олон шилдэг эх орончийг тодруулж гаргасны дотор монголын ард түмний түүхэнд үндсэн эргэлт болсон Монголын ардын хувьсгал Дамдины Сүхбаатар нарын гарамгай удирдагчдыг төрүүлснээрээ онцгой ач холбогдолтой юм. 

МАХН, Ардын төрийг үндэслэн байгуулагч Д.Сүхбаатар авьяаслаг жанжин, цогт хувьсгалч, ард түмнийхээ эрх ашгийг гуйвалтгүй хамгаалагч, улс төрийн алсын хараатай бодлоготон, тууштай эх оронч, интернационалчийнхаа хувьд манай ард түмний сэтгэл зүрхэнд үүрд мөнхрөн үлдсэн юм. Манай ард түмэн Д. Сүхбаатарын гэрээсийг тууштай хэрэгжүүлэн, МАХН-ынхаа удирдлагаар эх орондоо социализм байгуулах үйлсдээ бахдам их амжилт олсоор байна. 

Монголын ард түмний өнөөгийн эрх чөлөө бодит социализмын түүхэн ололт нь МАХН, түүний удирдагч Д. Сүхбаатар тэргүүтэй ахмад хувьсгалчдын ач гавьяатай салшгүй холбоотой юм. Нөхөр Ю. Цэдэнбалын цохон тэмдэглэснээр << Сүхбаатарын бүх сайхан амьдрал, амь биеэ хайрлахгүй баатар зориг бод ард түмэндээ мятаршгүй үнэнч зүтгэхийн үлгэр дууриал мөн. Сүхбаатар бол  аймшиггүй тэмцэгч бөгөөд цогтой эх оронч байсан юм >> Д. Сүхбаатар тэргүүтэй манай хувьсгалчдын тэргүүний хэсэг нь ард түмний эрх чөлөө, тусгаар тогтнолын төлөө тэмцлийг ялалтад хүргэх гол арга нь улс төрийн нам байгуулах явдал гэж үзсэн бөгөөд энэ зорилгоор нэг санаатны улс төрийн байгууллага Монгол Ардын Намыг үүсгэн байгуулснаар ард түмнийхээ хувьсгалт тэмцлийг удирдан жолоодох жинхэнэ марксистленинист намыг үндэслэжээ. Манай нам олон улсын коммунист хөдөлгөөн, түүний хамгийн туршлагатай, шалгарсан отряд ЗХУКН-тай холбоо тогтоож, түүний үзэл санааны дэмжлэгийг авах нь манай намын цаашдын өсөлт хөгжилтөд нэн чухал ач холбогдолтойг Д. Сүхбаатар гүнзгий ухамсарласан байна. 

Манай нам энэ үзэл санааг үйл ажиллагаандаа хэрэгжүүлсний ачаар Монгол ардын хувьсгалыг ялалтад хүргэж, ард түмнээ олон үеийн боолчлолоос эгнээг чөлөөлж, эх орондоо социализм байгуулж дуусгах аугаа их уйл хэргийг итгэл төгс удирдан жолоодож, монголын ард түмний марксистленинист дайчин манлай болтлоо өсөн бэхэжлээ. 

МАХН хувьсгалчдын анхны нууц бүлгээс дэлхийн коммунист хөдөлгөөний нэг идэвхтэй отряд болтлоо өсөн бэхжиж, олон улсын коммунист, ажилчны хөдөлгөөний нэгдэн нягтралыг бэхжүүлэх, даян дэлхийн энх тайван байдлыг хамгаалан бататгахын төлөө тууштай тэмцэж байна. 

Д. Сүхбаатарын үндэслэсэн манай ардын төр социалист ардчиллын жинхэнэ биелэл болж социалист байгуулалтын явцад аж ахуй, соёл хүмүүжлийн үүрэг нь улам бүр дээшилсээр байна. Манай орны өнөөгийн хөгжил, ард түмний бүтээлч хөдөлмөрийн гайхамшигт үр дүн, аз жаргалтай амьдрал нь Д. Сүхбаатарын << Монголын ажилч ард олон нь гэгээрэл, боловсролын замд даруйхнаа орж, ажилч хүн төрөлхтөний эв ёс бүхий аймаг бүлийн тоонд багтан орох болно>>  гэсэн холч мэргэн үгийн биелэл мөн. 

Д. Сүхбаатар нь манай ардын армийг үндэслэн байгуулагч, гарамгай жанжин мөн. Ардын журамт цэргээс орчин үеийн арми болтлоо өссөн шинэ зэвсэгт хүчин бол Д. Сүхбаатарын хувьсгалт үйл ажиллагааны нэг салшгүй гавьяа юм. Тууштай эх орончийн нэн чухал хүсэл мөрөөдөл нь эх орноо харийн түрэмгийллээс хэзээ ямагт хамгаалж чадах хүчирхэг ардын армийг бий болгон өсгөн бойжуулах явдал байлаа. МАХН, манай төр ардын зэвсэгт хүчнийг бэхжүүлэх, түүний улс төр, байлдааны бэлтгэлийг дээшлүүлэхэд онцгой анхаарал тавьж байдгийн үрээр манай зэвсэгт хүчин эх орноо соргогоор сахин хамгаалж байна. 

Д. Сүхбаатар бол монгол, зөвлөлтийн ард түмний мөнхийн найрамдлыг аугаа их багш В. И. Лениний хамт үндэслэгч мөн. Манай хувьсгалын дотоод дахь түшиг тулгуур нь ард түмэн, гадаад байдал дээр зөвлөлтийн ард түмэн болохыг Д. Сүхбаатар гүн гүнзгий ойлгож, зөвлөлтийн ард түмэнтэй тогтоосон найрамдлаа цаг ямагт хамгаалж бэхжүүлэхийг нам, ард түмэндээ гэрээсэлсэн билээ. Аугаа их бүтээн байгуулагч хүч болсон энэ найрамдлын үр шимийг хүртээгүй тийм салбар манай оронд нэг ч байгаагүй. Бидний олсон бүхий л ололт нөхөр Ю. Цэдэнбалын хэлсэнчилэн зөвлөлтийн ард түмэнтэй энхийн хөдөлмөрт нэгэн бригадад, дайн тулалдааны үед нэгэн экспажид хамт байсны үр дүн мөн. 

Д. Сүхбаатар нь ХХ зууны эхэн үед харийн боолчлол, дотоодын харгис хүчний эсрэг өрнөсөн хувьсгалт хөдөлгөөний шаардлагаар төрсөн үндэсний нэг гарамгай баатар мөн бөгөөд түүний эх орон, ард түмнийхээ өмнө гүйцэтгэсэн үүрэг, гавьяа хэмжээлшгүй юм. Д. Сүхбаатар Орос оронд мандсан Октябрийн хувьсгалын чөлөөлөгч үзэл санааг эн түрүүн ухамсартайгаар хүлээн аваад ард түмнийхээ тэмцлийг Оросын ялсан ажилчин ангитай холбож, энэ холбоонд түшиглэж Дорно дахины бага буурай улс түмний дотроос анх удаа Ардын хувьсгалыг ялалтад хүргэснээрээ алс холыг урьдчилан харсан ард түмний жинхэнэ удирдагч байлаа. 

Манай ард түмэн шалгарсан манлай МАХН, нөхөр Ю. Цэдэнбал тэргүүтэй түүний Төв Хороог хэзээ хэзээнээс илүү нягтаар хүрээлж, эх орондоо социализм амжилттай байгуулж байгаа нь Д. Сүхбаатарын үүсгэсэн ариун сайхан үйлс хэрэгжин биелж байгаагийн яруу тод нотолгоо мөн. 

Д. Сүхбаатарын үйл хэрэг монголын ард түмний хувьсгалт үйлс, өнөө, ирээдүйтэй салшгүй холбоотой билээ. Манай орны коммунист нийт хөдөлмөрчин Ардын хувьсгалын удирдагч Д. Сүхбаатарын ариун гэрээслэлд үүрд үнэнч байх болно. 

