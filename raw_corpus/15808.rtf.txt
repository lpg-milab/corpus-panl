№159  (15808)
1984 ОНЫ ДОЛДУГААР САРЫН 4.
ХӨДӨЛМӨРИЙН УЛИРАЛ

Манай орны их, дээд, тусгай дунд, техник мэргэжлийн болон ерөнхий боловсролын сургуулийн оюутан сурагчдын хөдөлмөрийн улирал уламжлал ёсоор эхэлж байна. 

Оюутан, сурагчдын зуны хөдөлмөр бол тэдэнд улс төр, үзэл суртал, хөдөлмөр, ёс суртахууны хүмүүжил олгох сайн сургууль, хөдөлмөрт оролцуулах чухал хэлбэр мөн. Ноднин зун дээд, тусгай мэргэжлийн дунд сургуулийн хөдөлмөрийн гавшгай отрядын 6000 гаруй оюутан, сурагч 18, 5 сая төгрөгийн ажил хийжээ. 

Ерөнхий боловсролын сургуулийн сурагчид зуныхаа амралтаар хөдөлмөрийн бригад зохион байгуулан ажиллаж, сургуулиа засаж тохижуулах, мал саах, ноослох, хашаа саравч барих, барилга байгуулахын хөдөлмөр амралтын зусланд ажиллах зэргээр нийтийн тустай хөдөлмөрт идэвхтэй оролддог сайхан уламжлалтай боллоо. 1983 оны зун хөдөлмөр амралтын зусланд 34 мянга, хөдөлмөрийн түр бригадад 49 мянга орчим сурагч ажилласан байна. 

Хөдөлмөрийн улирлаар улс ардын аж ахуйн салбарт гарч ажиллаж байгаа оюутан, сурагчдын тоо тэдний оруулах хөдөлмөрийн хувь нэмэр жилээс жилд өссөөр байна. Хөдөлмөрийн улиралд оюутан, сурагчид тодорхой ажил хөдөлмөр хийгээд зогсохгүй, хөдөөний хөдөлмөрчид, залуучуудын дунд ухуулга соёл, олон түмний ажлыг өргөн зохиодог уламжлалтай болов. Ийнхүү манай орны оюутан, сурагчид зуныхаа амралтаар улс ардын аж ахуйн төрөл бүрийн салбарт ажилчин, малчидтай мөр зэрэгцэн ажилласнаар хамтын хөдөлмөр, бүтээлч ажиллагааны туршлага эзэмшиж, мэдлэгээ практикт хэрэглэн бататгаж, хөдөлмөрийн үнэ цэнийг гүнзгий ухамсарлан ойлгодог юм. 

Энэ оны хөдөлмөрийн улирлаар дээд, тусгай мэргэжлийн дунд сургуулийн 7200 гаруй оюутан, сурагч хөдөлмөрийн гавшгай отрядад оролцож барилга, хөдөө аж ахуй, нийтийн аж ахуй, ахуйн үйлчилгээний салбарын 200 гаруй объект дээр ажиллаж 20. 5 сая төгрөгийн ажил гүйцэтгэх болно. 

Залуучуудын байгууллагын онцгой анхаарлын бүс Говийн гурван аймагт энэ жил 1000 гарч оюутан ажиллаж хөдөө аж ахуйн материаллаг баазыг бэхжүүлэхэд туслах ажил хийх юм. Мөн Хэнтий аймагт сааль, сүүний чиглэлээр иж бүрэн отряд ажиллана. Гэвч цаашид улам боловсронгуй болгон сайжруулах, бүтээлчээр санаж шинээр шийдвэрлэвэл зохих, урьд жилүүдэд гарч байсан дутагдлыг давтахгүй байх зэрэг хийвэл зохих нэлээд ажил бий. Юуны өмнө зуны улиралд ажиллах оюутан, сурагчдын ажил, амралтыг зөв зохицуулах, байр сууц, хоол, хүнсээр цаг тухайд нь сайн хангахаас тэдний ажлын амжилт шалтгаалах болно. 

Оюутан, сурагчдын үр бүтээлтэй ажиллахад тэдгээрийг хүлээн авсан үйлдвэр, аж ахуйн газар их үүрэгтэй. Ажлын талбар бэлтгэх, тодорхой даалгавар өгөх, техник, материалаар хангах, тогтоосон хугацаанд нь тэднийг уналгаар авах, буцааж хүргэх талаар зарим захиалагч байгууллага хүлээсэн үүргээ хангалтгүй биелүүлж байв. Үүнээс болж зөвхөн өнгөрсөн оны зун 5000 хүн өдрийн сул зогсолт гаргасан юм. Хөдөлмөрийн улирлын ажлын нэг ч цагийг хий дэмий өнгөрөөхгүй байх нь чухал. Оюутан, сурагчдын ажил хийх нөөцийг бүрэн хангах талаар захиалагч байгууллага онцгой анхаарч ажиллах хэрэгтэй. Дээд тусгай мэргэжлийн дунд сургуулийн нам, захиргаа, үйлдвэрчин, залуучуудын эвлэлийн байгууллага оюутан, сурагчдын гаргасан санаачилгыг өргөн дэмжиж, ажлын арга хэлбэр, зохион байгуулалтыг боловсронгуй болгох талаар их зүйлийг санаачилбал зохино. ЗХУ-ын сургуулиудын удирдлагаар манай ерөнхий боловсролын сургуулиуд ахлах ангийн сурагчдыг оюутан, сурагчдын хөдөлмөрийн гавшгай отрядын бүрэлдэхүүнд оруулан ажиллуулж, халамжлан хүмүүжүүлж байгаа нь дэмжүүштэй эхлэл юм. 

Үйлдвэр, аж ахуйн газрын удирдах хүмүүсийн дотор сурагчдын хөдөлмөрийг ажлын нэмэлт хуч болгон ашиглах, зарим нэгэн аар саар ажил гүйцэтгүүлэх хандлага байгааг даруй арилгавал зохино. Сурагчдын зуны хөдөлмөрийг тэдэнд хөдөлмөрийн хүмүүжил, ажил мэргэжлийн баримжаа олгох, эдийн засгийн мэдлэг, хүмүүжил эзэмшүүлэх, тэргүүний хүмүүсийн арга ажиллагаатай танилцуулах хэрэгсэл болгон ашиглах талаар их зүйл хийгүүштэй байна. Ийм учраас оюутан, сурагчдын хөдөлмөрийн үр дүнг хийсэн ажлаар хэмжихээс гадна тэдний ухамсар, хүмүүжилд гарсан ахиц өөрчлөлтөөр дүгнэх ёстой. 

Хот, суурин газрын сургуулийн сурагчдыг зуны хөдөлмөрт аль болох өргөн оролцуулах нь чухал юм. Одоогийн байдлаас үзвэл аймаг, сумын төвийн сургуулийн сурагчид зуны хөдөлмөрт төдий л хангалттай оролцохгүй байна. Үйлдвэр, аж ахуйн газарт ажиллаж байгаа оюутан сурагчдыг аймаг, орон нутгийн хөгжил, хэтийн төлөв, төлөвлөгөөт зорилттой танилцуулах, улс ардын аж ахуйн тэргүүний сайчуудтай уулзуулж, арга туршлагыг нь танилцуулах, тэдэнд халамжлан хүмүүжүүлэгчдийг томилох зэрэг ажлыг зохион байгуулж байх хэрэгтэй. 

Оюутан, сурагчдын хөдөлмөрийн отрядуудын зохион байгуулалт, ажлын үр дүн, чанарыг сайжруулах тэдний ажлын хариуцлага, хөдөлмөрийн сахилгыг бэхжүүлэхэд хувьсгалт залуучуудын эвлэлийн байгууллага онцгой үүрэг хүлээж байна. Иймд тэдгээрийн дэргэдэх эвлэлийн байгууллагын ажлыг тогтмолжуулан чанаржуулах хэрэгтэй. Энэ зуны хөдөлмөрийн улирлыг МАХН-ын III их хурал хуралдсаны болон БНМАУ-ыг тунхагласны 60 жил, зөвлөлт, монголын цэрэг Халхын голын районд милитарист японы түрэмгийлэгчдийг бут цохисны 45 жилийн яруу алдарт ойг угтсан өндөр бүтээлийн аян болгож оюутан, сурагчдын дунд социалист уралдаан өрнүүлж, тэдний идэвх, санаачилгыг дайчилсан бүсэд озон хэлбэрийн ажлыг зохиох ёстой. 

Оюутан, сурагчдын хөдөлмөрийн гавшгай отрядын ажлыг зүйл бүрээр дэмжиж, тэдний хөдөлмөрийн их нөөцийг бүрэн дүүрэн ашиглах талаар яам, улсын хороо, тусгай газар, аймаг, хот, орон нутгийн нам захиргаа, олон нийтийн байгууллага онцгой анхаарч ажиллавал зохино. 

