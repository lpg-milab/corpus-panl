"Байгалийн нөөцийн хясал"-д орох шалтгаан

Байгалийн арвин их нөөц нь улс орнуудыг хөгжилд хүргэдэггүй гэж үздэг боловч асуудлын учир шалтгааныг зөв тогтоовол энэ нь тийм ч үнэн биш.
Нөөц баялгаа хөгжилд чиглүүлж чадах эсэх нь тухайн орны төрийн болон улс төрийнхний бодлоготой ихээхэн холбоотой. Уул уурхайн хөрөнгө оруулалтын гэрээг эсэргүүцэж хаалт тавих нь тэмцлийн оновчтой арга биш. Хөрөнгө оруулагчтай стратегийн холбоонд нэгдэж байгаа бол нэг зорилготой, харилцан ашигтай гэрээ хийх шаардлага гардаг. Уул уурхайн салбарын үр ашиг нь ашигт малтмалын дэлхийн зах зээлийн үнийн өсөлтөөс хамаардаг. Өнөө үед ашигт малтмалын үнэ цаашдаа олон жилийн турш өсөх хандлагатай байгаа нь нөхцөл байдлын сайн илэрхийлэл. Энэ өөрчлөлтийг мэдэрч зохицож чадваас байгалийн нөөцийн орлогын үр дүн шалтгаалдаг. Түүнчлэн энэ салбарын бизнесийн үндсэн онцлог шинж нь хөрөнгө оруулалтын ашиг нь удаан, орчин үеийн өндөр технологи болон эрчимтэй хөрөнгө оруулалтыг шаардаж байдагтай холбоотой. Нөөц баялгаасаа болоод ядуурал хөгжлийн хоцрогдолд орсон орныг дэлхий нийтээр "Байгалийн нөөцийн хясалд" орчихсон орон хэмээн нэрлэдэг болоод удлаа. "Байгалийн нөөцийн хясал"-д орох учир шалтгааны нэг нь эдийн засгийн хүчин зүйлийн сөрөг нөлөөлөл юм. Эдийн засгийн өсөлт нь дан ганц байгалийн нөөцийн орлогоос хамааралтай байх нь дээрх аюулд хүрэх эдийн засгийн хүчин зүйл болдог. Нигер улсыг уул уурхайн салбараас хамааралтай "Байгалийн нөөцийн хясал"-д орсон улсын жишээ болгон дурьдаж болно. Байгалийн баялгийг нь нэг хүнд хуваавал энэ орон дэлхийд тэргүүлнэ. Гэвч дэлхийн хамгийн ядуу орны тоонд ордог. Дээрх сөрөг нөлөөллөөс гарах арга замын нэг нь улс орныг хөгжүүлэх үндэсний чадавхийг бүрдүүлэхэд чиглэдэг. Энэ нь бусад бүх салбарыг жигд эрчимтэй хөгжүүлэх хөрөнгө оруулалт, стратегитэй холбоотой. Уул уурхайн салбарыг хөгжилд эергээр чиглүүлэх асуудлыг зохих хэмжээгээр шийдсэн улс бол Малайз, Ботсвана юм. Эдгээр улс нь өөрийн орны эдийн засагт санхүүгийн томоохон хөрөнгө оруулалтыг хийсэн байна. Уул уурхайн салбарын орлогыг хөрөнгө оруулалтад зориулж хөгжилд чиглүүлэх нь Засгийн газрын үр ашигтай, оновчтой шийдвэртэй холбоотой. Ботсвана улсын авлигын эсрэг хэрэгжүүлсэн стратеги нь сайн засаглал ба түүний амжилтаар илэрхийлэгдэнэ. Институцийн буюу улс төр-эдийн засгийн хүчин зүйл нь "Байгалийн нөөцийн хясал"-д орох бас нэгэн учир шалтгаан юм. Энэ хүчин зүйл нь улс төр-эдийн засгийн орчны чанар ба байгалийн нөөцийн орлого хоорондын хамаарлаар илэрхийлэгддэг. Улмаар энэ хүчин зүйлийн сөрөг нөлөө нь авлига хэлбэрээр илэрдэг. Улстөрчид байгалийн орлогын төрийн сангаас улс төрийн зорилготой төслийг санхүүжүүлж мөнгийг дэмий үрэн таран хийх, түүнчлэн авлигад зарцуулдаг. Ашигт малтмалаас орж байгаа орлогыг Засгийн газар нэгдсэн санд хэрхэн төвлөрүүлэн зарцуулж байна вэ гэдэгт олон улсын том байгууллагын дэмжлэгтэйгээр хяналт тавих шаардлагатай. Иймээс "Байгалийн нөөцийн хясал" гэх аюулаас сэргийлж авлигын эсрэг чиглэсэн оновчтой арга хэмжээг авах хэрэгтэй. 2006 онд Хятад улс 80 тэрбум ам.долларыг авлигад алдсан гэсэн мэдээ байна. Авлигыг илрүүлэх, хяналт тогтоох, мэдээллийг тодруулах, авлигын эсрэг чиглэсэн шинэчлэлийг эрчимжүүлэх, хуулийн орчинг бүрдүүлэх, ёс зүйн асуудлыг шийдэх зэрэг арга хэмжээг авах хэрэгтэй. Эдгээр арга хэмжээ нь авлигын нийгэм-эдийн засагт үзүүлэх сөрөг нөлөөг багасгаж, үндэсний чадавхийг бүрдүүлэхэд чиглэдэг. Авлигыг илрүүлэхийн тулд түүний хамрах хүрээг тогтоох, оролцогч талуудын үүргийг ойлгох, авлигыг хэмжих хэмжүүрийг боловсруулах нь зүйтэй юм. Авлигыг хянахын тулд интернэтийг ашиглаж мэдээллийг нь үр ашигтай удирдах системийг бүрдүүлдэг. Түүнчлэн хувь хүний үйлдэл, төсвийн урсгал зарцуулалт, санхүүжилтийг хянах боломжтой. Авлигыг багасгах арга хэмжээний нэг нь мэдээллийн үнэн зөв бодит эсэхийг тогтоох юм. Иймээс мэдээллийг тодруулах нь хувь хүний байдлыг судлах, нөөцийн эх үүсвэрийн талаарх мэдээлэл чухал байдаг. Авлигын эсрэг чиглэсэн шинэчлэлийн стратегийг хэрэгжүүлэхэд өндөр хөгжилтэй орны засгийн газар, олон улсын хандивлагч байгууллагууд, том зөвлөх компаниуд, нийгмийн идэвхт бүлгүүд, их, дээд сургууль судалгааны төвүүдийн хоорондын хамтын ажиллагаа уялдааг бий болгох хэрэгтэй. Хууль эрх зүйн орчинг бүрдүүлэхэд хуулийн бие даасан, хараат бус байдлыг хангах нь чухал. Ёс зүй бол менежментийн хэв маягийн үр дүнг тодорхойлох хүчин зүйлийн нэг юм.
П.НАРАНЦЭЦЭГ 
