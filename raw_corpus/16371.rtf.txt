№94 (16371)       
1986 оны дөрөвдүгээр сарын 19.
Хүч   чадлыг бүрэн эзэмшье

БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төсөлд наймдугаар таван жилийн төлөвлөгөөний гол зорилтыг хэрэгжүүлэх арга замыг тодорхойлохдоо, улс ардын аж ахуйн материал - техникийн баазыг өргөжүүлэхийн хамт бий болсон үйлдвэрлэлийн хүч чадлыг үр дүнтэй ашиглахыг онцлон заалаа. Шинэ таван жилд эдийн засгийг цаашид эрчимжүүлэх зорилтыг бүхий л арга замаар хэрэгжүүлэхэд голлон анхаарч, юуны урьд тоног төхөөрөмжийн хүч чадлыг дүүрэн ашиглаж, бүтээгдэхүүний үйлдвэрлэлийг нэмэгдүүлж, улмаар аж үйлдвэрийн нийт бүтээгдэхүүний үйлдвэрлэлийн өсөлтийн дал орчим хувийг ажиллаж байгаа үйлдвэрүүдийн ашиглалтыг сайжруулснаар хангахаар төлөвлөж байна. Шахуу боловч биелэх бүрэн боломжтой, заавал хэрэгжүүлэх энэ зорилтыг хангахын тулд өнгөрсөн таван жилд түгээмэл байсан хүч чадлыг дутуу ашигладаг дутагдлыг газар сайгүй засч арилгавал зохино. 

Тогтоосон нормативыг хангаагүйгээс 1981 - 1985 онд жил тутам хагас миллиард, түүний дотор зөвхөн 1984 онд 645 сая төгрөгийн бүтээгдэхүүн үйлдвэрлэх боломж алдсан юм. 

Аж үйлдвэрийн нэлээд яамны системд хөдөлмөрийн фонд зэвсэглэмжийн өсөлтөөс, фонд өгөөж, хөдөлмөрийн бүтээмжийн өсөлт хоцорч, эдийн засгийн зүй зохистой харьцааг алджээ. Үйлдвэрлэлийн үндсэн фондын ашиглалт, нийгмийн үйлдвэрлэлийн үр ашгийн үзүүлэлт ийнхүү буурч байгаа нь юуны өмнө машин техникийн ашиглалтыг зохих дүрэм журмын дагуу зохион байгуулж, төлөвлөгөөт урьдчилан сэргийлэх үзлэг - засварын систем нэвтрүүлэхийн оронд техникийг эвдэрсэн хойно нь засварладаг зуршлаас голчлон шалтгаалсан байна. Үйлдвэрийн машин тоноглолын ашиглалтыг сайжруулахад техникийн баримт бичиг, бүртгэл тайланг зааврын дагуу ягштал хөтөлж, техник төхөөрөмжийг эзэмших хариуцлагыг өндөржүүлэх, ашиглалтын шаардлагыг биелүүлэх талаар тавих хяналтыг хүчтэй болгож байж бид хүч чадлаа бүрэн эзэмших болно. 

Үйлдвэрийн хуч чадлыг богино хугацаанд бүрэн эзэмших нь машин техникийн ажиллах ээлжийг нэмэгдүүлэх, материал түүхий эд, сэлбэг хэрэгсэл, эрчим хүчээр найдвартай хангах, тоног төхөөрөмжийн засвар, үзлэг үйлчилгээг төлөвлөгөөтэй зохион байгуулах, техник эзэмшигчдийн мэргэжил, мэдлэгийг дээшлүүлэх зэрэг олны зүйлээс хамаарах учир тэдгээрийг зөв бодолцсон иж бүрэн арга хэмжээг үйлдвэрийн нам, захиргаа, олон нийтийн байгууллага хамтран авч хэрэгжүүлэх ёстой. 

Шинэ үйлдвэрийг ашиглалтад хүлээн авах цогцолбор арга хэмжээг амжилттай хэрэгжүүлсэн монгол, зөвлөлтийн хамтарсан уулын баяжуулах, << Эрдэнэт >> үйлдвэр, хөдөлмөрийн норм, тоног төхөөрөмжийн техникийн хүч чадлыг тогтоож, түүний эзэмшилтийн түвшинг харгалзан цалин хөлсний ялгавартай үзэж, хэрэглэн, үйлдвэрийн төслийн хүч чадлыг богино хугацаанд эзэмшсэн Эрдэнэтийн хивсний комбинатын туршлага ихээхэн ач холбогдолтой юм. 

Зүүнхараагийн хүнсний комбинатын нам, захиргаа, олон нийтийн байгууллага машин тоног төхөөрөмжийн ашиглалтыг сайжруулж үйлдвэрлэлийн жигд ажиллагааг хангахын тулд олон төрлийн системтэй ажил зохиодгийн нэг нь далаад оноос эхлэн хэвшил болгон мөрдөж байгаа ээлж хоорондын гэрээ юм. Ээлж солилцох хооронд их цаг үрж, бүтээгдэхүүн үйлдвэрлэх боломж алдаж байгаад тус комбинатын удирдлага судалгаа, дүгнэлт хийж, ээлжийн ажилтай бүх үйлдвэр, цехийн онцлогт тохирсон ээлж хоорондын гэрээ байгуулан ажиллуулж, ажлын явцад машин, техникт ноцтой эвдрэл саатал гарвал засуулж бэлэн болгоод дараагийн ээлжид хүлээлгэн өгдөг журам тогтоосноор ээлж хоорондын цагийн алдагдлыг арилгаж, хүмүүсийн хариуцлага, сахилгыг өндөржүүлэхэд сайн нөлөө үзүүлжээ. Ээлжийн ажиллагаатай аль ч үйлдвэрийн газар ингэж ажиллах бүрэн бололцоотой билээ. 

Шинэ таван жилд хөдөлмөрчдийн аж байдал, соёлын хэмжээг дээшлүүлэх талаар дэвшүүлсэн том зорилтыг хэрэгжүүлэн биелүүлэхэд үйлдвэр, аж ахуй, соёлын байгууллагуудын хүч чадлыг гүйцэд ашиглах, ялангуяа орон сууц барихад байшин үйлдвэрлэх комбинат, барилгын үйлдвэрлэлийн болон, автомашин механизмын бааз зэрэг онцгой үүрэгтэй үйлдвэрийн төслийн хүч чадлыг дээд зэргээр эзэмших шаардлагын зүй ёсоор гарч байна. 

Төслийн хүч чадал бүрэн ашиглах ойлголтыг гагцхүү үйлдвэр заводтай холбон өрөөсгөл авч үзэх ёсгүй. бөгөөд соёлын салбарт ч гэсэн дутуу ашиглагдаж байгаа хүч чадал их байна. Манай оюуны соёлын потенциалыг бүрдүүлэгч эрдмийн зэрэгтэй болон улсын алдар цолтой олон мянган сэхээтэн наад зах нь цол хамгаалсан сэдвээ ч олон түмэнд хүртээлтэй, амьдрал үйлдвэрлэлд өгөөжтэй болгохыг эрмэлзэх ёстой. Ийм ч шаардлага тэдэнд тавих учиртай. Тэрчлэн клуб, соёлын ордонгууд, биеийн тамир, спортын танхим, кино үйлдвэр, хэвлэлийн үйлдвэрүүд болон хөдөө орон нутгийн номын сан, театр, чуулгуудын боломжийг бүрэн дайчилж, хөдөлмөрчдийн соёлын хэрэгцээг хангах хэрэгтэй байна. 

Шинэ таван жилд хувь хүмүүс ч гэсэн ажлын байр, эзэмшиж хариуцсан багаж зэвсэг, тоног төхөөрөмжөө ариг гамтай, дээд зэргийн өгөөжтэй ашиглахын төлөв тэмцэх ёстой. 

Нам, улс, олон нийтийн байгууллагын үзэл. суртал, соёл, хүмүүжил, зохион байгуулалтын ажлын гол сэдэв нь хүч чадлыг дүүрэн ашиглах ухамсар дадлагыг хүмүүст төлөвшүүлэхэд чиглэх хэрэгтэй. 

