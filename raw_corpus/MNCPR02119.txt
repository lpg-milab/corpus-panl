Баяртай, брат мой

Бид хоёр бие биеэ "брат мой" гэж дууддаг байлаа. Тэртээ 1992 оны хавар Новосибирск хот дахь Сибирийн төр, нийгэм судлалын академид хоёр сар шахам номын дуу хамт сонсч хуурай ах, дүү бололцооноос хойш ингэж дотночилж өөриймсөх болсон билээ.
Хэдхэн хоногийн өмнө телевизийн "Амны хишиг" нэвтрүүлэгт оролцсоных нь дараа шөнийн 23 цаг өнгөрч байхад утсаар ярьж "брат мой, давгүй сайхан нэвтрүүлэг боллоо" гэж түүнийгээ урамшуулж байсансан. Бид хоёрын сүүлчийн яриа энэ болно гэж даанч зүүдэлсэнгүй. Уржигдар үд дундын алдад ажил дээрээ байж байтал "Ж.Жанцан нас барчихаж гэнэ ээ" гэх санаанд багтамгүй мэдээ чих дэлслээ. Муу үг модон улаатай гэдэг. Үнэмшсэн ч үгүй, итгэсэн ч үгүй. Арай ч үгүй байлгүй дээ гэж бодсон ч лавлая гэж шийдлээ. Тийм эмгэнэлт мэдээ сонссон хүн яаж олигтой байх вэ дээ. Цээжинд байнга байдаг, хэдэн мянган удаа залгасан братынхаа 99115398 дугаартай гар утас руу сэтгэл түгшин түгшин залгалаа. Урдаас "Таны залгасан дугаар холбогдох боломжгүй байна" гэж байна. За нэг юм болох нь болжээ гэж бодовч хол ойр, хөдөө гадаа явсан байж болох шүү дээ, юутай ч амьд мэнд байгаа гэж өөрийгөө хуурахыг оролдов. Дараа нь халган байж орлогчтой нь яриад дүү маань цаг бусаар биднээсээ үүрд хагацаж, бурхны оронд одсоныг дуулав. Ёстой л тэнгэр хөмрөх шиг. Хайран ч дүү минь. Зүрх нь гэнэт зогсчихжээ. Дөч хүрсэн эр, дөрөө даах ат гэдэг сэн. Ид хийж бүтээх, санаж сэдэх дөчин хэдхэн насандаа биднээсээ салан одох юм гэж хэн санах вэ дээ. Тэр минь нэртэй айлын зүстэй хүү байлаа. Эцэг нь Монгол төрийн нэртэй зүтгэлтэн, Монгол Улсын Ерөнхий сайд П.Жасрай агсан. Түшигтэй, хайртай ааваасаа хагацаад хэдхэн л сар болж байсан даа, брат мой. Саявтар нэг удаа уулзахад "Аав минь одоо болтол амьд сэрүүн байгаа юм шиг л санагдах юм" гэж байж билээ. Том даргын хүү гэж оодорч бардамнаж явсангүй, тэр. Хар багаасаа эрдэм номд шамдаж, хүссэн аавын хүү болгонд аз таардаггүй М.Ломосоновын нэрэмжит их сургууль дүүргэсэн юм. Сургуулиа төгсөөд Дээд боловсролын улсын хорооноос хөдөлмөрийн гараагаа эхэлсэн гэдэг. Идэр залуу цагтаа нэг хэсэг бизнес хөөсөн, муугүй бизнесмэн байсан гэнэ лээ. Дараа нь "Монгол шуудан" гэдэг том айлын тэргүүн болсон. Өөрт нь итгэж хариуцуулсан тэр өндөр албыг хэдэн жил ёстой л хашсан шиг хашсан даа. "Монгол шуудан" компанийг хөл дээр нь босгож, улсын төсөвт өчнөөн сая төгрөгийн татвар төлдөг, жилдээ 500 сая төгрөгийн ашигтай ажилладаг болгосон нь түүний үнэхээр мундаг менежер байсны нотолгоо юм. Сайн юманд садаа мундах биш. Монгол Улсын "ТОП-50" аж ахуйн нэгжид багтаж байсан компанийн захирлыг нэг л өдөр ажлаас нь халчихав. Улсын өч төчнөөн сая төгрөгийн өмч хөрөнгийг идэж ашиглажээ, шалга, барьж хорь гэх гүтгэлэг, дарамт шахалт түүний толгой дээр буулаа. Энэ хүнд хэцүү цагт тэр ёстой эр хүн шиг тэвчээртэй, сэтгэлийн хаттай байж, тэр бүхнийг давж гарсан юм. "Шалгадаг газар нь шалгаад үнэн мөнийг нь тогтооно биз. Хэрвээ би хууль бус юм хийсэн байвал тэр Ганц худагт нь очиж сууя" гэж тэр ил тод хэлж байв. "Үгүй чи ингэж хэлэхээсээ айхгүй байна уу, цаадуул чинь чиний хэлснийг далимдуулан баривчлаад Ганц худагт аваачаад хийчихвэл чи яах юм бэ" гэхээр "Брат мой, Монгол чинь ардчилсан улс шүү дээ, арай тэгэхгүй байлгүй" гээд даанч тоодоггүй сэн. Эцэст нь, тэр ямар ч буруугүй гэдгээ Монголын бүх шатны шүүхээр нотлуулж чадсан билээ. Тэгээд " Монгол шуудан"-даа буцаад очсон. Түүнийг захирлаар томилогдоод очиход "Монгол шуудан" компанийн 200 гаруй ажилтан, ажилчин хурлын танхимдаа цуглаад мөнгөн аягатай сүү, тэнгэрийн өнгөт хадаг барьж угтаад алга ташин хүлээж авч байсныг нүдээр үзэж, дүүдээ баярлаж л байлаа. Энэ бол "Монгол шуудан"-гийнхан түүнийг хүндэлж, хүсэн хүлээж байсны илрэл биз ээ. Хамгийн сүүлд мэргэжлийн сумогийн 68 дахь их аварга Асашёорюү Д.Дагвадоржийн тухай цуврал маркийг ихэд сэтгэл гарган санаачлан бүтээсэн юм. Энэ буянтай үйлийг бүтээснээр "Монгол шуудан" компанийн захирлаар хэдэн жил ажилласнаасаа илүү Монголын шуудангийн түүхэнд нэрээ үүрд мөнхөлсөн гавьяатай. Тэрээр аавынхаа мөрөөр их улс төрд эргэлт буцалтгүй хөл тавихаар шийдээд байлаа. Энэ жил болох парламентын сонгуульд нам нь итгэл хүлээлгэн нэр дэвшүүлж, өөрөө ч тэр итгэл найдварыг биелүүлнэ гэж зориг шулуудаад байсан юм. Бүр мөрийн хөтөлбөрөө хүртэл бэлдчихсэн шүү гэж хэлж байсан сан. Ялах найдвар ч, боломж ч бүрэн байсан даа. Сүүлийн дөрвөн жилд нийслэлийн иргэдийн хуралд төлөөлөгчөөр сонгогдож, ИТХ-ын нарийн бичгийн даргын албыг нэр төртэй хашиж байв. Ийм л сайхан дүү маань ид залуу насандаа бурхны оронд одлоо. Харамсаад халаглаад барахгүй их уй гашуу, эмгэнэл үлдээлээ чи. Одоо бид улс орныхоо ирээдүйн төлөө санаа бодлоо солилцохгүй, эзэнтэй онигоо ярьж инээлдэхгүй, хааяа уулзаж ёворцог нудрахгүй, урт насалж, удаан жаргаарай хэмээн вискитэй хундага тулгахгүй болжээ. Хагацъя даа, хайртай дүү минь, бурхны оронд сайн төрлийг олоорой. БАЯРТАЙ гэе дээ, БРАТ МОЙ. 
Б.Батбилиг

