№ 145 (15794)    
1984 ОНЫ ЗУРГАДУГААР. САРЫН 17.
ӨНӨӨДӨР СОНГУУЛИЙН ӨДӨР

Өнөөдөр орон даяар БНМАУ-ын аймаг, хот, сум, хороо, район, орон нутгийн хотын АДХ, ардын шүүхийн ээлжит арван дөрөв дэх удаагийн сонгуулийн өдөр. Өнөөдөр орон даяар баяр ёслолын чимэглэлтэй олон зуун сонгуулийн санал хураах байр өглөө эртлэн үүд хаалгаа нээж, сонгогч түмэн орон нутгийн бүх шатны ардын депутатын хурлын депутатад нэр дэвшсэн шилдэг тэргүүний хүмүүсийнхээ төлөө саналаа өгөхөөр баясгалан төгөлдөр хүрэлцэн ирцгээж байна. 

Манай ээлжит сонгууль бүхэн ард түмэн төр улсынхаа жинхэнэ эзэн болсны билэг тэмдэг, нийт хөдөлмөрчдийн маань улс төр үзэл санааны өсөлт, өндөр идэвхжил, нам ард түмний бат нэгдлийн яруу тод илрэл болдог билээ. Тийм ч учраас << Төрийн сонгууль түмний их баяр >> гэж ард түмэн өргөмжлөн нэрлэж заншжээ. 

Орон нутгийн ардын хурлын сонгууль бол манай орны нийгэм улс төрийн амьдралын том үйл явдал мөн. Энэ сонгууль нь манай социалист ардчиллыг цаашид гүнзгийрүүлэн хөгжүүлж, орон нутгийн хурлуудын үйл ажиллагааг улам боловсронгуй болгон төгөлдөржүүлэхэд чухал ач холбогдолтой юм. Орон нутгийн АДХ-ын энэ удаагийн сонгууль нь МАХН-ын XVIII их хурал, Намын Төв Хорооны сүүлчийн бүгд хурлуудын шийдвэрийг хэрэгжүүлэхийн төлөө нийт ард түмний эх оронч ирмүүн хөдөлмөр, тэмцэлд эрч хүч нэмсэн МАХН-ын III их хурал хуралдсаны болон БНМАУ-ыг тунхагласны 60 жил, Зөвлөлт, монголын цэрэг Халхын голын районд японы түрэмгийлэгчдийг ялсны 45 жилийн түүхт ойн жилд тохиолдож, олон түмний улс төр, хөдөлмөрийн идэвхийг асар их оргилуулж байгаагаараа онцгой ач холбогдолтой юм. 

Орон нутгийн хурлуудын ээлжит сонгууль бүр манай төрийн бүх шатны байгууллагын үйл ажиллагааны дайчин шалгуур болдог билээ. Орон нутгийн төрийн байгууллагуудын түрүүчийн сонгуулиас хойшхи гурван жилийн хугацаанд улс орон, нам, ард түмний ажил үйлс, амьдрал тэмцэлд түүхт, том үйл явдлууд болж өнгөрлөө. Тэр бүхэн нийгмийн амьдралын бүх салбарыг төрөөс удирдах ажилд шинэ онд амжилт гаргаж, ардын төрийн байгууллагуудыг бэхжүүлэн, түүний олон талт үйл ажиллагааг бүхэлд нь сайжруулахад жинтэй нөлөө үзүүллээ. Манай ард түмэн түрүүчийн сонгуулиас хойшхи хугацаанд МАХН, ардын төрөөс явуулсан дотоод, гадаад бодлого, хэрэгжүүлсэн үр бүтээлт арга хэмжээг бүрэн дүүрэн сайшааж байна. Хоёр сонгуулийн хооронд танай орны амьдралд гарсан баяртай сайхан өөрчлөлтийг олон даацтай баримт, жишээ харуулж байна. Айл өрх, хүн бүр олсон амжилтынхаа бодит үр дүнг амсаж мэдэрч байна. Хоёр сонгуулийн хооронд ард түмний материаллаг аж байдал, соёлын хэмжээ ихээхэн дээшилж, нэг хүнд ногдох үндэсний орлого 1983 онд 1980 оныхоос 8, 7 хувь өсч, гурван жилд 430 мянган хавтгай дөрвөлжин метр сууцны талбайтай орон сууц ашиглалтад орлоо. Тэрчлэн аж үйлдвэрийн бүтээгдэхүүний хэмжээ тогтвортой өсч байна. Товч утгаар өгүүлэхэд энэ завсар намынхаа жолоодлогоор манай ард түмэн асар их ажил хийж багагүй амжилт оллоо. 

Орон нутгийн ардын хурлуудын ээлжит сонгууль болох тухай зарласнаас хойш бүтэн хоёр сар болов. Улс төрийн энэхүү чухал үйл явдлыг орон даяар маш өрнөлттэй угтсаныг сонгуулийн өмнөх өдрүүдийн ажиллагаа тод харууллаа. МАХН урьдын адил, намын гишүүн бусчуудтай эвсэл байгуулан, бат зузаан нэгдэлтэйгээр сонгуулийн өмнөх компанийг зохион байгуулав. Намын бодлого бол ард түмний бодлого, түүний туйлын зорилго бол хүн ардынхаа сайн сайхны төлөө, социалист эх орныхоо мандал бадралын төлөө юм гэдэг нь сонгуулийн өмнөх кампанийн үед бүр ч тод томруун харагдлаа. Энэ удаагийн сонгууль угтсан кампанит ажил олон түмний оргилуун идэвх хөдөлгөөн, ажил хэрэгч шинж чанараараа онцлог байлаа. Юуны өмнө энэ оны төлөвлөгөөт зорилтыг биелүүлэхэд бүх хөдөлмөрчдийн хүчийг дайчлан чиглүүлэх явдлыг тэргүүн зэргийн зорилт гэж үзэж, улс ардын аж ахуйн бүх салбарт сонгууль угтсан өргөн кампанит ажил зохиож, газар бүр дотоод нөөц бололцоогоо дайчлан, жигд сайн ажиллаж, өнгөрсөн жилүүдийн алдагдлыг нөхөхийн төлөө хөдөлгөөн өрнүүлсэн юм. Энэ бүхний үр дүн хэн бүхэнд тодорхой байна. 

Сонгууль угтсан аж ахуйн кампанит ажлын зэрэгцээ улс төр, үзэл суртлын тодорхой ажил, тухайлбал олон зуун ухуулагч, лектор, хэвлэл, мэдээллийн хэрэгсэл хөдөлмөрчин олны дунд бодит социализм, социалист ардчиллын давуу тал, орчин үеийн олон. улсын байдлыг тайлбарлан таниулах талаар их ажил хийв. Сонгуулийн өмнөх уулзалтын хурлууд улс төр, үзэл суртлын өндөр хэмжээнд болж, депутатад нэр дэвшигчдэд сонгогчдоос захиа даалгавраа өгч, нэг үгээр хэлэхэд сонгуулийн кампани нь нам, ард түмний холбоог улам бүр ойртуулан нягтрууллаа. 

Өнөөдөр бид орон нутгийн дээд эрх барих төрийн байгууллагад депутатаар нэр нь дэвшсэн, манай ард түмний сор нь болсон шилдэг тэргүүний хүмүүсээ сонгож байна. Бид бүхний саналаа өгч байгаа тэр хүмүүс бол үйлдвэрлэлийн алдарт ажилчид, соёл, шинжлэх ухааны зүтгэлтэн, нам, төр, олон нийтийн байгууллагын ажилтан улс төр, ажил хэрэгч чанараар шалгарсан, ард түмний жинхэнэ нэр хүнд бүхий төлөөлөгчид мөн. 

Өнөөдөр иргэн бүр сонгуулийн санал хураах байранд ирж, санал хураалтад оролцохдоо, улс эх орныхоо бүрэн эрхт эзэн гэдгээ улам хүчтэй мэдэрч, үндсэн хуулиар олгогдсон өөрийнхөө нийгэм, улс төр, хувийн эрх чөлөөгөө улам гүнзгий ухамсарлаж байгаа нь эргэлзээгүй. 

Хайрт эх орон БНМАУ-ынхаа мандал бадралын төлөө, нам, ард түмний нэгдэл нягтралын төлөө хөдөлмөрчин бүхэн саналаа өгч байна. Эх орон маань улам цэцэглэн хөгжих тусам хүн ард улам жаргалтай дэлгэр амьдрах болно. 

Намын гишүүн ба намын гишүүн бусчуудын эвслээс нэр дэвшигчдийн төлөө саналаа өгцгөөе. 

Зуны дэлгэр энэ өдөр орон нутгийн ардын хурлын арван дөрөв дэх удаагийн сонгуулийн өдөр манай социалист эх орны он дарааллын түүхийн баримт бичигт нэг тод хуудас болон орох нь дамжиггүй бүгдээрээ сонгуульд! 

