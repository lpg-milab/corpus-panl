ШВЕД ХҮЛЭЭН АВАГЧ ОРОН, ХАРИН МОНГОЛ ИЛГЭЭГЧ НЬ

Хууль зүй, дотоод хэргийн яамнаас Шведийн Институттэй хамтран нэгэн сонирхолтой сургалт семинар зохион явуулсан нь "Хүн хил дамнуулан худалдах гэмт хэрэгтэй тэмцэх нь" сэдэвтэй байлаа. Гурав хоног үргэлжлэх семинарын хоёр дахь өдөр буюу өчигдөр сэтгүүлчдийг сургалтад хамруулсан юм. 
Тодруулбал, хүн хил дамнуулан худалдах гэмт хэргийн талаар хоёр орны хууль хяналтын байгууллагын төлөөлөгчид хэвлэл мэдээллийнхэнд нээлттэйгээр өөр хоорондоо мэдээлэл солилцсон хэрэг. Шведийн прокурорын байгууллагыг төлөөлж, Хүн хил дамнуулан худалдах болон бэлгийн мөлжлөгийн асуудал хариуцсан Ерөнхий прокурор хатагтай Ингела Клинтэберг тавьсан илтгэлдээ "Хүн хил дамнуулан худалдах гэмт хэрэг өөрөө их ээдрээтэй. Ээдрээ нь хууль тогтоомжоос эхэлдэг. Дэлхийд хар тамхи, зэвсгийн наймааны дараа гуравт бичигдэж байгаа энэ төрлийн гэмт хэрэгт анхаарлаа хандуулах хэрэгтэй. Швед хүлээн авагч орон бол Монгол илгээгч орон. 2002 оны долдугаар сарын 1-нээс Шведэд мөрдөж эхэлсэн хуулиар бэлгийн үйлчилгээг худалдан авч байгаа этгээдийг шийтгэдэг болсон. Тухайлбал, биеэ үнэлж буй бүсгүй нь бус, түүнийг худалдан авч байгаа этгээд эрүүгийн хариуцлага хүлээдэг болсон гэсэн үг. Хууль мөрдөгдөж эхэлснээр бэлгийн үйлчилгээг худалдаж авсан хүмүүсээс хоригдох ялаар шийтгүүлсэн хүн байхгүй ч, бусад хариуцлага хүлээсэн нь олон" гэсэн юм. Шведэд хүүхдийг бэлгийн хүчирхийлэлд уруу татсан тохиолдолд хоёр жилийн хорих ял өгдөг юм байна. Мөн эмэгтэйчүүд хүүхдүүдийн эсрэг эрэгтэйчүүдийн үзүүлж буй хүчирхийлэл гэж үздэг бөгөөд хэргийг шийдвэрлэтэл бүсгүйчүүдэд Шведэд амьдрах түр зөвшөөрөл олгодог гэнэ. Харин Италид байнга оршин суух зөвшөөрөл өгдөг тухай дурдаад авна лээ. Манай талаас ЦЕГ-ын харьяа ЭЦГ-ын дэд дарга, цагдаагийн хурандаа Ч.Сангарагчаа "Хүн хил дамнуулан худалдах болон бэлгийн мөлжлөгийн асуудал Монголд", МУИС-ийн эрүүгийн танхимын багш Г.Эрдэнэбат "Монгол Улсад хүн худалдаалах гэмт хэргийн талаар хийгдсэн судалгаа" сэдвээр тус тус илтгэл тавьсан. Манай улс энэ талаар НҮБ-ын конвенцэд өнөөг хүртэл нэгдэн ороогүй байгаа нь хүндрэл учруулж буйг хэн хэн нь дурдана лээ. Манай Эрүүгийн хуулинд биеэ үнэлэхийг гэмт хэрэгт тооцдоггүй боловч Садар самууны тухай хуулинд зөрчил гэж үзэж захиргааны хариуцлага хүлээлгэдэг байна. Хүн хил дамнуулан худалдаалах талаар 2002 оны есдүгээр сарын 1-нээс хойш 21 гэмт явдал бүртгэгдсэнээс зөвхөн ганц нь л шүүхээр орж шийдвэрлүүлжээ. Монголын 13 бүсгүйг хууран мэхэлж Бээжинд аваачаад биеийг нь үнэлүүлж, өөрөө хүчирхийлж, нимгэн төмөр улайсган хайрч тамлаж байсан Хятадын иргэн Ян Пэн гурван жилийн хорих ял авч түүнийгээ шоронд эдэлж байхдаа оргон зайлсан юм. Харин Макаод монгол охидын биеийг нь үнэлүүлж байсан гэх С.Жинод холбогдох хэргийг түдгэлзүүлчихээд байгаа юм байна. С.Жино, Ч.Сарангэрэл нар батлан даалтад гарчээ. Одоо 10 гаруй хэрэг шалгагдаж байгаа гэнэ. 

