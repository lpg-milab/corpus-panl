Долоон гавьяат төрөв

Монгол Улсын Ерөнхийлөгч Н.Энхбаяр зарлиг гарган нүүрсний аж үйлдвэрийн салбарт олон жил санаачлага үр бүтээлтэй ажиллаж хөдөлмөрийн хамт олныг чадамгай удирдан зохион байгуулан нүүрс олборлолт, борлуулалтыг нэмэгдүүлж, эдийн засгийн үзүүлэлтийг дээшлүүлэн төвийн эрчим хүчний системийг нүүрсээр хангахад оруулж байгаа хувь нэмрийг нь үнэлж Говь-Сүмбэр аймаг дахь "Шивээ овоо" ХК-ийн гүйцэтгэх захирал О.Шагдаржавт гавьяат уурхайчин цол, төрийн болон төрийн бус байгууллагад он удаан жил санаачлага, үр бүтээлтэй ажиллаж харилцаа холбооны салбарыг материаллаг бааз, мэргэжлийн боловсон хүчнээр бэхжүүлэн хөгжүүлэх, далайн хөгжилтэй орнуудаас үзүүлж байгаа тусламжийн үр өгөөжийг дээшлүүлэхэд оруулж байгаа хувь нэмрийг нь үнэлж Далайн орнуудтай хамтран ажиллах Монголын нийгэмлэгийн тэргүүн Д.Готовт Монгол улсын гавьяат холбоочин цол, Хөдөөгийн эрүүл мэндийн байгууллагад олон жил үр бүтээлтэй ажиллаж эмчилгээ үйлчилгээний чанарын түвшинг сайжруулан, тойргийн сумдын хэмжээнд эх, нялхсын эндэгдлийг тууштай бууруулж, нийгмийн эрүүл мэндийн хөтөлбөрүүдийг орон нутагт хэрэгжүүлэхэд оруулж байгаа хувь нэмрийг нь үнэлж Говь-Алтай аймгийн Төгрөг сум дахь Сум дундын нэгдсэн эмнэлгийн ерөнхий эмч Г.Тогтоход Монгол Улсын хүний гавьяат эмч цол, Хөдөө аж ахуйн үйлдвэрлэл, худалдаа, үйлчилгээний салбарт олон жил үр бүтээлтэй ажиллаж худалдаа, үйлчилгээний менежментийг сайжруулж, хөдөөгийн хөдөлмөрчдийг өргөн хэрэглээний бараагаар хангах, мал аж ахуйн бүтээгдэхүүнийг нь борлуулахад шуурхай үйлчлэн, амьдрал ахуйг дээшлүүлэхэд оруулж байгаа хувь нэмрийг нь үнэлж Өвөрхангай аймгийн Сант сумын "Сантмандах" хоршооны дарга Ш.Тогоод Монгол Улсын гавьяат эдийн засагч цол, Их, дээд сургуульд багш, тэнхмийн эрхлэгч, эрдэм шинжилгээний ажилтнаар олон жил үр бүтээлтэй ажиллаж мэргэжлийн боловсон хүчин, удирдах ажилтан бэлтгэх, эдийн засгийн шинэ сэтгэлгээг төлөвшүүлэн, залуу үеийг сурган хүмүүжүүлэхэд оруулж байгаа хувь нэмрийг нь үнэлж Удирдлагын академийн Эдийн засгийн тэнхмийн багш Б.Намсрайд Монгол Улсын гавьяат багш цол, Төрийн болон төрийн бус байгууллагад олон жил санаачилга, үр бүтээлтэй ажиллаж улс төрийн шинжлэх ухаан, соёл судлалын бүтээлүүд туурвиж, төрийн бодлого боловсруулалцах, боловсрол, соёл, шинжлэх ухааны салбарыг хөгжүүлэхэд оруулж байгаа хувь нэмрийг нь үнэлж УИХ-ын гишүүн А.Цанжидад Монгол Улсын шинжлэх ухааны гавьяат зүтгэлтэн цол, бөхийн чөлөөт барилдааны төрлөөр дэлхий, тив, олон улсын болон улсын аварга шалгаруулах тэмцээнд удаа дараа амжилттай оролцож, 2005 оны ДАШТ-ний хүрэл медаль хүртэж, эх орныхоо нэрийг дуурсгасан гавьяаг нь үнэлж бөхийн чөлөөт барилдааны үндэсний шигшээ багийн тамирчин Б.Наранбаатарт Монгол Улсын гавьяат тамирчин цолыг тус тус хүртээлээ. Монголын Эх орончдын өдрийг тохиолдуулан Хөдөлмөрийн гавьяаны улаан тугийн одонгоор Сангийн сайд асан Н.Алтанхуяг, УИХ-ын гишүүн Н.Батбаяр, Т.Ганди, Д.Идэвхтэн нарыг, "Алтан гадас" одонгоор ЭМЯ-ны санхүү, эдийн засаг, удирдлага төлөвлөлтийн газрын ахлах мэргэжилтэн Д.Амар, Нийслэлийн Баянгол дүүрэг дэх "Мечта" хувийн дунд сургуулийн захирал Н.Баяр, Иргэний Зориг-Бүгд Найрамдах Намын дэд дарга Ц.Ганхуяг, ХХААЯ-ны Стратегийн бодлогын хэлтсийн дарга Б.Биньеэ, Мэдээллийн МОНЦАМЭ агентлагийн "Монгол мессенжер" сонины эрхлэгч Б.Индра, Засгийн газрын тохируулагч агентлаг Мэдээлэл, харилцаа холбоо, технологийн газрын дарга Ч.Сайханбилэг нарын хүмүүсийг шагналаа гэж Ерөнхийлөгчийн хэвлэл мэдээллийн албанаас мэдээлэв. 
