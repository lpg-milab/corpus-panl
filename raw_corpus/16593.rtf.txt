№3 (16593)
1987 оны нэгдүгээр сарын 3.
Сургуулийн шинэ бүтэц

<< Сургуулийн системийг боловсронгуй болгох тухай >> Намын Төв Хорооны сэдвийг хэрэгжүүлэх зорилгоор Намын Төв Хороо, Сайд нарын Зөвлөлөөс << Ерөнхий боловсролын сургуулийн системийг боловсронгуй болгох талаар авах арга хэмжээний тухай >> тогтоол гаргаж, сургалт хүмүүжлийн ажлын агуулгыг улам өргөтгөн, сургуулийн бүтэц, сургах, хүмүүжил ажлыг нийгмийн амьдрал, үйлдвэрлэлтэй нягт холбох, ерөнхий боловсрол, хөдөлмөр политехник сургалтын нэгдмэл зарчмыг хангах талаар тодорхой заалт өглөө. 

Сургуулийн шинэ бүтэц нь юуны урьд хүүхдийг долоон наснаас нь сургуульд элсүүлэн сургах, тэдний нас, сэтгэхүйн онцлог, улс орны эдийн засаг, нийгмийг хөгжүүлэх хэтийн төлөв, ЗХУ, ах дүү социалист бусад орны хөгжлийн түвшинд ойртон нягтрах, социалист сургуулийн улс төрийн бодлогын үндсэн асуудалтай шууд холбоотой юм. 

МАХН-ын XIX их хурлын түүхэн шийдвэрийг хэрэгжүүлэх талаар төв, орон нутгийн боловсролын болон үйлдвэр, аж ахуйн байгууллагаас хийж байгаа ажилд сайн эхлэл, зарим туршлага гарч байна. Хөвсгөл аймгийн арван жилийн хоёрдугаар дунд сургуулийн нам, захиргааны байгууллага сургалт хүмүүжлийн ажлын нэгдмэл зарчмыг үндэс болгон хичээл, хүмүүжлийн эрхлэгч гэж зааглаж хэвшсэн хуучин арга барилыг өөрчилж, бага, дунд, ахлах ангийн сургалт хүмүүжлийн асуудлыг хамтад нь эрхэлсэн хичээлийн эрхлэгчидтэй болгожээ. 

Төв аймгийн Жаргалантын сангийн аж ахуй хөдөлмөрийн сургалт явуулах бааз бий болгосны дүнд арван жилийн сургуулийнхаа нь зургаан га талбайд төмс, хүнсний ногоо тарьж. БНМАУ-ын хөдөлмөрийн баатар механикжуулагч сурагчдын дадлагыг удирдаж байна. Үүний хамт сургалтад зориулсан трактор олгож, хөдөө аж ахуйн машины болон агротехнологийн кабинетийг сангийн аж ахуйн хүч, хөрөнгөөр байгуулжээ. Эндхийн сурагчид хавар, зун, намар мал аж ахуй, газар тариалангийн үйлдвэрлэлийн чиглэлээр ажиллаж, өвөл дээрх ажлын техник, технологийн хичээлийг зохих кабинет, техник засварын ажлыг түшиглэн хийдэг байна. Мөн Баянхонгор аймгийн Шинэ Жинст сумын нэгдэл мал аж ахуйн бааз бий болгосон зэрэг ийм туршлага санаачилга, сайн арга барилыг цаашид өргөнөөр дэмжин дэлгэрүүлэх хэрэгтэй байна. 

Шинэ бүтцэд шилжихтэй уялдуулан арван нэгэн жилийн сургуулийн боловсрол, хүмүүжлийн агуулга, арга зүйг боловсруулж практикт нэвтрүүлэх ажлын нарийвчилсан төлөвлөгөөтэй хийх хэрэгтэй байна. Шинэ бүтцийн дагуу боловсруулж гаргах нэгээс арван нэгдүгээр ангийн сурах бичгийн эх бэлтгэх, ялангуяа заах мэдээлэл зүй, тооцоолон бодох электрон техникийн үндэс болон мал аж ахуйн, тариалан, аж үйлдвэрлэлийн үндэс хичээлийн төлөвлөгөө, программ сурах бичиг, бага ангийн сургалт, арга зүйн иж бүрэн хэрэглэгдэхүүнийг шуурхай, чанартай хийж бүрдүүлэх багш нарыг бэлтгэх, давтан сургах, тэдний мэргэжил дээшлүүлэх ажлыг шинэ маягаар зохион байгуулах сурган хүмүүжүүлэх судалгаа шинжилгээний ололтыг сургалт, хүмүүжилд нэвтрүүлэн үр нөлөөг дээшлүүлэх талаар Ардын боловсролын Яам, сурган хүмүүжүүлэх ухааны хүрээлэн, багш нарын мэргэжил дээшлүүлэх институтээс зохиох ажлыг шуурхай, эрчимтэй өрнүүлбэл зохино. 

Залуу багш нар дунд сургуульд лабораторийн ажил хийх талаар бэрхшээлтэй тулгарч, хэлний сургалтад лингафоны кабинет ашиглах дадал дутмаг байгаа учир багш бэлтгэдэг дээд, тусгай мэргэжлийн дунд сургуулийн хичээлэлтийн чанарыг дээшлүүлж. оюутан сурагчдад тавих шаардлагыг сайжруулж. тэднийг суралцах хугацаанд нь дунд сургуулийн математик, физик, химийн хичээлийн бодлогыг бүрэн бодуулах, лаборатори, сорилын ажлыг гүйцэд хийлгүүлэхийн зэрэгцээ, орос хэлний багшийн дээд сургуульд суралцагчдыг лингафоны кабинетыг ашиглах чадвар дадалтай болгож төгсгөх талаар дээд, тусгай дунд боловсролын улсын хороо багш бэлтгэдэг дээд сургуулийн намын хороо, ректорын газар ажил хэрэгчээр анхаарвал зохино. 

Сургуулийн эцэг, эхийн, хорооны эрхийг өргөтгөж, түүнийг сургууль, албан газрын дэргэдэх эцэг, эхийн зөвлөлтэй нягт холбоотой ажиллуулж, ажилтан, ажилчдын хүүхдийн сурлага, хүмүүжлийн ажлынхаа дүнг дээшлүүлэх талаар бодитой нөлөө үзүүлдэг болгох ёстой. Сурагчдын хөдөлмөр сургалт явуулах ажлын байр нь техник, технологийн түвшин, хөдөлмөр, зохион байгуулалт, хөдөлмөрийн соёл, эрүүл ахуй, хөдөлмөр хамгааллын хувьд үлгэр жишээ байх нь зүйтэй. Сурагчдыг орчин үеийн техник, технологи, багаж хэрэгсэл дээр ажиллуулж сургахгүйгээр маргаашийн ажилчин, малчдын халааг өнөөдөр сайтар бэлтгэж чадахгүй тул ахлах ангийн хөдөлмөр мэргэжлийн сургалтыг орчин үеийн үйлдвэрлэлийн нөхцөлтэй аль болохуйц ижил буюу ойролцоо байхаар зохион байгуулахын хамт хөдөлмөр зохион байгуулалт, урамшууллын арга, хөлс төлөлт зэргийг ч хүүхдийн хөдөлмөр зохион байгуулалтад мөн адил нэвтрүүлэх нь зүйтэй юм. 

Ерөнхий боловсролын сургуулийн хөдөлмөр мэргэжлийн сургалтын үр дүнг дээшлүүлэх, сурагчдыг нийгмийн тустай хөдөлмөрт оролцуулах хүрээг өргөтгөх зорилгоор бүрэн, бүрэн биш дунд сургууль бүрийг 1988 онд багтаан бааз үйлдвэр, аж ахуйн газартай болгох зорилт тавьж байна. Иймээс ерөнхий боловсролын дунд сургуулиудад хөдөлмөр сургалтыг мал аж ахуй, газар тариалангийн болон үйлдвэрийн газруудыг оноож, ажиллах чиглэлийг тогтоож, хөдөлмөр мэргэжлийн сургалт явуулах, дадлага удирдах, хичээл заах ажил мэргэжлийн баялаг туршлагатай тэргүүний ажилчин, малчин, инженертехникийн ажилтан, мал аж ахуйн мэргэжилтнүүдийг эртнээс томилох хэрэгтэй юм. 

Долоон настай хүүхдийг сургаж эхлэхтэй холбогдуулан байгууллагын хүч хөрөнгөөр хүүхдийн цэцэрлэг, сурагчид хооллох газар, дотуур байр барих, хичээллэх анги, танхимыг өргөтгөх талаар улс, хоршоолол, үйлдвэр, аж ахуйн газруудаас ихээхэн санаачилга гарган ажиллах шаардлагатай байна. Ерөнхий боловсролын сургуулийн системийг боловсронгуй болгохтой холбогдсон аж бүрэн практик арга хэмжээ авах нь зөвхөн сургууль төдийгүй нам, улс, олон нийт, хоршоолол, аж ахуй, соёлын  бүх шатны байгууллагын үүрэг мөн. 

