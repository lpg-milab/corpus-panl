"Новшийн парламент"

Тийм ээ, новшийн парламент. Эдгээр өдрүүдэд энэ үг манай засаглалд зохиж байна гэж хачин. Гэхдээ үүнийг батлахын төлөө өрнөж байгаа явдлыг хараад өөрөө өөрийнхөө бодолтой тэрсэж дараахь хоёр нийтлэлийг бичив ээ. Хязгааргүй эрх мэдэл МҮОНТ-ийн "АХА" нэвтрүүлгийг үзэж суутал "Хязгааргүй эрх мэдэлтэй хүнийг юу гэдэг вэ?" гэсэн асуултад нэг хүүхэд "Энхбаяр" гэж бөөн инээдэм болов. ("Хаан" гэдэг үгийг таах ёстой байж л дээ) Уг нь тэр хүүхэд яах аргагүй зөв таасан юм. Манай улсад хязгааргүй эрх мэдэлтэй ганц л хүн бий. Тэр нь яах аргагүй Монгол Улсын Ерөнхийлөгч Н.Энхбаяр мөн.
Гэр бүлийнхэн ч бас тийм эрх мэдэлтэй бөгөөд нэр сүр нь халдашгүй дархан. Гэрийнх нь гадаа очоод эхнэрийг дуудаж элдвээр хашгирах юм бол шоронд ордог. Ээжийнх нь болон хүүхдүүдийнх нь зургийг авах гэж оролдох юм бол Төрийн хамгаалалтын албаныхан даяараа түргэн авдаг гэж байгаа. Тэр бас прокурор, шүүгчдийг томилдог. Тийм болохоор дургүйгээ хүргэсэн хэнийг ч хэцүү нэртийн хаалга татуулж чаддаг. Насаараа шахам Сангийн сайд хийсэн нэг эрхэм Ерөнхий сайд болон МАХН-ын даргын суудалд санаархаад эгээтэй л өөрөө шоронд явчихаагүй. Оронд нь найзаа барьж өгөөд мэнд мултарсан. Засгийн газрын хэвлэл мэдээллийн албаны даргаар ажиллаж байсан залуу түүний тухай кино хийж ёо ёог нь хөдөлгөөд бас л шоронд орчихов. Араас нь УИХ-ын гурван гишүүн шоронд очих эсэхээ шийдүүлэх гэж гурван өдөр бүлтэлзэв. Тэднийгээ дагаад эхнэр хүүхэд, ээж аав нь мөн л гурван өдрийн турш уйлж гасалж өнжив. Ерөнхийлөгчийнхөөр бол тэд уучилж болшгүй буруутай учраас шоронд суух л ёстой. У.Хүрэлсүх. Өнгөрсөн зунжин Ерөнхийлөгчтэй хэрэлдэж ил далд олон зүйлийг нь уудалсан учраас шоронд бүү хэл шонд дүүжлүүлэх алдаа хийжээ. Т.Бадамжунай бас л буруутай. Худалдаа хөгжлийн банкийг Ерөнхийлөгч Mongolian Corruption Sistem хэмээх компанид өгөх гэтэл өрсөж зүтгээд өөр хүнд аваад өгчихсөн гэж хэвлэлээр бичдэг. Үнэн бол түүний л буруу. Г.Занданшатар хөөрхий, У.Хүрэлсүхийн байгуулсан МАСЗХ гээчийн Ерөнхийлөгч болсон буруутай этгээд. Ийм аймаар хэрэг өдүүлсэн тэр гурвын УИХ-ын гишүүний бүрэн эрхийг түдгэлзүүлэхээс өөр яах билээ. "Саваагүй нохой саранд хуцна" гэгчээр хэрээ мэдэхгүй байж хязгааргүй эрх мэдэлтний эсрэг боссон тэдний л хохь. Ерөнхийлөгч Улсын ерөнхий прокурорыг дуудаад дээрх шалтгаануудыг тоочиж "Одоо яах ёстой билээ" гэхэд " Паах, яаж чадаж байна аа. Шоронд л хийхээс" хэмээн тонголзох нь мэдээж. Ажил олгогчийнхоо өөдөөс цор цор хийдэг гүйцэтгэгч гэж хаана ч байхгүй билээ. АТГ-ын дарга нарыг, бүх шүүгчийг аанай л Ерөнхийлөгч томилдог. Тэд бас л прокурорын нэгэн адил үүрэг гүйцэтгэгч нар. Тийм болохоор дургүйгээ хүргэсэн хэнбугайг ч хэдэн ч жилээр хамаагүй шоронд хийж бүр үхүүлж ч чадах нь байна. Нэгэн цагт түүний дэргэд ажиллаж хамтдаа зураг хөргөө татуулж түүнийг өмөөрөн элдвээр аяглаж байсан Хон хэрээдийн Б.Энхбатад одоо тэр цаазаар авах ял өгүүлнэ. Давж заалдсаар байгаад эцсийн мөчид түүний амь Ерөнхийлөгчийн мэдэлд очих хэдий ч өршөөл үзэхгүй л болов уу. Хугацаа нь хэтэрсэн барааг хогийн сав руу л шиддэг билээ. Хязгааргүй эрх мэдэл ээ гэж. Чадаж байгаа юманд арга байхгүй л гэхээс өөр юу хэлэх билээ. Гэхдээ эрх мэдэл хүнийг байтлаа мангас болгочихдог гэсэн. Угандагийн Ерөнхийлөгч Иди Амен гэгч нэг "хүнд гар" байлаа шүү дээ. Дургүйгээ хүргэсэн хүнийг шоронд хийж элдвээр тамлаад бүр болохгүй бол шараад идчихдэг байсан гэж байгаа. Юмыг яаж мэдэх вэ дээ. "БҮх нам ТЭГШ ЭРХТЭЙ. МАХН БҮР ИЛҮҮ ТЭГШ ЭРХТЭЙ" Уг нь хүн бүхэн хуулийн өмнө тэгш эрхтэй гэсэн үг бий. Гэвч яах аргагүй ингэж өөрчлөгдчихөөд байгаа хэрэг. "Хуулийн өмнө Хувьсгалт намаас бусад нь тэгш эрхтэй". Монгол Улсын иргэн хэн ч хуулийн байгууллагаар шалгуулж болдог. Гэмт хэрэг үйлдсэн нь нотлогдвол тохирсон ялаа авч шоронд сууна. Нотлогдохгүй бол цагаадна. Үүнээс хэн ч зугтаж зайлж чаддаггүй. Гэтэл "МАХН-ын гишүүнийг шалгаж болохгүй. Тэд гэмт хэрэг хийдэггүй. УИХ-ын гишүүн хууль зөрчиж гэмт хэрэг үйлдэж болно. Тэгэхийн тулд л парламентын гишүүн болж байгаа юм" гэсэн сэтгэл зүй нийгэмд бүрэлдэж байна. Хууль хяналтын байгууллага "Хадгаламж" банкны мөнгөөр Ц.Чимэдцэрэнтэй хамт казино тоглосон эсэхийг нь шалгах гэхээр МАХН улайран өмөөрнө. Өнөөх гурав нь ч шалгуулчихаж чадахгүй бэмбэгнээд сүйд. "Ерөнхийлөгчийн захиалгаар биднийг шоронд хийх гэж байна" , "Та нар Ерөнхийлөгчтэй тэмцэнэ биз дээ" "Энэ бол МАХН-ыг шинэчлэхээс айж байгаа Н.Энхбаярын хийж байгаа ажил", "Хэрвээ бид гурвыг шоронд явуулбал та нар Ерөнхийлөгчийн бахыг хангана шүү". Иймэрхүү мессежийг тэр гурав Төрийн ордноор нэг тараасан. Эцэстээ тэр гурвын бүрэн эрхийг түдгэлзүүлэх эсэх асуудал биш болж хувирав. Цагаан цаасан дээр хараар буулгасан прокурорын бичгийн утга санаа хэвээрээ ч саналаа өгөх гэж байгаа УИХ-ын гишүүдийн хандлага хэдийнэ эргэчихсэн байв. Тэд "Энхбаярын бахыг хангах уу, болих уу" гэсэн асуултад л хариулах гэж шаналахаас нөгөө гурвыг гэмт хэрэг үйлдсэн эсэхийг нотлуулах талаар ор тас мартаж орхисон байна. Үнэхээр тэд гэмт хэрэг хийгээгүй юм бол айгаад байгаагийн учир юу вэ. Эрхээ түдгэлзүүлж шалгуулаад буруугүй гэдгээ нотлуулахаас юундаа зугтаад байгаа юм бэ. "Журмын нөхөд минь итгээрэй. Бид тэгээгүй шүү" гэж хэлэхийн оронд нотлуулчихсан нь дээр биш үү. МАХН гэж нэр төрд жигтэйхэн дуртай нам юм. Хууль зөрчсөн ямар ч гэмт хэрэгтнийг олонхиороо түрээ барьж аваад үлдчих санаатай. Үндсэн хуулийн гэмт хэрэгтэн Ц.Нямдоржийг аврах гээд бараг "алчихсан" шүү дээ. Ц.Нямдорж, нам хоёулаа л нэрээ хөөдсөнөөр үйл явдал төгсөж билээ. Одоо бас л өнөөх аргаа хэрэглэв бололтой дог. "Новшийн парламент" Дээрх эсрэг тэсрэг байр суурь эцсийн бүлэгт нэг л санаанд зангилагдаж байгаа нь гайхалтай. "Гурван гишүүний эрхийг түдгэлзүүлэх" ажиллагааны автор ямар ч тохиолдолд ганцхан "новшийн парламент" гэсэн хариуг гаргахаар зохиожээ. Тэднийг шоронд хийх хийхгүй нь сонин биш байж. Гагцхүү "Парламентын засаглал гэж ийм дампуу юм байдаг" гэсэн сэтгэлгээг нийгэмд бүрдүүлэх нь эцсийн үр дүн нь байлаа. Энэ үр дүнгийн ард ганц л зорилго бий. Тэр нь ЕРӨНХИЙЛӨГЧИЙН ЗАСАГЛАЛ. Ийм алсыг харсан хөгийн тоглолтод гурван өдрийн турш бүдчиж, ороогдож, арчаагаа алдаж, тарчилж байдаг ёстой л новшийн парламент юм даа. 
Л.Мөнхбаясгалан