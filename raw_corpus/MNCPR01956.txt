Улаанбаатар гамшгийн байдалтай байна

Сөүлээс ирсэн онгоц Улаанбаатарт бууж чадсангүй. Энэ явдал өнгөрсөн долоо хоногт болсон. Үзэгдэх орчин муу учир онгоцыг удирдаж явсан туршлагагүй жолооч бууж чадалгүй Сөүл рүү буцаад нисжээ. 
Уг нь Улаанбаатарын их утаа хэвийн үзэгдэл болохоор баргийн онгоцны жолооч аргалаад буучихдаг юм байх. Утаа тортогны сиймхийг ашиглаад газардаж чадахгүй шинэ тутам онгоцны жолооч л "Кореан айр"-ийг эдийн засгийн их алдагдалд оруулж орхилоо. Ийм үлгэр дахиад хичнээн ч удаа давтагдаж мэднэ. Эсвэл шинэ онгоцны жолооч бэлтгэх шаардлагагүй болжээ. Улаанбаатар утаагүй болтол ахмад, хөгшин жолооч нар ажлаа хийж байхаас аргагүй нь. Лав л ирэх жил хот ийм л утаатай байна. Нийслэлийг утаанаас салгах зорилго хэрэгжиж эхлэх зам руугаа ч чиглэхгүй байна шүү дээ гэж салбарын, мэргэжлийн хүмүүс санаа алдаж байна. Утааг үгүй хийх "Мастер төлөвлөгөө" гаргах судалгааны ажил дөнгөж 60 гаруй хувьтай явааг саяхан болж өнгөрсөн Нийслэлийн иргэдийн төлөөлөгчдийн хурлаар авч хэлэлцсэн. Ядахад санхүүжилт нь огт орж ирдэггүй. Энэ хэрээр утаа униараасаа салах цаг хойшилсоор. Утаагүй болох чинь үндэсний хэмжээний асуудал, дараа жилийн өвөл гэхэд дахиад л утаан дундаа сууж байх нь гэж уйлах шахам гүйж явж нийт санхүүжилтийнхээ 20-иодхон хувийг авсан гэж байгаа. "Мастер төлөвлөгөө"-ний судалгааны явцыг хавар гуравдугаар сард дахиад хэлэлцэж магадгүй. Тэр үед нийслэлчүүдийн гал түлдэг улирал дуусчихсан байна. Хаалга тотго, салхивчаар зай завсар андахгүй шургалдаг их утаа хэсэг хугацаанд ч болов дэргэдээс явчихсан болохоор энэ асуудлыг хойш тавиад сууж байтал өвөл хаяанд ирнэ дээ гэж "Мастер төлөвлөгөө"-ний судалгааны ажлын хэсгийнхэн ярьж байна лээ. Тэгээд дараа жил ч энэ жил шиг л хий дэмий үглэж суух болно. Чухамдаа утаагүй болохыг нэн чухалд тооцохгүй байгаагийн илрэл нь судалгаа шинжилгээ хийхэд төсөвлөсөн хөрөнгө мөнгөө цаг тухайд нь өгөхгүй байгаа явдал гэж гомдоллож байв. Үндэсний хэмжээний энэ асуудалд хамаг хөрөнгө оруулалтаа төлөвлөж, утаагүй болох маршрутад зарцуулж, хуваарилсан төрийн бодлого боловсруулах хэрэгтэй гэж үзэж байгаа аж. Нийслэлийн агаарын бохирдол, утаа бол зөвхөн бидэнд тохиолдоод байгаа өвчин, зовлон биш гэдгийг мөн л салбарынхан сануулж байгаа. Аль ч улс үндэстэн ялангуяа хүйтэн, сэрүүн бүсэд оршдог улс орнуудын өмнө тулгардаг л даваа. Хотжилтын явцад туулж гардаг л зам. Агаарын бохирдол үүсгэгч хамгийн их хүчин зүйл нь гэр хороолол буюу уламжлалт орон сууц. Аль ч улс оронд уламжлалт орон сууцанд амьдрагчид буюу манайхны гэр хороолол бий. 1970-аад оны үед Япон, Солонгос ч утаандаа дарагдаад хэцүүдэж байсан. Япон улс үйлдвэрлэл, техник технологийнхоо шинэчлэлд онцгой анхаарч, энэ салбартаа ихээхэн хөрөнгө хаясан гэж байгаа. Автомашины үйлдвэрлэл, шатахуун боловсруулах технологидоо шинэ бодлого, аргачлал нэвтрүүлжээ. Харин Солонгос улс гэхэд уламжлалт орон сууц буюу манайхаар бол гэр хороолол руугаа их анхаарал төвлөрүүлсэн байна. Зүгээр л хот төлөвлөлтийн аргыг хэрэглэжээ. Сөүлийн агаарыг хамгийн их бохирдуулдаг хорооллыг гойд анхааралдаа авсан гэдэг. Бүр нийслэлийнхээ хамгийн гоё, орчин үеийн хороолол болгохоор төлөвлөн ажиллаж эхэлсэн байдаг. Ингээд 15 жилийн дотор л Солонгосын алдартай "Ган Нам" хорооллыг бий болжээ. Манайд ч агаарын бохирдлын 90 гаруй хувийг үйлдвэрлэдэг гэр хорооллыг багасгаж л утаанаас ангижирна гэж судалгааны багийнхан үзэж байгаа. Аливаа асуудлыг соргог, мэдрэмтгий хүлээн авч, тэр хэмжээгээрээ төгс шийдвэрлэж чаддаг үйлдвэрлэлийн улс уламжлалт сууцнаасаа салах гэж 15 жил зүдэрсэн байхад манайх хэзээ гэр хорооллоосоо салах бол доо. Солонгостой адилхан шалмаг ажиллахад л 15 жилийн турш шинэ жолоочтой онгоц Улаанбаатарт газардаж чадахгүй Сөүл рүүгээ буцаж магадгүй нь дээ. 
Б.ХАЖИДМАА
