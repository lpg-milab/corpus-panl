"Амин-Эрдэнэ" дууныхаа шүлгийг хүүхдүүддээ зориулж бичсэн

Урлаг хэмээх их айлд уран бүтээлч гэх тодотгол зүүж, олон сайхан бүтээл туурвиж яваа залуус цөөнгүй. Улсын филармонийн гоцлол дуучин С.Баттулга тэдний нэг. Хүмүүс түүнийг "Зүрхний хайртай...", "Надад мөрөөдөл бий" зэрэг бие даасан тоглолтуудаар нь мэдэх биз. Түүнтэй уран бүтээлийнх нь тухай ярилцлаа. 
-Солонгос явсан гэж дуулдсан. Хэзээ ирээв? 
-Өнгөрсөн хагас сайн өдөр ирлээ. Дөрөв хонож байх шив. 
-Ямар ажлаар явсан юм бэ, тоглолт хийгээ юү? 
-"Гадаадад ажиллах хүч илгээх төв"-ийн урилгаар явсан юм. Солонгост ажиллаж амьдарч байгаа монголчууддаа хоёр дахь бие даасан тоглолтоо сонирхуулаад ирлээ. Уулзалт, тоглолт амжилттай, сайхан болсон. Сөүлд амьдарч буй монголчууд маань дуулахдаа дуулж, уйлахдаа уйлж, халуун дотно хүлээж авлаа. Сүүлд нь төрийнхөө далбааг дээш өргөн, бүгдээрээ хамтдаа "Нарлаг Монгол орон" дуугаа дуулаад тоглолтоо төгсгөсөн. Сэтгэл их догдолж байлаа. 
-Явсан газрынхаа сонин хачнаас дуулгаач? 
-Хоёр өдөр, нэг шөнийг Солонгост үдсэн гэхэд, сонин хачин ихтэй явсан шүү. Буцаж ирэхдээ Инчоний нисэх онгоцны буудлын ойролцоо манайхны ажиллаж, амьдардаг мебелийн дэлгүүрт буудалласан юм. НХХ-ийн дэд сайд С.Чинзориг ажлын хэсгийнхэнтэй хамт явсан. Тэнд гэр бүлийнхээ хамт ажиллаж амьдардаг, нэр нэгт амьдаа залуу маань биднийг гэртээ урьсан юм. Тэднийд бүгдээрээ очиж, нутаг ус, эх орны тухай сайхан яриа өрнүүлээд тухалж сууж байгаад ирлээ дээ. 
-Сүүлийн үед ямар уран бүтээл дээр ажиллаж байна? 
-Улсын Филармоны симфони оркестрийг Говь-Сүмбэр аймгийн "Боржигон" чуулгынхан урьсан юм. Ирснийхээ дараа тэнд очиж, "Сонгодог үдэш" нэртэй тоглолтоо сонирхуулаад ирлээ. Би 1998 онд анх Дуурийн театрт дуучнаар орж байсан юм. Мэргэжлийн урлагт 10 жил болчихжээ. Энэ хугацаанд дууны уран бүтээлээр олон нийтдээ зориулсан цомог гаргаагүй явж. Тиймээс бие даасан хос цомог гаргах төлөвлөгөөтэй ажиллаж байна. Удахгүй үзэгчдийн гар дээр очно. Би чинь бие даасан уран бүтээл хийхийн хажуугаар улсын филармонид гоцлол дуучнаар ажилладаг болохоор ойрд зав муутай.
-Таныг өнгөрсөн оны сүүлчээр байгуулагдсан "Angel classic" хамтлагийн ахлагч гэж сонссон. 
-Манай хамтлагийнхан хоёр шинэ бүтээл гаргаад байна. Нэг нь "Prey of the night" буюу "Шөнийн залбирал" гэж дууны клип. Нөгөө нь "Уяхан цэнхэр хавар" дууны клип шинэчлэгдсэн маягаар гарсан. Харин одоо "Надад мөрөөдөл бий" тоглолтын гол имиж болсон "Тагтаа" болон "Үрдээ" дууныхаа клипыг хийлгэж байна. "Амин эрдэнэ" дууныхаа шүлгийг би бичсэн юм. 
-Дууны шүлэг бичдэг байх нээ? 
-Дууны шүлэг бичнэ гэж ерөөсөө бодож байсангүй. Анх удаа л үзлээ. Уг нь энэ сэдвээр шүлэг захиалж бичүүлсэн юм. Бас зарим хүний бичсэн шүлэг хүртэл сонирхож үзсэн. Гэтэл миний бодож байсанд хүрээгүй. Гэхдээ энэ нь муу шүлэг гэж байгаа юм биш шүү. Арай л өөр өнцгөөс харсан шүлэг байсан. Тэгээд өөрөө шүлгээ бичээд, олны дунд нэр хүндтэй яруу найрагчид үзүүлсэн чинь үнэлсэн. "Дууны шүлэг гэдэг утгаараа амьдралтай ойр, гэгээлэг шүлэг болсон байна. Чадвартай сайн хөгжмийн зохиолчид өгөөрэй" гэсэн юм. Тэгээд уран бүтээлийн анд, хөгжмийн зохиолч Ш.Өлзийбаяраар аялгуу хийлгэж, "Амин эрдэнэ" дуу төрсөн. "Эх үрсийн баяр"-аас өмнө клип нь гарчихна аа. 
-Энэ шүлгийг хүүхдэдээ зориулж бичсэн үү? 
-Би гурван хүүхэдтэй. Тэдэндээ зориулж бичсэн юм. Бага нь нэг, дундах нь дөрөв, том нь долоон настай. Дууныхаа шүлгийг хүртэл тэднийхээ насны эрэмбэд тохируулахыг хичээсэн. Эхний бадаг нь бяцхан ангаахай, дундах нь дэгдээхэй гэж эхэлдэг. Харин сүүлийнх нь бяцхан дууч шувуухай минь гэдэг. 
..."Гэрэлт нарны дор дуулж л яваарай үр минь
Гэгээн бүхний манлайд дүүлж л нисээрэй шувуухай минь" гэсэн дахилттай. Гэхдээ дууны үг бичнэ гэдэг тийм ч амар зүйл биш юм билээ. Цаашид дууны үг олон бичихгүй байх. Энэ бол зүгээр л амьдралаас ургасан шүлэг.
-Зарим дуучин дууныхаа үг, аяыг өөрсдөө зохиосон байдаг. Магадгүй, та ая зохиож ч болох шүү дээ? 
-Үгүй дээ. Ая зохионо гэж байхгүй. Тэр тусмаа хөгжмийн аялгуу бичнэ гэдэг миний хийх зүйл биш. Энэ чинь маш их нарийн мэдрэмж, хөгжмийн мэдлэг шаардсан ажил. Шүлэг, яруу найраг бол нэг өөр. Сонирхдог учраас уншсан бүтээлдээ өөрийнхөө хэмжээний дүгнэлт хийчихдэг. Би "Гэр бүлийн радио"-д хөтлөгч нэвтрүүлэгчээр дөрвөн жил ажиллаж байсан юм. Энэ бүхнээс жаахан юм үлдсэн юм болов уу. 
-"Надад мөрөөдөл бий" тоглолтынхоо орлогоос номын сан байгуулна гэж байсан? 
-Би хүүхэд залуучуудад хэрэгтэй, олон сайхан зүйлийг хийж, хэрэгжүүлэх юмсан гэж бодож явдаг. Тиймээс гэр хорооллын хүүхдүүдэд зориулсан "мини" номын сан байгуулахаар төлөвлөж байгаа юм. Уншлагын танхимаа ирэх есдүгээр сард байгуулна. 
-Хаана байгуулах вэ, газраа сонгосон уу? 
-Яармагийн тэр хавьд л хийх болов уу. Гэхдээ одоогоор яг тэнд, энд гэж хэлэх боломжгүй байна. Ямартай ч хотын захад хийнэ. 
-Цаашид хийхээр төлөвлөсөн зүйл юу байна вэ? 
-Сонгуулийн ажил өнгөрсний дараа Дархан, Эрдэнэт хотоос эхлээд эх орноо тойрсон аялан тоглолт хийхээр төлөвлөж байна. Энэ жил орон нутагт болон гадаадад ажиллаж амьдарч байгаа монголчууддаа уран бүтээлээ хүргэнэ. Мөн "Надад мөрөөдөл бий" жилийн аяныг өрнүүлж эхлээд байна.
-Хамтлаг, дуучид сонгуулийн сурталчилгаанд оролцдог. Харин та хэр мөнгө олж байна? 
-Энэ жил би тоглолт төлөвлөчихсөн байсан учраас сонгуулийн сурталчилгаанд ерөөсөө яваагүй. 
-Энэ тухай хүсэлт ирж байна уу? 
-Голдуу хөдөө орон нутгаар явж тоглох саналууд ирж байна. 
Б.Энхтуул 