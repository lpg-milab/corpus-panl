ДОХ-той танилцсан минь

Би нэг төсөлд ажилладаг юм. Төслийнхөө ажлын хүрээнд Дархлалын олдмол хомсдол (ДОХ), Хүний дархлал хомсдолын вирус (ХДХВ)-ийн тухай телевизийн 26 ангит кино зохиол бичих үүрэг авлаа.
Тэр үед "аюулт" ДОХ гэдэг өвчин эмчилгээгүй, цусаар болон бэлгийн замаар халддаг гэдгээс өөр мэдлэггүй амьтан байж дээ. Тэгээд яахав, зохиолоо бичихийн тулд өнөө муу ДОХ-той чинь танилцахаар гарлаа даа. "Улаан тууз" буюу ДОХ-ын тӨв Үзэгчдэд үнэн зөв мэдээлэл хүргэхийн тулд өөрөө эмчээс дутуугүй мэдлэгтэй болох хэрэгтэйг ойлгож байлаа. Тиймээс, ДОХ-ын төв гэж нэрлэгддэг "Улаан тууз" эмнэлгийг зорив. Тус төвд санаачилгаараа ирвэл шинжилгээг үнэ төлбөргүй авдаг ажээ. Ер нь ХДХВ/ДОХ-ын шинжилгээ нь сайн дурын үндсэн дээр хийгдэх ёстой. "Улаан тууз" эмнэлэгт ХДХВ-ийн шинжилгээ өгөхөөр ирсэн хүмүүсээс гадна гадаадад ажиллах гэж байгаа хүмүүс болон хүүхэдтэй болох гэж байгаа хосуудаас ХДХВ/ДОХ, тэмбүүгийн шинжилгээг авдаг юм байна. Учир нь бэлгийн замаар дамждаг энэ хоёр өвчний шинжилгээ нь цусаар тогтоогддог аж. Шинжилгээ болон ӨмнӨх зӨвлӨгӨӨний тухайд ХДХВ-ийн шинжилгээ өгөхөөр тус төвд ирсэн хэнбугайд ч уг шинжилгээ өгөхийн ач холбогдол, шинжилгээ хэрхэн авдаг тухай тайлбарлан, шинжилгээний хариу ямар гарч болох, түүнийг хэрхэн ойлговол зохих тухай зөвлөгөөг өмнө өгөх ёстой. Шинжилгээг цуснаас авч код бүхий хуруу шилэнд хийнэ. Хуруу шилэн дээрх код бичсэн цаасыг танд өгнө. Та маргааш нь тэр бичгээрээ шинжилгээнийхээ хариуг сонсоно. Код ашиглаж байгаа нь шинжилгээ өгөгчийн хувийн нууц, нэр хүндийг хамгаалж байгаа хэрэг юм. Энэ нь дэлхий дахинд ХДХВ-ийн шинжилгээг авахад заавал мөрдөх ёстой бас нэг зарчим. Шинжилгээний дараахь зӨвлӨгӨӨ Шинжилгээний өмнөх зөвлөгөө гэж байдаг болохоор шинжилгээний дараахь зөвлөгөө гэж байж таарна. Цонх үе ХДХВ-ийн халдвар авснаас хойш хүний биеийн дархлалын тогтолцоо халдварыг эсэргүүцэж эхлэх хүртэл ойролцоогоор гурван сар (заримдаа 3-6 сар) өнгөрдөг. Энэ гурван сарын хугацаанд хэдий халдвар авсан ч цусны шинжилгээнд өөрчлөлт гарахгүй байж болох тул оношлогдохгүй. Иймээс ямар нэг эрсдэлтэй үйлдэлд өртсөн бол ХДХВ-ийн анхны шинжилгээ өгснөөс хойш гурван сарын дараа дахин нэг шинжилгээ өгөх хэрэгтэй. Шинжилгээ өгсөн хүний цусанд ХДХВ-ийн халдвар илэрсэн ч бай, үгүй ч бай шинжилгээний дараахь зөвлөгөөг өгнө. Мэдээж хэрэг шинжилгээний хариу ямар гарснаас шалтгаалаад өгөх зөвлөгөө нь ондоо байна. Дээрх үйл явц бол зөвхөн "Улаан тууз" эмнэлэгт ч биш ХДХВ-ийн шинжилгээ авдаг цусны төвүүд, "Гялс" төв (миний л мэдэхийн "Гялс" төвд шинжилгээний өмнөх ба дараахь зөвлөгөөг өгдөггүй) гэх мэт лабораториудад ч гэсэн мөрдөгдөх ёстой шинжилгээний зарчим. "Мөрдөгдөх ёстой" гэсний учир нь шинжилгээний өмнөх болон дараахь зөвлөгөөг өгдөггүй, шинжилгээ өгөгчийн хариуг кодоор биш нэрээр нь өгөх дутагдлууд мэр сэр ажиглагдаад байгаа болохоор зориуд тодотголоо. Эрсдэлтэй зан Үйл, Үйлдэл гэж юуг хэлээд байна? Энэ тухай тайлбарлахаас өмнө ДОХ-ын халдвар юугаар халддаг тухай дахин сануулъя. ДОХ-ын халдвар цус, үрийн шингэн, үтрээний шүүрэл, Хөхний сүү гэсэн дөрвөн шингэнээр халдана. Цус: Осол аваарт орсны улмаас шинжилгээгүй цус биедээ хийлгэсэн бол тэр хүн ДОХ-ын халдвар авах эрсдэлтэй үйлдэл хийсэнд тооцогдоно. Хэн нэгэнд цус сэлбэхэд заавал баталгаатай цусан бүтээгдэхүүн ашиглах эсвэл донорын шинжилгээнд хамрагдсан баталгаатай донороос авах хэрэгтэй. Мөн шивээс хийлгэсэн эсвэл хийлгэдэг бол таныг эрсдэлтэй үйлдэл хийсэн гэж үзнэ. Учир нь шивээсний машины зүү хүний биед шигдэж ордог тул түүгээр халдвар дамжиж болно. Тиймээс эмнэлгийн багаж, хэрэгслээр ч гэсэн халдвар дамжина. Бас тариурынхаа зүүг дамжуулан хар тамхи хэрэглэснээс болж ДОХ-ын халдвар авсан тохиолдол манай хойд хөршид олон мянга бий. Үрийн шингэн ба үтрээний шүүрэл: Гол санаа нь тохиолдлын бэлгийн харьцаанд орохдоо хамгаалалт буюу бэлгэвч хэрэглэхгүй бол эрсдэлтэйд тооцогдоно гэсэн үг. Энэ замаар ХДХВ-ийн халдвар хамгийн их тархсан байдаг. Хэрэв та бэлгийн олон хамтрагчтай буюу өнөөдөр нэг, маргааш бас нэг, нөгөөдөр өөр нэг залуу эсвэл бүсгүйтэй гэх мэт нэлээд олон хүмүүстэй "үүлэн борооны ажлыг" бэлгэвчгүй үйлддэг бол та яах аргагүй эрсдэлтэй зан үйлтэй этгээд мөн. Гэхдээ та бэлгэвч хэрэглэж байвал хэдэн ч хүнтэй "загас наадуулсан" яадаг юм бэ гэж бодож байвал буруу шүү. Арав орчим жилийн өмнө Сүхбаатарын талбай дээр, ДОХ-ын эсрэг жагсаал хийж явсан нэг оюутан гартаа "Таны бэлэг эрхтэн зөвхөн таны ханийх" гэсэн самбар барьж явсныг би тод санаж байна. Зөвхөн ХДХВ ч биш БЗДХ-уудаас сэргийлэх хамгийн найдвартай арга бол хань болон найз залуу, бүсгүй, хамтран амьдрагчдаа үнэнч байх юм. Хөхний сүү: Хэрэв ДОХ-ын халдвартай жирэмсэн эх хүүхдээ хөхөөр хоолловол хүүхэд нь хөхний сүүнээс халдвар авна. Гэтэл та "ДОХ-ын халдвартай эхээс халдвартай л хүүхэд гарна шүү дээ. Хөхний сүүгээрээ бас дахиад ДОХ-ын халдвар өгөх хэрэг үү" гэж бодож байна уу? Тэгвэл та дараахь мэдээллийг сонсоогүй байх нь. ДОХ-ын халдвартай жирэмсэн эх хүүхдээ хагалгаа (кесерово) хийлгэж буюу мэс заслын аргаар гаргавал хүүхэд нь эрүүл гардаг гэж батлагдсан. Өөрөөр хэлбэл, дээр дурьдсанчлан үтрээгээр дамжиж түүний шүүрлээс халдвар дамжих эрсдлээс зайлсхийх зорилгоор мэс заслын аргаар хүүхдийг гаргаж авбал ДОХ-ын халдваргүй байж болно. Гайхамшигтай байгаа биз. Тэгээд бас ДОХ-ын халдварыг эх нь хүүхдээ гаргасныхаа дараа авч болно шүү дээ. Энэ тохиолдолд эрүүл хүүхэд гаргачихаад хөхнийхөө сүүгээр халдвар тараачихвал харамсалтай биз дээ. Дээр дурьдсан дөрвөн шингэн хүний биед байдаг. Тэгвэл та хүний биед байдаг бусад шингэн болох шээс, шүлс, нулимс, хөлс, чихний хулхи, өтгөн ялгадсаар бас халдах вий гэж эмээж байгаа бол айх хэрэггүй гэж хэлье. Дээр дурьдсан шингэнүүдээр ХДХВ-ийн халдвар дамжихгүй. ХДХВ-ийн халдварыг санаатай, санамсаргүйгээр эрсдэлтэй үйлдэл хийсэн, эрсдэлтэй зан үйлтэй хэн ч авч болно. Хэдийгээр бэлгийн олон хамтрагчгүй ч гэлээ өөр бусад замаар халдвар авсан байхыг үгүйсгэхгүй. Гэтэл өөрийгөө эрүүл гэж итгэж явсан, эрсдэлтэй алхам хийсэн үгүйгээ тунгаан бодох чадваргүй, ДОХ өвчний талаар тодорхой мэдлэггүй хүн эмчээс "Таны цусанд ДОХ-ын халдвар илэрчээ" гэдэг үгийг сонсоод шоконд орж өөрт болон эмчид халгаатай юу ч хийж болно. Үүнээс л сэргийлж шинжилгээний өмнөх болон дараахь зөвлөгөөг өгдөг. Мэдлэг, Мэдээлэл Бидний амьдралд мэдлэг, мэдээлэл ус, агаар мэт хэрэгтэй. Учир нь бид хэр их мэдлэг, мэдээлэлтэйгээс шалтгаалж ухаалаг, тэнэг, ашигтай, ашиггүй, хэрэгтэй, хэрэггүй сонголт, үйлдлүүдийг хийдэг. Энгийн нэг зүйл тайлбарлая. Бид "Тэр ДОХ-той гэнэ" гэж ярьдаг. Мэддэггүйгээс эсвэл амарчлаад ДОХ гээд л заншчихсанаас биш Дархлалын Олдмол Хомсдол гэдэг чинь хүний биеийн дархлалын тогтолцооны үйл ажиллагаа хямарч доройтсоны улмаас эмнэлгийн шинжилгээгээр илрэх олон өвчнүүдийн хавсрал бөгөөд ХДХВ-ийн халдварын эцсийн шат юм. Харин Хүний Дархлал Хомсдолын Вирус гэдэг нь тэрхүү ДОХ гээч өвчнийг үүсгэгч вирус юм. Тиймээс ДОХ туссан биш ДОХ-ын халдвар авсан гэж яривал арай тохиромжтой. ХДХВ-ийн халдвар авсан гэвэл бүр мэргэжлийн сонсогдоно. ХДХВ-ийн халдвартай хүн халдвар авснаас хойш 10 гаруй жил эрүүл мэндийн хувьд мэдэгдэхүйц ямар нэг өөрчлөлтгүй амьдрах боломжтой. Түүнчлэн 10 гаруй жилийн дараа биед нь өөрчлөлт мэдэгдсэн ч вирусийн эсрэг эмчилгээнд хамрагдсаны үр дүнд илүү олон жил амьдарсан хүмүүс үй олноороо байна, дэлхий дээр. Үүнтэй уялдуулаад нэгэн тохиолдлыг хэлье. Африк тивд амьдардаг нэг эмэгтэйн цусанд ХДХВ-ийн халдвар илэрчээ. Уг халдварыг хаанаас авсныг нь тодруулах зорилгоор ойрын үед бэлгийн харьцаанд хамгаалалтгүй хэн нэгэнтэй орсон эсэхийг нь асууж л дээ. Гэтэл тэр эмэгтэй, "Би нэг залуутай бэлгэвчгүй унтсан юм. Гэхдээ тэр эрүүл, чийрэг бие бялдартай, ДОХ-той гэмээргүй залуу байсан шүү дээ" гэсэн аж. Хэрэв та шидэт нүдгүй л бол ХДХВ-ийн халдвартай хүнийг гаднаас нь хараад халдвартай үгүйг тодорхойлон хэлж чадахгүй. Тиймээс та ганц бие бол бэлгэвч хэрэглэж занш гэсэн үг. Бид тэгвэл ДОХ-оос яагаад тэгтлээ айна вэ? Эмчлэгддэггүй болохоор уу? Хорт хавдар ч гэсэн эмчилгээгүй шүү дээ. Гэтэл яагаад хүмүүс хорт хавдартай хүнээс айж сэжиглэх байтугай эсрэгээр өрөвдөж, хайрлан энгэртээ наан тэвэрнэ вэ? ХДХВ-ийн халдвар хүрэх, тэврэх, гар барих, хамт ажиллах, суралцах, биеийн тамир (сагсан бөмбөг тоглох, усанд сэлэх)-аар хичээллэх, үнсэхэд мөн ор дэвсгэр, аяга таваг, жорлонгийн суултуураар дамжихгүй. Өөрөөр хэлбэл, бид ХДХВ-ийн халдвартай хүнтэй хамгаалалтгүй бэлгийн харьцаанд орох, хөхний сүүг нь уух, эсвэл халдвартай хүний цусыг өөртөө сэлбэдэггүй л юм бол ХДХВ-ийн халдвартай хүнтэй хамт аж төрж, ажиллахад ер аюул байхгүй. Гэтэл сүрьеэгийн халдвартай хүнтэй та нэг өрөөнд удаан байх юм бол ямар ч найраагүй шууд л сүрьеэ тусна. Эмчлэхгүй удах эсвэл эмчилгээг зохих ёсны дагуу хийхгүй бол амь насанд чинь ч хүрнэ. Харин ДОХ-ын халдвар амьсгалын замаар халддаггүй. Гэтэл бид сүрьеэтэй хүнээс "сэжиглэх" ёстой байтал "Хөөрхий минь сүрьеэ тусаад бүүр нүднээс гартлаа турчихаж зайлуул" гээд өрөвдөхийг нь яана. Тэгвэл яагаад бид ДОХ-ын халдвартай хүмүүсийг гадуурхана вэ? Анх ДОХ-ыг яаж илрүүлсэн түүхээс сөхвөл Америкийн нэгэн хотын эмийн сан цусан бүтээгдэхүүн маш их хэмжээгээр захиалаад байгааг цусан бүтээгдэхүүн нийлүүлэгч олж мэдээд эрэн сурвалжилжээ. Гэтэл тус эмийн сан байрладаг дүүрэгт амьдардаг хэсэг ижил хүйстэн залуучууд ДОХ-ын халдвар аваад цусаа цэвэрлэх зорилгоор цусан бүтээгдэхүүн их хэмжээгээр захиалдаг байж. Анх олонд мэдэгдэх болсон шалтгаан нь ижил хүйстэнтэй холбоотой байсных уу эсвэл ижил хүйстэн гэдгийг олон нийт хүлээн зөвшөөрдөггүй байсных уу ДОХ хэмээх өвчин зөвхөн ижил хүйстнүүдэд тусдаг гэсэн ойлголт элбэг байжээ. Манайд бол одоо ч тийм байгаа. Дээр нь биеэ үнэлэгчид нэмэгдэнэ. Олон хүмүүстэй бэлгийн харьцаанд ордог гэдэг утгаараа биеэ үнэлэгчид "эрсдэлтэй бүлгийнхэн" мөн. Гэтэл тэд бэлгэвч хэрэглэж өөрсдийгөө хамгаалдаг байж болно шүү дээ, бас. Биеэ үнэлдэггүй хэдий ч биеэ үнэлэгч нартай өрсөлдөхүйц сексийн замбараагүй амьдралтай эмэгтэйчүүд, эрчүүд олон бий гэвэл хилсдэхгүй. Тэр олон бэлгийн хамтрагчидтайгаа хамгаалалтгүй бэлгийн харьцаанд ордог бол та болон таны хамтрагч нар бэлгэвч хэрэглэдэг биеэ үнэлэгчдээс илүү эрсдэлтэй. Тэгэхээр, ДОХ гэдэг өвчин зөвхөн биеэ үнэлэгч, ижил хүйстнүүдэд тусдаг юм биш. Эрсдэлтэй үйлдэл хийдэг ямар ч хүн тусч болно. Хүн ХДХВ-ийн халдварыг ямар ч байдлаар авсан байж болно. Гадаад улсад амьдардаг нэг эмэгтэй ажлаасаа шөнө тарж яваад хүчиндүүлжээ. Мэдээж хэрэг бүсгүй сэтгэл санааны цочролд ороод хэцүү байсныг төсөөлшгүй. Арай гэж буцаад хэвэндээ орж байхдаа шинжилгээ өгөхөд цусанд нь ХДХВ-ийн халдвар илэрч. Бас нэг жишээ. Залуухан бүсгүй анхныхаа хайртай учраад хайр сэтгэлийнхээ илэрхийлэл болгож ариун биеэрээ найз залуудаа "бэлэг барьжээ". Гэтэл найз залуу нь ХДХВ-ийн халдвараар хариу бэлэг барьсан байна. Энэ хүмүүсийг та гадуурхаж чадна гэж үү? Тэдний өөдөөс та "Чи ДОХ-той, Чи зайл, Надад бүү ойрт" гэж хэлж зүрхлэх үү? Хэдий ийм байдлаар биш өөр замаар халдвар авсан ч гэлээ тэд авъя гэж аваагүй байлтай. Угаасаа хангалттай шаналж, зовж буй хүнд та нэмж гомдол, цөхрөл өгмөөр байна гэж үү? Үгүй байх гэж би бодож байна. Яагаад гэвэл та мэдлэгтэй бас мэдээлэлтэй боллоо. 
Д.Гэрэлт-Од 
