№173 (16763)    
1987 оны долдугаар  сарын 21.
Хөдөлмөрийн нөөцийг жигд ашиглая

<< Хөдөлмөрийн нөөцийг улсын хэмжээгээр авч үзвэл улс орны өсөн нэмэгдэж байгаа ажиллах хүчний хэрэгцээг бүрэн хангах бололцоотой байна. Гэвч хөдөлмөрийн нөөцийн хуваарилалт, ашиглалтын байдал улс ардын аж ахуйн салбаруудад, орон нутагт харилцан адилгүй хэвээр байна >> гэж Намын Төв Хорооны III бүгд хурал дээр нөхөр Ж. Батмөнх зааж хэлсэн байна. 

Манай улсын хөдөлмөрийн насны хүний өсөлт Хүн амын өсөлтөөс харьцангуй түргэн хурдацтай байгаа нь ажиллах хүчний хэрэгцээг бүрэн хангах бололцоо олгож байна. Жил тутам 50 мянга шахам Хүн хөдөлмөрийн насанд дэвшин орж байна. Зөвхөн энэ оноос аваад үзэхэд гадаад, дотоодын их, дээд, тусгай мэргэжлийн дээд сургуулийг 9, 5 мянган мэргэжилтэн, ТМС-ийг 11, 2 мянган мэргэжилтэй ажилчин төгсөж, улс ардын аж ахуйн төрөл бүрийн салбарт ажиллахаар очиж байна. Түүнчлэн ерөнхий боловсролын сургуулийн найм, аравдугаар ангиас 11, 8 мянган охид, хөвгүүд үйлдвэрлэлд хуваарилагдлаа. Хөдөлмөрийн нөөцийн өсөлт ойрын жилүүдэд ч ийм байх төлөвтэй юм. 

Гэтэл мал аж ахуй, барилгын зэрэг салбарт ажиллах хүч ихээхэн шаардлагатай хэвээр атал зарим аймаг, хот, сумын төвд ажил эрхлэхгүй хөдөлмөрийн чадвартай хүний тодорхой нөөцийг ашиглах асуудал шийдвэрлэгдэхгүй байсаар байна. Мал аж ахуй, их барилгын салбарын ажиллах хүчний хэрэгцээг жигд, бүрэн хангах нийгмийн захиалга, шаардлагыг хэрэгжүүлэхийн тулд дээрх салбаруудад ажиллагчдын нийгмийн болон ахуй, соёлын нөхцөлийг сайжруулах, мэргэжлийн баримжаа, сурталчилгааг эрчимтэй хийх, хүмүүсийн тогтвортой ажиллах сонирхлыг дээшлүүлэх талаар төв, орон нутгийн төлөвлөгөө, эдийн засгийн болон нам, улс, олон нийтийн байгууллагууд тодорхой арга хэмжээ авах хэрэгтэн байна. 

Хөдөлмөрийн нөөцийн ашиглалтыг сайжруулахад орон нутгийн нам, захиргааны байгууллагууд нутаг дэвсгэрийнхээ хөдөлмөрийн нөөц, ажлын тэнцвэр харьцааг бий болгох, дэс дараатай, чиглэсэн зорилготой бодлого явуулахын оронд төвийн байгууллагууд руу түлхэн, төвлөрсөн арга хэмжээ авахыг хоосон шаардаж суудаг дутагдал арилахгүй байна. 

Ажиллагчдын тогтвор суурьшлыг сайжруулах нь хөдөөгийн нөөцийг бүрэн дүүрэн ашиглах зорилтыг амжилттай шийдвэрлэхэд ихээхэн нөлөөтэй юм. Өнгөрсөн онд улс ардын аж ахуйн материаллаг үйлдвэрлэлийн салбарт ажиллагчдаас 50 шахам мянган хүн халагдаж өөрчлөгдсөн байна. Түүнчлэн улсаас ихээхэн хэмжээний хүч хөрөнгө зарж ажиллах хүчний бололцоотой аймгаас зүүн ба говийн аймгуудад зохион байгуулалттай элсүүлсэн нийт хүмүүсийн  19, У хувь хөдөлмөрийн гэрээний хугацаа дуусаагүй байхад элдэв шалтгаанаар халагдан шилжжээ. Хүн авч ажиллуулж байгаа орон нутгийн нам, захиргааны байгууллагаас ирсэн хүмүүст тавих анхаарал халалц илт дутуу байгаа нь үүнд муу нөлөө үзүүлжээ. 

Аймаг, сумдын төв, тэрчлэн хотуудад хөдөлмөрөөс зайдуу биеэ оторлон суудаг, эсвэл аливаа сургууль төгсөөд хуваарьтай газраа очихгүй цааргалж ажил хөдөлмөр хийдүүлж байдаг хүмүүст зохих хариуцлага хүлээлгэж, хөдөлмөрт татан оруулах ажлыг засаг захиргаа, хуулийн байгууллага алгуурлахгүй хийж байх ёстой. 

Хөдөлмөрийн нөөцийн ашиглалтыг сайжруулахад нийгмийн зохион байгуулалттай хөдөлмөр голлох байр суурь эзэлсэн хэвээр байхын хамт хувиараа хөдөлмөр эрхлэх янз бүрийн хэлбэрийг өргөн ашиглах нь ач холбогдолтой болохыг ах дүү социалист орнуудын туршлага харуулж байна. 

Хөдөлмөр эрхлэлтийн түвшинг дээшлүүлэхийн тулд ажлын байрыг шинээр бий болгохын дээр орон нутгийн бүхий л нөөц бололцоог ашиглан өргөн хэрэгцээний болон хүнсний бүтээгдэхүүн үйлдвэрлэх, хөдөө аж ахуйн! бүтээгдэхүүнд анхан шатны боловсруулалт, тордолт хийх, хүн амын ахуйн үйлчилгээний хүрээг өргөтгөх. хэмжээг нэмэгдүүлэх чиглэлээр туслах үйлдвэрлэл, туслах аж ахуй, иргэдийн сайн дурын хөдөлмөрийн нөхөрлөл байгуулах нь чухал юм. Аймаг, хот, тов, суурин газруудад хөдөлмөрийн нөхөрлөл сүүлийн үед олноор байгуулагдаж, улсын хэмжээгээр 354 хөдөлмөрийн нөхөрлөлд 2, 5 мянга гаруй хүн хамрагдан ажиллаж байна. 

Намын Төв Хорооны III бүгд хурал тусгайлан тогтоосон дүрэм, журмын дагуу иргэд хувиараа хөдөлмөр эрхлэх явдлыг дэмжих нь зүйтэй гэж үзээд хувиараа хөдөлмөр эрхлэх үйл ажиллагааг хөдөлмөрчдийн хэрэгцээг хангах, ажил, үйлчилгээний чанарыг дээшлүүлэхэд чиглүүлэх заалт өглөө. Хувиараа хөдөлмөр эрхлэх үйл ажиллагаа нь шинэлэг зүйл учраас анхны үе шатанд түүнийг зохион байгуулах, олон түмэнд ойлгуулах ажил зайлшгүй шаардлагатайгаас гадна хувиараа хөдөлмөр эрхлэх явдлыг хөдөлмөрийн бус орлогоор амьдрахыг хичээсэн << үйл ажиллагаанаас >> ялган салгаж ойлгох, ер нь хувиараа хөдөлмөр эрхлэх үйл ажиллагааг хуульчлан тодорхойлох зайлшгүй шаардлагыг хуулийн болон холбогдох байгууллагууд анхаарч үзэх нь зүйтэй юм. 

Хөдөлмөрийн нөөцийн ашиглалтыг дээшлүүлэхэд өргөн хэрэгцээний бараа үйлдвэрлэх, нийтийн хоолны болон ахуй үйлчилгээ эрхлэх хөдөлмөрийн хоршооллыг ах дүү социалист орнуудын туршлагыг түшиглэн зохион байгуулах нь зүйтэй юм. Хүний төлөө тавих анхаарал халамжийг хүчтэй болгож, тэдний нийгмийн асуудлыг хойшлуулалгүй шийдвэрлэж, нийгмийн үйлдвэрлэлийн үр ашиг, чанар дээшлүүлэх зорилтыг хэрэгжүүлэхэд хөдөлмөрийн хоршоолол, нөхөрлөлийн үйл ажиллагааг ч бүрэн чиглүүлэх хэрэгтэй байна. 

Хөдөлмөрлөх, амьдрах аятай нөхцөлийг бүрдүүлэн, улс ардын аж ахуйд ажиллагчдын тогтвор суурьшлыг сайжруулах, хувиараа хөдөлмөр эрхлэх зохистой хэлбэрийг хөгжүүлэх зэргээр хөдөлмөрийн нөөцийг бүрэн дүүрэн ашиглахад эдийн засгийн төв байгууллагууд, салбар, орон нутгийн нам, захиргааны байгууллагууд хуучирсан арга барил, хэвшмэл сэтгэлгээгээ өөрчлөх хэрэгтэй байна.

