№289 (16879)      
1987 оны арван хоёрдугаар сарын 3.
Явцуу дамжлага ажлын саад

Улс ардын аж ахуйн бүх салбарт нэгэнт бий болсон потенциалыг бүрэн дүүрэн ашиглахад ихээхэн саад бэрхшээл учруулж байгаа зүйл бол үйлдвэрлэлийн явцуу дамжлага, хэсэг юм. Үүнээс болж бүтээгдэхүүний үйлдвэрлэлтийг нэмэгдүүлэх, чанарыг сайжруулах, хөдөлмөрийн бүтээмжийг дээшлүүлэх боломж ихээхэн алдаж байна. Өөрөөр хэлбэл орчин үеийн өндөр бүтээмжтэй техник, технологийн ачаар хожсон хүч хөдөлмөр, цаг хугацаа, чанарын хүрсэн түвшингээ зарим нэг явцуу дамжлага дээр буцаагаад алдаж байна. 

Үйлдвэрлэл, хөдөлмөрийг оновч муутай зохион байгуулах, үндсэн, туслах тоног төхөөрөмжийг хүч чадлаас нь дутуу ашиглаж, элдэв шалтгаанаар сул зогсоох, техник эзэмшдэг ажилчид, инженер, техникийн ажилтнуудын мэдлэг боловсрол, дадлага нимгэн, идэвх санаачилга, хариуцлага сул зэрэг нь хамгийн түрүүнд явцуу дамжлага бий болгох нөхцөлийг бүрдүүлэгч сөрөг хүчин зүйл болж байна. 

Тэр ч байтугай шинэ үйлдвэрийн газрыг байгуулж, хуучныг нь өргөтгөн шинэчилж, орчин үеийн машин, техникээр тоноглох үед ч үйлдвэрлэлийн үйл явцыг нарийн бодож боловсруулан шинжлэх ухааны үндэстэй зохион байгуулж чадаагүйгээс явцуу дамжлага үүсдэг байна. Явцуу дамжлагыг зохион үйлдвэрлэлийн хүрээнд авч үзэх нь хангалттай биш бөгөөд наад зах нь бэлэн болсон бүтээгдэхүүнийг эцсийн дамжлагад шалгах, хайрцаглан савлах, үйлдвэрлэхэд ч үйлдвэр, худалдааны байгууллагын ажлын уялдаа жигдрээгүйгээс янз бүрийн бэрхшээл гарч явцуу шат дамжлага үүсч байна. 

Гар ажиллагаа зонхилсон, механикжилтын нь түвшин харьцангуй доогуур байгаа барилга, он мод, хөнгөн, хүнсний салбарын зарим үйлдвэрүүдэд явцуу дамжлага бүр ч их хэмжээтэй байна. Тухайлбал, арьс шир боловсруулах үйлдвэрүүдэд хүхэрт натри, шохойн уусмалыг арьсанд түрхэж үсийг нь сулруулах ажил механикжаагүй, мөн хүнсний зориулалттай бэлэн бүтээгдэхүүнийг хөдөлмөрчдийн эрэлт хэрэгцээнд тохируулан жижиглэн савлах ажиллагаа хоцрогдмолоос болж хөдөлмөрийн бүтээмж ихээхэн буурч байна. 

Хөнгөн аж үйлдвэрийн салбарын механикжилтын коэффициент одоогоор 0, 7 - 0, 8 байгаа боловч ут салбарын үйлдвэрлэлийн механикжилтын түвшинг ажилбараар тодорхойлсон судалгаанаас үзэхэд 0, 42 байгаа нь үйлдвэрлэлийн техникжилтийн түвшинг дээшлүүлэх талаар цаашид маш их ажил хийх шаардлагатайг харуулж байна. Улс ардын аж ахуйн бусад салбарт ч энэ нь нэгэн адил хамрагдана. 

Юуны өмнө машин, тоног төхөөрөмжийн парк, дамжлага бүрт үнэлэлт өгч, тэдгээрийг шинэчлэн сайжруулах, гар ажиллагааг механикжуулах, шинэ дэвшилт технологийг нэвтрүүлэх арга хэмжээг зөв төлөвлөх, идэвхтэй хэрэгжүүлэх шаардлагатай. Гэтэл дотоод тээвэр, агуулахын ажлыг механикжуулах асуудлыг орхигдуулдгаар барахгүй явцуу дамжлагыг арилгах, механикжуулах, гар хөдөлмөрийг хөнгөвчлөх талаар үйлдвэр, аж ахуйн газар, салбарын хэмжээнд чиглэсэн зорилготой иж бүрэн бодлого боловсруулан хэрэгжүүлэх, мөн гадаад орны дэвшилт техник, технологийг авч нэвтрүүлэхийн зэрэгцээ өөрийн орны инженер - техникчид, шинийг санаачлагчдын оюун ухаан, хүчээр шинийг бүтээх багагүй нөөц бололцоо байгааг ч дутуу анхаардаг байна. Ямар нэг явцуу дамжлагыг арилгах, тодорхой ажилбарыг механикжуулах асуудлыг төлөвлөгөөтэйгээр хэрэгжүүлж, бүтээлч даалгавар өгөх, хэрэгцээтэй сэдвээр уралдаан зарлан шалгаруулах хэлбэрээр дээрх зорилтыг шийдвэрлэх их хүч боломж байна. Инженер техникчдийн ажлыг дүгнэхэд тухайн үйлдвэрлэлийн явцуу дамжлагыг арилгах, гар ажиллагааг хөнгөвчлөх талаар оруулсан хувь нэмрийг нь нэг гол үзүүлэлт болгон авч үздэг байх шаардлагатай. 

Өндөр бүтээлтэй тоног төхөөрөмжийн ээлжийг нэмэгдүүлж дээд зэргийн ачаалалтай ангилснаар олон газрын явцуу дамжлагыг арилгаж чадахаар байгааг анзаарахгүй орхиж болохгүй. Мөн үйлдвэрлэлийн жигд ажиллагааг хангах, ээлжийн доторхи хийгээд ээлж хоорондын сул зогсолтыг арилгах, илүүдэл болон суурилуулаагүй тоног төхөөрөмжийн тоог багасгах, засвар үйлчилгээг сайжруулах, техникийн үндэстэй норм тогтоох, үйлдвэрлэл, хөдөлмөрийн тэргүүний арга технологийг өргөн нэвтрүүлэх зэрэг нь явцуу дамжлагыг арилгахад зайлшгүй хийгдэх ёстой арга хэмжээнүүд юм. Ах дүү социалист орнуудын туршлагаас үзэхэд сүүлийн жилүүдэд техник, технологийн шинэчлэлт явуулах, үйлдвэрлэлийн явцуу дамжлагыг арилгах арга замыг сонгоход ажлын байрны аттестатчиллыг өргөнөөр ашиглаж байна. 

Үйлдвэрийг өргөтгөж шинэчлэх, шинээр барьж байгуулахын өмнө зураг төсөлд нь шүүлт хийхдээ технологийн дамжлагууд цех, тасгийн хүч чадлын уялдаа холбоо, машин, тоног төхөөрөмжийн сонголтыг онцгой анхаарч үйлдвэрлэлийн явцад технологийн ямар нэг явцуу дамжлага гаргахгүйн тулд яамнаас харьяа үйлдвэр, аж ахуйн газруудад тавих шаардлага, хяналтыг өндөржүүлэх хэрэгтэй байна. Машин, тоног төхөөрөмжийн сонголтыг буруу хийснээс нэг хэсэгт түүний хүч чадлыг бүрэн ашиглахгүй байхад нөгөө хэсэгт хэт ачаалалтай ажиллах зэргээр үйлдвэрлэлийн технологийн явцад явцуу дамжлага үүсгэх үндсэн шалтгааныг бүрдүүлдэг байна. Иймээс шинэ техник, технологийг сонгохдоо тэдгээрийг хэрэглэх техник, эдийн засгийн үзүүлэлтүүдийг нь сайтар судлан шинжилж зөв сонголт хийж, уг техник, технологийн хэрэглээний болон эдийн засгийн үр ашгийн талаар нарийн мэдлэгтэй байх хэрэгтэй. 

үйлдвэрлэлийн болон байгууллага хоорондын явцуу дамжлагыг цаг алдалгүй илрүүлэн бага жижиг гэлгүй түүнийг арилгах арга замыг байнга эрж хайж, хэрэгжүүлэх нь бий болсон потенциалыг бүрэн дүүрэн ажиглах зорилтыг хамтын хүчээр шийдвэрлэхэд ач тусаа өгөх бөгөөд аливаа ажлын ерөнхий амжилтад саад учруулдаг явцуу дамжлагыг аль ч үйлдвэр, үйлчилгээний газар тухай бүр арилгаж байхыг хамт олны болоод нийгмийн эрх ашиг шаардаж байна. 

