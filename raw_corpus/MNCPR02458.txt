Учигнаас ухаан гэрэлтүүлсэн уран Т.Сайлау

Үндэснийхээ гар урлалыг багадаа бие даан сурсан Т.Сайлауг "Учигнаас ухаан гэрэлтүүлэгч" хэмээн нэрлэмээр санагдлаа. Арван настайгаасаа казах хээ угалз бүхий аравч, ширдэг оёж хатгамал хатгасан түүнд багш ер үгүй. Өдгөө Налайх дүүргийн дөрөвдүгээр хороонд аж төрдөг тэрбээр одоогоос 30 гаруй жилийн өмнө нутгаасаа гарчээ.
Ингэхдээ хамгийн анх илгээлтийн журмаар тус дүүргийн ахуй үйлчилгээний төвд оёдолчноор ирж байсан удаатай. Цаг хугацаа ч өнгөрч нэг л мэдэхэд Алтайн их хязгаарын өндөр уулсын нутгийн бүсгүй Налайхад бэр бууж нөхөр Иврайкимтэй амьдралаа холбожээ. Казахууд төвлөрөх нь төдийлэн бага байдаг төвийн бүсийн үндэсний цөөнхүүдийн хувьд төрөлх хэл, үндэснийхээ зан заншил, уламжлал гар урлалыг өнөөдрийг хүртэл уламжлан ирэх нь цөөхөн. Гэвч Т.Сайлау энэ бүхнийг чадахаараа уламжлан хойч үеийнхэндээ өвлүүлснийг магтууштай. Төвийн бүсэд ялангуяа Налайхад аж төрдөг казахуудын үндэсний хувцас хийгээд хээ хуар болсон бүхий л зүйл Т.Сайлаугийн гараас гарчээ. Энэ ч утгаараа түүнд нутаг усныхан нь Уран Сайлау гэсэн нэр хайрлажээ. Оёсон зүү хатгаасыг нь тоолохын аргагүй Уран Т.Сайлау хоёр жилийн өмнө буюу 2004 онд гэр музей байгуулсан нь эртний уламжлалт үнэт эдлэлүүдээр бүрэн тоноглогджээ. Өөрөөр хэлбэл, тэнд өвөг дээдсийнх нь хэрэглэж байсан зуу гаруй жилийн тэртээх модон таваг, авдар, сав, эмээл хазаар бий. Тэр бүү хэл, бүргэд ч тэжээнэ. Бүргэд гэснээс анч энэ шувууг зөвхөн баруун аймагт амьдардаг казах эр л тэжээж ан хийдэг гэх ойлголт манайханд бий. Тэгвэл Т.Сайлаугийн гэр музейн тавлигуудын нэгээхэн нь бүргэдийн зориулалттай. Тэндээс анчны хувцас хийгээд анч бүргэдийн гоёо юу байдгийг сонирхож болно. Нэгэнтээ уран Сайлаугийн өргөөнд ардын жүжигчин Л.Цогзолмаа зочлохдоо "Ийм хосгүй сайхан бүтээлийг үзээд үнэхээр биширч байна. Угалз хээ болсон энэ дэвсгэр дээр чинь гишгэж чадахгүй нь" гэж байсан бол дархан аварга Х.Баянмөнх "Сайлаугийн оёсон зүү, хатгаасыг тоолохын аргагүй юм" гэжээ. Түүний гэр музейн хүндэт зочдынх нь нэг Ерөнхийлөгч Н.Энхбаяр, Ардын жүжигчин, хөдөлмөрийн баатар Г.Хайдав, Төрийн соёрхолт Б.Догмид нар аж. Энэ үеэр тэд уран бүсгүйд хандаж "Казах түмэн үнэхээр их урлаг соёлын гайхамшигтай өвтэй ард түмэн юм" хэмээн урмын үгээр мялаасан гэдэг. Ширдэг оёход ердөө арван хоног л хэрэгтэй Т.Сайлау эсгийгээр ширдэг урлахад ердөө л арав хоног л зарцуулдаг байна. Ингэхдээ юуны өмнө хэрэглэх материалуудаа сонгох бөгөөд түүнийгээ төрөл бүрийн өнгийн будганд оруулдаг онцлогтой. Ер нь казах үндэсний хувцас хийгээд бусад эд зүйлс нь ихэвчлэн тод өнгөөр чимэглэгдсэн байдаг. Энэ утгаараа нэн түрүүнд эсгий болон бусдыг будганд оруулах гэж багагүй хугацаа зарцуулдаг гэсэн. Ийн урласан ширдэг нь 60-70 мянган төгрөгийн үнэд хүрдэг юм байна. Харин аравч оёход 20-иод хоног зарцуулна. Учир нь тэр нь ширдэгтэй харьцуулахад толгой эргэм олон хээтэй тул нарийн ур чадвар шаарддаг болоод л тэр. Заримдаа нойроо хагаслан байж хатгамал урладаг түүний хувьд энэ нь амьжиргааных нь гол эх үүсвэр гэнэ билээ. Тэднийх ам бүл ихтэй. Долоон хүүхэдтэй энэ айлын хамгийн отгон нь хүү. Охид нь ээжээсээ утас ээрэхээс өгсүүлээд үндэснийхээ дээлээ урлахыг хүртэл суралцсан байх юм. Харин хүү нь ааваасаа бүргэдийг хэрхэн тэжээх хийгээд, казах эр хүнд байвал зохих бүхнийг сурсан гэсэн. Сонирхуулахад, үндэсний хөгжим домбороо тоглож, дуулчихдаг нууцхан авьяас Т.Сайлауд бий. Энэ мэтчилэнгээр уран Сайлау өөрийн үр хүүхдүүдийг оёж хатгадаг, дуулж домборддог авьяастай болгосноос гадна үндэсний гар урлалаа хүүхэд залуучуудад өвлүүлэн үлдэх зорилгоор олон арван гарын шавь бэлтгэжээ. Тэрбээр зах зээлийн ороо бусгаа энэ үед хойч үеийнхэн маань төрөлх хэлээ мартаж, үндэснийхээ зан заншлаа умартах шахам яваад сэтгэл нь зовнидог гэж байсан. Их ойн баяраар 800 бүтээл туурвижээ Их Монгол Улс байгуулагдсаны 800 жилийн ойн баярт зориулж уран эмэгтэй 800 бүтээл турвижээ. Энэ тоонд ор дэр, авдрын бүтээлэг, савны уут, орны аравч, хөшиг, хөнжил дэрний уут, өлгий, Чингэс хааны хөрөг, төрийн далбаа, гутал, цүнх гээд байхгүй юм үгүй. Эдгээр бүтээлээ 5-6 сарын хугацаанд хийжээ. Юуны түрүүнд хээг нь тааруулж зурахад илүү их хугацаа шаарддагийг тэрбээр онцолж байв. Ээжээсээ 12 настайдаа өнчирсөн тэр гэрийнхнийгээ хийгээд дүү нараа тэжээх гэж амьдралын хүнд ачааг нуруундаа үүрчээ. Ийм л үед түүнд өөрийнх нь бие дааж сурсан бүхэн нь тус болж амьдралаа залгуулжээ. Өдгөө тэр нутаг усныхаа төдийгүй үндэснийхээ бахархал болсон соёлын их өвөө хойч үедээ өвлүүлэх гэж зүтгэж явна. Даруухан бас атаархмаар, ажилсаг, бас гайхалтай уран жирийн нэгэн казах эмэгтэй бидний дунд ийнхүү амьдарч явна. 
Ч.Анна

