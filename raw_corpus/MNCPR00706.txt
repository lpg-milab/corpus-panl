Би МАХН-ын зарим хэсэгт таалагддаггүй нь үнэн

УИХ-ын дарга Ц.Нямдорж "Ярилцъя" булангийн зочноор уригдлаа. 
-Нийгмийн уур амьсгал маш тогтворгүй байна. ХЗХ-дод мөнгөө алдсан хохирогчид, ахмадууд, иргэний хөдөлгөөнүүд ордныг тойрон гороолж байна. Энэ эмзэг үед таны байр суурийг олон нийтэд хүргэмээр байна? -Санал хүсэлтүүд бол өдөр болгон л ирж байгаа. Эхний ээлжинд Засгийн газар асуудлыг судалж үзэж холбогдох арга хэмжээ авах ёстой. Тэр дагуудаа ч бас хуралдаанаараа хэлэлцэж тодорхой шийдвэр гаргаж ажлаа эрчимжүүлж байх шиг байна. Нэгдүгээрт энэ. Хоёрдугаарт, ер энэ асуудал бол цагдаа шалгаж, прокурор нь хянаж, шүүх шийдэж л эцсийн дүгнэлт нь гардаг зүйл. Ийм л хуультай. Тэр дагуугаа явна л гэж бодож байгаа. УИХ дээр ажлын хэсэг байгуулж судлуулах тухай санал Ардчилсан намын нөхдүүдээс ч тавьсан. Энэ хохирсон иргэдээс ч надад тийм бичиг ирүүлсэн. Одоо ажлын хэсэг байгуулах тухай санал яригдаж байна. Яг байгуулаад ажилд нь оруулах уу, үгүй юу гэдгийг Их Хурал дээр нь ярьж танилцуулж байж шийдэлд хүрнэ. Гэхдээ энд нэг тийм харамсалтай үнэн юм бий. Тэр нь юу вэ гэхээр дэндүү олон иргэн арай ядан байж олсон хэдээ хурдан өсгөх гэж луйварчдын гарт өгч алдсан явдал. Энэ өнцгөөс нь харах юм бол хохирсон, хохирлоо барагдуулах эсэх нь тодорхойгүй болчихсон энэ хүмүүсийн асуудлыг би хувьдаа өрөвдөх сэтгэлээр харж байгаа. Гэхдээ энэ бол хууль журмын дагуу шийдэгдэх ёстой асуудал. Сүүлийн үед ер нь эрүүгийн хэргийн шинжтэй асуудлаар төр, засагт шахалт дарамт үзүүлж байж асуудлыг шийдэх гэдэг нэг ийм явцгүй муу арга газар авах шинжтэй харагдаад буй нь цаашдаа анхаарч залруулах шаардлагатай зүйл.
Ер нь зах зээлийн нийгэмд амьдарч байгаа хүн өөрийнхөө хөрөнгийг өөрөө хамгаалж, өмч нь үрэгдэхгүй байх баталгааг өөрсдөө бүрдүүлж явах ёстой гэдгийг хатуу ойлгож, ажил амьдралдаа хянамгай хандаж сурах цаг хэдийнэ болсон шүү дээ. Даатгалын систем байж байна. Чи мөнгөө аваачаад тэнд хадгалуулчих гэж төр, засаг хэнд ч хэлээгүй ш дээ. Нөгөө талаас нь авч үзэх юм бол ийм. Өнөөдөр ардчилсан нийгэмд төр, засаг хүний халаасанд байгаа, авдарт нь байгаа мөнгийг манадаггүй л байхгүй юу. Манах нь өөрсдийнх нь үүрэг. Ийм нэг жаахан эмгэнэлтэй гэж хэлж болох нөхцөл байдал үүсчихээд байна. Ер нь Хууль зүйн яаманд байхдаа ч гэсэн би ийм янз янзын хэлбэрийн элдэв луйвар явж байна гэдгийг байнга зарлаж анхааруулж байсан. Гадаадад сургана л гэнэ. Ажиллах хүчин гаргана л гэнэ. За тэгээд элдэв сүлжээний бизнес энэ тэр гээд бараг таван жил анхааруулсан. Тэгээд л нэг мэдэхэд мөнгөө өгөөд алдчихдаг. Хэзээ энэ нэг хачин гэнэн цайлган зангаасаа ард түмэн маань салах юм бэ. Хэзээ энэ амьдарч байгаа зах зээлийн нийгэмдээ дасч, хариуцлагатай амьдарч сурах юм бэ. Надад лав мэдэж байгаа юм алга. Би бүр баримжаа алдчихаад сууж байна. -Хамгийн сүүлийн жишээ хариуцлагатай албан тушаалтан ажлын байрандаа бусдын гарт амь насаа алдлаа. Хоёулаа танай намын залуу боловсон хүчин. Энэ асуудлыг тойрсон янз бүрийн шуугиан дэгдэж байна. Олон мянган харилцагчдын мөнгийг өөртөө татаж чадсан тэр хоршооны эзэн байдгаа намынхнаа санхүүжүүлсээр барсан гэх мэдээлэл бий. Энэ юу вэ? -Хэндээ юугаа өгсөн, ямар нөхцөл байдал үүссэн талаар би үнэндээ юу ч мэдэхгүй байна. Тэр хэрэг үйлдсэн хүнийг бол огт үзээ ч үгүй юм билээ. Ер нь одоо ингээд бодож үзсэн миний таньдаг хоршооны захирал ч алга. Гэтэл одоо намайг энэ хүнээс мөнгө авсан ч гэх шиг. Бараг саяын бүрлээч болдог залуугийн амийг бүрэлгэсэн явдлын цаад эзэн нь Ц.Нямдорж гэх маягийн юм сонин дээр гарсан. Би энэ хэрэгт холбогдсон хүнийг огт танихгүй. Хэнтэйгээ хаана яаж явсан юм. Бүү мэд. -Танай намын залуучуудын байгууллагын идэвхтэй гишүүн биз дээ? -Манай нам дотор залуучуудын байгууллага, эмэгтэйчүүдийн байгууллага олон бий. Тэр Түмэнгэрэл гэдэг хүн хаана нь аль байгууллагад нь хамаатайг би мэдэхгүй. Увсынх гэдэг нь ч худлаа болж таарч байх шиг байна. Өнөөдөр нэг сонин дээр Говь-Алтай аймгийн Цогт сумын хүн гэж бичсэн байх шиг байна. Тэр нас барсан залуугийн хувьд би санал болгож ажилд томилуулсан хүн шүү дээ. Би энэ талийгаачийг огт мэддэггүй байсан. Зүсийг нь ч үзээгүй байсан. Тэгээд Санхүүгийн зохицуулах хорооны даргыг УИХ-ын дарга санал болгодог учраас би хоёр гурван залуу боловсон хүчний нэрийг хүмүүсээр гаргуулаад судалж үзсэн. Хэд хэдэн шалгуур тавьж судалсан. Нэгдүгээр шалгуур банк санхүүгийн салбарт хяналтын ажил хийж байсан. Хяналтын ажлыг хийж гүйцэтгэж чадах чадварын асуудал байсан. Хоёрдугаарт, эдийн засгийн боловсрол өндөр байх шалгуур байсан. Гуравдугаарт, хэлний зохих мэдлэг зайлшгүй хэрэгтэй гэсэн шаардлага тавьсан. Эдгээр шалгуурыг тэр залуу хангасан. Байгууллага нь шинэ. Түүний удирдлага нь шинэ залуу, нэр цэвэр, ирээдүйтэй, ачааны хүндийг үүрэхэд зүрх нь халираагүй боловсон хүчин байх ёстой л гэж үзсэн хэрэг. Харамсалтай нь, ийм л нэг хоёр хүний хоорондын эмгэнэлтэй асуудал боллоо. Ийм эмгэнэлтэй явдал дээр улс төр хийж, хэн нэгнийг буруутгах, аль нэгэн улс төрийн хүчнийг өөлөх баалах ажиллагаа явагдаж байгаад би үнэхээр харамсаж байна. Ер нь хүний зовлон зүдгүүр дээр хийсэн улс төр шиг адгийн улс төр байдаггүй гэж би боддог. Уг үндсээр нь байдлыг ажиглаад байхад надад их сонин юм ажиглагддаг. 1997-98 онд энэ улс оронд юу юу өрнөж хямарч байв. Гэтэл тэр аравдугаар сарын 2-ны явдал болсон. Өнгөрсөн жилээс эхэлсэн энэ нэг замбараагүй байдал нийгмийг бужигнуулсаар байгаад эцсийн дүндээ бас нэг сайхан хүний амь үрэгдэж дуусч байна. Тэгэхээр энэ Төр рүү их ноцож дайрах явдал эцсийн дүндээ Төр гэдэг амьгүй бодгаль руу дайрч байснаа албан хаагчид руу нь чиглэж очоод эмгэнэлээр дуусдаг тийм нэг бичигдээгүй хууль маягийн юмнууд жишээ нь харагдаж байна шүү дээ. Хэрвээ энэ нэг эмх замбараагүй байдал нийгмийн сэтгэл зүйд өвчин эмгэг болтлоо урхагшаагүй бол ийм асуудал гарах ч үгүй байсан болов уу гэж бодож байна. -Өөрийн тань амнаас бохир улс төрийн тухай шүүмжлэлүүд нэг биш унадаг. Таны хэлээд байдаг нөгөө цадиггүй улс төр бүр гаарлаа биш үү. Засгийн газрын хаалттай хуралдаан дээр яригдсан юмыг ч нэг нь утасдаад гадагшаа мэдээлж байдаг. Хариуцлагагүй улстөрчдийг хэтэрхий их дээш нь залснаар Төрийн үнэ цэнэ унаж байгааг та юу гэж бодож байна? -Төрийн боловсон хүчний бодлого Ардчилсан намын эрх барьж байсан 1996-2000 оны үед ч, 2000 оноос хойш ч байнга л алдагдаж байгаа шүү дээ. Би жишээ нь, намын боловсон хүчний асуудал дээр намын удирдлагуудтай байнга л зөрж байдаг хүн ш дээ. Өнөөдөр ч гэсэн би зөрж байна. Би хувьдаа төрийн албанд шунаг сувдаг сэтгэл байхгүй, мэргэжлээрээ өндөр түвшинд бэлтгэгдсэн яам, тамгын газар очоод хаа ч хэний ч өмнө нүүр улайхааргүй, төрийн ажлын дадлага туршлагатай ийм хүмүүсийг төрд ажиллуулах ёстой гэж хатуу үздэг. Миний дарга, сайд байх үед өөрийн эрх мэдлийн хүрээнд хийгдсэн бүх томилгоо тэр зарчмаар л явж байсан. Би ажлын дадлага туршлагагүй хүнийг өөртөө халгаадаг ч үгүй. Сүүлийн үед тэгэхгүй байна шүү дээ. Хаа хамаагүй явж байсан юмыг авчраад л гэнэт гаргаж ирээд л юун дээр ч хамаагүй албан тушаал өгөөд л тавьчихаж байна шүү дээ. Юу ч мэдэхгүй албан тушаалд тавигдчихсан хүн юу ч хийж чадахгүй, хов жив ярихаас өөр юм хийхгүй. Ийм л үзэгдэл Төрийн нэр хүндийг унагаад болж өгөхгүй байна шүү дээ. Одооны энэ янз бүрийн томилгоонуудын асуудлаар би намын удирдлагуудтай шулуухан хэлэхэд улам илүү зөрөлдөж байна. Энэ бол цаашдаа яах аргагүй дор бүрнээ дүгнэлт хийх шаардлагатай асуудал. Төрийн албыг, намын албыг албан тушаалд очих хэрэгсэл болгон ашигладаг, мөнгө төгрөг олох хөшүүрэг болгодог. Мөнгөтэй болохын тулд нүдээ ухаж өгөхөөс сийхгүй ийм хүмүүсийн хүрээлэл бий болж байна. Ийм хүмүүс албан тушаалд очоод баллаж хаяж байна шүү дээ. Энэ бол зөвхөн МАХН-д байгаа эмгэнэл биш. Энэ бол монгол Төрийн өөрийнх нь бүрэлдэхүүнийг бий болгож байгаа бүх намд байгаа эмгэнэл. Үүнийг миний чиний гэхгүй сайн ярьж, төрийг цэвэршүүлэх цаг нь болсон. Өнөөдөр компанийн захирал байж байгаад л маргааш нь яамны төрийн бичгийн дарга болж байна шүү дээ. Юу хийх юм бэ тэр амьтан. Юу ч хийхгүй. Бичиг үсэг сайн тайлагдсан нь ч эргэлзээтэй хүн яамны төрийн нарийн бичгийн дарга болж болно гэж үү. Би энэ талаар холбогдох хүмүүст хатуу хэлж эсэргүүцэж байгаа. Миний хэлсэн үг цаад тодорхой эзэндээ очиж байгаа. Энэ утгаараа над дээр янз бүрийн далд ачааллууд ирнэ дээ. Тэр бол ойлгомжтой асуудал. Шударга бус байдлын тухай иргэд ярьж байгаа. Төр анхаарахаас өөр арга байхгүй. Энэ газрын харилцааны асуудал их төвөгтэй болсныг анхаарахаас өөр арга байхгүй. Газар шорооны асуудлаар, байгаль орчны асуудлаар иргэд яриад бужигнаад байгааг анхаарч шийдвэрлэхээс өөр аргагүй шүү дээ. Зүгээр зовлон юунд байна вэ гэхээр ийм юм яриад явж байгаа улсуудыг замаас нь улс төрийн зорилгоор ашиглаад бүр буруу тал руу нь татаж аваачаад нийгмийг хагас солиорлын байдалд оруулж байна. -Сүүлийн үед УИХ-ын дарга огцорно. Засгийн газрын тал бүрэлдэхүүнд өөрчлөлт орно гэсэн таамаглалууд хүчтэй явж байна. Таныг Ерөнхий сайд болно гэсэн шувуу ч нисч явах юм. Тэр тухайд та юу хэлэх вэ? -Мэдэхгүй. Сүүлийн үед надад илэрхий ажиглагдаж байгаа юм юу байна гэхээр Засгийн газрыг Ц.Нямдорж унагах гэж байна. Ерөнхий сайд болох гэж байна гэсэн нэг хардлагыг их эрчимтэй тарааж байна. Хоёрт, Увсын мафийн бүлэглэл гэдэг нэг юмыг янз бүрийн сонин дээр захиалгаар их бичүүлж байна. Тэр мафи нь ямар ч ёс суртахуунгүй байгууллага байна гэсэн нэг ийм зүйл. Гуравт, надад тод ажиглагдаж байгаа нэг юм намайг энэ ХЗХ-дтой холбох ажиллагаа явагдаж байх шиг байна. Би нэг ч хоршооны захирал мэдэхгүй гэдгээ түрүүн танд хэлсэн. Хэрвээ "Би чамайг танина. Тэр тусмаа мөнгөтэй холбоотой" гээд ганц ширхэг баримт гаргаад ирдэг юм бол би өөрөө энэ Их Хурлын даргаас нь өргөдлөө өгөөд явна. Надад энд хоргодож суух юм алга. Зүгээр тэр огцруулах огцруулахгүйн тухайд би зарим хүмүүсийн эрх ашгийг хөндсөн халгаатай юмнууд хийж байж магадгүй шүү. Эсвэл хийх гэсэн юманд нь садаа болж байж магадгүй. Хийх гэсэн юманд нь. Зорилгодоо хүрэхэд нь Ц.Нямдорж саад болж магадгүй гэсэн утгаар намайг янз бүрийн ярианд холбогдуулаад тэгээд замаасаа зайлуулах оролдлого байхыг үгүйсгэхгүй. Гэхдээ надаас бол юм олохгүй дээ. -Увсын нутгийн зөвлөл гэдэг байгууллагын талаар нэг зүйлийг хэлье. Зарим нь таны өөдөөс харж байгаад Увсын мафи, UBS нам гэх бүлэглэл тойрсон элдвийн яриа явдгийг хэлж чаддаггүй байх. Энэ нэгэнт эл дол болсон яриа. Бүх юмыг энэ бүлэглэлээр дамжуулж хийж байна. Толгойлогч нь Ц.Нямдорж, эдэнд ганцхан UBS гэдэг нам л бий гэх яриа хаа сайгүй байгаа нь нууц биш? -Наадах чинь олон жилийн турш явж байгаа яриа. Би энэ нутгийн зөвлөлийн дарга байсан нь үнэн. Тэрийг УИХ-ын дарга болсныхоо дараа Эрдэнэсүрэн гишүүнд шилжүүлж өгсөн нь үнэн. Ер нь нэг ийм намайг дэгээдэж унагах гэсэн өчүүхэн оролдлого байнга л явж байдаг шүү дээ. -Гэхдээ жалга дагасан улс төрийг хөгжүүлээд, далд дэмжээд явж байдаг кадр та мөн гэж үү. Энэ л сонин. Өөр тэнд сонирхоод байх юм алга? -Би жишээ нь, сайд байхдаа агентлагийн даргын албан тушаалд Увсаас хэнийг ч тавиагүй. Би тавиагүй. Намайг очиход дор ажиллаж байсан улсууд байсан л байх. Аль болох Төрийн ажлыг шударга явуулах юмсан гэсэн чин сэтгэлээр л ажил хэргээ явуулж ирсэн. Нэг зүйлийг хэлэхэд Увсынх ч бай, хаанахын хэн ч бай надтай тийм ёс бус зүйл ярьдаггүй ш дээ. Хэрвээ асуудлыг шударга, шударга бусаар нь дэнслэх юм бол хамгийн шударга нь л Увсын нутгийн зөвлөл байгаа байх шүү. Энэ нутгийн зөвлөлөөр дамжиж ямар нэгэн муу юм хийгддэггүй. Сүүлдээ бүр нутгийн зөвлөлөөр дамжуулж намайг зарим хүн хахууль авдаг гэж ярьж байна лээ ш дээ. Би хахууль авчихсан юм бол гаргаад л тавина биз. Ерөнхийд нь үзэгдлийнх нь хувьд аваад үзэхэд нэг ийм юм зохиогоод байгаа юм л даа. Хоёрдугаарт, Д.Дорлигжав, Б.Эрдэнэбат нарын нэртэй холбоотой баахан юм өнгөрсөн УИХ-ын үед баахан ярив даа. Б.Эрдэнэбат 27 тэрбумын татвар нуусан гэдэг ч юм уу. Д.Дорлигжав 800 мянган доллар идчихсэн гэдэг ч юм уу. Ийм улс төрийн зорилготой юмнуудыг манай зарим нөхөд гаргаж ирж шуугиулж, төрд байж болшгүй үйлдэл хийх гэхэд нь би тэрийг нь дэмжээгүй нь үнэн. Үүнд л өширхөөд байдаг юм шиг байна лээ. Би тэр үед Монгол орныг улс төрийн гяндан болгохгүй гэж хатуу мэдэгдэж байсан. Та нар санаж байгаа байх. Д.Дорлигжав биш өөр хэн нэгэн хүнийг тийм асуудалд холбоод УИХ дээр гаргаж ирж яригдсан байхад хэн ч байсан хамаагүй би тэр хүнийг улаан цээжээрээ хамгаалж байдаг бүх юмаа хэлэх байсан. Харин Д.Дорлигжавыг би хамгаалж чадаагүй. Яагаад гэвэл энэ л Увсын мафи гэдэг юмаа гаргаж ирж хүмүүсийн тархийг угаах байсан учраас би чимээгүй л байсан. Ер нь ч тэгээд УИХ хэн нэгнийг эрүүгийн хэрэгт холбогдуулж гэм зэм ярьдаг газар биш ш дээ. "Эрэл"-ийн Б.Эрдэнэбатыг ч гэсэн 27 тэрбумын татвар нуучихсан гээд баахан шуугисан. Би тэр талаар нэг ч үг дуугараагүй. Би оролцоо ч үгүй. Тэгээд тэр асуудал явсаар байгаад замхраад дууссан л байх. Тэгээд би бас Хөвсгөлийн мафийн тэргүүн болж таарах уу. Ингэж нэг үлгэр зохиож нэг нэгийгээ гүтгэж гүжирдэж байдгаа болимоор байна. -Өөрийг тань Ардчилсан намын доторхи "Алтан гадас" фракц руу нэлээд гүнзгий гар хөлөө дүрчихдэг гэж бас хэлэлцэх л юм билээ? -Намайг "Алтан гадас"-ыг удирддаг гэж ярьдаг. Би "Алтан гадас"-т угаасаа ороогүй. Тэнд анх орсон хүмүүс нь өөр хүмүүс байдаг юм. Ж.Бямбадорж тэр үед орж байсан санагдаж байна. Ч.Ганзориг орж байсан санагдаж байна. Надад санал тавьж байсан. Би ороогүй. -Яагаад? -Би угаасаа тийм янз бүрийн юманд ордоггүй. Бүр нам доторхи юмандаа ч ордоггүй. Би тэгж янз бүрийн хайрцаг саванд орж баригдахыг хүсдэггүй. Одоо жишээ нь манай нам дотор жигүүр мигүүр гээд янз янзын юмнууд байж л байна. Би нэгэнд нь ч ороогүй. Цаашдаа ч орохгүй. Ноднин жил 2004 оны сонгууль явагдаад дууссаны дараа шулуухан хэлэх юм бол энэ Ц.Нямдорж, Ж.Бямбадорж хоёроос болж сонгуульд харьцангуй амжилтгүй орлоо гэсэн хардлага тодорхой хүмүүсийн түвшинд бий болоод бид хоёрыг тэр Ц.Элбэгдоржийн Засгийн газрыг байгуулах талаар хийгдэж байсан яриа хэлэлцээрүүдэд алинд нь ч оруулаагүй ш дээ. Алинд нь ч оруулаагүй. Ж.Бямбадорж сонгуульд ялагдчихсан. Би өөрөө тийм далд ялтай болчихсон байсан учраас шууд зай барьсан. Ц.Элбэгдорж Ерөнхий сайд болсон, Д.Дорлигжав, Н.Алтанхуяг хоёр сайд болсон нь надтай огт хамаагүй асуудал ш дээ. Тэгтэл бас Ц.Нямдорж "Алтан гадас"-аар дамжуулаад оролцож байна гээд л гүжирдээд байсан. Тэр үлгэрийг зохиож үйлдвэрлэж тараадаг бүлэглэл нь өөрөө манай нам дотор байдаг юм. Олон жил ийм үйл ажиллагаагаа явуулж ирсэн. -УИХ-ын даргын албан тушаалтай тань холбож хүмүүс танд хоёр янзын дүгнэлт өгч байгаа. Нэг хэсэг нь мэргэшсэн улстөрчид цөөхөн, сайн дурынхан голдуу энэ эмзэг парламентад Ц.Нямдорж хэт эзэрхийлж, гишүүдийг загнаж, дарамталж байна гэх. Нөгөө хэсэг нь хоёр талаас хүч тэнцүү түүхэнд ховорхон тохиох адармаатай Их Хурлыг тэр гайхалтай удирдаж байна гэх? -Би эхлээд огцруулахын тухайд түрүүн орхисноо хэлчихье. Намайг огцруулна гэвэл би инээгээд явна. Би тэгж албан тушаалын боол болж, хэн нэгэнд таалагдах гэж суудал ширээтэй зууралдаж, үүнийхээ төлөө зарчмаа худалдана гэвэл тэрэн шиг худлаа юм байхгүй. Би өөрийнхөө баримталдаг улс төрчийн зарчмаараа л энэ Их Хурлыг сүүлчийн өдрийг нь хүртэл удирдаад л дуусгана. Би зарчмаасаа хэзээ ч ухрахгүй. Миний баримталдаг зарчим МАХН-ын зарим хэсэгт таалагддаггүй. Би мэднэ. Ардчилсан намын зарим хэсэгт хэзээ ч таалагддаггүйгээ бас мэднэ. Цаана нь ганцхан зорилго л байна. Энэ элбэг тохиогоод байхгүй парламентын бүтэц дээр урьд нь шийдэгдэж чадаагүй эмзэг олон зүйлсийг шийдүүлээд авах юмсан гэсэн ганцхан зорилго л миний өмнө байгаа. Энэ Их Хурлын сонгуулийн хуулийг Д.Лүндээжанцан бид хоёр байгаагүй бол баталж чадах байсан эсэхийг би хэлж мэдэхгүй. Одоо энэ татварын багц хуулиудын асуудал яригдаж байна. Дараа нь ашигт малтмалын хуулиуд яригдаж байна. Чадал хүрвэл араншин муутайгаараа дуудуулж байгаад энэ нэг олон жил ужгираад шийдэгдэж чадахгүй байсан асуудлуудын ард нь гарчих юмсан, хуулийн төслүүдийг нь зангидаж өгчихөөд явах юмсан гэсэн ганцхан зорилго л байна. Өөр үүний цаана хүнд муу санасан, улс төрийн хүчинд муу санасан юм надад өчүүхэн ч алга. Эсвэл нэг хүчнийг өөд нь татсан, нөгөөг нь доош нь хийсэн аливаа үйлдэл надаас гарахгүй. Би гаргахгүй. Огцруулна гэвэл хууль номынхоо дагуу огцруулна л биз. Надад үхэн хатан чангаалдах юм байхгүй.Би энд байж үзлээ. Монгол төрийн төлөө зүтгэж үзлээ. Хангалттай. Өнгө мөнгөнд идэгдэж дуусч байгаа энэ хорвоод үнэн үгээ хэлчихээд амар жимэр сууж байж би чадна. Тэр нь магадгүй надад илүү амар байх болно. Өнөөгийн улс төрд нүүрлэчихээд байгаа хоёр нүүр, ёс бус явдал, хов жив, гүжир гүтгэлгээс хол амар байх болно. Миний өмнөх УИХ-ын дарга нар бүгд дөлгөөн хүмүүс байсан л даа. Их ааш муутай Их Хурлын дарга гэдгээрээ би Монгол төрийн түүхэнд үлдэнэ гэдгээ мэдэж байгаа. -Өнөөдөр парламент болон Засгийн газрын хооронд нийцгүй олон асуудал гарч ирээд, төвөгтэй байдал үүсчихээд байгаа нь нууц биш. Баахан бизнесменүүд гүйцэтгэх засаглалд орж ирээд баллаад хаячихлаа гэж одоо танайхан хашгиралдаж байна. Энэ бүхний гол буруутан МАХН-ыхан биш гэж үү? -Ц.Элбэгдоржийн Засгийн газарт ч бизнес эрхэлж байсан сайдууд зөндөө л байсан шүү дээ. Тэгэхээр бизнес эрхэлж байсан хүмүүс сайд болсон гэдэг асуудлыг ганцхан МАХН-тай наах гээд байх хэрэггүй. Энэ бол Монголын улс төрд сүүлийн арваад жил ужгирсан зүйл. Аль аль улс төрийн хүчнүүдэд хамаатай асуудал. Намууд мөнгө олж сонгуульд ялалт байгуулахын тулд бүгдээрээ пүүс, компаний захирлууд руу хошуурсан. Өөрөөр хэлбэл, эрхшээлд нь орсон. Эргээд мөнгийг нь авчихсан юм чинь хариу өгөх шаардлага гарч ирсэн. Сандал ширээ өгцгөөсөн. Хоёрт, Ц.Элбэгдоржийн Засгийн газрыг огцруулах асуудлыг Удирдах зөвлөл дээр яригдахад би болохгүй гэдэг байр суурин дээр зогсч ганцаараа гар өргөж байсан. Сүүлчийн мөчийг хүртэл эсэргүүцэж байсан ганц хүн нь би. Үнэндээ тэр үед Ц.Элбэгдорж Ардчилсан нам дотроо ч дэмжлэггүй болчихсон байсан. МАХН-тай бүр ярихын аргагүй болчихсон байсан. Өөрөө дандаа ганцаарчилсан улс төрийн тоглолт хийгээд яваад байсан. Байдал тэгж шийдэгдсэн. Энэ Засгийн газрыг хамгийн их хамгаалсан гэж өөр дээрээ хардлага хураасан кадр би өөрөө. Тэгж ярих юм бол Ц.Элбэгдоржийн Засгийн газрыг хурдхан унагаад өгөөч болохоо байлаа гээд манай намынхан дээр ирээд ярьж байсан сайд нь байсныг би мэдэх юм байна ш дээ. Тэгээд л сүүлд нь улс төр хийж гоё яриад өнгөрч байхыг хоёр нүдээрээ харсан. Монголын улс төрийг энэ бохир байдал нь л баллаад байна шүү дээ. -МАХН-ын дотор олон янзын бүлэглэл, хөдөлгөөнүүд үүсээд ажиллаж байна. Хамгийн сүүлийн жишээ гэхэд, боловсон хүчний бодлогод шинэчлэл хийх зорилготой нэг санал асуулга явж өнгөрлөө. Энэ талаар та юу бодож явна вэ? -Мэдэхгүй. Одоо болж байгаа процесс бол багийн даргын сонгууль шиг л юм болж байгаа юм байна лээ ш дээ. Ухаандаа үүрийн хурал боллоо гэхэд тэр хавийн өөрийн мэддэг таньдаг бүх улсуудаа олноор нь оруулаад л өөртөө болон өөрийн дэмждэг улсууддаа санал өгүүлээд гаргаж байх жишээтэй. Жишээ нь бод доо. Дорноговь аймагт энэ санал асуулга яваад дууссан чинь Ц.Шаравдорж эхний аравт бараг байхгүй байна гэсэн. Ц.Шаравдорж надад нэг их таатай биш. Би ч бас Ц.Шаравдоржид таатай биш. Хувь хүнийхээ хувьд Дорноговьд байтугай Монголд том улстөрч, том хуульч л байхгүй юу. Энийг үгүйсгэж болохгүй. Ийм хүн эхний аравт багтахгүй байна гэж бодоход цаад талынх нь тэр зохион байгуулж байгаа ажил нь биш ээ л гэсэн үг. Тэр гараад ирж байгаа гэсэн улсуудынх нь нэрсийн жагсаалтыг аймаг аймгаар нь сонирхож үзсэн гайхалтай тодроод шинээр гараад ирчихлээ гэж хуруунд өлгөгдөөд байхаар хүн ховор л байна лээ ш дээ. -Одоогийн Их Хуралд байгаа гишүүдийн ихэнх нь элгээрээ хэвтсэн л байна лээ шүү дээ. Энэ бас нөгөө талдаа юуг харуулж байгаа нь тодорхой юм биш үү? -Хоёр талтай л зүйл ш дээ. Би түрүүн хэлсэн шүү дээ. Явуулж байгаа арга зам нь ямар байгаа билээ. -Таныг ингэж хэллээ гэж намын тань жирийн гишүүд гомдохгүй юу? -Гомдоно л биз дээ. -Шинэчлэлийг явуулж байгаа бүлэглэлүүд бас их дургүйцэх байх ? -Дургүйцнэ л биз дээ. Надад дургүйцэх нь ямар хамаатай юм бэ.Би үнэнийг л хэлж байна. -Дахиад л баахан дайсагнал өрнөнө шүү дээ? -Өрнөг л дээ. Би хөдөлгөөн, жигүүр элдэв юмнууд гарч ирж байхад хэлж л байсан. Энэ бол МАХН-д олигтой юм авчрахгүй ээ гэж. Бүтэн жил боллоо. Энэ намын рейтинг дээшилбэл дээшлэх л боллоо. Хаана байна. Улам л эргэлзээ төрүүлээд. Нэг баллаар унах юмыг 1,5 балл болгож унагаж байна гэж би бодож байгаа. Хоёрдугаарт, гэдэс хагаравч тогоон дотроо гэдэг. Хүүхэд нь архичин байлаа гэхэд аав ээж хоёр нь гудамжинд гараад миний хүүхэд архичин болчихлоо гээд хашгираад байдаггүй биз дээ. Аливаа улс төрийн хүчин алдаагүй байна гэж байдаггүй. Энэн шиг худлаа юм ертөнцөд байхгүй. Угаасаа л амьдралын үнэн тэр ш дээ. Тэрийг гаргаж ирж гудамжинд цацаад байх утгагүй биз дээ. Хоёрдугаарт, анхнаас нь би албан тушаалын хойноос хөөцөлдөж ийм юм хийж байгаа юм гэдгийг хэлээд өөр дээрээ бөөн гал авсан. Аваа биз дээ. Хэн сайд болсон нь, хэн агентлагийн захирал болсон, хэн консул болсон нь одоо нийгэмд нэгэнт нууц биш шүү дээ. Намын хамт олонд ч ил зүйл болсон. -Нөгөө талд нь бас нэг эмзэг зүйл хөндөгдөж байгаа. Насаараа энэ намыг дэмжиж, сонгуульд ороход нь олсон хэдэн төгрөгөө хайр гамгүй өргөж явсан олон арван намын гишүүн бизнесменүүд байна. Сэхээтэн залуус байна. Тэд тэгээд төрд алба хаших хувьгүй улсууд хэрэг үү. Энэ нам чинь дархлагдсан арван хэдэн кадрын чинь өмч бас биш биз дээ? -Энэ арван хэдийг ад үзэх хэрэггүй. Энэ бол зөвхөн МАХН-ын төдийгүй монголын өөрийнх нь капитал шүү. Би өөрийгөө хэлж байгаа юм биш. Одоо жишээ нь Т.Гандигийн дайны боловсон хүчин гаргаад ир. Хаанаас гаргаж ирэх юм. Н.Баяртсайханы дайныхыг гаргаад ир. Ч.Улааны дайныхыг гаргаад ир. Д.Дэмбэрэлийн, Т.Очирхүүгийн, Ц.Шаравдоржийн, Д.Лүндээжанцангийн дайныхыг гаргаад ир. Би УИХ-д дөрвөн удаа сонгогдсон хэдэн гишүүнээ нэрлэж байна. Эд нар энэ намд ямар гай тарьчихсан юм. Монголын төрд ямар гай тарьчихсан юм. Чөмгөө дундартал энэ монгол төрийн төлөө зүтгэсэн нь л үнэн байх. Сонгуульд дөрвөн удаа дараалан ялалт байгуулж, намдаа суудал авчирсан гэж эднийг яллах гээд байгаа юм уу. Тэгвэл яах гэж сонгуульд ордог юм бэ. Ялж болдоггүй юм бол. Одоо нэг шинэ гишүүн гарч ирээд Д.Лүндээгийн түвшинд хүртэл наад зах нь 10 жил хэрэгтэй. Тэгэхээр манай намынхан энэ хүмүүсийг хөшигний цаана ад үзэж, нэр төрд нь халдах биш эднээс суралцах хэрэгтэй юм биш үү. Ийм янз бүрийн өвчнөө эдгээгээч ээ. Энэ чинь өвчин шүү дээ. -Тэгэхээр нам дотор одоогийн явуулж байгаа шинэчлэлийн эцэг нь яах аргагүй Ерөнхий нарийн бичгийн дарга С.Баярыг гэдэг. Түүнд намын архаг кадрууд тун таагүй байгаа гэх юм. Ялангуяа таныг. Удирдах зөвлөл дээр түүнтэй хамгийн их мөчөөрхөлцдөг хүн нь таныг гэх юм билээ. Үнэн бол яагаад вэ? -С.Баяр бид хоёр намын Удирдах зөвлөлд ерээд оны дунд үеэс хамт ороод үүнээс хойш элдэв асуудал дээр санал их зөрөлддөг л хоёр л доо. Үүнийг нэг их нуугаад байх шинэ зүйл биш. Ер нь юун дээр зөрдөг вэ гэхээр намын хамтын удирдлагын арга барил. Энэ асуудал дээр бол байнга л санал зөрчих гээд байдаг. Манай С.Баяр даргын арга барил болохоор хамтын удирдлагын байгууллагыг захиргааны байгууллага гэж ойлгоод тэр захиргааны арга барилаараа удирдах гээд байдаг. Өөр санал бодолтой хүн гарч ирэхээр хүлээн зөвшөөрдөггүй. Ийм зүйлээс болсон жижиг маргаан л хааяа гардаг. Түүнээс биш С.Баярын шинэчлэлийг Ц.Нямдорж эсэргүүцээд дөнгөлчихөөд байгаа юм байхгүй. Улс төрийн туршлагын хувьд жишээ нь бидний дунд асар их зөрөө байгаа. Нарийн ярих юм бол амьдралын хар ухаан, монгол гэдэг нэг өрх гэрийг харах бид хоёрын ойлголтод асар их зөрөө байдаг. С.Баяр хотод өссөн. Хотын хүмүүжилтэй. Энэнээсээ нэг их холдоогүй. Би хөдөө өссөн. Тэр хөдөөгийн амьдралын нарийн ширийн зовлон жаргал бүгд миний бүх мах цусаар гүйж байдаг. Хөдөөг үзэх С.Баярын үзэл миний үзэл хоёр таарахад хэцүү ш дээ. Монгол гэж нэг талаас нэг их жаргалтай юм шиг хэрнээ нэг талаас багагүй зовлонтой айл гэрийн амьдралыг сайнтай муутай нь бүгдийг харж байж төр, намын ажилд хандах тэр хандлага дээр л зөв явчихаар зөв л хариу гараад ирнэ. Ийм шинэчлэлийг гаргаж ирээд зөв явуулж чадвал би тэр болгоныг нь эсэргүүцээд байх тийм тэнэг амьтан бас биш ш дээ. Намын шинэчлэл гээд л одоо энэ бужигнуулаад байгаа асуудлын талаар таны асуултад хариулахдаа би бас нэг тийм хүйтэн сэтгэлээр хариулаад байх шиг санагдаж байгаа байх. Энэ араасаа олон юм дагуулна. Маш олон юм дагуулна. -Хүүхдийн тэтгэлгийн мөнгөний асуудлаар санал хураах явцад 5000 төгрөг болгох санал дээр таныг кнопоо дарсанд олон хүүхэд баярласан. Энэ том улстөрчийн хувийн тоглолт байв уу, эсвэл та үнэнээсээ хүүхдүүдэд "за" гэж хэлмээр байгаа юм уу? -Би хүүхдийн мөнгөний асуудал дээр анхнаасаа их хүйтэн сэтгэлээр ханддаг байсан ш дээ. Нууц биш. Тэгээд миний баримталж байсан санал яваагүй. Асуудлыг зүтгүүлсэн улсуудын саналаар явсан. Нэгэнт ингээд шийдэгдэж байгаа юм бол хүүхдүүдэд тэр мөнгийг нь өгвөл өгсөн шиг өгье, тэгээд энэ асуудал тэр цэг тавья. Алийн болгон ийм асуудал дээрээс болж хоёр тал хэрүүл хэлцэл болж байх юм бэ. Ер нь бол энэ хүүхдийн мөнгөний асуудал дээр цаашдаа эдийн засгийн боломж гаргах юм бол шийдэх ёстой гэсэн байр суурийг би цаашдаа дэмжинэ. -68 хувийн татвартай холбоотой асуудал компанийн захирлуудын уурыг барж байна. Энэ тухайд? -Энэ бол шал өөр асуудал. Бүр нарийн ярих юм бол монгол төрийн бодлогыг уул уурхайн салбарт хэн тодорхойлох юм гэсэн асуудал байгаа. Гадаадын пүүс компаниуд, тэдний төлөөний хүмүүс монголын ашигт малтмалын ертөнцийн бодлогыг тодорхойлох оролдлого явж байна. Би бол монголын Төр тодорхойлох ёстой гэж хатуу боддог хүн. Би 800 жилийн түүхтэй энэ нүүдэлчний соёл иргэншлийг тээж яваа, гал голомтыг нь сахиж яваа энэ ард түмний баялгийг гадныхан хайр найргүй савардахын эсрэг хатуу бодолтой явдаг. Асуудал үүндээ байгаа юм. Ахиад уул уурхайнхан хэн нэгэн гадныхнаар дамжуулж монгол төрийн бодлогод нөлөөлөх оролдлого хийхгүй байх ёстой. Гадаадын нэг компани гарлаа гээд айлгахаар нь Монгол Улс тэрнийх нь дагуу ганхаад л шийдвэр гаргаад байвал төр улс гэж байгаад яах юм. Харамсалтай нь ийм юмнуудын гар хөл болж яваа монголчууд олон байна. Монгол орны 3000 гол ширгэлээ гэсэн тоо гарч байна. Энд тэндээс нэг юмнууд хүрч ирээд л баахан газрыг маань онгичиж байгаад алтыг нь аваад явчихаж байна. Гадна талд гаргаж зарчихаад гадна талд мөнгөө хуваагаад авчихаж байна. Энэ Монголд байх ёстой ёс юм уу. Үгүй. Би зөвхөн энэ асуудлаар одоо энэ янз бүрийн хөдөлгөөнүүдтэй нэгдэж ч мэднэ шүү. Үүнийг би үгүйсгэхгүй. 
Б.Ганчимэг
