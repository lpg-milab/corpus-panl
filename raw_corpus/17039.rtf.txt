№136 (17039)     
1988 оны зургадугаар сарын 7
Монголын залуучуудын шинэ зорилт

Нийгэмд шинэ сэтгэлгээ, ажилд шинэ арга барил үүсгэн нэвтрүүлэх үйл явцын үндсийг тавьсан МАХН-ын түүхт XIX их хурлын дараа улс оронд шинэ нөхцөл байдал бүрэлдэн, шинэ шаардлага тавигдаж байгаа үед манай залуучуудын дээд чуулга МХЗЭ-ийн XIX их хурал хуралдаж залуу үеийнхний болоод тэдний дайчин байгууллагын үйл ажиллагаанд зарчмын дүгнэлт, өгч, цаашдын ажил үйлсийг тодорхойллоо. 

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх их хурал дээр дэлгэрэнгүй үг хэлж, МХЗЭийн байгууллага, гишүүд, залуучуудад өндөр их итгэл найдвар хүлээлгэхийн хамт манай намын өөрчлөлт шинэчлэлийн бодлогыг хэрэгжүүлэхэд залуу үеийнхний үүрэг зорилтыг нарийвчлан заалаа. Нийгмийн хөгжлийг хурдасгах гол хөшүүрэг болсон социалист ардчиллыг хөгжүүлэх, эдийн засгийн шинэчлэл хийх намын бодлогыг амьдралд хэрэгжүүлэх их үйл хэрэгт залуу хүн бүхэн өөрийнхөө байр суурийг зөв сонгож идэвхтэй оролцоход нь МХЗЭ туслах ёстой гэж манай нам үзэж байгааг нөхөр Ж. Батмөнх онцлон тэмдэглэсэн байна. 

Шинээр сэтгэж, ажиллаж амьдарч, эрхэлсэн ажил сурлагадаа чанарын шинэ шинэ өөрчлөлт гаргахыг цаг үе маань залуу хүн бүрээс шаардаж байгаа учир манай намын үнэнч туслагч, дайчин бэлтгэл хүч МХЗЭ, нийт залуу үеийнхэн социализмын үйл хэрэгт үнэнч, улс төрийн хатуужилтай, коммунист ёс суртахууны хүмүүжилтэй, эх оронч, интернационалч итгэл үнэмшилтэй шинэ хүнийг төлөвшүүлэх үйлсдээ нийгэм, цаг үеийн энэхүү шаардлагыг мөрдлөг болгон хэрэгжүүлэх ёстой. 

МХЗЭийн бүх шатны байгууллагын дотоод амьдралаас хэлбэрдэж загварчлах хуучирч хоцорсон арга барилыг аль болохоор түргэн таягдан хаяж, ардчилалд бат суурилсан шинэлэг арга Барил нэвтрүүлэх, үйл ажиллагааныхаа шинжлэх ухааны үндэслэлийг сайжруулах нь одоогийн гол зорилт мөн. Шинэ арга барилаар зэвсэглэж байж л ХЗЭ намын бодлогыг залуучуудын дунд хэрэгжүүлэх, залуучуудыг коммунист ёсоор хүмүүжүүлэх, тэднийг ардчилал, сахилга, зохион байгуулалт, өөрийгөө удирдахад сургах гол үүргээ ханган биелүүлж залуучуудын байгууллагын ажилд өөрчлөн байгуулалт хийж болно. 

Юуны урьд анхан шатны байгууллагын нэр хүнд, дайчин чадварыг дээшлүүлэхэд анхаарал тавих нь чухал байна. Эвлэлийн хурлын чанар, үр дүн, гишүүний манлайлах, дүрмийн шаардлагыг хангах, пионерийн байгууллагуудыг удирдах, Лениний комсомолын болон ах дүү бусад орны залуучуудын байгууллагуудын туршлагыг бүтээлчээр нэвтрүүлэх, залуучуудыг хүмүүжүүлэх, бүтээн байгуулалтад зохион байгуулалттайгаар оролцуулах, ХЗЭ-ийн гишүүн бус залуучуудтай ажиллах зэрэг бүх асуудал анхан шатны байгууллагуудад л шийдэгддэг нь тодорхой билээ. 

Тиймээс ХЗЭ-ийн анхан шатны байгууллагын бие даасан ажиллагаа, дайчин чадварыг дээшлүүлэх нь өнөөгийн нөхцөлд эвлэлийн дотоод ажил дахь хамгийн гол бодлого болж байх ёстой. 

Залуучуудыг ажлын цагаа ч, чөлөөт цагаа ч үр өгөөжтэй, бүрэн дүүрэн ашиглаж сурахад нь ХЗЭийн байгууллагууд тал бүрээр туслах, шууд зохион байгуулах үүрэгтэй билээ. 

Нөхөр Ж. Батмөнх их хурал дээр хэлэхдээ ХЗЭ бол зоримог санаачлагч байх ёстой гэдгийг цохон тэмдэглээд эвлэлийн байгууллагууд бэлэн зэлэн зүйлийг шаардаж нэхдэг идэвхгүй хуучин загварыг орхиж, санаачлагч, гардан зохион байгуулагч, бүтээн байгуулагч шинэлэг байр сууринаас ажил хэрэгт ханддаг байх ёстойг заасан юм. Эх орны социалист бүтээн байгуулалт, намын шинэчлэлийн бодлогыг бүх нийтийн хэрэг болгон хэрэгжүүлэх үйлсэд энэ заалт чухал удирдамж болох ёстой. 

МХЗЭ, эвлэлийн гишүүд хөдөөд орон сууц, соёлын ордон, клуб барьж байгуулахад санаачилга гарган хүчээ зохион байгуулалттай нэгтгэн дайчилж орох, хот, суурин, газрын залуучууд ч энэ ажилд нарийн зохион байгуулалттайгаар туслах нь зүйтэй юм. залуучуудыг ингэж ажиллахад нь салбарын яам, улсын хороо, олон нийтийн байгууллага, үйлдвэр, аж ахуйн газрууд бүх бололцооныхоо хэрээр дэмжлэг туслалцаа үзүүлбэл зохино. Суурин амьдрах соёлыг манайд социалист байгуулалтын үед төрж өссөн залуучууд л өөрсдөө зохион байгуулах учиртай тул хот суурин газарт ч гэсэн залуучууд өөрсдөө өөртөө орон сууц барих хөдөлгөөнийг далайцтай өрнүүлэх, хот сууринаа ч орон гэр шигээ сайхан тохижуулж сурвал тэр үнэхээр нэг төрлийн бодит үр дүнд хүрсэн ажил болно. 

Энэчлэнгээр аж үйлдвэрийн салбарт манайд шинэчилбэл зохих зүйл багагүй байгаагийн дотроос, жишээ нь эцсийн нэгж бүтээгдэхүүнд ногдох түүхий эдийн зарцуулалт их өндөр байгааг өөрчилж үйлдвэрлэлийн технологийг боловсронгуй болгох, түүхий эд хэмнэх санаачилгыг тэнд ажиллаж байгаа нийт залуу хүмүүс, залуучуудын байгууллага л юуны урьд гаргах учиртай билээ. 

Газар тариаланд бол нэг га - гаас авах ургацыг нэмэгдүүлэх, төмс, хүнсний ногоо, үр тарианы өөрийн өртгийг хямдруулах, хөрсний гүний усыг ашиглаж хадлангийн болон тариа, ногооны талбайг усжуулах, хүнсний ногооны үйлдвэрлэлийн нэмэгдүүлэхэд хүлэмжийн аргыг өргөн хэрэглэх, сүрэл боловсруулан малын тэжээл бэлтгэх зэргээр шинэ шинэ зүйлийг нэвтрүүлэхэд чухамхүү залуучууд хошуучилж, тэднийг ХЗЭийн байгууллагууд зохион байгуулан ажиллах шаардлагатай. 

Залуучуудын техникийн сэтгэлгээ зохион бүтээх авьяаст дулдуйдаж улс орны хөгжлийг түргэтгэх, шинжлэх ухаан, " техникийн ололтыг эзэмшиж, үр өгөөжийг эрс дээшлүүлэхэд ХЗЭ-ийн байгууллагуудын үүрэг улам өсөн нэмэгдлээ. 

Аймаг, Сум бүрийн нутгийн хөрс шороо, цаг уурт тохирсон сортын үр тариа, тэжээлийн ба эмийн ургамал гаргах, мал, амины гаралтай төрөл бүрийн био - бэлдмэл хийх, нар, салхи, усны энерги Ашиглах, хямд төсөр авсаархан төхөөрөмж боловсруулах, цас малтах, худгаас ус татах, цагаан идээ боловсруулах, мал ноослох, хөрзөн ховхлох, зэрэг малчны гар хөдөлмөрийг хөнгөвчлөн механикжуулах талаар эрдэм шинжилгээний төрөл бүрийн хүрээлэнгийн ХЗЭийн байгууллагууд, зохион бүтээж шинийг санаачлагч залуучууд л их зүйлийг бодож сэтгэж хийх үүрэгтэй. Үүнд ч ахмад үе гүнзгий найдаж байна. 

Хуучин байдалд дассан, шинийг эрж хайхаас түвэгшээсэн, хариуцлагаас зайлсхийх гэсэн, болоод л ирсэн гэдэг бодлыг урдаа барьсан ийм хоцрогдсон сэтгэлгээ л ажил байдлыг түргэн өөрчлөн дээш татахад саад тотгор болдог дутагдалтай чухамхүү залуучууд л тэмцэж арилгах ёстой. 

Манай залуучууд намынхаа шинэчлэлийн бодлогыг бүрэн дүүрэн дэмжиж байгаагаа их хурлынхаа индрээс илэрхийлсэн бөгөөд намынхаа бодлого шийдвэрийг хэрэгжүүлэх асуудлаар ийнхүү зорьсондоо хүрэхэд тэдэнд шинэ сэтгэлгээ, ёс суртахууны хатуужил, эх оронч, интернационалч итгэл үнэмшил, өндөр мэдлэг, соёл, боловсрол, нарийн нягт зохион байгуулалт, сахилга хариуцлагын гүн гүнзгий мэдрэмж хэрэгтэй. 

Залуучууд өөрсдөө юмаа хийж, өөрснөө асуудлаа шийдвэрлэж, өөрснөө хариуцлагаа мэдэрч ажиллаж амьдардаг тийм нөхцөл байдлыг бий болгож, энэ бүхний үндсэн дээр бие дааж ажиллах хариуцлагатай зорилт манай залуучуудад тулгарч байна. Залуучуудад хариуцлагатай үүргийг итгэн хүлээлгэж, хатуу даалгаж гүйцэтгэлийг хянаж шалгаж үр дүнг тооцоолох зарчим баримталж, тэдэнд зоригтой найдаж, томхон үүрэг ногдуулж, тулж түшиж ажиллахыг гол болгохоос биш тэднийг хөндлөнгөөс нь зөвхөн зааж зааварлах, сургамжлан номлох аргаар хол явахгүй нь илэрхий юм. Гэхдээ энэ бол нам, төр, аж ахуйн байгууллагуудын зүгээс тэдэнд тусалж, тэднийг халамжлах сургамж, туршлагаа эзэмшүүлэх шаардлагагүй болж байна гэсэн үг огтхон биш юм. 

Ахмад хүмүүсээс ангид залуучууд гэж байхгүй. Залуу үеэсээ ангид ахмад үе гэж байдаггүй. Залуучуудын асуудалтай холбогдолгүй тийм байгууллага ч гэж байхгүй. 

<< Аж ахуйн үйл ажиллагаа, хамт олны нийгмийн асуудал, нэн ялангуяа залуучуудын ажил, амьдралтай холбогдсон асуудлыг шийдвэрлэхдээ ХЗЭ-ийн байгууллагын санал, санаачилгыг харгалзан үзэж, түүнийг шууд оролцуулан гүйцэтгэж байх ёстой. Ингэж л ажиллахыг бид яам, тусган газар, аймаг, хот, район, сумын АДХ-ын гүйцэтгэх захиргаа, үйлдвэр, аж ахуй, хоршооллын байгууллагын эрх баригчдаас шаардаж байна. Залуучуудын байгууллагыг аж ахуйн байгууллагын хавсарга мэтээр үздэг буруу практик зарим газар байдгийг ч эцэс болгох хэрэгтэй >> гэж нөхөр Ж. Батмөнх МХЗЭ-ийн XIX их хурал дээр хэлсэн байна. 

Залуучууд бодож, хүсэж, сонирхож байгаа асуудлаа их хурал дээрээ илэн далангүй ярилцаж, бадрангуй тэмүүлэл, хэтийн сайхан зорилтоо тодорхой ажлаар хэрэгжүүлэх зориг эрмэлзэл дүүрэн байгаагаа нэгэн дуугаар илэрхийлснийг МХЗЭ-ийн бүх шатны байгууллага ажилдаа тусгаж тэдний оргилсон хүсэл эрмэлзэл, идэвх санаачилгыг дэмжин, амлалтыг ажлаар бататгах өрнүүн ажилд шамдан орох цаг боллоо. Монголын залуучуудын шинэ зорилт өргөн хүрээтэй гүнзгий агуулгатай тусмаа түүнийг биелүүлэх эрч хүч, идэвх санаачилга улам оргилуун байх нь дамжиггүй юм. 

