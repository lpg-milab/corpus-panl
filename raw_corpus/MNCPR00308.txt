МАХН-ын бүлэг эцсийн шийдвэрийг Удирдах зөвлөлд үлдээжээ

Уламжлал ёсоороо МАХН өчигдрийн бүлгийн хуралдаанаа мөн л хаалттай хийлээ. Өнгөрсөн долоо хоногт Монгол банкны Ерөнхийлөгчийн асуудлыг хэлэлцэх гэж дөрөв, таван цаг завсарлагагүй хуралдаж байсан ах намынх энэ долоо хоногт Засгийн газрынх нь хувь заяа ганхаад эхэлсэн болохоор бүр идэвхтэй хуралдах нь ойлгомжтой байлаа.
Засгийн газрыг огцруулах асуудлаар Ардчилсан намын зөвлөл гишүүдийнхээ гарын үсэг бүхий өргөх бичгийг өгчихсөн тул МАХН-ын бүлэг хийх ажлын үндсэн чиглэлээ мөн л хойшлуулан хоолой дээр тулаад байгаа энэ асуудлыг ярилцсан байна. МАХН-ын бүлгийнхэн мэдээллийг гадагш гаргахгүй гэсэн бололтой хэвлэлийн болон ажлын албаны бүх хүнийг гаргаж байгаад л хуралдав. Тиймээс хурлын протоколыг Төрийн байгуулалтын байнгын хороон дарга Д.Дондогоор хөтлүүлсэн байна. Намын удирдлагууд нь хуралд оролцохоор бүгд иржээ. АНУ-д удаан хугацаагаар зорчсон намын ерөнхий нарийн бичгийн дарга С.Баяр ч УИХ дахь бүлгийнхээ гишүүдийн үгийг сонсох гээд ирчихсэн байв. Гаднаа хамгаалалтынхнаа сойж, хаалгаа төрийн хамгаалалтынхаар мануулан, хэвлэлийнхнийг хүлээлгэн сүртэй хуралдсан ч бүлгийн шийдвэрээ дэлгэхийг хатуу хорьсон бололтой хурал тарав уу, үгүй юу л амаа үдүүлсэн мэт өрөө өрөөгөө зүглэсэн. Ингэж үхрийн бөөр шиг байснаас Засгийн газраа дангаараа бүрдүүлчихвэл хамаагүй дээр хэмээн цөөнгүй гишүүн ил далд ярьж байсан ч бүлэг дээрээ Засгийн газраа огцруулахгүй байх нь чухал гэдэг дээр санал нэгджээ. Тэд сөрөг хүчнийх нь гаргасан өргөх бичгийн үндэслэл нь Засгийн газрыг нь кабинетээр нь огцруулах хэмжээнд биш гэж үзсэн байна. Тэгээд өөр намын сайд нарыг ч өөрчлөхгүй байх дээр тогтсон юм байх. Танхимаасаа нэг ч хүнийг хасахгүйгээр тогтоод чуулганы хуралдаанд оруулахад кнопны тоо манай талд гарна гэцгээжээ. Гишүүдийн зарим нь Засгийн газарт шүүмжлэлтэй хандах зүйл байгаа ч, үүнийгээ засч залруулах хэрэгтэй хэмээн сургамжилсан байна. Мөн энэ Засгийн газрын овлигогүй, үг авдаггүй сайд нарын асуудлыг ч сөхөж ярьж. Харин эцсийн хариултад бэлтгэх гол ажлыг нь Удирдах зөвлөлдөө үлдээсэн аж. Харин үдээс хойш нь Үндсэн чиглэлээ авч хэлэлцжээ. Үдээс өмнөжин хуралдсан гишүүд энэ хурлаас "бултчих" сонирхол их байсан ч байнга хойшлуулаад байж болохгүй учраас аргагүйн эрхэнд хуралдсан бололтой. 2007 оны үндсэн чиглэлийг хэлэлцэх үеэр Л.Пүрэвдорж гишүүн бүх сумдыг эрчим хүчтэй болгох, сумын төвийг цэвэр усаар хангах хэрэгтэй гэсэн санаануудыг гаргасан бол Т.Бадамжунай гишүүн Монгол орны газрын баялгийг иргэдэд хувьцаа болгон эзэмшүүлэх, төрийн албан хаагчдыг орон сууцаар хангах, бас казино байгуулах саналуудыг дэвшүүлсэн байна. Ц.Нямдорж дарга гэнэтийн орлогын татвараас 120 тэрбумыг сумдыг эрчим хүчээр хангах, шинэ замын ажилд зарцуулах хэрэгтэй талаар ч дурдсан гэнэ. Харин Сангийн сайд Н.Баяртсайхан ирэх жилд улсын төсөв 162 тэрбум төгрөгийн ашигтай гарах төлөвтэй байгааг бүлгийнхэндээ дуулгасан байна. Үдээс өмнөх хурлаа ихээхэн нууцалсан МАХН-ын бүлэг үдээс хойш орой болтол хуралдахдаа энэ мэт асуудлыг хэлэлцжээ. Мэдээж, МАХН-ын хувьд чадамж нь байгаа болохоор Засгийн газраа авч үлдэх нь чухал. Хэрэв зарим газраас даалгавар өгч, УИХ дахь бүлэглэлүүд тэр урт гарын дагуу хөдөлчихдөггүй л юм бол энэ Засгийн газар огцрохгүй. Гэхдээ МАХН дахь хагарал улам бүр газар авч байгааг тооцоолох л хэрэгтэй. Албан ёсоор зарлаагүй ч Н.Энхбаяр, Ц.Нямдорж нар нэг талдаа, нөгөө талуудад С.Баяр, М.Энхболд нар байгаа талаар улс төрийн амьдралыг анхааралтай ажиглагчид дурдаж байсан. Харин дайснууд биш ч өрсөлдөгчид байсаар ирсэн С.Баяр, М.Энхболд нар эвлэлдэж байгаа талаар сүүлийн үед эх сурвалжууд мэдээлэх болсон юм. Үүний тод жишээ нь АНУ-д Сенатын сонгуулийг ажиглаж, туршлага судлахаар явахдаа С.Баяр М.Энхболдын талын зарим хүмүүсийг, түүний сонгуулийн ар талд нь хүчин зүтгэж байсан итгэлт хүмүүсийг нь дагуулж явсан хэрэг гэнэ. МАХН-ын толгойд байгаа энэ хоёр эрхэм 2008, 2009 оны сонгуульд хамтрахаар тохирсон сурагтай. Удирдсан сонгууль бүрээ ялалтад хүргэдэг гэх С.Баяр М.Энхболдын Засгийн газрыг цээжээрээ хамгаалан улмаар 2008 оны сонгуульд олонхи болгон Ерөнхий сайдын ажлыг нь үргэлжлүүлэн хийлгэнэ гэж байгаа бол М.Энхболд нь дараа жил нь болох Ерөнхийлөгчийн сонгуульд С.Баярыг дэмжих тохироо хийжээ. Тэд ийн хамтрахаар яриад байсан үед нь Ардчилсан намын зөвлөл М.Энхболдын Засгийн газрыг огцруулах өргөдөл гаргалаа. Тэгэхээр дараа дараагийн сонгуульд хамтрахаас нь өмнө тэдэнд нам доторх галыг унтраах хэрэг гарч байна. Ардчилсан намын дэлгэсэн хөзөр дээр МАХН-ынхан өөрсдөө л тоглолт хийх нь үлдлээ. Харин хариу нь ямар гарахыг урьдчилан хэлэх боломжгүй. Тэднийг бүлэг, улмаар удирдах зөвлөлөөрөө асуудлыг оруулах болж байгаа энэ үед бусад жижиг намууд ч хөдөлгөөнд орж байна. Тухайлбал ИЗН-ынхан Засгийн газрыг огцруулах асуудалд хэрхэн хандахаа уржигдар хэлэлцжээ. Гэхдээ эцсийн шийдэлд хүрээгүй бөгөөд огцруулах талд эцсийн шийдвэрээ гаргах бололтой. 
Д.Мөнгөндалай
