Нүүрстэй талбайнхаа талыг "авлигад" өгвөл зөвшөөрье гэжээ

Төрийн албыг хашиж буй сайд, албан тушаалтнуудын бусдыг шантаажлан "дээрэмдэх" гэсэн нь илэрч өдгөө Монгол Улсын Ерөнхий сайдын сонорт хүртлээ яригдаж эхэллээ. 
Үйлдвэр, худалдааны сайд Ц.Даваадорж, Онцгой байдлын асуудал эрхэлсэн сайд С.Отгонбаярын нэр энд холбогдож байгаа. Геологи, уул уурхайн чиглэлээр үйл ажиллагаа явуулдаг компани Өмнөговь аймгийн Гурван тэс сумын нутагт хайгуул хийх тусгай зөвшөөрөл хүсч өнгөрсөн нэгдүгээр сарын 30-нд Ашигт малтмалын хэрэг эрхлэх газрын кадастрын албанд өргөдөл гаргажээ. Өргөдлийг зохих журмын дагуу 20 хоногийн дотор багтаан шийдвэрлэдэг журамтай. Уг компанийнхан хариуг өгөх дурдсан хугацаа өнгөрсний дараа очтол "Хариугаа хүлээж бай" гээд хүлээлгээд л байсан байна. Уг талбайд хайгууль хийхийг зөвшөөрч Өмнөговь аймгийн Засаг даргын 402 тоот захирамж гарсан бөгөөд мөрдөгдөж байгаа хуулийн дагуу кадастрын алба нь орон нутгийн зөвшөөрөл болон өөр ямар нэгэн лицензтэй давхцал үүсээгүй тохиолдолд тусгай зөвшөөрлийг олгодог журамтай гэнэ. Гэтэл тусгай зөвшөөрөл олгогдох хуулийн хугацаа дууссаны сар гарангийн дараа Өмнөговь аймгийн Засаг дарга гаргасан захирамжийнхаа араас татгалзсан хариу бүхий тал цаас бичиг ирүүлжээ. Гэнэт гаргасан шийдвэрээ ийнхүү цуцлах болсон нь дарга, сайд нарын гар хөл оролцсоноос болсон нь нэгэнт тодорхой болж. Сайд С.Отгонбаяр уг талбайг авахаар зүтгэлж байгаа бөгөөд Үйлдвэр, худалдааны сайд Ц.Даваадорж, АМХЭГ-ын тамгын газрын дарга, (УИХ-ын гишүүн Л.Гүндалайн дүү) Л.Дэлгэрдалай, Кадастрын бүртгэлийн албаны дарга Б.Батмандах нар "хор найруулж" байгаа нь тодорхой болжээ. Бүр цагаандаа гарч. Зохих журмын дагуу гаргасан өргөдлийн хариуг шийдээд өгөөч гэхэд дээрх эрхмүүд "Талбай нь том юм. Талыг нь бидэнд өгчих, тэгвэл дор нь шийдээд өгье". Хэрэв тэгэхгүй бол өргөдлийг чинь хүчингүй болгоно гэж дарамталж эхэлсэн байна. Өөрөөр хэлбэл, тал газрыг нь бидэнд авлигад өг гэсэн утга харагдаж байна. Энэхүү хууль бус үйлдлийн талаар Засгийн газрын тэргүүн Ерөнхий сайд М.Энхболдод хандан энэ сарын 21-ний өдөр захидал илгээжээ. Хээл хахууль, авлига, хүнд суртал, төрийн ажилтны шударга бус үйлдэлтэй тэмцэх үүрэг бүхий Засгийн газрын танхимын сайд нар нь ингэж жирийн иргэнээ дээрэлхэн доромжилж байгааг таслан зогсооно гэдэгт итгэл тавьж байгаа бололтой. Юутай ч УИХ дахь Ардчилсан намын зөвлөл, МАХН-ын бүлэг, ИЗН, иргэний хөдөлгөөнийхөнд мөн энэ асуудлыг дэлгэн тавьж шалгуулах, арга хэмжээ тооцуулах тухай ч яригдаж эхлэх нь. Гурван тэс суманд ашигт малтмал хийхийн тулд ашиглах газрынхаа талыг С.Отгонбаяр, Ц.Даваадорж сайд ба Л.Дэлгэрдалай, Б.Батмандах дарга нарт "бэлэглэж" хэргээ бүтээх учиртай болжээ. Үүнийг Авлигатай тэмцэх газар болон бусад хууль шүүхийн байгууллага хэрхэн хандах нь сонирхолтой байна. 
Б.Долзодмаа

