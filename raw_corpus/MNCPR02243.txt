ХОЖМЫН ӨДӨР ТА БҮХЭНТЭЙ ДАХИН УЧРАН ЗОЛГОЁ

Монгол оронд анх удаагаа зочилсон надад үнэхээр сайхан сэтгэгдэл төрлөө. Юуны өмнө аль эртний танил хийгээд анх удаагаа уулзсан нөхөд маань надад ихэд хүндэтгэлтэйгээр хандсаныг энд хэлэх хэрэгтэй.
Өмнөх зууны сүүлчийн хагаст өөрийн оронд уулзаж танилцсан яруу найрагч Дожоогийн Цэдэв маань миний вьетнам хэлнээ түүний бөлөг шүлгүүдийг хөрвүүлэн нийтэлсэн сонины хайчилбар, харилцан солилцож байсан захидал сэлтийг тэр хэвээр нь хадгалан үлджээ. Мөн 2002 оны сүүлчээр Вьетнам оронд айлчлан очсон, олон сайхан дууны бүтээлийн эзэн, яруу найрагч Загдын Түмэнжаргалтай уулзахад хоёр орны зохиолчдын хоорондын ах дүүгийн нөхөрсөг харилцааг идэвхжүүлэхэд чиглэсэн аливаа санал санаачилгыг хэрэгжүүлэхэд өөрийн зүгээс дэмжиж ажиллахад бэлэн байгаагаа илэрхийлж, илэн далангүй ярилцсан юм. Тэрээр Монголын зохиолчдын эвлэлийн Удирдах зөвлөлийн гишүүний хувьд яруу найрагч Д.Доржготовын монгол хэлнээ хөрвүүлээд байгаа Вьетнамын залуу яруу найрагч, зураач Ли Хуанг Лигийн шүлгийн эмхэтгэлийг ойрын үед хэвлэн гаргахад бүхий л зүрх сэтгэлээрээ туслахаа амласан юм. Энэхүү номыг хэвлэсний дараа Монголын зураач С.Саранцацралт, Вьетнамын залуу зураач, номын зохиогч Ли Хуанг Ли нар дээрх номын шүлгүүдээр зурсан зургуудаараа хамтарсан үзэсгэлэн зохион байгуулахаар төлөвлөж байна. Миний бие вьетнам хэлнээ зохиол бүтээлийг нь орчуулсан яруу найрагч, зохиолчид болох С.Лочин, Л.Хуушаан, Д.Урианхай зэрэг ахмад уран бүтээлчид цаг зав гарган намайг зорин ирж, нүүр тулан уулзаж ярилцсанаас гадна залуу үеийн төлөөлөгчид болох Ц.Хулан, Л.Өлзийтөгс нартай ч хөөрөлдөж суулаа. Түүнчлэн Дэлхийн яруу найрагчдын XXVI Их хурлын ерөнхийлөгч Г.Мэнд-Ооёо, Монголын Зохиолчдын эвлэлийн гүйцэтгэх захирал Х.Чилаажав нарын зэрэг өндөр албан тушаал хашиж буй яруу найрагчид болон олон улсын арга хэмжээнд оролцсон залуу зохиолчид, яруу найрагчид надтай илэн далангүй, элгэмсэг дотно харилцаж байлаа Хэдийгээр миний бие танай оронд анх удаагаа ирж байгаа ч Улаанбаатар хотын дүр төрхөөс эхлээд миний очсон газар бүрийн уулс нь хүртэл өмнө нь харж байсан юм шиг сэтгэгдэл төрүүлсэн юм. Монголын зохиолч, яруу найрагчдын бүтээлээр дамжуулан уншиж, орчуулж байхдаа ой тойнд минь төсөөлөгдөж байсан дүр дүрслэлийг би өөрийн нүдээр хараад мэл гайхав. Учир нь тэр үед төрсөн дүр зургаас илүү сайхан, илүү олон өнгө будагтай, илүү цогц байдал нүднээ буусан юм. Энд байх үед талд ургасан өвс ногоо тачирдуу хэрнээ цаанаа нэг урин эмзэг, налархай зөөлөн санагдав. Замд таарах овооноо цэнхэр, цагаан хадаг зүүж орхисон нь үнэхээр ариун нандин хэрнээ нууцлаг нэгэн заншил аж. Энэ удаагийн аяллаар би өргөн дэлгэр утга агуулгатай бэсрэг наадам үзэж сонирхсоны зэрэгцээ шимийн архи нэрэх арга ажиллагаа, саахалт айлууд нийлэн гэрийн эсгий хийж байгаа үйл явц, суран эдлэл хийх болон эмнэг сургах зэрэг малчин ардын уламжлалт өдий төдий үнэт зан үйлтэй танилцлаа. Ир бяртай бөхчүүдийн барилдаан, хурдан морины уралдаан миний сонирлыг ихэд татсан бөгөөд сурын харваа монгол наадмын бас нэгэн төрөлд ордог гэж сонссон боловч үзэж амжсангүй. Монгол дуучдын тэнгэрлэг аялгууг сонсохуйяа сэтгэл хөдлөм юм. Би уралдааны бариа руу ирэх хурдан морь унасан бяцхан хүүгийн цангинасан гийнгоо, оройн шингэх нарны дор морьдын тааваараа алхан янцгаах дууг удаан гэгч нь шимтэн сонсоод уяран хайлж байлаа. Нэг долоо хоногийн хугацаа хоромхон зуурт өнгөрсөн хэдий ч монгол анд нөхдийнхөө сэтгэлийн үгийг эргэн очоод төрөлх вьетнам нутгийнхандаа би хүргэх болно. Үүний сацуу тал нутагт цас хаялсан, сэрүүн хэрнээ содон сонин өглөөг угтсанаа би хэзээ ч мартахгүй. Би тал нутгийн малчны гэрт ууж суусан тос хөвсөн исгэлэн айрагны үнэр, давстай сүүтэй цайны ааг амтыг хэзээ ч мартахгүй. Нэн ялангуяа энэ сайхан Монгол орны элгэмсэг сэтгэлтэй, цагаан цайлган, хүнлэг зон олныг мартахгүй. Би танай оронд дахин нэг бус удаа эргэн зочлохыг хүсч байна. Хожмын өдөр Та бүхэнтэй учран золгоё.
Вьетнам хэлнээс орчуулсан МВНН-ийн тэргүүлэгч гишүүн, МЗЭ-ийн гишүүн, яруу найрагч Д.Доржготов 
Улаанбаатар хот 
2006.09.10 


