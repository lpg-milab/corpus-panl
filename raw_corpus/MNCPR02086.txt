Амьдрал иймдээ сайхан

Хүний мөн чанарыг бие бялдар, хөрөнгө мөнгө, эрх мэдэл, гадаад үзэмжээр нь дүгнэн ойлгох боломжгүй ажээ.
Гагцхүү ухааны цар хүрээгээр л хүн хэмээгдэхийн утга учир оршдог юм байна гэсэн сэтгэгдэл Мэдээллийн технологийн үндэсний паркийн судалгааны албаны ажилтан Д.Ганболдтой уулзсаны дараа өөрийн эрхгүй төрөв. Түүний аав М.Дашням Архангай аймгийн Хотонт сумын уугуул агаад 1939 онд Халх голын дайнд мордон, фронтын ар талд алба хааж, цэргээс халагдаад дорнод Монголын хүргэн болон үлдэж тэндээ нутагшсан нэгэн. Ээж Ж.Цэндийг нь Дорнодынхон насаараа гэрэл зураг дарсан хүн гэдгээр нь анддаггүй гэсэн. Д.Ганболд эхээс дөрвүүл, айлын отгон хүү. 1964 онд шар өвчинд хатан шаналсан эхийн хэвлийгээс нов ногоон өнгөтэй хүүгийн хөл нь цухуйсаар нярайлахад эмч нар "энэ ч хүн болохоосоо өнгөрлөө, эхийнх нь л амийг аваръя" гэж байжээ. Ногоон өнгөтэй төрсний учир нь эхийнхээ өвчнийг авч гарсан нь тэр байж. Эмч нар хөлнөөс нь татсаар хоёр түнхийг нь мулталчихсан байна. Түнхний мултрал нь өсөлтөд нөлөөлснийх ч юм уу мань эрийн өндөр нь 1 м 30 см хүрээд зогсчээ. Хожим ЗХУ-ын Лениний шагналт Илизаров хэмээх эмч хоёр хөлнөөс нь туухай зүүж чөмгийг нь сунгаж, нурууны нугалам нэмбэл хэвийн хөгжилтэй болно гэж оношилсон ч Ганболд "цаг хугацаа алдалгүй эрдмийн мөр хөөе" гэж дөрвөн жил хэвтрийн дэглэм сахих уг эмчилгээнээс татгалзахад хүрсэн байна. Ганболдыг эмч нар "суга таяг тулж байхгүй бол нас ахиад, жин нэмэгдэх үед хэвтэрт орох магадлалтай" гэдэг ч "эрүүл байж таяг тулна гэдэг чинь муу ёр байгаа даа" гэж ихэд цээрлэх аж. "Таны бие эв эрүүл үү" гэхэд "Түнхний мултралтай болохоор явган явах, удаан зогсоход хөл чилж өвдөнөө" гэж байлаа. Ном эрдмийн амтанд орсон хөвгүүн Гастеллогийн нэрэмжит арван жилийн сургуулийг онц дүнтэй төгсч, МУИС-д элсэн орж худалдааны эдийн засагч мэргэжил эзэмшжээ. Тэрбээр "би ч аавынхаа ачийг хариулж чадаагүй дээ. Аав маань намайг хоёрдугаар курст ортол гараасаа хөтөлж хичээлд минь авчирдаг байсан. Нуруу давжаа, ядруу хүүгээ хүүхдүүдэд дээрэлхүүлчих вий, шатаар өгсч, бууж чадахгүй гэж санаа нь зовсондоо тэр шүү дээ" гэж яриан завсраа дуугаа цахиртуулаад авав. Дөрвөн жил оюутны байранд үе тэнгийнхэнтэйгээ бужигнасан оюутан ахуй үе нэг л мэдэхэд улиран одож. Ганболд гитар, гармони хөгжмийг уйлуулж бас дуулуулж чаддаг нь ангийнхныхаа талархлыг хүлээх нэгэн сэжим болж, намрын тариа хураалтад авч явах дуртай байв. Тэнд очоод биеийн хүчээр тус болохгүй ч ухаалаг хөгжилтэй ярианд нь умбаж алжаалаа умартах гэсэн нөхдийн сэтгэл ийм байжээ. Түүнийг "бие нь жаахан ч бэлчээр нь хол" нөхөр гэхэд хилс үл болох биз. Дорнодод оросууд амьдарч байсан болохоор оросоор "буу халчихна". Ээжийнхээ гэрэл, сүүдэр амилуулдаг мэргэжлийг өвлөчихсөн гэж байгаа. Арван жил, их сургууль төгсөлтийнхөө бүх монтаж зургийг авсан гэдгээр түүний хэр авьяаслаг зурагчин болох нь батлагдана. "Эдийн засгийн ухааны доктор Дагвадорж, Гүргэмжав нарын багш нараас эрдмийн сүү хөхсөн тэрбээр Дорнод аймгийн хүнсний барааны трестэд эдийн засагчаар орж амьдралын халуун тогоонд буцалж эхэлсэн байна. Ганболд энэ үед ажилдаа байнга дугуй хөлөглөн очдог байсан нь эрүүл мэндэд нь эергээр нөлөөлсөн гэх. Хүүхдийн "Кама" дугуй унасан түүнийг автобустай уралдахыг дорнодынхон өхөөрдсөн маягтай харцгаадаг байсан болов уу. Зах зээлийн давалгаа олон байгууллагыг орвонгоор нь эргүүлэх үед мань эр МҮЭ-ийн XVIII их хурлын төлөөлөгчөөр сонгогдон нийслэлд ирээд байхдаа Хөрөнгийн биржид шалгалт өгч аймгийнхаа брокерын пүүсэд ажилтнаар орсон байна. Эндээ ухаанаа уралдуулан сайн ажилласны хүчинд Ахуйн үйлчилгээний 700 гаруй ажилчдын итгэлийг хүлээж, хувьцаат компани байгуулах бодлыг ч тээж явсан удаатай. Ганболдын амьдрал дандаа дардан замаар жирийсэнгүй. Ажлаасаа халагдаж, гудманд лааз өшиглөлтэй нь биш аж төрөхийн эрхэнд ганзагын наймаанд морджээ. Хавирга, Алтан эмээлийн боомтоор Манжуур орж, Эрээнээс гахай зөөн, Оросын Чита хот хүртэл аялж явав. Аялж явав ч гэж галт тэргэнд эхнэрийнхээ хамт арилжаа хийж амь зууж явжээ. Ийн наймаа шуумуу хийж явах үед нь хил, гаалийнхан өрөвдсөндөө ачаа барааг нь тэр бүрий шалгаад, сандаачаад байдаггүйд цуг яваа нөхөд нь "Ганаа ч азтай юм аа" гэж атаархдаг байсан байна. Түүний эхнэр Б.Эрдэнэчимэг хэмээх бүсгүй унаган багаас зангаа мэдэлцэх ангийнх нь охин бөгөөд хоёр сайхан үрийн буян хайрласан сэтгэлийн хайлан аж. Сургуулиа дүүргээд мэргэжилтнээр нутагтаа томилогдож очиход нь ирээдүйн эхнэр нь худалдагч болчихсон хүлээж суусан гэж байгаа. Залуу хос, бие муутай дүүгээ сахих гэж хотод ирээд таньж мэдэх айл үгүй учир наймаа хийж авсан герман машиндаа сар гаруй амьдарсан түүх ч бас бий. Ууган охиноо есдүгээр ангид ордог жил "хотод такси хийж амьдраад байж болох юм байна" гэж шилжиж иржээ. Хоёр охиноо томыг нь сургуульд, багыг нь цэцэрлэгт хүргэх, таксины жолооч болж зорчигчдод үйлчлэх, Урт цагааны өмнөх талбай дахь лангуугаа ажиллуулах, ээждээ хашаа байшин авч өгөх, бие муутай эгч, өндөр настай ахаа дэргэдээ татан авчирч асарч халамжлах гээд бяцхан биедээ ахадсан олон ажилд тэрбээр хүрэлцэж л явжээ. "Эр хүн олзонд" гэгчээр жаахан ахиухан мөнгө олчих санаатай зүтгэж байж спиртийн хэргээр байцаагдаж, "шатаад" авснаа ч үл нуухад нь "цайлган хүн юм даа" гэсэн бодол төрж байлаа. Ингэж "шатахдаа" хөл дүүжлэх унаагаа төлбөр торгуульд тавиад туучихжээ. "Амьдрал иймдээ сайхан" гэж санасандаа алхам алхмаар хүрсэн тэрбээр өнөө бахархаж суугаа нь арга ч үгүй биз. Шинэ мянганы босгон дээр Мэдээллийн технологийн үндэсний паркийн захирал А.Батжаргал түүнийг ажилд авахдаа компьютер сайн сурах болзол тулгажээ. "Эзэн хичээсний" хүчинд Д.Ганболд цахимд шаггүй болж өөрийгөө сайн гэж магтахгүй ч эдүгээ ямар ч байгууллагын хаалга татсан энэ талаар айлтгүй болсон гэнэ. Ууган охин нь "ТВ-5" телевизэд ажиллаж, удаах нь 23 дугаар сургуульд сурлагаараа тэргүүлдэг болохоор түүнийг сайн аав гэхээс яахав. Мань эр өнгөрөгч зун амрахдаа "Саалиа хураахаар саваа бэлд" гэдэг шиг гарааш барьсан аж. Цагаан сараас өмнө унаатай болчих гээд цалингаа хураагаад байгаа юм даг уу даа. "Машин аваад ээж, эгч хоёртоо байгалийн сайхныг үзүүлж, насных нь эцэст жаргаанаа" гэж тэрбээр надад амласан юм. Энэ бүхнийг тоочихын учир нь хэн нэгний намтар цадигийг хуурай хоосон магтах зорилго өвөрлөсөнгүй. Харин хөгжлийн бэрхшээлтэй атлаа хүний хүүгээс хүзүү дутуугүй, аавын хүүгээс авхаалж татуугүй амьдарч яваа жирийн нэгнийг л өнөөгийн гутранги үзэлтэй хүмүүст сайн сайхны үлгэр болоосой гэснийх юм. 
Л.Батцэнгэл
