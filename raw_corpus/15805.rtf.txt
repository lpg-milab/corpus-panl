№156  (15805)
1984 ОНЫ ЗУРГАДУГААР      САРЫН  30.
АЖИЛ ХЭРЭГЧ ХАНДАХ ШААРДЛАГА

Нийгмийн үйлдвэрлэлийн цар хүрээ жилээс жилд өсч, нийт улс ардын аж ахуйд ажлын уялдаа холбоо өргөжин гүнзгийрч, шийдвэрлэх асуудал улам нарийсч, хөдөлмөрчдийн эдийн засгийн мэдлэг, боловсрол, соёлын хэмжээ өсч байгаа өнөөгийн нөхцөлд хүн бүрийн аливаа ажил, асуудалд ажил хэрэгчээр хандах хандлага нэн чухал ач холбогдолтой болов. 

Хөдөлмөрийн сахилга, ажлын хариуцлагыг газар бүр жигд сайжруулах талаар намаас дэвшүүлсэн зорилтыг хэрэгжүүлэхийн тулд нам, улс, олон нийтийн байгууллагаас зохиож байгаа олон талт ажил нь нийгмийн үйлдвэрлэлийн үр ашиг, ажлын чанарыг дээшлүүлэх, эцсийн өндөр үр дүнд хүрэх, улмаар хөдөлмөрчдийг бүтээлч ажил хэрэгч хандах үзлээр хүмүүжүүлэхэд чиглэж байна. 

МАХН-аас хөдөлмөрчдийн ухамсартай сахилга, нарийн нягт зохион байгуулалттай чанар, хувийн хариуцлагыг гуйвалтгүй дээшлүүлэх талаар тодорхой ажил зохиож ирсний ачаар олон түмний хөдөлмөрт хандах коммунист хүмүүжил бүрэлдэн төлөвшиж, иргэн бүр нийгмийн төлөө үр бүтээлтэй хөдөлмөрлөж байна. Манай нам, ард түмний бахархал болсон хөдөлмөрийн шилдэг сайчуулын тэргүүн эгнээнд коммунистууд явж, аливаа ажил хэрэгт дээд зэргийн зохион байгуулалт, өндөр хариуцлагатай хандаж, хөдөлмөрийн сахилгыг гуйвалтгүй сахин, аливаа асуудалд ажил хэрэгч хандахын үлгэр дууриал үзүүлж байна. Арьс ширний үйлдвэрийн нэгдлийн харьяа шевроны үйлдвэрийн ажилчин БНМАУ-ын хөдөлмөрийн баатар Р. Чимэддорж << Ер нь хүн өмнөө тавьсан тодорхой зорилттой, гэхдээ бүр хэтийн зорилттой ажиллах хэрэгтэй. Урьд өдрөөс өнөөдөр, өнөөдрөөс маргааш амжилтаа улам ахиулах зорилт тавьж, ажлын цаг, минут бүрийг үр ашигтай өнгөрүүлэх нарийн тооцоотой ажилладаг минь намайг амжилтад хүргэдэг юм >> гэж ярьдаг. 

Улс, нийгмийн өмнө өөрийн хүлээсэн хариуцлагыг ухамсарлан эрхэлсэн ажлаа мэргэжлийн үүднээс сайн мэдэж, ам, ажлын нэгдлийг хангах, гол гогцоо асуудлыг зөв сонгон авч түүнд анхаарлаа төвлөрүүлэн тодорхой зорилттой шуурхай байж, нэгэнт санаачилж эхэлсэн ажлаа заавал үр дүнд хүргэж чаддаг байх, шүүмжлэл дүгнэлттэй ажиллаж тэргүүний арга барил, туршлагыг бүтээлчээр нэвтрүүлэн, нам, улс, хөдөлмөрийн сахилгыг чанд сахин биелүүлэх явдлаар ажил хэрэгч бүтээлч хандлага илэрч байдаг. 

<< Социалист нийгмийн гишүүн бүр өөрийнхөө үйл ажиллагаа болон мэдлэг чадварынхаа хэмжээг орчин үеийн шаардлагад нийцэж байгаа эсэхийг нарийн чанд үнэлж, амьдрал нэг байранд зогсохгүй, шинжлэх ухаан техникийн дэвшлийн хурдац өдрөөс өдөрт түргэсч, ажлын арга хэлбэр баяжин, хөдөлмөрийн сайчуудын туршлага, чадвар улам боловсронгуй болж байгааг санаж мэдлэгийнхээ хүрээг байнга өргөтгөх үүрэгтэй юм >> гэж МАХН-ын Төв Хорооны III ( 1981 оны ) бүгд хурал дээр нөхөр Ю. Цэдэнбал заасан юм. Үүнийг хүн бүр удирдлага болгож өөрийн ажилдаа шүүмжлэл дүгнэлттэй хандаж, ажлын арга барилаа улам сайжруулах талаар тодорхой зорилт дэвшүүлэн хэрэгжүүлэх, өөртөө болон бусдад тавих зарчимт шаардлагыг өндөржүүлэх хэрэгтэй. 

Төв аймгийн Жаргалантын сангийн аж ахуйн нам, захиргаа, олон нийтийн байгууллага, МАХН-ын Төв Хорооны IV ( 1982 оны ) бүгд хурал дээр нэр зааж шүүмжлэгдсэн дутагдлыг арилгах, нөхөр Ю. Цэдэнбалын албан даалгаврыг хэрэгжүүлэх зорилгоор сангийн аж ахуйн 1975 - 1981 оны ажилд тодорхой судалгаа дүгнэлт хийж, уринш боловсруулалтын чанар, ур дүн хангалтгүй байсныг сайжруулахын тул тэргүүний ажилчин, мэргэжилтний саналыг авч түүнийг хэрэгжүүлэх арга замыг боловсруулан ажиллажээ. Тэгэхдээ Дарханы сангийн аж ахуйн тракторч БНМАУ-ын Ардын Их Хурлын депутат, хөдөлмөрийн баатар Д. Лидагийн туршлагыг газар дээр нь судалж уринш хариуцан боловсруулах 37 механикжуулагчийг, зургаан салаа болгон зохион байгуулж, тэдэнтэй сангийн аж ахуйн захиргаа гэрээ байгуулан ажилласан байна. Түүнчлэн уринш боловсруулахын ач холбогдол, түүнийг хийх арга технологийг механикжуулагчдад ойртуулахын тул үзэл суртал хүмүүжлийн ажлыг өргөн зохиож, уралдааныг эрчимтэй өрнүүлэн, материалын болон оюун санааны урамшууллыг ажлын чанар, жигд ажиллагаа, эцсийн үр дүнтэй нягт холбож, өдөр тутмын графикийн биелэлтэд байнга хяналт тавьж ажиллажээ. Энэ бүхний дүнд уриншийн чанар сайжирч 1982 онд боловсруулсан уриншийн 98 хувийг, 1983 онд 100 хувь онц, сайн дүнтэй хүлээлгэн өгч, 1983 онд сангийн аж ахуйн дунджаар 18, 9 центнер ургац хураасан нь өмнөх таван жилийн уриншийн га тутмаас авсан ургацын дунджаас 11, 1 центнерээр илүү байна. Энэ бол ажил хэрэгч хандлагын үр дүн мөн. 

Социалист уралдаанд үүрэг авахуулах, түүнийг зохион байгуулах, биелэлтэд тогтмол хяналт тавьж уралдааны хүмүүжүүлэх үр нөлөөг дээшлүүлэх нь ам, ажлын нэгдлийг хангаж, хүн бүрийн ажил хэрэгч хандлагыг өндөржүүлэхэд чухал нөлөө үзүүлдгийг мартаж болохгүй. 

Гэтэл нам, улс, хөдөлмөрийн сахилгыг зөрчих, ажил хэрэгт үнэн сэтгэлээсээ хандахгүй, нүд хуурч өнгөрөөх, бүтээлч санаачилга гаргахгүй, мэдлэг туршлага бололцоогоо дайчлахгүй байх, бэрхшээлийг давах арга замыг эрж олохын оронд ажлын алдаа дутагдлыг бусдад нялзаах, түлхэх, гаднын шалтгаанаар тайлбарлахыг оролдох, хүнд суртал гаргах, албан үүрэгтээ ёс төдий хандах зэргээс болж улсын төлөвлөгөө, социалист уралдаанд авсан үүрэг амлалтаа тасалдуулах явдал зарим хүмүүсийн үйл ажиллагаанд үзэгдсээр байна. Иймээс нам, улс, олон нийтийн байгууллага бүр эдгээр дутагдал доголдолтой тухай бүр тэмцэж, хүн бүрийн ажил хэрэгч хандлага, хувийн хариуцлагыг өндөржүүлэхэд бүх нийтийн анхаарлыг төвлөрүүлэн тодорхой хамт олон, хүн бүрийн ажил үүргийн биелэлт, улсын төлөвлөгөөний тоо, чанарын үзүүлэлт, тогтоол шийдвэрийн жинхэнэ гүйцэтгэлийг хангахад ажлаа чиглүүлбэл зохино. 

