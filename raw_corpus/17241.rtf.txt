Улс төрийн соёл 

МАХН-ын Төв Хорооны V бүгд хурал нийгмийн эдийн засаг, улс төрийн систем, оюун санааны амьдралын бүх хүрээг хамарсан өөрчлөн байгуулалт хийхийг нам, ард түмний хойшлуулшгүй зорилт болгон дэвшүүлсэн нь манай нийгмийн улс төрийн соёлыг шинэ гаргахыг зүй ёсоор шаардаж байна. 

Ардчилал, ил тод байдал улам өргөжиж, хөдөлмөрчдийн улс төрийн идэвх өрнөж байгаа өнөөгийн нөхцөлд улс төрийн соёлыг жинхэнэ ёсоор төгөлдөржүүлэхгүйгээр намаас дэвшүүлсэн дээрх зорилтыг амжилттай хэрэгжүүлэх боломжгүй юм. 
Тийм учраас шинжлэх ухааны онол, хувьсгалт практикийн амьд нэгдлийг өөртөө агуулсан улс төрийн соёлын ач холбогдол, түүний нийгэмд гүйцэтгэх үүрэг өсөн нэмэгдэж байна. 

Социалист нийгмийн улс төрийн соёл нь иргэдийн улс төрийн мэдлэгийн түвшин, үзэгдэл, үйл явцыг ангич байр сууринаас үнэлэн дүгнэх, түүнийг өдөр тутмын ажил, үйл ажиллагаандаа бүтээлчээр хэрэглэх чадвар, нийгмийн үйл хэргийн төлөө хүлээх хариуцлагаа гүнзгий ухамсарласан иргэний шилдэг чанар, мөн нийгмийн улс төрийн харилцааг зохицуулж байдаг уламжлал, хэм хэмжээг илэрхийлсэн өргөн утгатай, гүн гүнзгий агуулгатай нийгмийн үзэгдлийн бүхэл бүтэн цогцолбор тогтолдоо мөн. 

Социалист нийгмийн улс төрийн соёл манай оронд бүхэлдээ төлөвшин хөгжиж ирсэн бөгөөд өнөөдөр түүний үнэт чанар, хэм хэмжээнүүд нийт ард түмний шинжтэй боллоо. 
Нэн ялангуяа нийгмийн амьдралын бүх хүрээнд өөрчлөлт, шинэчлэл, ардчилал, ил тод байдал өрнөсний үр дүнд хүмүүс социалист байгуулалт, эдийн засаг, соёл, нийгмийн хөгжлийн асуудлыг улам их, анхааран сонирхох болж санал бодлоо өргөн солилцож байна. 

Нийгмийн хөгжил, ололт амжилт, дутагдал доголдолд дүгнэлттэй, шүүмжлэлтэй хандаж, шийдвэрлэвэл зохих хурц асуудлыг дэвшүүлэн тавьж, бүтээлч эрэл хийх болсон нь манай нийгмийн улс төрийн соёлд гарч байгаа чанарын өөрчлөлт мөн. 
Нийгмийн анги, давхрааны бүтэц, хүмүүсийн боловсрол, мэдлэгийн түвшин, эрэлт хэрэгцээ ийнхүү өөрчлөгдөж, улмаар нийгмээ танин мэдэж, түүний үндсэн дээр ахуйгаа өөрчлөн шинэчлэхийг олон түмэн урьд өмнөхөөсөө илүү эрмэлзэн, нам, ард түмний индэр болсон хэвлэл мэдээлэлд санал бодлоо чөлөөтэй бичиж, дутагдал доголдлыг шударгаар шүүмжилдэг боллоо. 
Тэр бүхэн нь юуны урьд нийгмийн эрх ашгийг урьдал болгосон шинжтэйгээрээ хувиа бодох, байгууллагархах, нутгархах гажуудлаас ангид иргэнлэг, намч чанарын илрэл болж байна. 

Хөдөлмөрийн хамт олны амьдралын бүх талыг хамарсан гүн гүнзгий өөрчлөлтийн үед намын байгууллагуудын ажлын түвшинг шинэчлэлийн бодлогыг хэрэгжүүлэх ажлыг хэрхэн удирдаж, хамт олны дунд эрүүл саруул, шүүмжлэлт уур амьсгалыг хэрхэн бий болгож, эдийн засаг, нийгмийн зорилтыг биелүүлэхийн төлөө тэмцэлд гишүүдийн ухамсар, хариуцлага, санаачилгыг хэр зэрэг дээшлүүлснээр тодорхойлж байхыг Намын Төв Хорооны V бүгд хурал зааж тэмдэглэлээ. 
Аливаа хүний улс төрийн соёлыг тодорхойлохдоо ухамсар, идэвхтэй байдал, мэдлэг, итгэл үнэмшил, үзэл суртлын үнэт зүйлсийг иж бүрэн хамарсан оюун санааны олон талын үзүүлэлтийг харгалзахаас гадна хамгийн гол нь ажил хөдөлмөр практик үйл ажиллагааны нь чанарын үзүүлэлтээр хэмжих ёстой. 

Хүмүүст шинэчлэлийн нөхцөлд ажиллах бие даасан бүтээлч сэтгэлгээ, арга барил эзэмшүүлэхийг үйлдвэр, аж ахуйн дэргэдэх нам, олон нийтийн байгууллагууд чухалчлан үзэж саяхан болтол манай амьдралд ноёрхож ирсэн үнэн байдал-ойлголт, ам-ажлын хоорондын зөрүүг арилгах тухайд онцгой анхаарах ёстой. 
Үүний тулд намын байгууллагууд төр, аж ахуй, олон нийтийн байгууллагын үүргийг төлөөлөн гүйцэтгэж ирсэн хуучин арга барилаа шийдвэртэй өөрчилж, үзэл суртлын ажлыг хэлбэрдлээс гарган амьдралтай холбож нам, төрийн ажлын соёлыг эрс дээшлүүлэх ёстойг иш үндэс болгож, захиргааны шинжтэй хуучин аргаас улс төр, эдийн засгийн аргад шилжих нь намын улс төрийн удирдлагын соёлыг шинэ, дээд түвшинд гаргах нэг чухал нөхцөл болно. 

Удирдах ажилтны улс төрийн соёлыг илтгэх гол хүчин зүйлийн нэг нь онолын мэдлэг, эрдэм чадлаа ардчиллын бүхий л хэлбэрээр дамжуулан ажил хэрэгчээр хэрэгжүүлж, бүтээн байгуулагч материаллаг хүч болгох чадвар бөгөөд тэр нь олон түмний бүтээлч хүчинд түшиглэх социалист өөрөө удирдах ёсыг бүх шатанд бодитойгоор хөгжүүлэх, ардчилал, ил тод байдлыг өрнүүлэх, олон ургальч санал бодолд хүлээцтэй, уужим сэтгэлтэй хандах үйл явц бэхжих учиртай. 

Онолын мэдлэгийн хомсдол, хүнд суртал, захиран тушаах, хуучныг ягштал баримтлах, шүүмжлэлд дургүйцэх, хавчих арга барил бол улс төрийн соёлын хоцрогдлын гол шинж, улмаар улс төрийн соёл эзэмшихэд аюултай саад тотгор мөн. 

Хүнд суртал гаргах, эрх мэдлээ хэтрүүлэн ашиглах, ая тал засах, мэдэмхийрэх, нүд хуурах, ихэрхэх, нэр төр хөөцөлдөх, санаачилга, шинэ соргог санаа бодлыг боогдуулах аливаа илрэл бол улс төрийн соёлоор арчаагүй хоцрогдсоны шинж тэмдэг учраас энэ бүхнээс чөлөөлөгдөх тэмцэл хийхийг улс төрийн соёлоор шат ахих эрх ашиг шаардаж байна. 

Өөрийн сэтгэлгээ, үйл ажиллагаандаа намч, зарчимч үнэлэлт өгөх, мэдлэг чадвар, арга барилаа үргэлж боловсронгуй болгож өөрийгөө өөрчлөх нь аливаа удирдах ажилтны улс төрийн өндөр соёлын шалгуур болох тул диалектик сэтгэлгээ, ардчилал, ил тод байдал, эдийн засгийг эрхлэн хөтлөх шинэ аргад уйгагүй суралцаж улс төрийнхөө соёлыг дээшлүүлэхэд байнга санаа тавьж байх ёстой. 

Улс төрийн аргаар удирдах урлагт намын боловсон хүчнийг сургах, ялангуяа нийгмийн амьдралын гол гогцоо асуудлыг оновчтой танин мэдэж, түүнийг шийдвэрлэх арга замыг зөв боловсруулж, олон түмнийг зоригжуулж, зохион байгуулж, хүмүүжүүлж, дайчлан идэвхжүүлж үг амлалтаа ажил үйлс болгож, шийдвэр гүйцэтгэлийн нэгдлийг хангадаг тийм чадвар, урлаг, улс төрийн соёлыг намын ажилтан эзэмших хэрэгтэй байна. 

Улс төрийн соёл эзэмших нь дан ганц удирдах ажилтны хэрэг төдий биш, социалист байгуулалтын үйл явцад ажилчин анги, нийт хөдөлмөрчний улс төрийн соёл жигд төлөвших шаардлагыг хангах урьдач нөхцөлийг бүрдүүлж, улмаар анги бүлэг, бие хүний улс төрийн соёлыг төлөвшүүлэх идэвхтэй ажиллагаа өрнүүлэхгүйгээр төгөлдөр амжилт олж чадахгүй. 
Улс төрийн байр суурь алдах, улс нийгмийн өмч хөрөнгөд хүйтэн цэвдэг сэтгэлээр хандах, улсын болон хөдөлмөрийн сахилга зөрчих, хувиа хичээх, ёс суртахуунаар доголдож нийгмийн хэв журам зөрчих, гэмт хэрэг үйлдэх зэрэг нь хөдөлмөрчдийн улс төрийн соёл төлөвшүүлэхэд нам, улс, олон нийтийн байгууллагын үзэл суртал-хүмүүжлийн ажил доголдсоны илрэл гэж үзэх ёстой. 

Манай хөдөлмөрчдийн улс төрийн соёл хичнээн өндөр байх тусам тэдний нийгэмд гүйцэтгэх үүрэг нь дээшилж, хувь нэмэр нь нэмэгдэж, улс орны нийгэм эдийн засгийн хөгжлийг хурдасгах зорилтыг амжилттай шийдвэрлэхэд онцгой хүчин зүйл бүрэлдэж, нийгмийн харилцаа улам боловсронгуй болно. 


