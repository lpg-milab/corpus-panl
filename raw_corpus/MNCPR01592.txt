ДУУСААГҮЙ БАРИЛГАД "дурласан" ЗАСАГ ДАРГЫН АДАЛ ЯВДАЛ

Сүхбаатар аймгийн төвд сүндэрлэж байгаад, сүг болж үлдсэн нэгэн дутуу баригдсан барилга лавтай хорин жил хавь ойр явсан хүмүүсийн айдас түгшүүрийн даллага болон хэрийдэг. 
Баруун-Уртчууд түүнийг Хөгжимт жүжгийн театрын шинэ барилга, их урлагийн ариун сүм босно гэж дээдэст найдан хүлээхээсээ илүүтэй "мөнгөний мангас" хэмээн нэрлэдэг. Эрхтэн дархтнууд элдвээр амлаж сонгуульд нэр дэвших, даргын сэнтий горилох бүртээ түүнийг үлгэрийн ордон болгоно... хэмээн бурсан нь олонтаа. Зөвхөн 2000 онд "Сэргэн мандалт" констракшнтай аймгийн Засаг дарга гэрээ байгуулан барилгын ажлыг гүйцэтгүүлэхээр төвлөрсөн төсвөөс 50.0 сая төгрөгийн зээл авч, мөн ондоо Улсын төсвийн хөрөнгө оруулалтаар 100.0 сая төгрөгийн санхүүжилт хийжээ. Энэ үед аймгийн барилгын компаниуд болон нутгаа гэсэн залуус уг тендерт оролцох сонирхолтой байсан ч Увсын гаралтай, улсын нэртэй бизнесмэн Ц.Төмөрчулуун гэгчид олголоо хэмээх хэл ам гарч байсан. Гэтэл үүнээс хойш уг барилгад өдий болтол тал тоосго ч нэмэгдээгүйг зон олон харсаар байна. Сонирхолтой нь өнөөх дуусаагүй барилгыг дууссан болгож дулаан, халаалт, цэвэр, бохир усны шууд зардал болох 220.0 сая төгрөг БСШУЯ-аар дамжин дахиад л "гулсжээ". Үүнийг аймгийн Хөгжимт жүжгийн театрын дансанд оруулж, элдэв хар гараар самардаж төсвийг, хуулиар зарцуулах эрхтэй төсөв захирагч аймгийн Засаг дарга Р.Эрдэнэцогт (МАХН) гарынхаа салаагаар "урсгажээ". ... 2005 оны эхний хагас жилийн санхүүгийн баримтыг шалгаж үзэхэд Хөгжимт жүжгийн театрын 2005 оны төсөвт баригдаагүй барилгыг ашиглалтад орсноор тооцон дулаан, цахилгаан, цэвэр, бохир усны зардалд (200 гаруй сая төгрөг) батлуулан авч улмаар "Дөрвөлж" ХХКомпанид 76.0 сая төгрөгийг шилжүүлсэн ноцтой зөрчил илэрсэн тул аймгийн Засаг даргад зөрчлийг арилгуулах зөвлөмж өгсөн бөгөөд зөвлөмжийн хэрэгжилтэд хяналт тавьж ажиллах болно... гэж аймгийн аудитын гүйцэтгэлийн тайланд дурьджээ. Төрийн өмчтэй хувийн удирдлагатай "Дөрвөлж" ХХК нь Р.Эрдэнэцогт даргын өмнө ажиллаж байсан "амины" аж ахуй гэдгийг энд анхаарахгүй байж боломгүй санагдана. Мөнөөх 76.0 сая төгрөгийг "Дөрвөлж"-ийн дансанд ормогц л "Талын гал" компанийн нүүрсний өрөнд 42.0 сая төгрөг, уг аж ахуйн ажилчдын цалинд 11,4 сая төгрөг, эрчим хүчний үйлдвэрийн цахилгааны үнэд 5.0 сая төгрөг, материалын зардалд 16.7 сая төгрөг гэх мэт цацаж татвар төлөгчдийн ариун цагаан хөлсийг үрэн таран хийжээ. Одоо Р.Эрдэнэцогт дарга улам даварсаар "Дөрвөлж" орон нутгийн өмчийн газар дээрхи барилгын ажлыг гүйцэтгэгч байгууллагаар сонгон гэрээ байгуулан зарим материалаа татаж бэлтгээд байна... гэж 2005 оны арван сарын 25-ны өдрийн аудитын газрын зөвлөмжийнхөө хариуд дурьдсан байна. Өөр нэгэн эх сурвалжийн мэдээллээр бас дахиад л 100.0 сая төгрөгийг "Тэмүүлэл" цогцолбор сургуулийн (захирал Д.Амарбаясгалан) дансанд "булж" байгаад мөнөөх "Залгиур" компанийнхаа халаас руу шилжүүлсэн гэх мэдээлэл байна. Тэгвэл Эрдэнэцогт дарга юу ч мэддэггүй хүн үү? Аль эсвэл бүр улаан луйварчин уу? Төсвийн хуулийг зориулалтын бусаар зарвал эрүүгийн хэрэгтэн болж залрахыг тэр огт мартжээ. Гэтэл аймгийн аудитын байгууллагын зөвлөмж (2005.08.22) -д Төсвийн байгууллагын удирдлага санхүүжилтийн тухай хуулийн 12-2, 29-1 дэх заалтуудыг зөрчжээ. Иймд манай зөвлөмжийн хариуг есдүгээр сарын 10-ны дотор ирүүлэхгүй бол төрийн аудитын хуулийн 15-1, 13-1-д заасны дагуу Монгол Улсын Засгийн газар, УИХ-д хандах болно... гэжээ. Авилга хээл хахууль газар аваад байгаа энэ үед албан тушаалын гэмт хэрэгтнүүдийг ингэж тоглуулаад байх уу? Дуусаагүй барилгын "дурлал"-ын паян үүгээр өндөрлөөгүй бололтой. Энэ явдлаас болж Ч.Улаан сайдын нэр урагдаж, П.Цагаан сайдын нүүр цавтаж байна. Зарим сайд нар өнөөх цэвэр ус, дулааны компани "Дөрвөлж"-өөр мөнөөх барилгыг бариулахаар зүсэрдэг гэнэ. Эндээс харахад улс төрийн хувьд боловсроогүй атлаа ууж идэх, төсөв төөрүүлэхэд гаршсан орон нутгийн удирдлагууд олширч байгаа юм биш биз. Авилга хээл хахуульчдыг "алмас"-аар цавчина... гээд байгаа нийгэм олон түмэн улс төрийн хөдөлгөөнүүд албан тушаалын гэмт хэрэгтнүүдийг "алх"-аар цохивол талархах буй за. Ноён Ерөнхий сайдаа Засгийн зангараг түмний таалал олох болтугай. 
Сэтгүүлч Ай. ТӨМӨР-ОЧИР 