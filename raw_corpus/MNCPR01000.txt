Орон сууцны үнийг гадаадын компаниуд өсгөдөг

Энэ сарын 27-нд барилгын салбарынхан чуулсан. Дотоодын ажиллах хүчин бэлтгэх тухай илтгэл тавьж, олон талын санал бодлоо энэ үеэр тэд солилцсон. Семинарыг ивээн тэтгэгч "Нийслэл өргөө" компани 100 хувь монгол хүмүүсийг ажиллуулдгаараа ялгарч байсан. Компанийн тэргүүн дэд захирал, ерөнхий инженер Д.Жамъянтай ярилцлаа. 40 гаруй жилийн түүхтэй энэ компани зохион байгуулалт, үйлдвэрлэлийн баазын хувьд томд тооцогддог.
-Барилгын салбарт ажиллах хүчний нөөц дутагдалтай байгаа нь юунаас болж байна вэ?
-Социализмын үед 20 орчим мэргэжлийн сургалт үйлдвэрлэлийн төв ажиллаж, барилгын ажилтан бэлтгэдэг байлаа. Харин өнөөдөр ажилтан бэлтгэх сургууль бараг алга. Гурав, дөрвөн коллеж байдаг ч энэ чиглэлээр сурч, цаашид ажиллах сонирхолтой залуус ховордсон. Одоо бид барилгын бүтээн байгуулалтад хувь нэмрээ оруулан ажиллах хүчийг зохион байгуулалттайгаар бэлтгэх цаг иржээ. 
-Манай орны барилгын салбарын хөгжил ямар шатанд явж байна вэ?
-Барилгын салбар нэг хэсэг зогсонги байдалд байж байгаад сүүлийн арван жилээс л сэргэж байна. Ер нь хэдэн жилийн өмнөхтэй харьцуулахад харьцангуй хөгжиж байгаа. Хамгийн гол нь техник технологи, барилгын хөдөлмөрийг механикжуулах асуудал дэлхийн жишгээс хоцроод байна. 
-Сүүлийн үеийн барилгуудын чанар муудлаа гэж ярих болсон. Энэ талаар ямар бодолтой байна вэ?
-Барилгын үйлдвэрлэл эрхэлж байгаа 1400 орчим байгууллага байна гэсэн судалгаа бий. Үүнд барилгын мэргэжилтэй, технологио мэддэг хүн тун бага хувийг эзэлж байгаа юм. Зөвхөн мөнгө олох сонирхолтой хүмүүс аль хямд, чанаргүй барилгын материал импортоор оруулж ирэх болж. Иймээс бидний нэр хүнд унаад байгаа юм. Мөн Хятадаас барилгачид олноор орж ирж байна. Тэд өөрсдийн шавар байшингаа барих дадлага туршлагатай болохоос орчин үеийн барилга байгууламжийн ойлголт муутай. Мэргэжилгүй ажилчид чанар сайтай барилга барина гэдэг худлаа. Дээр нь сайн удирдлага дутагдахаар бүр дордож байна. 
-Орон сууцны үнэ яагаад өсөөд байна вэ?
-Орон сууцны үнийг гадны хөрөнгө оруулалттай компаниуд их өсгөж байгаа. Тухайлбал Солонгосын хөрөнгө оруулалтай "Сөүл" групп мөн "Жэпэн таун" зэргийг нэрлэж болно. Энэ компаниуд чанартай барилга барих нь барьж байгаа. Гэвч орон сууц нь үнэтэй болохоор монгол хүн худалдаж авах нь ховор. Хатуухан хэлэхэд, тэд нутаг нэгтнийхээ монголд амьдрах байрыг бэлдэж байгаа юм. Нөгөө талаар барилгын материалын болон тээврийн үнэ өдөр ирэх бүр өсч байна. Манай улс хэрэглээнийхээ барилгын материалын 80 хувийг импортоор авдаг. Тэгэхээр гадаад зах зээл бас нөлөөлж байна гэсэн үг л дээ. 
-Тэгвэл ямар зохицуулалт хэрэгтэй гэж?
-Төр бодлогоороо биднийг дэмжихийн оронд бүр дарамтанд оруулж байна. Гаалийн татварыг тухайн барааг худалдаж авсан үнээс 2-3 дахин нугалж авдаг. Жишээ хэлэхэд ОХУ-аас арматурын төмөр оруулж ирэхэд нэг тонныг 400 гаруй доллароор авдаг. Харин гааль дээр 800 гаруй долларын татвар төлдөг.
-Хятад барилгачдын цалин монгол ажилчдынхаас их гэж ярьдаг. "Нийслэл Өргөө" компани барилгачдын хөдөлмөрийг үнэлэх тал дээр ямар бодлого баримтладаг вэ?
-Манай компани өндөр цалин өгч байж хүнийг тогтвор суурьшилтай ажиллуулна гэсэн бодлого барьдаг. Ажилчдын мэргэжлийн онцлог, ур чадвар зэргийг харгалзан, тогтмол 300 мянгаас доошгүй цалин олгодог. Ингэж байж л өөрийн гэсэн ажилчдаар чанартай ажил хийлгэнэ шүү дээ. Манай компани хятад барилгачид ажиллуулдаггүй болохоор тэдний цалин өндөр байдаг эсэхийг мэдэхгүй байна. 