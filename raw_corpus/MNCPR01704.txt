Хүчтэний өмнө хүчгүй нь буруутай

Ардчилсан намын Тамгын газрын дарга Ша.Батбаярыг өчигдөр цагдаагийнхан баривчлахыг завджээ. Энэ нь УИХ-ын сонгуулийн өмнө сонин хэвлэлээр шударга үнэний талаар дуугардаг хүмүүсийн амыг барьж, айлгаж дуугүй болгох гэсэн эрх баригчдын нэг арга бололтой. Ша.Батбаяр баривчлагдах болсон шалтгааныхаа талаар бичсэн нийтлэлийг нь уншигчдадаа хүргэж байна.
Нэг. Хоёр цаг хоригдсон минь 
Намайг Эрүүгийн цагдаагийн Газар шалгаж эхлээд хоёр сар шахам болж байна. Сонинд ажиллаж байхдаа ч хэд хэд дуудагдаж байсан даа. Дөрөв ч билүү магадгүй тав ч байх. Нэр төрөө сэргээлгэх иргэд шүүхэд ханддаг байтал УИХ-ын гишүүд, сайд нар болохоор шууд Эрүүгийн цагдаад ханддаг жишиг тогтоод хэдэн жил болж байна. Цаанаа нарийн учир жанцантай юм билээ. Жирийн иргэдийн жишгээр шүүхэд хандахаар олон шат дамжин цаг алдаж, заримдаа "нэр төрөө сэргээлгэх" зорилго нь биелдэггүй буцдаг ч тохиолдол гардаг юм гэсэн. Тэгээд шууд цагдаад ханддаг болсон гэх. Цагдаа нь дарга, сайдынхаа цэвэр ариун нэр төрийг "сэвтээсэн" гэмт этгээд болох (үндсэндээ л хөөрхий сэтгүүлч, сурвалжлагч нар л даа О.Ш) нөхдийг ганц хоёр удаа байцаасан болоод сэжигтнээр татаж байгаагаа дуулгана. Тэгээд хэд хоногийн дараа, эрүү үүсгэсэн учир та яллагдагч болсон шүү. Монголоос гарч болохгүйгээр барахгүй хөдөө гадаа явж болохгүй, дуудсан цагт цагдаа дээр ирэх ёстой. Мөрдөн байцаагч өдөрт олон хүн байцаадаг учир ирэхэд чинь завгүй байж мэднэ. Тэглээ ч гэсэн та үүдэнд нь хүлээж зогсох учиртай. Дуудсан цагт ирэхгүй бол албадан авчирч мөрдөнд суулгахаас аргагүй" гэх мэтчилэн танилцуулна. Гарын үсэг зуруулна. Бас хоёроос доошгүй батлан даагч дагуулж ирэхийг тушаана. 2004 оны сонгуулийн өмнөхөн яг л өдийд байх, УИХ-ын гишүүн асан нэг эрхмийн тухай сонинд бичсэн нийтлэлээсээ болж бас л эрүүгийн цагдаад дуудагдлаа. Эрхэм гишүүн Баянгол дүүргийн XVIII, XIX хороонд өрхийн эмнэлэг барьж өгнө гэж газар аваад зургаан давхар орон сууц бариулж худалдсан байсныг баримт нотолгоо, өөрийнхөө нэртэй бланк дээр бичсэн хүсэлт, дүүргийн Засаг даргын шийдвэртэй нь гаргаж тавьсан юм. Мэдээж тэр барилгыг эрхэм гишүүн өөрөө барьж, гардан худалдаагүй нь хэнд ч ойлгомжтой. Харин газрыг нь хөөцөлдөж авч өгсөн болохоор нэр холбогдохгүй байхын аргагүй. Хамгийн гол нь уг газарт өрхийн эмнэлэг баригдсангүй. Бас нөгөө сууцнаас нэг байрыг эрхэм гишүүн авсан гэж байрны оршин суугчид ярьсныг, байргүй хоцорч хууртсан өрхийн эмнэлгийнхний яриа зэргийг нийтлэлдээ дурдалгүй яахав. Ингээд цагдаад дуудагддаг ажилтай болов. Нэг хэсэг дуудалгүй сар шахам болов. Баримт нотолгоотой, тэрийг нь хаацайлах аргагүй болохоор тэгэсхийгээд хаасан юм байлгүй л гэж бодож байв. Тэгсэн нэг өдөр хоёр цагдаа сонин дээр ирж баривчлаад, СБД-ийн Цагдаагийн газрын хорих байранд хийчихдэг байгаа. Тав дахь өдрийн орой ажил тарах дөхөж байсан цаг даа. Хорих өрөөнд нь эрэгтэй, эмэгтэй нийлсэн арваад хүн байна. Голдуу л хулгай дээрмийн хэрэгтэй гэнэ. Тэдний ярих нь ажил албатай та мэтийн хүмүүсийг заавал тав дахь өдрийн үдээс хойш ажил тарах үед барьдаг гэж байна. Яагаад гэхээр хагас бүтэн сайнд бүх газар амрах тул нөгөө хүнийг гаргаж авч чаддаггүй. Тэгээд нэг дэх өдөр хүртэл гурав хоног гарцаагүй шоронд сууж, дарамтад оруулдаг туршлагатай ажээ. Дарамт гэдэг нь сэтгэл зүйгээс гадна шоронгийн хүнд гаруудтай хамт нэг өрөөнд оруулж номхруулах арга юм гэнэ лээ. За тэгээд гурав хоног сууж дээ гэж бодоод хог шороондоо дарагдсан, эвгүй үнэртэй өрөөг нь цэвэрлэж цаг нөгцөөе л гэж бодож байлаа. Аз болоход нөгөө хүнд гарууд гэгч нь тэнд байсангүй. Гэнэтхэн хөл хөдөлгөөн, дуу шуу болоод явчихлаа. Нөгөө сэтгүүлч, сурвалжлагч нөхөд маань амь нэгтэйгээ харуулсан даа. Бие биендээ хайртай. Тэд маань шоронгийнх нь үүдэнд камер, үзгээ бариад шавчихаж. Манай сонины Б.Ганчимэг тэнд сүрийг үзүүлээд зогссонгүй, тэр үеийн Цагдаагийн дарга О.Сандаг-Очир, ХЗДХ-ийн сайд Ц.Нямдорж нарт хүртэл хандаж бөөн шуугиан тарьсан ажээ. Нөгөөдүүл нь ямар учиртайг сонсмогц баривчилсан сэтгүүлчээ бушуу сулла гэж лүндэн буулгаж. Анх баривчилж авчруулсан хошууч миний бүх юмыг, гутлын үдээс, өмдний тэлээг хүртэл хурааж аваад зогсохгүй элдвээр харааж доромжлон, дарга нартай тэрсэлсэн энэ муу новшийг гөлөг болгоод өг гэж тушаасныг яана. Шоронд нь гурав хоносон бол "гөлөг" болох байсан биз. Ашгүй хоёр цаг гаруй хоригдоод суллагдав. Нөгөө мундаг дарга чинь их сайхан зантай, эелдэг, соёлтой нөхөр болчихсон нахилзаж,уучлал гуйхдаа, надаас болоогүй шүү, дээрээс тушаасан болохоор л... гэхчилэн хэлэх үгээ олж ядан үдэж билээ. Тэр удаад сулласан боловч эрүү үүсгээд шүүхэд шилжүүлчихэв. Шүүгч залуу гайгүй шударга нэгэн байсан. Гэхдээ л "дээрээс" даалгавартай учир зүгээр орхиж болдоггүй. Ямар ч гэсэн шүүх хурал зарлаж хоёр тал эвслийн гэрээ байгуулсан учир хэрэгсэхгүй болгов гэсэн тогтоол уншсанаар хэрэг дууссан юм. Үүнтэй төсөөтэй гурван ч тохиолдол бий. Түүнийг үл өгүүлэн үргэлжлүүлье. 
Хоёр. Баривчилтал нь би очихгҮй 
Ц.Шаравдорж гишүүн нэр төрөө сэргээлгэхээр шүүхэд ... биш ээ ... Мөрдөн байцаах газарт өргөдөл гаргажээ. Дөрөвхөн сарын дараа УИХ-ын сонгууль болох гэж байхад арга ч үгүй биз. Түүний тухай ганц би ч биш, нэлээд хэдэн сонинд аймаар л зүйл бичигдсэн байсан. Бүх насаараа төрд алба хашсан, шударга, үнэнч хуульч хүн хаанаасаа тийм их мөнгө олж, том том барилга байшин бариад байнаа гэж эргэлзэх хүн олон бий дээ. Уг нь надтай шүүх цагдаа болж зарга зальхай хийж явахын оронд төсвийн цалингаар хэрхэн баяждаг туршлагаа залуучуудад заагаад өгчихвөл нэр төр нь цагдаатай цагдаагүй сэргэх төдийгүй УИХ-д тун амархан дахиад сонгогдоно доо. Одоо яая гэхэв нэгэнтээ өргөдлөө өгчихсөн юм чинь. Юуны төлөө УИХ-ын гишүүн, Хууль зүйн байнгын хорооны дарга билээ. "Бүгд найрамдах ..." уншуулах ядаж цөхөх юмгүй байх л даа. Сонгуульдаа хэрэглэх мөнгө нэхнэ л биз. Би төлж чадах ч үгүй. "Хоёр чихийг маань л огтлох"-гүй юм бол. Яагаад шүүх, цагдаа болсон гэж үү. Багануур дүүрэгт "Азийн чоно" гэгч компани хортой архи үйлдвэрлэж 15 хүнийг "алчихсан" шүү дээ. Тэр үед татварын газар болон мэргэжлийн хяналтын газраас нэр бүхий хэсэг нөхөд ноцтой мэдээлэл өгдөг юм байна. Тэр нь "Гандирис" гэх компани 30 тэрбум төгрөг хүрэхээр архины шошго буюу акцийг бөөнөөр нь худалдаж авсан тухай юм. Уг нь тэр шошгоны хэмжээгээр нь татвар ногдуулах учиртай. Хоёрхон сая төгрөгөөр худалдаж авсан өнөөх шошгоо зах дээр үнэ өсгөж худалдаалах, хяналтаас гадуур архи үйлдвэрлэх гээд есөн шидийн бузар бизнес явагддаг ажээ. Тэр ч байтугай нөгөө шошгоо "Нарантуул" зах дээр сэмхэн бууны сум зардаг шиг борлуулдаг. Тэдгээр борлуулагчид нь бие хамгаалагчтай. Хамгаалагч нь "Нарантуул" захын цагдаагийн дарга байдаг тухай гээд баримтууд дэлгэсэн юм. "Гандирс"-тай холбоотой өөр ч олон гэмт үйлдлийн талаар мэдээлэлд байсан л даа. Хамгийн гол нь "Гандирс" гэх компанийн эзэн нь УИХ-ын гишүүн Ц.Шаравдоржийн эхнэр гэж хэлсэнд миний дургүй, зэвүү хоёр зэрэг хүрсэн. Тэгээд хэвлэлийн бага хурал зарласан юм. Хууль бусаар архи үйлдвэрлэдэг, найман нэрийн барааны гэх архины худалдааны зөвшөөрлийг хэрхэн авлига авч олгодог тухай гэгчлэн хэд хэдэн баримт дурдсаны дотор "Гандирис" оролгүй яахав. Уг баримтыг хэлээд эцэст нь Ц.Шаравдоржийн эхнэрийн гэх энэ компанийн тухай эрэн сурвалжилж, магадлан тодруулах нь та нарын ажил шүү гэдгийг онцолсон л доо. Болсон явдал ердөө л энэ. Дараа нь өдөр тутмын нэгэн сонинд Ц.Шаравдоржийн хууль бус үйлдлийн тухай сонины бүтэн хоёр нүүр материал гарчихаж. Бас нэг сонинд яг надад өгсөн мэдээлэл бүрэн эхээрээ нийтлэгдчихэж. Хэд хоногийн дараа нэг шар сонинд " ... айлын байшингийн шалан дор нуусан байгаад илчлэгдсэн 4000 гаруй шил архины эзэн нь УИХ-ын гишүүн Ц.Шаравдорж болох нь тогтоогдсон" гээд гарчихаж. Цаанаа юм байсан болоод л ингэсэн байлгүй яав гэж. Болсон явдал энэ. Би өөрийгөө ямар нэг гэмт хэрэг хийгээгүй л гэж бодож яваа. Эрхэм хуульч гишүүн хэвлэлийн бага хурал зарлаж байгаад "Би архины шошго аваагүй. Манай эхнэр ч аваагүй. Бид хоёр сарынхаа цалингаа нийлүүлэн хурааж байгаад орон сууцны барилгууд шударгаар барьдаг. Шаабар манай эхнэрийг гүтгэж, давхар миний цэвэр ариун нэр төрийг сэвтүүллээ. Ц.Шаравдорж гэдэг нэртэй хүн олон байдаг шиг "Гандирис" гэдэг нэртэй компани хэд хэд байдаг. Нэр нэгтийн чих нэг гэдэг л болсон байна гээд цэвэрлэж болох л байсан. Даанч шүүх, цагдаагаар баталгаажуулахгүй бол эрхэм гишүүнд олон түмэн итгэхээ больчихсон байх л даа. Магад ч үгүй тийм хэврэгхэн нэр хүндтэй ч юм билүү. Дураараа л бол. Тэр цагдаад нь би нэг удаа очиж байцаагдан дээр өгүүлсэн бүгдээ хэлсэн. Гэхдээ мэдээллийн эх сурвалжаа хэлээгүй. Хэлэх ч үгүй. Өөр нэмж хэлээд байх юу ч үлдээгүй. Тийм болохоор цагдаад дахиад дуудсан ч очихгүй. Яахав хүчээр баривчлаад явбал явна л биз. Төр засагтай тэрсэлсэн биш. Харин ч цагдаагийнхан мэдэхгүй байсан хэд хэдэн гэмт хэргийн сэжүүрийг атгуулсандаа сэтгэл өег л явна. Ийм ноцтой гэмт хэргийн дэргэд Шаравдорж гишүүний "ариун сайхан" нэр төр юу юм бэ. 
Гурав. ТӨгсгӨл буюу "Нэр нэгтийн Чих нэг" 
Хууль журмаараа бол пүүс, компани, төрийн бус байгууллага, улс төрийн нам алинд ч гэсэн адилхан нэр давхардуулж олгодоггүй юм байна. Ийм шалтгаанаар нэг намыг бүртгэж авахгүй хэд хэд буцааж байсан шүү дээ. Гэтэл "Гандирис" гэдэг нэрийг гурвын гурван компанид давхардуулаад өгчихсөн байгаа юм. Хоёр нь яг адилхан барилга барьдаг. Харин нэг нь архи үйлдвэрлэдэг. Далдыг харагч биш би яаж мэдэх вэ дээ. Тэгсэн тэр архины шошго ихээр авдаг луйварчин компани нь Мягмаржав гэдэг хүнийх юм гэнэ. Цагдаа, татварынхан олж тогтоосон гэсэн. Аштай юу. Мягмаржав гэгчийг дурдсанаараа Шаравдорж гишүүн шошго аваагүй "Гандирис"-ийн эзний нөхөр мөн гэдгийг зарлаж, хүлцэл өчих нь зүйд нийцнэ. Архи, алт хоёроос хол явдаг гэж удаа дараа ярилцлагадаа дурдсан Ц.Шаравдорж гишүүн дээр өгүүлсэн 4000 гаруй шил архинд холбогдолгүй бол бас аштай юу. Тэр тухай бичсэн сэтгүүлч хөөрхий эрүүгийн цагдаад дуудагдах байлгүй. Эндээс нэг зүйл ажиглагдаж байгаа биз. Ц.Шаравдорж гишүүний араас мөшгөж буй сэтгүүлчид цөөнгүй л бололтой. Өө сэвгүй хүн болохоор нь зориуд гүтгээд байна уу, эсвэл... гэх асуулт гарч таарах нь. Эрхэм гишүүний цагдаад гаргасан өргөдлийг би уншиж үзсэн биш. Бодвол "Гандирис " компанийн захирал эхнэр нь гарын үсэг зурсан байх. Тэр компанийн асуудал Ц.Шаравдорж гишүүнд хамаагүй байх л даа. Гэхдээ шүүх шийдвэр гаргаж намайг шийтгэхээр нэр нь цэв цэвэрхэн болчихдог, тэгээд их хуралд нэр дэвшүүлэх боломж нь нээгдэх гээд байгаа бол шийтгэсүгэй. Цаазаар авсан ч яахав. Харин сонгогдох эсэхийг шүүхийн шийдвэр биш сонгогч олон л шийдэх болов уу. 
О.ШААБАР 
