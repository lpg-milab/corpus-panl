Эгийн голын УЦС зуун хувь төрийн өмч байх ёстой

Өнгөрөгч баасан гаригт Аюулгүй байдал, гадаад бодлогын байнгын хороогоор Эгийн голын Усан цахилгаан станцын зээлийн асуудлыг Түлш, эрчим хүчний сайд Б.Эрдэнэбат сөхөн тавьж хэлэлцүүлэхээр оруулсан.
Гэвч уг байнгын хороон дээр зээлийн гэрээг зөвхөн зөвшилцлийн байдалд хүрсэн хойно нь л хэлэлцэх учиртай хэмээн үзэв. Гэхдээ Эгийн голын УЦС-ыг барихад ямар байр суурьтай байгаагаа гишүүд хэлж байв. Гишүүн Д.Идэвхтэн "Энэ цахилгаан станц нь зуун хувь төрийн өмч байх гэсэн баталгаа бидэнд хэрэгтэй байна.Мөн үүний зураг төслийг Азийн хөгжлийн банкнаас зээл авч байгаад бүрэн хийж гүйцээсэн ганц төсөл. Тэр үед Азийн Хөгжлийн банк бидэнд энэ төсөлд оролцох сонирхолтой байгаагаа хэлж байсан. Төсөлд шаардлагатай хөрөнгийн гуравны нэгийг гаргахад бэлэн байна хэмээн мэдэгдэж байсан.Тийм учраас Засгийн газар Азийн хөгжлийн банктай яриа хэлэлцээнд түргэн орох хэрэгтэй" гэлээ. Цааш нь гишүүн Д.Идэвхтэн "Төслийн гуравны нэг гэдэг нь уг төслийг 300 сая ам.доллар болно гэж үзвэл 100 сая ам.доллар нь болно. Засгийн газарт БНХАУ-аас авах 60 сая ам.долларын зээл байгаа. Энэ хоёр нийлээд 160 сая ам.доллар болно. Үлдсэн 140 сая ам.долларын яриа л байгаа. Үүнийг олох хэрэгтэй" гэв. Сайд Б.Эрдэнэбат "Засгийн газар хуралдаад БНХАУ-аас олгох 300 сая ам.долларын зээлийг Эгийн голд зарцуулъя" хэмээн тохирсон. Байнгын хороо энэ шийдвэрийг хэрэв дэмжвэл бид явж энэ зээлийг хөөцөлдье. Та бүхэн хэлэлцэн шийд гаргаж өгөөч" гэлээ. Байнгын хорооны дарга Р.Гончигдорж "БНХАУ-ын зээлийг шууд авч хэрэглэнэ гэхээр Азийн Хөгжлийн банктай зөрчилд орчих гээд байна. Үүнийг байнгын хороогоор зөвшилцөх арай болоогүй мэт. Тэгээд ч тэр Хятадын 300 сая ам.долларын гэрээ хууль эрх зүйн хоёр өөр орчинтой зээл юм. 60 сая нь Англи Улсын шүүхээр шийдэх, 240 сая нь Хятад улсын хуулиар шийдэх тохироотой зээл юм" гэв. Шадар сайд М.Энхсайхан "Энэ асуудлыг хэлэлцэн шийдэж өгөх нь зүйтэй.Азийн хөгжлийн банктай хэлэлцэж байгаад тэгсхийгээд л энэ яриа намайг Ерөнхий сайд байх үед орхигдсон.Тэр үед Азийн хөгжлийн банк далангийн ажлыг нь та бүгд хий. Үлдсэн ажлыг нь бид хийе гээд байсан. Бэлэн барьсан байшинд хэдэн турбин суурилуулах бол хэн ч хийчих ажил. Харин далангийн ажил нь нэлээд хүнд, хөрөнгө мөнгө зарсан ажил байгаа юм. Төсөвт өртгийн 70 гаруй хувийг далангийн барилга эзэлдэг. Тэр үед бидэнд 200 сая ам.доллар олж босгох нь хэзээ ч биелэгдэшгүй мөрөөдөл мэт байсан. Харин одоо харьцангуй гайгүй болсон. Хятад Улсын 300 сая ам.долларын зээлийг дэмжих хэрэгтэй байна" гэлээ. Гишүүн Д.Идэвхтэн "Дэмжихгүй гэсэн зүйл алга. Шаардагдах хөрөнгө мөнгөө тодорхой болгох хэрэгтэй" гэхэд гишүүн Р.Гончигдорж "Энэ асуудлыг өөр байнгын хороогоор хэлэлцэх хэрэгтэй. Манай байнгын хороогоор хэлэлцэхэд материал хангалтгүй байна" гэсэн юм. 
Ж.Сандагдорж
