№92(15741)
1984 ОНЫ ДӨРӨВДҮГЭЭР САРЫН 16
Эмчийн ёс суртахуун, энэрэнгүй үзэл

Нүдний Нямаа, хүүхдийн Гэндэнжамц, Лувсандагва, Увсын Дэлэг, Завханы Балжинням, мэдрэлийн Равдандорж, сэхээний Лхагважав гэж хот, хөдөөгүй хүндэтгэн ярилцдаг юм. Ийм нэр хүндтэй эмч нар өвчтөнд аав, ээж, ар гэрийнхэнд нь өмөг түшиг болж байна. Эмчийн ийм нэр хүнд, сайн ажиллагааны уг сурвалж чухам юунд байна вэ? Энэ нь БНМАУ-ын хүний эмчийн тангарагт үнэнч байж, өвчтөнтэй хүнлэг, нинжин сэтгэлээр харилцаж, бие сэтгэлийн нь шаналгааг хуваалцаж, боловсон шуурхай үйлчилж, мэдлэг боловсролоо байнга дээшлүүлж, амьдрал практик дээр үргэлж суралцаж, нийгмийн эрх ашгийг ямагт хувийнхаас өндөрт тавьж явдаг нандин чанарт оршино. 

Манай орны эмч нарын 80 орчим хувь нь нарийн мэргэжил эзэмшив. Эмч нар жилд давхардсан тоогоор 16 сая гаруй хүнийг эмнэлэг, амбулаторийн үзлэг шинжилгээнд хамааруулж, эрүүл мэндэд нь хяналт тавьж байна. Энэ бол ард түмний эрүүл энхийн төлөө үйл хэрэгт эмч, эмнэлгийн ажилтнууд асар их хүч чармайлт тавьж байгаагийн тодорхой үр дүн мөн. Гэвч эмнэлгийн газар, эмч нар тэр бүр хүссэнчлэн ажиллаж чадахгүй байна. Эмнэлэг, үйлчилгээний ажлын доголдол дутагдлын талаар хөдөлмөрчдийн санал, гомдол ирдэг билээ. Түүний 50 гаруй хувь нь эмч, эмнэлгийн ажилтны эрхэлсэн ажилдаа хариуцлагагүй, хайнга болгоомжгүй хандсан үйлдэл, ёс суртахууны доголдолтой холбоотой байна. 

Энэ нь голцуу өвчтөний эмчилгээ, шинжилгээг хайнга дутуу хийх, эмчийн ёс суртахууны ариун нандин хэм хэмжээг алдагдуулж биеэ тоох, хүнд суртал гаргах, нэр алдар хөөцөлдөх, мэргэжил нэгт нөхдийнхөө зөвлөлгөөг үл хайхрах, хөдөлмөрчидтэй зүй бус харилцах зэргээр илэрч байна. Эмчийн ёс суртахуун, мэргэжил мэдлэгийг дээшлүүлж, эмчийн өвчтөнтэйгөө харилцах харилцааны соёлыг сайжруулснаар энэ дутагдлыг арилгаж чадна. Эмч бүхэн ямар ч нөхцөлд бие сэтгэл, үйл ажиллагаагаараа өвчтөний сэтгэл санааг ч эмчилж чаддаг байх ёстой. 

Хүний ая занг мэдэж, ойр дотно холбоо тогтоож, өвчтөний шаналгааг өөртэйгөө зүйрлэн ойлгож чадаж баймааж нь энэ соёлыг эзэмших болно. Энэ бол эмч хүний эрхэм дээд чанар юм. 

Анагаах ухаан, эмчийн болон өвчтөний хувийн нууцыг хадгалах, энэ талаар бүрэн итгэл хүлээх найдвар эзэмших нь эмчийн мэргэжлийн үндсэн зарчим мөн. Эмч бүр өвчтөн эмнэлгийн ажилчидтай ухаалаг, найрсаг зарчимтай харилцаж, зан харилцааны соёлыг бүрэн төгс эзэмшвэл зохино. Нэн ялангуяа хэл ярианы соёлыг сайтар эзэмшиж, болдог даруу, намба төрхтэй, эвлэг зөөлөн ааш зантай байж, хүнлэг энэрэнгүй үйлчилгээ, сэтгэл татам үгээр өвчтөн хүний сэтгэлийг сэргээх увдисыг эмч, эмнэлгийн ажилтай бүхэн эзэмших хэрэгтэй. 

МАХН-ын XVIII их хурал << . . . Эмнэлгийн ажилтан нарын мэдлэг, мэргэжлийн түвшин, албан үүрэг, мэргэжлийн ёс зүйн шаардлагыг биелүүлэх хариуцлагыг эрс дээшлүүлэх нь чухал байна>> гэж заасан. Иймд эмч, эмнэлгийн ажилтны дунд зохиох улс төр, хүмүүжлийн болон тэдний мэдлэг мэргэжлийг дээшлүүлэх ажлыг системтэй, чанартай хийх нь чухал байна. 

Эмчийн ёс суртахууны хүмүүжлийн үндэс нь гүнзгий мэдлэг мөн. Эмч, эмнэлгийн ажилтан бүр онол, практикийн мэдлэгийг байнга нөхөн сэлбэж, арвижуулан, анагаах ухааны эрдмийн их сангаас системтэй, шургуу суралцаж байх ёстой. Үүнийхээ ачаар эмчилгээг өвчтөний амаар биш, шинжлэх ухааны гүнзгий бат мэдлэгт тулгуурлан зөв, тууштай хийх боломж олж авна. 

Марксистленинист улс төр, гоо зүй, ёс зүйн мэдлэг чадварыг байнга дээшлүүлэх нь эмчийн танин мэдэх авьяас чадварыг дээшлүүлэх үндсэн арга мөн. зөвлөлтийн эмч нарын хүнлэг энэрэнгүй, интернационалч, эх оронч үзэл санаа, ариун нандин сэтгэл, хөдөлмөрч энэрэнгүй зан чанараас суралцах ажлыг эмнэлэг, урьдчилан сэргийлэх байгууллагын нам, захиргаа, олон нийтийн байгууллага шургуу зохион байгуулж байх хэрэгтэй. 

Эмч нар танин мэдэх чадвараа улам бүр дээшлүүлж байвал зохино. Эмч хүн гярхай, ажигч байхын зэрэгцээ өвчтөний сэтгэл зүрхэнд өөрийгөө зохицуулан удирдаж чадах авьяас билгийг эзэмших хэрэгтэй. Эмч хүний сэтгэл зүрхэнд өвчтөний дүр төрх байнга оршиж байгаа нөхцөлд л энэ зорилтыг хэрэгжүүлж чадна. Анагаах ухаанд сэтгэлээ зориулсан эмч бүрийн амьдрал, хувь заяа бусдын аз жаргалаар гэрэлтэж, бялхаж байх ёстой. 

Эмнэлэг, үйлчилгээний нарийн мэргэжлийн төрөлжсөн төв бий болж байна. Мэргэжлийг төрөлжүүлэх явдал нарийсч, эмнэлгийн тусламж шатчилсан хэлбэрт шилжиж байна. Энэ бүхэнтэй уялдан, эмч, өвчтөний харилцаа улам боловсронгуй болж байна. Одоо өвчтөнтэй ганц эмч биш, эмнэлгийн хамт олон харилцах болов. Ийм нөхцөлд өвчтөнд явцуу мэргэжлийн хүрээнээс хандах явдлыг гаргахгүй байх нь чухал. Энэ ажилд эмнэлгийн нам, захиргаа, олон нийтийн байгууллага хатуу хяналт тавих ёстой. мэргэжил төрөлжиж, эмчилгээ, шинжилгээнд техник өргөн нэвтэрч байна. Энэ нь бие хүн, эмчийн харилцаанд нарийн нандин зүйлийг шаардах болов. Ямар ч сайн аппарат эмчийн ажигч нүд, халуун хайр халамж, дотно сэтгэл зүрх, хүн хүнтэйгээ харилцах эрхэм дээд харилцааг хэзээ ч төлөөлж чадахгүй. Эмч, өвчтөний харилцааг техник тусгаарлах ёсгүй. Эмч, эмнэлгийн ажилтны ёс суртахууны хүмүүжлийг дээшлүүлэхэд хамт олны хүмүүжүүлэгч ролийг шинэ шатанд гаргавал зохино. 

Ерөнхий боловсролын сургуулийн сурагчдад анагаах ухааны мэргэжлийн чиг баримжаа олгох, анагаах ухааны дээд, дунд сургуулийн оюутнуудад мэргэжлийн үүргийн гүнзгий мэдлэг олгох талаар ЗХУ, ах дүү социалист бусад оронд хэрэгжүүлж байгаа сургалтын ажлын туршлагыг нэвтрүүлэх хэрэгтэй. 

Ахмад эмч, эмнэлгийн сайчуудын жишээнээс сурах, тэдний хувьсгалт дайчин, хөдөлмөрч уламжлалыг өвлөх хөдөлгөөнийг залуу эмч, анагаах ухааны дээд, дунд сургуулийн оюутан, сурагчдын дотор эрчимтэй өрнүүлэх нь зүйтэй. 

Эмч, эмнэлгийн ажилтны хариуцлага, сахилгыг сайжруулахын үндэс болсон тэдний ёс суртахууны хүмүүжил, мэргэжлийн үүргийн мэдлэгийг дээшлүүлэх ажлыг БНМАУ-ын Эрүүлийг хамгаалах Яам, аймаг хотын намын хороод системтэй зохион байгуулбал зохино. 

