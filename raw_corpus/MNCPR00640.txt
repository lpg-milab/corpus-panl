"ТУНГАЛАГ ТАМИР"-ыг ганцхан хоногт л сонсчихно гээд бод доо

Амьдралын түмэн бэрхшээлд сэтгэл гундуухан яваа хэн нэгэн сэрхийн ухаан сэхээ орж орчлонгийн гэгээн нарыг дотночлон харах мэт хүний сэтгэлд гэрэл гэгээ хайрладаг шидэт дэнлүү бол урлагийн гайхамшиг юм даа гэж хааяа бодогддог. 
Урлаг, уран зохиол байгаагүй бол хүн төрөлхтний сэтгэлгээ адгуусныхаас үл ялгарах байсан биз ээ! Англид Шекспир, Орост Достоевский, Монголд Лодойдамба төрөөгүй бол гэж төсөөлж үзэхэд нэг л хэцүү. Монгол түмний оюун сэтгэлгээ, өв уламжлал, ёс заншил, зол баяр, уй гуниг, ертөнцийг үзэх гүн ухааныг их зохиолч Ч.Лодойдамба гуай нүдэнд харагдаж, сэтгэлд дурайхуйц туурвиснаараа "Тунгалаг тамир" роман "Зууны манлай" болон товойжээ. "Уншихаа боливол сэтгэхээ болино" хэмээх аугаа их сэтгэгчийн үг бий ч цаг зав багатай өнөөгийн хүмүүст зузаан ном тэврээд тухлах боломж, нөхцөл хомсхон тул дэмий суухаар тэмээ хариулахын үлгэрээр ужид самуунд уриалсан сонин хэвлэл, ший жүжигхэнээр оюунаа "хуурч" сууна. Оюуны талхаар өлдөж цөлжсөн энэ цагт орчин үеийн хөгжил дэвшлийн шаардлага хангасан "Тунгалаг тамир" олны сонорыг мялаах болов. "Элгэн нутаг" радиогийн захирал Д.Батбаяр эл сонгодог бүтээлийг Монголын анхны "МР3" аудио CD болгон хэвлүүлжээ. Жүжигчин Амбий, бид гурвыг хөөрөлдөн сууж байхад "Зууны манлай" эстрадын дуучин, МУГЖ Б.Сарантуяа Батбаяр захирал руу утасдаж "Хүүхэд байхдаа "Тунгалаг тамир"-ыг нэг удаа уншсан ч олигтой ойлгоогүй. Гаргасан CD-г чинь сая сонсоод биширлээ" гэж байсан нь чих дэлсэж байсныг уншигчдадаа дуулгахад илүүдэх юун. Нэгэн яруу найрагч "Сайхан хүний нүднээс бурхны гэгээг үзэх" хэмээсэнчлэн сайхан үйлсийг сэдэж бүтээсэн сайн санаатантай уулзахад урамтай аж. Д.Батбаяр жүжигчний мэргэжлээр СУИС төгссөн, өөрийнх нь хошигносноор "жүжигчин Лхасүрэн, Чаминчулуун нарын бурхдаас эрдмийн хэлтэрхий хумсалсан шулмас" санж. Уншигчдадаа түүнтэй хийсэн ярилцлагыг толилуулъя. 
-Орчин үед урлаг, уран зохиол, оюуны бүтээлийг хүмүүс тийм ч их ойшоохоо больсон юм шиг бодогддог. өөрөө энэ талаар ямар бодолтой явдаг хүн билээ? -өө, энэ ч өнгөрсөн хүн гэдэг шиг би уран зохиолд амин сүнсээ хэдийнэ өгчихсөн хүн. Сэлэнгэд арав төгсөөд Амбий, бид хоёр театрын дагалдан жүжигчин хийж байлаа. "Шинэ үе" продакшныг байгуулсан анхны дөрвийн хоёр нь одоо энд сууж байна./Амбий руу заав.сур/ Одоо хоёулаа "Шинэ үе"-ээ алдчихсан./инээв/ Нэгэн үе урлагийн замаар явах уу, мөнгө хөөх үү гэсэн ацан шалаанд орж Орос руу япон машин хүртэл зөөж байлаа. Аргагүй дуртай юмандаа хүн өөрийн эрхгүй татагдаад ордог юм билээ. Ингээд СУИС-ийн оюутан байхдаа зохиолч Пүрэвдорж гуайн "Даяанчийн хяслан" романаар монолог уншиж байсан санаанаас гардаггүй юм. -"Зууны манлай" "Тунгалаг Тамир" роман бичигдсэнээсээ хойш олонтаа хэвлэгдэж, тайз дэлгэцэнд хүртэл амилсан. Танай "Элгэн нутаг" радио CD болгосон гэв үү? -Сонгодог зохиолч Ч.Лодойдамба "Тунгалаг Тамир" алдарт романаа 1954-1967 он хүртэл 13 жил гурван сар бичсэнээ гар бичмэл дээрээ тэмдэглэсэн байдаг. Энэ гайхамшигтай бүтээлийг бид 13 сарын турш хичээнгүйлэн зүтгэж байж Монголын анхны MP3 аудио CD болгон олны хүртээл болголоо. "Тунгалаг Тамир" романыг зохиолчийн гэргий, Ардын жүжигчин Долгорсүрэн гуай найруулагч Р.Доржпаламтай хамтран зохиолыг нь бичиж, хүү Л.Галбадрах нь Хонгорын хүүхэд ахуйн дүрд тоглосон байдаг. Кино нь үнэхээр сайхан бүтээл болсон гэдэгтэй хэн ч маргаж чадахгүй. Ардын уран зохиолч Т.Галсан "Энэ романаас зөвхөн гүн ухаант, цэцэн мэргэн ишлэл үгийг түүхэд л зузаан дэвтэр болдог юм. "Ай, хорвоо чи хүний зовлонд цадах болоогүй юу" гэхчилэн сайхан үгнүүд их бий" гэсэн байдаг. Их зохиолчийн туурвилын сонсголонт сайхан увидас, яруу гайхам баялаг, дүрүүдийн зан чанарын онцлог, зохиолчийн дэвшүүлсэн санаа бодол, өгүүлэмж, утга агуулгыг бүрэн дүүрэн гаргахад учир дутагдалтай юм шиг санагдсан учраас үүнийг уншигч сонсогчдод яаж хүргэх вэ гэж их бодсон. Эцэст нь ийм цомог болгосон. -Цомог бүтээхэд хэн хэн оролцсон бол? -Жүжигчин, уран уншигч Ц.Батзандан сэтгэлд хоногшихоор уншиж, хөгжмийг УГЗ В.Боролдой бичсэн. Найруулагчаар Д.Ариунхүслэн, продюссерээр би ажиллалаа. Зохиолчийн хүү Л.Галбадрах гуай, яруу найрагч Д.Ган-Очир, Ц.Баярсүрэн, Ч.Эрдэнэ-Очир нарын хүмүүс редакторлосон. Энэ бүтээлийг түмний алган дээр тавихад "ИТОЧУ" төлөөлөгчийн газрын ерөнхий захирал Т.Энхбат, Лодойдамба гуайн зээ хүү "Комит сервис" ХХК-ийн захирал Э.Тамир нар гүн туслалцаа үзүүлсэн юм. -Туульсын томоохон бүтээлийг сонсох хэлбэрт оруулахад овоо их хүч хөдөлмөр, хөрөнгө зарцуулсан нь ойлгомжтой... -МУ-ын Хөдөлмөрийн баатар, бичгийн их хүн Л.Түдэв гуай "Тунгалаг Тамир" манай утга зохиолд гарсан ихэргүй үзэгдэл юм" гэсэн байдаг. Ийм хосгүй бүтээлийг хоёрын хооронд болгож эрэмдэглэхгүй юм сан гэж их хичээж, Монголдоо анхдагч зүйл гаргасан. Энэ хос /дабль/ CD-нд романы ганц ч үг, өгүүлбэрийг орхилгүйгээр эхнийх нь 12 цаг, хоёр дахь нь 11 цаг үргэлжлэхээр уншигдсан байгаа. 700-гаад минут, бараг бүтэн хоногийн бичлэг. Сонсогч гуравдугаар бүлгийн 19 дүгээр хэсгийг сонсоё гэхэд л түүн дээрээ тавиад сонсоно гэсэн үг. Ийм МР3 аудио CD-ийг манайд хэн ч гаргаагүй. -Дуучид концертоо хүртэл бичээд гаргаад байгаа биш бил үү? -Хэрвээ тийм CD-нд "Тунгалаг Тамир"-ыг буулгана гэвэл 20-25 ширхэг болно. Нэг бүрийнх нь доод талын ханш 5000 төгрөг гэж бодоход алга болж өгнө биз дээ? Ийм эрсдэлд хэн ч орохыг хүсэхгүй. 100-гаад мянган төгрөгөөр 20 гаруй CD авч сонсоно гэж байхгүй. Харин МР3 CD-нд бичсэн энэ сонсох ном 20-иодхон мянган төгрөг гээд бод доо. 
Л.БАТЦЭНГЭЛ 
