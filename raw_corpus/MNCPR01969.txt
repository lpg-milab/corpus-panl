Ундны усны хамгаалалтын бүсэд газар олгох захирамжийг экс хотын дарга гаргажээ

Ундны усны ариун цэврийн бүсэд газар олгох явдал хэрээс хэтэрч түрүүчээсээ хор хөнөөл дагуулж эхэллээ. "Нарантуул" захын урд дахь ундны усны эх үүсвэрийн худаг бохирдож уух аргагүй болжээ. Бохирдох болсон гол шалтгаан нь замбараагаа алдсан газар олголтоос үүдэлтэй хөрсний бохирдол. 
Ундны усны ариун цэврийн бүсэд газар олгох явдал 2000 оноос эхэлж өнөөдрийг хүртэл үргэлжилж байна. Улаанбаатар хотын хүн амыг цэвэр усаар хангах, усны эх үүсвэр түүний тэжээлийн мужийг хамгаалах бүрэн эрхийг хэрэгжүүлэх үүрэг бүхий Нийслэлийн Засаг дарга асан М.Энхболдыг Усны тухай хуулинд заасан бүрэн эрхээ хэрэгжүүлэх талаар ажил юу ч хийгээгүйг холбогдох газраас нотолжээ. Тэр бүү хэл, Засаг дарга асан М.Энхболд өөрийн захирамжаар хамгаалалтын бүсэд газар олгож байсан байна. Тухайлбал, Улаанбаатар хотын төвлөрсөн усан хангамжийн тэжээлийн мужид тогтоогдсон хамгаалалтын бүсэд Нийслэлийн Засаг даргын захирамжаар "Мон уран" ХХК-д газар олгосон байна. Дашрамд дурдахад, "Мон уран" ХХК-ийн захирал Наранхүүг газрын ченж гэдгээр нь олон түмэн анддаггүй юм билээ. Түүнийг хотын мэр байсан М.Энхболд, хотын менежэр Т.Бадамжунай тэргүүтэй хотын захиргааныхантай танил тал төдийгүй хүмүүсийг газар авахад нь зуучилж өгдөг тухай хэвлэл мэдээллийн хэрэгслээр бичигдэж байсан. Үүний үнэн худлыг нь бүү мэд. Юутай ч НЗД-ын 2000 оны наймдугаар сарын 282 тоот захирамжаар "Мон уран" ХХК-д олгогдсон 30 га газар нь одоог хүртэл газар ашиглах эрхийн гэрчилгээ ч үгүй, газрын төлбөрөө огт төлөөгүй байгаа ажээ. Энэ компанид 2000-2005 оны эхний хагас жилийн газрын төлбөрөө нөхөн төлөхийг шаардсан албан бичиг хүргэсэн байгаа. Бүхэл бүтэн тав, зургаан жилийн турш газрын төлбөрөө төлөөгүй явна гэхээр "Мон уран"-ын Наранхүүг ар өврийн хаалга сайтай, танил тал ихтэй сүүхээтэй эр болохыг нь харж болно. "Мон уран" компанийн барилгын ажил одоо ид явагдаж байгаа. Том том арматуртай их л томоохон үйлдвэр баригдах шинжтэй харагдана билээ. Гэтэл энэ барилгаас ердөө хэдхэн метрийн цаахна ундны усны эх үүсвэрийн худаг байгаа аж. Одооны барилга доошоогоо дор хаяж хэдэн метр гүн. Гарааш лав байх нь тодорхой. Тэгэхээр хэдхэн метрийн цаана орших эх үүсвэрийн худагт барилгын ажиллагаа нөлөөлж хөрсний бохирдол үүсгэж болзошгүй юм. Эх үүсвэрийн худаг нь Үндэсний аюулгүй байдлын тухай хууль, Терроризмтой тэмцэх хуульд заагдсан стратегийн чухал ач холбогдолтой объектод ордог. Дотоодын цэргийн хамгаалалтад багтдаг, 500 метрээс доошгүй газарт барилга байгууламж барих нь битгий хэл хүн явахыг ч хориглодог ажээ. Гэтэл бодит байдал дээр 50 метр битгий хэл 30 хүрэхгүй метрийн хажууд газар олголт хийгдэж. Дотоодын цэргийн хамгаалалт ч гэж бараг байхгүйтэй адил болжээ. Гачуурт тосгоны ногоон бүс, "Хар усан тохой"-д Нийслэлийн Засаг даргын захирамжаар "Бусо", "Шинэ Монгол", "Монгол шилтгээн" ХХК-д газар олгосон. "Лотс", "Эн ти ай си", "Аргалан трейд", иргэн Отгонбаатар, "Ханми" ХХК-д олгосон газар нь Туул голын ариун цэврийн хамгаалалтын бүс, усан хангамжийн дотоод мужид гарсан. "Асгат сервис", Fly Mongolia, Дэлхийн найдвар Олон улсын байгууллага гээд тоочоод баршгүй олон газар бий. Туулын бургасан дахь "Стандарт кэмп" амралтын газар, Гольфийн талбай, хувийн орон сууцны хотхон зэрэг нь Туул голын эх үүсвэрийн бохирдолтод нөлөөлөх талаар мэргэжлийн хүний үг дуулдав. Замбараагүй хийгдсэн газар олголт, барилга байгууламжийн хог хаягдал, гялгар уут Туул голын эрэг орчмоор дүүрэн хөглөрчээ. Цаашид цэвэр усны эх үүсвэр болох цөөхөн хэдэн худгаа өөрсдийн буруутай үйл ажиллагаанаас болж бохирдуулсаар байх ёстой гэж үү. Хотын дарга нь ч үүнийг мэдсээр байж газар олгож л байдаг. Ийм тусгай хамгаалалттай газарт газар олголт хийгдсэнээр ундны усанд хортойгоор нөлөөлөхийг хотын дарга хамгийн түрүүнд мэдэх ёстой хүний нэг. М.Энхболд Улаанбаатар хотын төвлөрсөн ус хангамжийн тэжээлийн мужид хамгаалалтын бүс тогтоох тухай" НЗД-ын 2003 оны 3.19-ний өдрийн 95 тоот захирамж гаргаж байжээ. Өөрийнхөө гаргасан захирамжийг ийнхүү зөрчсөн хотын дарга асан М.Энхболдод ямар хариуцлага тооцох бол гэх нэгэн байв. Гүний усны нөөцийг 1400 жилийн дараа л сэргээгддэг гэдэг. Манай орны усны 70 хувийг гадаргынх буюу гол мөрний, үлдсэн 30 хувийг нь газрын доорх ус буюу цэвэр ус эзэлдэг. Дөнгөж гучхан хувийн цэвэр усны нөөцтэй байж эх үүсвэрийн худгаа бохирдуулсаар байж болохгүй биз ээ. Чингэсийн үеэс өвлөж үлдсэн үнэт зүйлээ хэдхэн төгрөгийн төлөөс болгох гэж харамсам. Хууль зөрчин зөрчин газар худалдаж аваад байгаагийн учир нь ердөө л хэний хармаанд хэдэн төгрөг хийж чадсанаар бүтэх асуудал гэдгийг хүн бүхэн мэдэж байгаа. Цэвэр усны хамгаалалтын бүсэд газар олгогдож буйг хэн мэдэх вэ. Үндэсний аюулгүй байдалд нөлөөлөхөөр ийм ноцтой асуудал үүсээд байхад нүдэн балай чихэн дүлий өнгөрөөгөөд байгаа учрыг тодруулахыг зорилоо. Үндсэндээ цэвэр усны энэ асуудлыг Ус сувгийн удирдах газрынхан хариуцаж, мэдэх ёстой байгууллага нь юм байна. Газар олголт хамгаалалтын бүсэд олгогдож буй талаар энэ байгууллагынхан мэдээгүй биш, харин ч болохгүй асуудал гэдгийг нь сайн ойлгож байж. Харамсалтай нь газар олголтыг хотын дарга тэргүүтэй газрын албаныхан хийж байсан болохоор таг дуугүй өнгөрөхөөс өөр аргагүй болсон бололтой. Ус сувгийн Удирдах газар нь Улаанбаатар хотын Захирагчийн ажлын албанд харьяалагддаг. Энэ газрын даргыг хотын дарга томилдог юм билээ. Газар олгох захирамж гаргасан хотын дарга асан М.Энхболдын хуудуутай ажлыг шүүмжилбэл ажилгүй хоцорно гэдгээ Ус сувгийнхан мэдэж л байсан байлгүй дээ. 
Б.Долзодмаа
