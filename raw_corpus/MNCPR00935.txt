Монгол сүү яс сийрэгшилтээс сэргийлдэг

"Эрүүл мэнд" булангийн маань зочноор "Чимэ Жүд" эмнэлгийн захирал, дотор-зүрх судасны эмч, анагаах ухааны магистр П.Хадхүү оролцож байна.
-Монголд хоол боловсруулах эрхтний өвчлөл нэмэгдэх боллоо. Энэ нь юутай холбоотой вэ?
-Өвчлөл нэмэгдэж байгаа нь хэд хэдэн хүчин зүйлээс болж байна. Тухайлбал, гаднаас хүнсний бүтээгдэхүүнийг олноор оруулж ирэх боллоо. Дээр нь манай үндэсний үйлдвэрүүдийн хүнсний бүтээгдэхүүний нэр төрөл ч олширсон. Хүнсний бүтээгдэхүүний нэр төрөл олон болсноор хүмүүс дуртайгаа хэрэглэж байна. Мөн 1960-аад оны үед Монголд халдварт шар өвчин их гарч байсан. Тэрний үр дагавар гарч байна. 35-аас дээш насныхны олонхи нь элэг цөсний архаг үрэвсэлтэй байна. Хоол боловсруулах замын өвчнөөр олноор өвдөж байгаад манайхны хэлээд засардаггүй нэг дадал их нөлөөлдөг. Өглөөний хоолыг өөртөө, оройн хоолыг дайсандаа өг гэдэг дээ. Гэтэл манайхан өглөө өлөн гараад, өдөр жаахан юм олж идчихээд, орой ажил сургуулиа тарж ирээд цадталаа иддэг. 19 цагаас хойш хүнд хоол идэхгүй баймаар байна. Дээр нь халуун хоолыг маш хурдан иддэг. Гэтэл хятадууд хооллохдоо савх хэрэглэдэг. Оросууд шөлөө том тавганд хийж иддэг. Ингэж савхдах, том тавганд хийсэн шөл хооллох хооронд хөрч байх жишээтэй. 
-Манайхны хооллох соёл муу байгаад юу нөлөөлдөг вэ?
-Хооллох соёл бол уншиж сурахтай адилхан хүн бүр эзэмшвэл зохих соёл. Харамсалтай нь, зөв хооллохын ач холбогдлыг хүмүүс төдий л үнэлэхгүй байна. Улсын хэмжээнд хоолны цагаа уртасгаж хоёр цаг болговол хүмүүс яарч сандралгүй тайван хооллоно доо. Монголын хүүхнүүд бараг бүгдээрээ ажил хийж байгаа нь хоол боловсруулах эрхтний өвчлөл их байгаад нөлөөлдөг. Тэгээд ч хүүхнүүд нь ажил хийхгүй бол Монголд амьдрал алга байна. Япон, Солонгос зэрэг Азийн оронд байдал өөр. Эхнэр нь гэртээ эр нөхрийнхөө хоолыг бэлтгээд, үр хүүхдээ асардаг уламжлал өнөө ч хадгалагдан үлджээ. Эхнэр нь гэрийн ажилд цаг зав гаргаснаар тухайн гэр бүл зөв хооллох боломж бүрддэг. Тэр эзэгтэй гэр бүлийнхнийхээ хоолыг нь зөв бэлтгэснээр тэд хоол боловсруулах замын өвчин тусдаггүй. Хүүхдээ сургуульд явахад нь хоолыг нь бэлтгэж саванд хийгээд өгч байна. Үр хүүхэд нь ингэж зөв хооллосноор эрүүл иргэн болж өснө. Эр нөхрөө өглөө ажилдаа явах, орой ажлаас ирэхэд нь эрүүл ахуйн шаардлага хангасан хоол хүнс бэлтгэн дайлах жишээтэй. Энэ хэрээр нөхрийнх нь ажил бүтэмжтэй байдаг. Тэгээд ч Солонгосын компаниуд ажилчдаа байнга ойр ойрхон хооллодог нь учиртай. Ажилчид нь хоолоор дамжуулан авах учиртай аминдэм, эрдэс тэжээлээ хангалттай авснаар олон цагаар үр бүтээлтэй ажиллах боломжтой болдог. 
-Хоол боловсруулах замын өвчнийг бууруулахын тулд юу хэрэгтэй вэ?
-Хүн амын амны хөндийг эрүүлжүүлж байж хоол боловсруулах замын өвчлөл багасна. Хүүхдүүдэд багаас нь зөв хооллох боловсролыг системтэйгээр олгомоор байна. Сургуулийн эмч нарын дунд сургалт явуулж болно. Хоолны олон ном худалдаанд гарч байгаа ч унших хүсэл төрүүлэхгүй байна шүү дээ. Үг хэллэг нь ойлгомжтой, зураг, мэдээлэл сайтай байвал олон хүн сонирхож уншина. 
-Сүүлийн үед хелико бактеритай хүн олон болжээ?
-Хоол боловсруулах замын эхний шат бол ходоод. Ходоодны үрэвсэлтэй хүмүүсийн олонхийнх нь ходоодны хүчил их, бага, эсвэл хелико бактери ихтэй байгаа. Энэ бактери гаднаас хоол хүнсээр дамжин орж ирдэг. Юунаас гаралтайг бүрэн тодорхойлоогүй байгаа. Оросын эрдэмтэд олон жилийн судалгааны дүнд ийм бактерийг илрүүлж, ходоодны үрэвсэл үүсгэдгийг тогтоосон. Манай эмнэлэгт эмчлүүлж байгаа хүмүүсийн дотор хелико бактертай хүн олон байна. Оношилгоо сайжирснаас хелико бактертай хүн олон болоод байгаа нь шиг харагдаад байгаа тал бий. 
-Хелико бактериас ангижрах боломжтой юу?
-Энэ бактерийг эмчлэх боломжтой. Эмчилгээний хугацаа харилцан адилгүй. Хелико бактерийн эсрэг эм уусны дараа зөгийн бал, таван салааны бэлдмэл хэрэглэхэд үр дүн сайн. 
-Зөв хооллоход их зардал орно шүү дээ?
-Хүмүүс тэгж боддог л доо. Уг нь бидний анзаардаггүй болохоос олон боломж бий. Тухайлбал, зөгийн балтай сүү уухад зүгээр. Монгол сүү ясны сийрэгшилтэд сайн байдаг. Хүүхдүүд багаасаа сүү бага хэрэглэснээс яс нь эрт сийрэгшиж байна. . 
-Удахгүй сар шинэ болно. Энэ үеэр монголчууд маш, бууз зэрэг хүнсийг ихээр хоромхон хугацаанд хэрэглэдэг. Энэ нь өвчлөхөд хүргэдэг шүү дээ?
-Манайхны эрүүл мэндийн боловсрол сайжирч байгаа. Хоолны дэглэм барих ёстой хүмүүсийн хувьд заавал болохгүй хүнс хэрэглэх гээд байх хэрэггүй шүү дээ. Хоолны дараа алим идвэл амархан шингэдэг. Тэгээд ч хэрээс хэтэрсэн хүнс хэрэглэлээ гэж үзвэл ходоод, цөсөө угааж болно. Олон хүн энэ аргыг сайн мэднэ. Өөрөө угааж чадахгүй, эсвэл амжихгүй бол эмнэлэгт хандаж болно. Цөс угаахад 1,5-2 литр шар сүү, Оргил, Жанчивлангийн рашаанаар ч угааж болно. Ходоод цөс угаахад өмнө орой нь хөнгөхөн хоол идээд өглөө өлөн дээрээ угаах хэрэгтэй. Манайхны дунд цөсний өтгөрөл их байна. Ээзгий байнга хэрэглэвэл зүгээр. Манайхан сар шинээр хүнсэнд хордохоосоо илүү архинд хорддог. Нэг удаа уух тунгаа хэтрүүлснээр л асуудал үүсч байгаа. Өлөн байхдаа архи уух, олон хоногоор үргэлжлүүлэн хордтолоо уудаг. Уг нь архи хүнсний бүтээгдэхүүн. Энэ бүтээгдэхүүнийг бага тунгаар тохируулан хэрэглэвэл цус шингэлдэг. 
-Ходоод, цөс угааж болохгүй заалт гэж байдаг шүү дээ?
-Тийм ээ. Ходоодны шархтай хүн ходоод угааж болохгүй. Мөн цөсний чулуутай бол цөсөө цэвэрлэх хэрэггүй. 
-Хүн бүр хоолны дэглэм барих ёстой юу?
-Ямар ч хүн өөрийн онцлогт тохируулан хооллох учиртай. Хүмүүс хоорондоо өөр. Цус багатай хүн төмөр ихтэй бүтээгдэхүүн хэрэглэдэг ч юм уу. Хүнсний бүтээгдэхүүний гадна талын хайрцаг, уутан дээр кальци, төмөр, кали ихтэй гэх зэргээр орцыг нь бичих хэрэгтэй. Ингэснээр орцыг нь хараад хүмүүс өөртөө тохирох хүнсээ сонгож авахад дөхөм болно. Өөртөө хор болох хүнс хэрэглэхгүй байвал өвдөхгүй. Илүүдэл жинтэй хүмүүс таргалуулах хүнс ихээр хэрэглэдэг. Ийм бүтээгдэхүүн хэрэглэхгүй, хөдөлгөөнтэй байвал жингээ хянаад байж болно. Таргалуулах хүнс гэдэгт манайхны хэрэглэх дуртай бялуу, шар айраг, саахар, давс, гурилан бүтээгдэхүүн ордог. Европын оронд үхэр, адууны мах шингэц сайтай учраас арай үнэтэй. Адууны өөх гэхэд судасны ханан дээр суудаггүй болохоор жин нэмэх нь бага. Харин хонины махны өөх ханаагүй хүчил ихтэй болохоор гаднынхан бага хэрэглэдэг. 
-50 дөхөж яваа, 103-105 хүртэл тоогоор зүрх цохидог, тахикард гэсэн оноштой уншигч танаас ямар хүнс хэрэглэвэл зохихтойг асууж өгөөч гэсэн юм. Ямар шалтгаанаар тахикард үүсдэг юм бол?
-Тахикард нь олон шалтгаантай. Тухайлбал, зүрхний булчинд хүчилтөрөгч дутагдсанаас, зүрхний булчинд кали дутагдсан зэргээс болдог. Тэжээлийн дутагдлаа нөхөхийн тулд калитай бүтээгдэхүүн их хэрэглэвэл зүгээр л дээ. 
-Өөр нэг асуулт байна. Түүнд 2003 онд зүрхний хэм алдагдал гэсэн онош тавьжээ. Жил бүр эмнэлэгт хэвтэж эмчлүүлдэг ч нэг л бие сайжрахгүй байгаа юм байна. Зүрхний хэм алдагдлын үед ямар дэглэм баримтлахыг асуужээ. Мөн Сэлэнгэд ургадаг зүрхэн өвс, зүрхэн цэцэг ургамлыг архинд 21 хоног дараад уухад сайн гэдэг. Энэ ургамал үнэхээр зүрхэнд сайн уу?
-Хэрэв бие чинь сайжрахгүй байгаа бол зүрхний эмчийн хяналтад ороод, өвчнийхөө шалтгаанаа тодорхойлуулаарай. Зүрхний ЭХО-д харуулж болно. Надаас ирж биечлэн зөвлөгөө авч болно. Хамгийн гол нь эмээ тогтмол хэрэглэх хэрэгтэй. Зүрхэн өвсний хувьд Улаанбаатар сувилал ч юм уу, уламжлалт эм бэлддэг эмч нараас үнэхээр энэ ургамал зүрхэнд тустай эсэхийг асуугаарай. 
-Цус шингэлдэг энгийн арга юу байдгийг асуусан байна?
-Хандалсан сармис цус шингэлдэг. Алим, луувангийн шүүс ч нөлөөтэй. Монголчууд нохойн хошууг эртнээс хэрэглэж ирсэн. Цус өтгөрүүлдэг архи, давс, өөх, өтгөн давстай цай зэргээс татгалзаарай. Адуу, үхрийн мах хэрэглэвэл зүгээр. Нэмж хэлэхэд хөдөлгөөнтэй байгаарай. Мах бага хэрэглэ. Кали агуулсан үзэм, алим, банан хэрэглэхэд сайн. Ээдэмд кали их байдгийг анхаарахад илүүдэхгүй. 
-Зүрхний хэм алдагдлын үед нийтлэг хэрэглэдэг ямар эм байдаг бол?
-Дэлхийн зүрхний эмч нарын нийгэмлэгээс баталсан эмүүд бий. Тухайлбал, аспириныг дэлхий нийтээр цус шингэлэх зорилгоор их хэрэглэдэг. Герман, АНУ ч аспириныг байнга хэрэглэдэг. Монголд ч энэ жишгээр аспирин хэрэглэж байгаа л даа. Аспириныг манай эмийн компаниуд өөрсдөө хийдэг, мөн гаднаас оруулж ирдэг. Аминдэмээс АЕ-г хэрэглэхэд зүгээр.
О.НЯМСҮРЭН 