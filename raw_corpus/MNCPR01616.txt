Эрдэнэбулган бид хоёрыг холбож гавлаад авч яваарай

Ноднин жил би Л.Эрдэнэбулган найруулагчтай уулзаж билээ. Тэр "Их Монгол Улсын их ой болж байдаг. Бид гадна дотныхонд үзүүлэх өөрийн гэсэн томоохон Чингэсгүй. Мөнгөтэй нэг нь голоод байх, мөнгөгүй нэг нь дөлөөд байх, хачин ч хорвоо юм даа.
Муу хөгшин чинь гар хоосон ч хамаагүй, гадныхны царай харахааргүй Чингэс кино хийе гэж зориг шулуудаад байна" гэж билээ. Тэр над манай туршлагатай кино зохиолч С.Жаргалсайханы тун яггүй зохиолыг үзүүлж байсан. Тэгээд "Би жүжигчдээ зөв сонгож, хэдэн залуу уран бүтээлчидтэй ухаанаараа эвсэж чадвал уул нь "монгол Чингэс", морьтойгоо босоод ирмээр санагдах юм. Ташааныхаа халаасанд таван төгрөггүй яваа хүний бодлыг гайхаж байна уу" гээд инээж байсансан. Түүнээс хойш олон сар өнгөрлөө. Их Монгол Улс 800 жилийнхээ ойг тэмдэглэлээ гэж нэгэн балгасын ёроолд, "суултуур" дээр байгаа юм шиг нэлэмгэр хүний "Орхимжийг" сөхөж байгаад дарга нар маань үгээ айлдлаа. 800 жилийн ойн гол ажил гэгдэж хориод тэрбум төгрөг залгисан тэр балгас, хоёр дээдсийн шарил хөндөж, хоёр хүний амь авч явснаас бусдыг мэдэхгүй юм. Эрхэм дээдэс "Жаахан хурдлуулаач" гэхээр өөдөөс нь тэрбум тэрбумаар мөнгө нэхэж, нэхсэн болгоныг нь өгдөг гэсэн. Хадуурах нь! Бид Их Монгол Улс байгуулагдсаныхаа 800 жилийн ойг үндэсний хэмжээний томоохон Чингэс киногүй тэмдэглэсэн. Аль эртнээс арлын Японтой хамтарч кино хийнэ гээд зохиолч Дамдины Жамъян үсээ ургуулж, нэрт жүжигчин Д.Сосорбарам маань сахлаа ургуулаад хүлээгээд байсан боловч, том гүрний том мөнгөтэй хүмүүс сайхан юм билээ. Яг цаг нь болохоор эргэж буцаад хэдэн монгол жүжигчинд өвдөл, цөвдөл тарааж байгаа юм шиг цөөн дүр өгч, хүмүүсийн яриагаар бол эрх мэдэл бүхий хүмүүсийг нь овоо мөнгөөр мялаасан гэсэн. Ингээд л Монгол газар шороон дээр монгол морь унасан, япон Чингэс харайлгаж гарсан даа. Би саяхан Монгол-Японы хамтарсан гээд байгаа Чингэс киног үзлээ. Монгол хүний амны бэлгэ юм даа, сайхан кино болжээ. Техникийн хүчээр, соёлт хүний оюун ухаанаар "зодсон" аятай сайхан газрууд, итгэл үнэмшил өгсөн дүрүүд байна аа. Гэхдээ л "япон Чингэс" сэтгэлд минь хоногшиж үлдсэнгүй. Би кино судлаачийн нүдээр биш, жирийн монгол үзэгчийн нүдээр л харж байгаа шүү дээ. Японы нэрд гарсан тэр том жүжигчин, манай Чингэс хаан биш байна аа. Бидний хэн маань ч Чингэстэй уулзаж учирч яваагүй, Чингэсийг танихгүй, зөвхөн түүх зохиолоос дүрийг нь босгож ирдэг. Хивсэн дээр алиа салбадай шиг оройвчин малгайтай хүн зурчихаад Чингэс гэж байгаа. Ордны өмнө суугаа хүнийг Чингэс гээд хамт зургаа татуулж харагдана. Архины шилэн дээр арван төрлийн Чингэс байгаа. Миний хувьд, Чингэс ийм л хүн байсан байх гэж бодож явдаг ганцхан зураг байдаг юм. В.Яны "Чингэс хаан" номын гадна талын хавтсан дээр, их хаан наашаа морилж яваа зураг байдаг. Тэр зургийг сайн ажиглахад мөн ч олон зүйлийг хэлнэ дээ. Нум саадаг агссан монгол хувцастай, барын сарвуу шиг бахим мөч чацтай, нүүрэнд нь зоримог гүжирмэг байдал илэрсэн, юу ч хийхээс буцахгүй, хүний дүр тодордог юм. Хэдэн жилийн өмнөөс Төрийн ордны өмнө талд Чингэсийн цогцолбор хөшөө дурсгал босох юм гэнэ гэж дуулаад хэд хэдэн удаа саналаа бичиж билээ. Уул нь Төрийн ордны элгэн биенд, дэлхийн талыг морины туураар бөмбөрдсөн монгол эзэн тэнгэр хаан биш, зүгээр л Монгол нутаг дээр оршин тогтнож байсан овог аймгуудын баатар эр мэтээр дүрсэлжээ. Монголчууд бидний өвөг дээдэс гэдэг чинь тийм аймаар алаанч хядаанч хүмүүс байсан юм уу гэдэгт ч эргэлзэж суулаа. Би мэргэжлийн хүн биш. Мэргэжлийн түүхчид, судлаачид энэ кино Монголын түүхийг гуйвуулсан гээд, түргэхэн нутагт нь буцаа гэсэн байна билээ. Тэр бас нэг л зүйлийг хэлээд байгаа биз! Монголд сайн найруулагч, сайн кино зохиолч, сайн жүжигчин мөн ч олон бий дээ. Дээрээс нь дэмжээд өгдөгсөн бол дэлхийн нэртэй кинонуудтай дүйцэхүйц кино бүтээчих уран бүтээлчид бий гэж баттай бодож явдаг. Гэтэл бид яагаад Чингэсээ харийн хүнээр, Сүхбаатараа харийн хүнээр бүтээлгэж байгаа юм бэ? ЗХУ-ын ардын жүжигчин Д.Сүхбаатарын дүрийг бүтээсэн. Жүжиглэхийн хувьд сайн тоглосон л доо. Гэхдээ л Д.Сүхбаатар биш байсан. Энэ хятад, япон Чингэсүүд чинь эзэнт гүрний их хаан Чингис биш, огт өөр хүн. Тухайлбал бизнесийн Чингэс сэтгэлд буугаад байна. Одоо Тувагийнхан таван сая ам.доллар өвөртөлчихсөн, Чингэс кино хийнэ гэж ирээд зураг авч байгаа гэсэн. Тэр чухам ямар кино гарахыг мэдэхгүй юм. Нийт хориод улс орон баримтат болон уран сайхны Чингэс кино хийгээд байгаа. Монголыг дэлхийд таниулах нь сайхан юм. Ёстой л "эцгийн чинь алдар нэр, эхийн чинь сүүг орлоно" гэгч болж байна. Гэхдээ зохиогч болгон үзэл бодлоороо бичиж найруулж, зарим нь Монголын сүр хүчийг дарах гэсэн бурангуй бодлого ч явж байх шиг байгаа юм. Сүүлийн үед Монгол Улсын урлагийн гавьяат зүтгэлтэн, найруулагч Л.Эрдэнэбулганы талаар хэвлэл мэдээллийн хэрэгслэлээр дуу дуугаа авалцан бичиж, нэвтрүүлэх боллоо. Л.Эрдэнэбулган надтай уулзсанаас хойш Чингэс хааны тухай гурван ангитай киногоо барьж аваад унтах нойр, ууж идэхээ мартан зүтгэж байгаа гэж ойр дотных нь хүмүүс ярьж байна. Энэ киноны нэгдүгээр анги нь "Үхэж үл болно, Чингэс хаан", хоёрдугаар анги нь "Хаадын хаан", гуравдугаар анги нь "Тэнгэрийн зарлиг" нэртэй юм байна. Нэгдүгээр анги буюу "Үхэж үл болно, Чингэс хаан"-ыхаа зураг авалтыг эхэлж одоо өвөл, хаврын зургаа авч байгаа. Энэ оны арваннэгдүгээр сарын 26-ны наана зун, намрын зураг авалтаа дуусгаад улс тунхагласны ойгоор монгол Чингэсийнхээ нэгдүгээр ангийг та бидний өмнө тавьж сонирхуулна гэх. Энэ кинонд Монголын сор болсон уран бүтээлчид, жүжигчид оролцож байгаа гэнэ. Чингэс хааны дүрд л гэхэд Монголын кино урлагийн эцэг гэж хэлж болох, ардын жүжигчин Цагааны Цэгмэдийн хүү Ц.Төмөрбаатар гавьяат маань тоглож байгаа юм байна. Ц.Төмөрбаатар гадаад төрхөөрөө ч чадал авьяасаараа ч монгол Чингэсийг босгоод ирэх бол уу гэсэн итгэл төрүүлж байна. Зөвлөх найруулагч нь манай нэрт найруулагч урлагийн гавьяат зүтгэлтэн Ц.Дамдин. Гадаад дотоодод кино урлагийн өндөр дээд боловсрол эзэмшсэн, дөрвөн шижигнэсэн туслах найруулагчтай гар санаа нийлэн зүтгэж байгаа юм байна. Бусад уран бүтээлчид нь ч, Монгол даяараа мэдэх нэр цуутай хүмүүс байх аж. Жамухад ардын жүжигчин П.Цэрэндагва, Өэлүн эхэд Н.Сувд, Бөртэ-Үжинд хошин шогийн Одончимэг гэхчилэн бидний л бахархал болсон 44 дүр амилж босох юм байна. Ядуу Л.Эрдэнэбулган маань ёстой л "Тамирын мөсийг долоох шахам явж" хэдэн төгрөг цуглуулан киногоо хийж байгаа аж. Өөрийнх нь тооцоолсноор 6-7 цаг гарах гурван анги уран сайхны кинонд дор хаяж таван тэрбум төгрөг орох шаардлагатай гэнэ. Ийм хөрөнгө бол гар хоосон найруулагчид "буян амлаж бурхан бүтээгээд" ч олдохгүй их мөнгө. Харин Монголын төр засагт бол хуруу хумсны үзүүрийн л хөрөнгө. Үлгэрлэвээс УИХ-ын гишүүдийн хувааж авах гэж шуналын хорыг нь гозгонуулаад байгаа хориод тэрбум төгрөгийн дөрөвний нэг л гэсэн үг шүү дээ. Бас зүйрлэвэл Төрийн ордны өргөтгөл хэмээн дуусдаггүй энэ барилгын 20 тэрбум төгрөгийн мөн л дөрөвний нэгтэй тэнцэх хөрөнгө. Бүр тодруулбал ОХУ-ын нэг жижиг банкинд байршуулж байгаад дампуурахад нь сураггүй алга болсон 10 сая ам.долларын өчүүхэн хэсэг нь юм даа. Найруулагч Л.Эрдэнэбулган ийм хэмжээний хөрөнгийг төр засагтаа итгэж гуйгаад байгаа юм. Үгүйдээ нэгдүгээр ангийг нь дуусгачих мөнгө хайрла гэж. Өөрөө ч гараа хамхиад суусангүй. Ард түмэндээ үнэнээ хэлэн хандив цуглуулж, энэ хугацаанд 100 гаруй сая төгрөг олжээ. Нэг найруулагч өдий хэмжээний мөнгө цуглуулчихна гэдэг сэтгэлд багтахгүй байгаа биз. Хандив гэдэг чинь тийм амар зүйл биш билээ. Олны хайр хүндэтгэл хүлээсэн Эрдэнэбулганы л ач буян байх. Мөхөөлдөс мэрж байсан жаал хүү "Ахаа, сайхан кино хийж үзүүлээрэй" гээд 100 төгрөг өгөхөд Л.Эрдэнэбулганы самсаа чийгтэж байсан гэдэг. Компанийн захирал 50 сая төгрөг бариад орж ирж байна гэнэ. "Энэ гэрийг кино дуустлаа хэрэглэ" гээд зүмбэр хээтэй эрээн гэрээ ачаад ирж байна гэнэ. "Аймаг орон нутагт маань зураг авахдаа хэрэглээрэй" гээд Засаг дарга арван сая төгрөг өгч байна гэнэ. Монголдоо юм бүтээе гэсэн хүнийг ард түмэн ингэж дэмждэг ажээ. Эрхэм дээдэс ч анхааралдаа авчээ. Их Монгол Улс байгуулагдсаны 800 жилийн ойг тэмдэглэн өнгөрүүлэх үндэсний хороо хандивын мөнгөнөөсөө 480 сая төгрөг олгосон нь их ажил амжуулсан байна. 100 гаруй саяар нь орчин үеийн киноны багаж төхөөрөмж авч. Хэнд ч гологдохгүй хоёр камер, дуу гэрлийн тоног төхөөрөмж, кран зэрэг орчин үеийн кино хийхэд шаардагдах зүйл авч, хэний ч гарыг харахгүй болжээ. "Саалиа бэлдэхээр саваа бэлд" гэж хуучны хүний үг энэ. Ийнхүү ажил нь зөв гольдролдоо орж, өөдрөг явтал атаа жөтөө өвөрлөсөн хүмүүс түүнийг "балбаж" эхэллээ. Ихийг үзэж, нүд тайлсан найруулагчийн хувьд "Жингэрүүд хуцаж л байг, жингийн цуваа явдгаараа явж л байна" гэдэг байр сууринаас хандаж байгаа бололтой. Оператор Асалбайгаа хөөчихөж гэнэ. Санаандаа таараагүй хүмүүсийг халж гэнэ. Цуглуулсан хэдэн төгрөгөөрөө архидаж гэнэ. Эмх замбараагүй байдал тогтсон юм байх. Кино хийж үзээгүй хөгшин найруулагч, төрийн мөнгөөр тоглож байна гэнэ. Алдас болно! Үүнийг захиалж бичүүлж байгаа, бичиж байгаа хүмүүс минь хүнийг битгий ингэж гүтгэ л дээ. Л.Эрдэнэбулгантай би олон жилийн танил. Архидах нь бүү хэл архи амсдаггүй хүн. Асалбайг би мэднэ. Миний хүндэтгэж явдаг нэртэй операторуудын нэг. Барьж яваа аппаратан доторх хоёр толь хагархай, 18-ын дуран нь ажилгүй, бүдэг саарал зураг авчихсаныг нь угааж үзээд хариуцлагын тооцоо хийж. Хөөхөөс яахав. Олон сая төгрөгийн гэрээгээр ажиллаж байгаа итгэлт хүн маань ингэж хариуцлага алдсан бол би, нэг шанаадаад, амбаардаад явуулах байсан. Л.Эрдэнэбулган харин ч уужуу ханджээ. Би, киноныхныг сурвалжлаад кино зураг авч байгаа газар зөндөө очсон. Хатуу дэг баримтлахгүй бол болохгүй, яг л байлдааны талбар шиг юм билээ. Найруулагч, оператор, зургийн дарга нар нь ч яг л анги нэгтгэл командалж байгаа юм шиг. Сүртэй шүү дээ. Тэрүүхэн үүлний чөлөөнд юм уу, бороо орж байхад зураг авах гэтэл хэн нэг нь хариуцлага алдвал, тэгээд л бөөн чирэгдэл болдог юм билээ. Л.Эрдэнэбулган найруулагчийн хувьд ажлын цагт тийм хатуу шаардлагатай жинхэнэ "командлагч" гэж би боддог. Түүнд өсөрхсөн хонзогносон хүмүүс байхыг үгүйсгэх аргагүй. Л.Эрдэнэбулганы эсрэг "дайн", гол нь түүнд атаархагсдын зүгээс өрнөж байна гэлтэй. Гадаадынханд зулайгаа цоортол мөргөгсөд, гадаад түншүүдээсээ их хэмжээний мөнгө авсан хүмүүс, өрсөлдөхүйц сайн кино гараад ирнэ гэхээс үхтлээ айж байж болох юм. Долигонож мөнгө саадаг хүмүүс ч бий. Юутай ч Л.Эрдэнэбулган монгол Чингэс босгох гэсэн зорилгоосоо ухрах хүн биш. Тэрээр, идвэл идчихээр, их хөрөнгөн дээр сууж байсан хүн. Хөлс дусаалгүй олох, улаан мөнгөний ч сонирхолгүй хүн дээ. Киноныхоо нэгдүгээр ангийг дуусгахад 600 сая төгрөг хэрэгтэй байгаа, түүнийгээ төрийн гурван өндөрлөгт учирласан гэсэн. Соёлын яамны сайд байж, киноныхны зовлонг зүрх сэтгэлээрээ мэдэрсэн, Монголын соёлын төлөө их зүйл хийсэн хэмээн Ерөнхийлөгч Н.Энхбаярт хоёр удаа хандаад байгаа юм билээ. "Төр засаг минь зургаан зуун сая төгрөг өгчих. Би киногоо хийсний дараа, сохор зоосны зөрүүгүй тайлан гаргаж, ард түмэндээ тавина" гээд байгаа гэсэн. Би олон зүйлийг эргэцүүлж сууна. Орчин үеийн кино гэдэг чинь асар үнэтэй бүтэх болж. Ганц сайн жүжигчнийг зуун сая ам.доллараар хөлсөлсөн гэнэ. Австралийн ширэнгэнд зураг авахын тулд 150 сая ам.долларын төлбөр хийсэн байх юм. Гэтэл манайд Чингэсийн киноны зураг авч байгаа нь энэ гээд нутаг орныг минь улаан илгэ болгоод явж байгаа энэ гадныхан, хэнд ямар төлбөр төлдөг юм бол? Л.Эрдэнэбулган маань итгээд өгсөн хэдэн төгрөгийг идчих дотортой хүн биш юмсан даа. Төрийн мөнгөөр тоглочихсон байвал энэ өгүүллийг тэрлэж суугаа би ч гэсэн хариуцлага хүлээе. Эрдэнэбулган бид хоёрын гарыг холбож гавлаад авч яваарай. 
Галсангийн ЖАМЪЯН /Соёлын гавьяат зүтгэлтэн/ 