Сүрчиг хүний имиж, зиндааг тодорхойлдог

Наполеон Бонапарт тансаг сүрчгээрээ дайснаа ховсддог байжээ Үнэрийг тэр тусмаа гоо сайхныг мэдрэх чадвар бол хүнд байгалиас заяасан их хишиг гэдэгтэй хэн ч маргахгүй. Хүн төрөлхтөн хэрэгцээгээ даган хөгжиж бас чамин тансаг бүхэнд уруу татагдсаар өнөөг хүрчээ. Манайдаа үнэртэн гоо сайхны бараа бүтээгдэхүүнээр манлайлдаг "Түшиг"-ийнхний хэлж буйгаар тэдгээр чамин тансаг бүхэнд уран зураг, уран баримал, дуурь, балет багтаж өөрийн байр сууриа хэдийнэ эзэлсээр ирсэн. Сүрчиг ч мөн адил мөр зэрэгцэн урлагийн бүтээлд тооцогдсоор багагүй хугацаа өнгөрчээ.
Байгалийн түүхий эдээр хүний дотоод ертөнцөд нэвтрэх нэгэн урлаг бол үнэртэн буюу сүрчиг юм. Түүхээс үзвэл, эртний Египетийн хаад, хатад агуу их хөгжлийн эрин үедээ өдгөө бидний түрхэж заншсан сүрчгийг байгалиас нь шууд хэрэглэж байжээ. Ингэхдээ тэрхүү анхилуун үнэртэй тосыг гоо сайхандаа ашигладаг байсан гайхалтай түүхтэй. Сүрчиг буюу Parfum гэдэг үг Parfumes гэсэн латин үгнээс гаралтай юм байна. Анхилам үнэрт ургамал, цэцэгсийг шатаан эвгүй үнэр дарах, шашны үйлд хэрэглэж байснаас үүдэлтэй гэх нь ч бий. Ер нь үнэртний ертөнц Франц улсын түүхтэй салшгүй холбоотой аж. Дундад зууны үед Францын эрхэмсэг хатагтай нар анхилам үнэрийг бээлийдээ шингээн хэрэглэдэг байжээ. Харин гарамгай жанжин Наполеон Бонапарт тулалдаан бүхний өмнө цоо шинэ, өөр өөр төрлийн сүрчиг хэрэглэдэг заншилтай байсан нь өөрийн онцлогтой гэсэн. Энэ нь жанжны дайснуудаа ховсдох нэгэн тактик нь байсан гэх түүхтэй юм билээ. Сүрчигний үйлдвэр анх Гресс тосгонд байгуулагджээ Энэ дашрамд сонирхуулах нэгэн зүйл буй нь хүн бүхний байнгын хэрэглээ болсон үнэртний үйлдвэр анх хаана үүссэн тухай явдал юм. Сүрчигний үйлдвэр Франц улсын Гресс тосгонд тэртээ 400 гаруй жилийн өмнө үүссэн түүхтэй. Тус хотод 30 гаруй үйлдвэр үйл ажиллагаа явуулдаг ба дэлхийн гоо сайхны хэрэглээний гол түүхий эдийг бэлтгэдэг байна. Тухайн аж үйлдвэрүүд өөрт байхгүй түүхий эдээ Европын бусад улс орнууд, өмнөд Америк, Араб, Хятад, Энэтхэг зэрэг улсуудаас импортолдог байна. Сонирхолтой нь томоохон фирмүүдийн үнэртэн үйлдвэрлэлийн бүх л үе шат патентлагдан, нууцлагдсан байдаг гэнэ. Мөн үнэртний урлагийг Америкийн, Европын гэсэн хоёр урсгалд хуваадаг. Европ урсгал нь өнө эртний түүхтэй. Мөн үнэртний цуглуулга нь олон төрлийн найрлага, үнэрийн асар их баялагтай. Дээр нь савлагааны дизайн маш нарийн тул ур чадвар шаарддаг гэсэн. Харин америк маягийн сүрчиг тийм ч онцлог зүйлгүй энгийн атлаа цоглог. Бас спорт маягийн гэх өөрийн имижтэй байдаг ч европ төрөлтэй харьцуулахад орчин үеийн, нийтлэг шинжтэй. Сүрчиг түрхсэний дараа арьсаа үрж болохгүй сүрчгийг түрхэхэд хурц үнэртэж байснаа 15-20 минутын дараа үнэртэхээ больдог. Эсвэл дэлгүүрт үнэртэж үзэж авсан үнэртэн гэртээ түрхэж үзэхэд яагаад өөрөөр үнэртдэг бол гэсэн асуулттай хүн бүр тулгардаг. Түүгээр ч барахгүй зарим нэгэн хүн таалагдсан сүрчгээ хэрхэн, яаж сонгохоо мэдэхгүй эргэлздэг. Тэдэнд туслах зорилготойгоор "Түшиг"-ийн мэргэжилтнүүд ийн зөвлөж байна. Сүрчгийг түрхэж үнэрийг нь мэдрэхийн тулд бугуйндаа нэг бол гарынхаа ар талд жаахан шүршээд хэдэн минут хүлээгээрэй. Ингэхдээ таны арьсанд шингэн орж өөрийн өвөрмөц дахин давтагдашгүй үнэрээ танд дэлгэхийг нь хүлээнэ гэсэн үг шүү дээ. Юун түрүүнд сүрчгээ түрхсэний дараа арьсаа үрж болохгүй нь. Учир нь энэ байдал тухайн сүрчгийн молекулыг гэмтээн үнэрийг өөрчилдөг байна. Хэрэв өөрийн арьсан дээрээ туршиж үзэхийг хүсэхгүй байгаа бол үнэртэн шингээх тусгай цаас, эсвэл даавууны өөдсөнд шингээн үнэртэж болох юм байна. Харин дэлгүүрт үнэртэж авсан үнэртэнг гэртээ түрхэхэд өөрөөр үнэртдэг нь орчноос хамаардаг гэх. Өөрөөр хэлбэл, сүрчиг худалдаалдаг төвүүдийн агаарт маш олон янзын үнэр тархсан байдаг. Энэ нь тухайн хүний сонирхож буй сүрчгийн үнэрт нөлөөлдөг болоод л тэр аж. Хамгийн чухал нь манайхан бүтээгдэхүүнийг туршиж үзэж байхдаа тухайн орчны үнэр арьсан дээр ялгаран гарахыг цаг гарган хүлээдэггүй сул талтай аж. Тиймээс сүрчиг худалдан авч байхдаа түүний жинхэнэ, өвөрмөц үнэрийг нь мэдэрч амждаггүй. Зөвхөн нэг үнэртээд л худалдан авдаг. Мөн ихэнх хүмүүс сүрчгийг шууд шилнээс үнэртэж сонголт хийдгийг мэргэжилтнүүд буруушаасан. Ингэснээр спиртний хүчил болон бусад үнэрүүд хүний үнэртэх мэдрэмжийг улам сулруулдаг гэнэ. сонголт хийхийн тулд хэдэн Үнэртэнг туршиж Үзвэл зохих вэ? Хамгийн ихдээ гурван сүрчгийг л үнэртэх нь чухал. Гурван өөр үнэрийг үнэртсэний дараа таны мэдрэмж сулрах тул олон янзын үнэрийг ялгах чадваргүй болдог. Ийм тохиолдолд түр хугацаанд цэвэр агаар амьсгалахыг сануулж байна. Юун түрүүнд сүрчиг худалдаж авах гэж байгаа бол тухайн өдрөө үнэртэй ус түрхэхгүй байх хэрэгтэй гэсэн шүү. Мөн өмнөх өдөр сайн унтаж амарсан байх нь хүний үнэртэх мэдрэмжийг сэргээдэг байна. Дашрамд дурдахад, эрэгтэй, эмэгтэй сүрчиг дотроо цэцгийн, дорнын, нимбэгний, шиприйн, модны, цэвэр арьсны, ойн гэсэн долоон ангилалтай. Тухайлбал, цэцгийнхэд олон янзын "нот" багтдаг бөгөөд хамгийн том төрөл зүйлтэй нь аж. Мөн өөртөө альдегидийн үнэрийг багтаадаг тул үнэр нь тэр бүр арилдаггүй аж. Хээнцэр, дур булаам харагдахыг хүссэн, баяр хөөрт дуртай эмэгтэйчүүд дорнын гэх тодотголтой сүрчиг сонгохыг санал болгож байсан. Ази тивээс гаралтай тул зандан мод, хув, ваниль, заар зэргийн үнэрийг шингээсэн байдаг. Энэ мэтчилэнгээр сүрчгийг өөрийн имижид тохируулан сонгох боломж танд бий. Хэдийгээр хүн бүрийн сонголт харилцан адилгүй ч сүрчгийн сонголт тухайн хүний гоо сайхны мэдрэмж нийгмийн зиндааг тодорхойлдог байна. Мөн зарим хүмүүст сүрчгийн үнэр удаан хадгалагддаггүй байж болох тохиолдол бий гэнэ. Энэ нь тухайн хүний биеийн дулаан бусдаас илүү байдагтай холбоотой. Нөгөөтэйгүүр, хүний биеийн шинж, арьсны шүлтлэг ба хүчиллэгээс хамаардаг гэнэ. Судасны гол төвүүд нь үнэртэн түрхэх хамгийн тохиромжтой цэгүүд болдог. Тухайлбал, бугуй, цээж, чихний ар тал, тохойн урд хэсэгт биеийн дулаан хамгийн тааламжтай,тогтмол хэмжээнд байдаг тул анхилам сайхан үнэр удаан хадгалагддаг. Сонирхуулахад, өдгөө сүрчигний үйлдвэрүүдэд үнэрлэх чадвар бүхий тусгай машин байдаг ч хүнээс давуу үнэрлэх тийм машин хараахан байхгүй хэвээр ажээ. 
Ч.Анна
