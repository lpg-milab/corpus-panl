Д.Баярчимэг эмчийн хяналтад байхдаа эгчийгээ хутгалжээ

Чөлөөт бөхийн төрлөөр Москвагийн олимпоос мөнгөн медаль хүртсэн, гавьяат тамирчин, улсын начин Ж.Даваажав төрсөн охиныхоо гарт амь насаа алдсан хэрэг одоогоос найман жилийн өмнө гарч байсан. Аавыгаа хутгалж амь насыг нь хөнөөсөн Д.Баярчимэг Сэтгэцийн клиникийн хуулийн тасагт албадан эмчилгээ хийлгэж байгаад 2006 онд гэртээ гарчээ. Тэрбээр өнгөрсөн долоо хоногийн пүрэв гаригт дахин төрсөн эгчээ хутгалж, егүүтгэхийг завджээ. 
Д.Баярчимэг одоо Шар хадан дахь "Сэтгэцийн клиник"-ийн хоёрдугаар тасагт эмчлүүлж буй аж. 
Д.Баярчимэг аавын амин хайртай охин байсан гэдэг. Хэрэг гардаг өдөр буюу 2000 оны дөрөвдүгээр сарын 27-ны пүрэв гаригт тэр аавтайгаа хоёулхнаа гэртээ унтаж байжээ. Шөнө дунд охин нь унтаж байсан аав руугаа гэнэт  хутга барин дайрч хутгалжээ. Түүнийг аавыгаа хутгалснаас хэдхэн хормын дараа эгч нь орж ирэн түргэн тусламж дууджээ. Талийгаач "Гэмтэл согог судлалын үндэсний төв"-д хүргэгдэн очихдоо ухаан санаа нь саруул, юм ярьж чадаж байсан гэдэг. Тэрбээр "Унтаж байтал гэнэт ийм юм болчихлоо. Охин маань яагаад ингэснийг мэдэхгүй" гэж мэдүүлж байв. Түүнийг яаралтай хагалгаанд оруулсан ч мэс заслыг даалгүй өөд болсон. Харин наймдугаар ангийн сурагч Д.Баярчимэг мөрдөн байцаагчид гэнэт аавыгаа хутгалмаар санагдсан гэх мэтээр мэдүүлэг өгч байжээ. 
Шүүх эмнэлгийн дүгнэлтээр Д.Баярчимэгийг шизоферин гэдэг өвчтэй гэж оношлон хэрэг хүлээх чадваргүй гэж дүгнэж байсан юм. Шизоферин гэдэг нь хий үзэгдэл, дэмийрлийн шинжтэй өвчин. Хавар, намарт хөдөлдөг аж. Охины өвчин хүнд үедээ орсон тухай эмч нар дүгнэж байлаа. Ингээд Д.Баярчимэгийг Сэтгэцийн клиникийн Хуулийн тасагт албадан эмчлэхээр хүргүүлж байжээ. 
Хэрэг гарснаас нэг жилийн дараа Д.Баярчимэгийн бие ямар байгаа талаар тус эмнэлгийн хуулийн тасгийн эрхлэгч, шинжээч эмч Д.Лянхуагаас асуухад "Охин хэрэг гарснаас хоёр сарын дараа аавыгаа хөнөөсөн болохоо мэдсэн. Өөрөөр хэлбэл өвчин нь намжсан гэсэн үг. Их уйлж, шаналсан даа. Түүний өвчин 1996 оноос эхэлсэн байна лээ. Хэрэг гарахаас дөрөв, таван сарын өмнө өвчин нь хурцадсан юм билээ. Энэ үедээ хичээлдээ явахаа больж, нийгмээс тасарч эхэлсэн байгаа юм. Аавыгаа хутгалахаас 14 хоногийн өмнө угаалгын өрөөндөө өөрийгөө хутгалах гээд зүрхлээгүй. Тэгээд улавчаа хутгаар сийчсэн байсан. Мөн гал тогооныхоо өрөөний тавилгыг хутгаар сийчиж, ор хөнжлийн даавуугаа тасчиж хаядаг байсан гэдэг. Шөнө нойр нь хүрэхгүй, нүдэнд нь хий юм харагдаж, сонсогддог байж. Аав чинь чамайг гэрээсээ хөөх гээд байна гээд хүн санаа сэтгэлийг нь удирдаад байсан гэж Баярчимэг ярьдаг юм. Энэ үед нь эмчид хандсан бол эмгэнэлт хэрэг гарахгүй байсан байх" гэж ярьж байлаа. 
Д.Баярчимэг эмнэлэгт байхдаа "Халтар царайт" олон ангит кино үзэж, теннис тоглон цагийг өнгөрөөдөг байжээ. Өдөрт 20-25 англи үг цээжилдэг байсан тухай эмч нь ярьсан. Ээж, ах, эгч нар нь түүнийг үргэлж эргэж тойрдог байж. 2006 онд ээж нь охиноо өөрийн асрамжинд батлан даалтаар гаргаж авчээ. Ингэхдээ охин эмчийн хяналтад байсан байна. Д.Баярчимэг хааяа нэг эгчтэйгээ ам зөрөхөөс өөр хурц авир гаргадаггүй байж. Өнгөрсөн долоо хоногийн пүрэв гаригт (Д.Баярчимэг аавыгаа мөн пүрэв гаригт хороосон) эгч Д.Баярмаа нь дүүдээ гэрийн ажилд тусалж байхыг зөвлөж, хэдэн ширүүн үг хэлчихжээ. Гэтэл дүү нь галынхаа өрөөнөөс хутга шүүрэн авч эгчийнхээ мөрөнд хутгалсан байна. Уурандаа ухаанаа алдсан дүүгийнхээ хутганы ирэнд нуруу, хөл, гараа есөн удаа зүсүүлж, зугтан гарсны хүчинд хөнгөн гэмтэлтэй салжээ. Цагдаа нарыг ирэхэд Д.Баярчимэг хаалгаа дотроосоо түгжсэн байсан гэнэ. Тэд хажуу айлын тагтаар нь дамжин охины байгаа өрөөнд ороход тэр гуя руугаа хутгалсан байжээ. 
Цагдаагийн ажилтнууд түүнийг Сэтгэцийн клиникт хүргэсэн байна. Одоо охины биеийн байдал ямар байгааг тус эмнэлгийн хуулийн тасгийн эмчээс утсаар лавлахад "Өвчтөн олон шархтай, бүдүүн гуя, хэвлийн тус газраа зүссэн байдалтай ирсэн. Шарх нь эдгэрч байна.  Чихэнд нь хий юм сонсогдоод байна гэж ярьдаг. Түүнийг хөнгөн байдлаар эмчилж байгаа. Нойр, хоолондоо сайн. Гэрийнхэн нь үргэлж асууж сурагладаг" гэсэн юм. Харин эгч нь гэрээрээ эмчилгээ хийлгэж байгаа аж.  
Шизоферин өвчин хүндэрсэн үедээ эмчилгээ авахад хэцүү гэнэ. Сэтгэл санаа нь хэцүү, цаг агаарын таарамжгүй байдлаас шалтгаалаад үе үе хөдөлдөг. Илрэх хэлбэр нь хурц. Зарим тохиолдолд эдгэддэггүй гэсэн. 
Б.Цэцэгдэлгэр
