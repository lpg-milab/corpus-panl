Төрийн цаг өглөө "найм"-д эхэлье!

Ажил хэрэгч, шинэчлэгч олон хүн ажлаа эрт эхлэхийг хүсдэг юм билээ. Ялангуяа төр засагт олон жил ажилласан түшмэд аливаа асуудлыг өглөө эрт шийдээд "хөдөлмөрчин ард"-ыг чирэгдүүлэлгүй хариуг нь өгөх нь хүнд суртлаас зугтах гол арга гэлцдэг.
Одоогоор Монголын төрийн болон хувийн бүх ажил алба өглөө 09 цагт эхэлж байна. Барьцаж байгаа юм шиг их, дээд, дунд, бага сургууль хүртэл "Гэгээн өглөө сайн байна уу? .."-гаа есөөс эхлэх нь юув дээ. Шинэ өглөөний ажил нар тээр дээр гарсан хойно Улаанбаатарт юу болов гэмээр нэгэн зэрэг начигнаад явчихна. Хотын төв төдийгүй "Долоон буудал", "Баянхошуу" тэр аяараа гудамж талбай түгжрэх, чихэлдэл үүсч өглөө бүр бухимдлаар эхэлж, бухимдлаар харьцгаана. Үр дүнд нь гэвэл хүмүүс ажлаасаа хоцорч очин, гэртээ оройтож харина. Сэтгэл санааны хямралд орж өвчин оёг олно. Ажил бүтсэн юм байхгүй. Энийг чухалд тооцохоо больё. Жирийн нэгэн иргэн ажил төрөл хөөцөлдөхөөр хааяа нэг төрийн байгууллагын үүдийг шагайх хэрэг өдөртөө эс гэхэд сардаа нэг гардаг. Тэр бүрийд өглөө эрт "микро"-д чихэлдэн, алхах гүйх хослуулан албан газрын үүдэнд хүрч очдог. Ес өнгөрлөө. Арав боллоо. Арван нэг хагас... Байдаггүй. Дотоод ажилтай, зөвлөгөөнтэй. Тэгж тэгж цайны цагийн өмнө гарч явахаас урьтан хальт уулзаж азтай нэгэн үдээс өмнө, азгүй нь маргааш ир гэсэн хариу сонсдог. Энэ хооронд төрийн албан хаагчид юу хийж байсан гэхээр жижүүртээ захиад өрөөндөө ороод энэ олон сонинг гарчиглаж нэг цаг гаран болдог. Дараа нь өнөөдөр яах, юу хийхээ ярилцан баахан цаг гарзаддаг. Яам тамгын бүх газрын өглөөний зураглал гол төлөв ийм байдаг. Хэрэв тэд өглөө "найм"-д ирдэгсэн бол ес өнгөрөөгөөд "хэрэглэгч хаан" татвар төлөгч иргэдтэйгээ уулзаж учраад ажлаа зохицуулж амжих зав гарна. Ер нь албан ёсны зөвшөөрөл, зохицуулах бүхий л ажлууд төр засгийн хувьд нэгээс нөгөөд шууд хамааралтай байдаг. Ном журмаараа явах ажлууд заавал 3-4 байгууллагын хооронд шогших шаардлага бий. Тэр бүгдийг ердөө л 10-12 цагийн хооронд тэр тусмаа оргил түгжрээний үед амжуулна гэвэл ихээхэн суу заль, танил тал орох гээд байдаг. Эндээс л нөгөө авлига ба түүний төрсөн дүү хүнд суртал бий болох хөрс нь үүсдэг. Ажлын идэвх алдарсан үдээс хойш, даа ялангуяа "тав дахийн орой" улсын ажил бүтнэ гэж Монголын хувьд гонжийн жоо. Энэ тухай байгууллагын томоохон эрх мэдэлтнүүд хүртэл халаглан ярьдаг. Гэвч хуулинд заагаагүй, байгууллагын дотоод журамд өөрсдөө шийдэх асуудал тул тэгсгээд яриад өнгөрдөг жижиг сэдэв юм. Монголоос бусад ба хөгжилтэй оронд шинэ өдрийн амьдрал өглөөний 05-06 цагаас эхлэн үдшийн бүрий болтол өрнөдөг юм билээ. Цагийг зөв зохицуулах шаардлага хотын их урсгалд бас нөлөөлж байна. Ард түмнийхээ төлөө өглөө эрт ажилдаа ирж эртхэн шиг харих хуваарийг олон хүн хүсэж байна. Түгжрэл ихтэй том хотуудын бүх л албаны ажил 16.00 цаг гэхэд үндсэндээ зогссон байхыг олон газраас жишээлж болно. Одоо хичээл, сургууль, цэцэрлэг бүгд амарлаа. Нэг туршаад үзвэл яасан юм бэ? Боломжгүй бол цөмөөрөө яг есөд ажилдаа нэг саяулаа ирцгээе. Улаанбаатарчууд аа. 
Ж.Гангаа

