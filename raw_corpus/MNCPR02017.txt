Заамар дахь алт ард түмний амьдралын баталгаа

Улс төрийн нам эвлэлүүд аль нь ч ялгаагүй хүмүүсийн аж амьдралыг хэрхэн дээшлүүлэх тал дээр олигтой шийд гаргаагүй. УИХ-д сууж буй гишүүд иргэд хувиараа алт олборлох тухай хуулийн төслийг анхнаасаа санаачлаагүй.
"Нинжа" гэдэг зэрлэг хүмүүс хөдөө гадаа хэд гурваараа тэнэж явдаг төдий ойлголттой. Үүнд нь хэвлэл мэдээллийн хэрэгслүүд өөрсдөө ч нарийн учрыг таниагүй мөртлөө ихэвчлэн худлаа мэдээлэл дамжуулсан нь нөлөөлсөн. Үнэндээ Монголын хүн амын 1/3 нь энэ хэдэн арван мянган "нинжа" нарын олсон мөнгөн дээр амьдарч яваа. Нэг "нинжа"-гийн ард нэг хэсэг хүн сургалтын төлбөр, байрны зардал, өдөр тутмын хүнс, автобусны зардлаа хүлээн суудаг. Даан ч түүнийг нь төр, засаг үл тоомсорлон сая Заамарт очоод таслан зогсоов. Энэ ард түмэнд сардаа 200 долларын цалин өгдөг байвал юу ч хийлгэсэн яах вэ. Жорлон ухагч байсан ч болно. Гэтэл тийм нэг ч ажлын байр бий болгоогүй хэвтэж ард түмнээ хөөж ажилгүй, амьдралгүй болгов. Энэ нь түүхэнд бичигдэн өөдгүй араншингаар зүхэгдэх байх. Зориуд өөдгүй муухайгаар нь үзүүлж сайтар сурталчилсны дараа төрийн төмөр нударга дор эзгүй хээр аваачиж хаян ард түмнээ жигшүүртэйгээр доромжилсон хэрэг юм. Монголд хувиараа алт олборлохоос өөр олигтой ажил олдохгүй байна. Энэнээс арай илүү цалинтай юм хийе гэвэл Солонгос явах нэг арга бий. Тэнд очсон хүн химийн хоронд уусч амь насныхаа талыг үлдээгээд ирдэг. Яахнав дээ. Энэ хэдэн мянган хүн алт ухаж мөнгөтэй болох нь хэнд гай болоод байгаа юм бэ. Манай орны нутаг дэвсгэр дээр Багама, Антигуа, Барбода, Каймений арлууд, Бермуд гэдэг орнуудаас хүмүүс алт ухаж амьдралаа дээшлүүлэхээр иржээ. Бермудын гурвалжингаас ирсэн дөрвөн ч компани, Хятадын 25 компани Заамарт алт ухаж баяжих гэтэл "нинжа" нар хэтэрхий олширсон гэв. Та нар Хятадаас өөр ийм улс орнууд байдаг гэж сонссон уу. Шалтаг нь иймхэн бол үүнийг олон түмэн ингээд ойлговол маш ноцтой байна. Ямар ч байсан баримт бичигт ийм улс орны нэрс байгаа. Тэд алт ухаж болдог, баяжих эрхтэй. Бид яагаад болдоггүй юм. Энэ улсын газрын хэвлийн баялаг аль нэг компанийн хувийн өмч биш. Уг нь зүй ёсоороосон бол төр, засаг маань эхлээд Заамарт үйл ажиллагаагаа явуулж буй Оросын "Алтан Дорнод Монгол", "Монполимет", "Эрэл" зэрэг 17 компанийг цагдаагийн хүчээр хөөж гаргах хэрэгтэй. Тэдний суурин дээр "нинжа" нарыг оруулж ажиллуулаад олсон алтыг нь Монголбанкинд тушаалгах гэрээ хийх нь шударга. Эндхийн бүх алт хууль бусаар нууцаар хил гарч байгаа нь нууц биш. Манай хөдөөгийн ард түмний аж амьдралд хамгийн дөт газар бол Улаанбаатарт арай ойрхон Заамар сум юм. Тэнд энэ олон ажилгүйчүүдийг цуглуулбал ядаж зах зээлдээ ойртоно. Хүмүүсийн худалдан авах чадамж эрс өснө гэдэг нь хэдэн хулхи компанийн улсад тушаадаг татвараас дутахгүй эцсийн өгөөжтэй. Одоо Заамарт жинхэнэ ард түмний төлөө тэмцэгч хөдөлгөөн, эх оронч банк, сайн сэтгүүлч, хуульч, өмгөөлөгч, эмч, багш нар цутган очих цаг иржээ. Тэнд жинхэнэ бодит амьдрал буцалж хэн юу чаддагаа үзүүлэх талбар болно. "Нинжа" нарын зүгээс төр, засагт хандаж бид шороонд дарууллаа, шоронгийн хулгайч дарамталлаа, ажлын байр олдсонгүй гэж гомдол хүсэлт ирдэггүй нь анхаарал татаж байна. Бусад нь бүгд ямар нэгэн хүсэлт гаргаж хэн ч мэдэхгүй хаа байсан Антигуа Барбода улс хүртэл энд эрхэлж явдаг алаг хорвоо арай хэтэрлээ. Хүмүүсийн амьд явах баталгаа алга орчинд алт ухаад байхаар нь сэтгэл өвдөж, өрөвдөөд аргаа барахдаа хөөж байна гэнээ. Битгий худлаа яриад бай. Ганцаараа баяжихад садаа болмогц өмөөрөх хүнгүйгээр нь ард түмнээ яасан ч алтны цөөн компанийнхны дур болсон байна. Мянгат малчинг хөхүүлдэг шиг шилдэг хувийн алтчинг шалгаруулж төрийн одон хайрлаж дэмжицгээе. Цөмөөрөө Заамар явж алт ухан амьдралаа сайжруулах нь зөв. Дарагдаад үхвэл заяа нь тэр биз. 
Ж.Гангаа
