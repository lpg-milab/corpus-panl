№288 (16565)       
1986 оны арван хоёрдугаар сарын 2.
Сүргиин тооллого

Мал сүргийн ээлжит тооллогыг орон даяар хийх цаг боллоо. Манай малчид, хөдөлмөрчид бүтэн жилийн турш нөр их хөдөлмөр зарцуулж өсгөж үржүүлсэн малаа тоо толгойгоор нь бүртгэн үзэж, төрөл, нас, хүйс, үүлдэр, угсаагаар нь тодорхойлдог учир тооллогыг социалист өмчийг нүдлэн хамгаалж, өсгөн арвижуулах үйлсийн улсын хэмжээний томхон үзлэг гэж үнэлэн хүндэтгэдэг билээ. Жил бүрийн арван хоёрдугаар сард мал, хөдөө аж ахуйн тэжээвэр амьтад, хашаа, худаг, малын тэжээлийн тооллогыг зохион байгуулалттай явуулахдаа үнэн зөв дүн мэдээ гаргахын тулд бэлтгэлийг урьдаас сайн хангахад онцгой анхаарч ирсэн уламжлал, туршлагатай билээ. Өнгөрсөн оны тооллогоор Баян-Өлгий аймаг ихээхэн хариуцлагатай хандаж урьд нь гарч байсан зөрчил дутагдлын тодорхой эзэн, шалтгааныг нэрлэн, дутагдлыг хэрхэн яаж арилгах тэрчлэн бэлтгэл ажлыг хангах, тооллого явуулах, дүн гаргах аргачилсан чиглэл, санамжийг сумдад урьдчилан хүргүүлж, тооллогын өмнө алдуул малын тухай асуудлыг сумдын намын хороо, үүрийн бүх гишүүдийн хурал, бригадын өдөрлөгийн ажлаар сайтар хэлэлцүүлсний зэрэгцээ тооллогын үед хяналт шалгалтын ажлыг сайн зохион байгуулж мал тооллогыг чанартай явуулсан байна. 

Ховд аймаг малыг зүсээр бүртгэх арга хэрэглэн, хорогдсон болон тавиул малын акт тодорхойлолт, бусад шаардлагатай баримт бичгийг урьдаас бүрэн цэгцэлж, өрх, ам бүл, малын шилжих хөдөлгөөнийг нарийн нягт хийжээ. 

Нийгмийн өмч хөрөнгөд эзний ёсоор хандаж хариуцсан мал сүргээ нарийн бүртгэл тооцоо нэвтрүүлж нэг ч малын гарзгүй тоолуулахыг малчин хүн нэр төр, бахархлын хэрэг гэж үздэг юм. Дундговь аймгийн Дэлгэрхангай сумын үхэрчин Ц. Сандаг маллаж байгаа 400 гаруй үхрээ нас, хүйсээр ялгаж, нэр, зүсээр нь бүртгэж, аваад үе үе тэр бүртгэлтэйгээ үхрээ байнга тулган тоолдог байна. Социалист өмчийг ийнхүү бүртгэлээр зүслэн хамгаалдаг малчид олон боловч хүн бүр ийм болж бас л хараахан чадаагүй байна. 

Олонхи аймаг, сум жил жилийн мал тооллогод ажил хэрэгч хандаж, журам зааврын дагуу чанартай тоолдог боловч олон жил давтагдсан ажил гэж тайвшраад журам заавар, тогтоолын заалт нэг бүрийг гүйцэд мөрдлөг болгохгүй газар бүр хийж сурсан мэтээр дутуу үнэлж сайндаа л комисс томилох, төлөвлөгөө гаргах төдийгөөр бэлтгэл ажлыг хязгаарлаж, зарим газар комисс ч үүргээ зохих ёсоор биелүүлдэггүй, төлөвлөсөн ажлаа ор нэр болгодог дутагдал байсаар байна. 

Өнгөрсөн онд хооллолтын бэлтгэл ажлыг хангалтгүй хийж, холбогдох баримт бичгийг бүрэн гүйцэд бүрдүүлж цэгцлээгүй, тэрчлэн байхгүй малыг бэлнээр заримдаа газраар нь амаар тоолох, аймгаас сумдад төлөөлөгчдөө хугацаа алдаж томилох зэрэг дутагдал Сэлэнгэ, Дорнод, Дорноговь аймагт гарчээ. Ийм хайхрамжгүй зуршил эцсийн дүнд мал тооллогын ажлыг будлиантуулахад хүргэдгийг нийт аймаг, сумдын удирдлага хатуу анхаарч шүүмжлэл дүгнэлттэй хандах ер нь тооллогын өмнө хорогдсон малын тодорхойлолт, тавиул малын бичиг баримтыг бүрдүүлэх, аймгаас сумдад дадлага туршлага сайтай хүмүүсийг хугацаанд нь томилж гаргах, тооллогын семинарыг чанартай өгөх, тэрчлэн төвлөрсөн болон орон нутгийн нядалгааг тооллогын өмнө бүрэн дуусгах шаардлагатай байна. 

Тооллогын бэлтгэлийг урьдаас хангах ажлыг муу зохион байгуулж, социалист өмч хөрөнгийг хадгалж хамгаалах ажилд хариуцлагагүй ханддагаас алдаж үрэгдүүлсэн нэрээр олон тооны мал дутаадаг нь, ялангуяа тал хээр, говийн бүсийн аймгуудад архагшиж байна. Өнгөрсөн оны тооллогоор дээрх шалтгаанаар дутагдуулсан нийт малын тэн хагас нь зөвхөн Хэнтий, Дорнод, Дорноговь, Өвөрхангайд гарчээ. Өмнөх онуудад мал алдаж үрэгдүүлсэн суурь малчны судалгаа гаргаж тодорхой ажил зохиох, алдсан гэгдэх малын учир шалтгааныг тодруулах эрж олох групп томилон ажилд оруулж мал сүргийг тооллогод бэлэн байлгах ажлыг шуурхай зохион байгуулах ёстой. Ухамсар дорой зарим нэг хүмүүсээс мал дарагдуулж тоолуулахгүй авч үлдэх гэдэг хувиа хичээсэн байдал, улс нийгмийн эрх ашиг харш үзэгдэл арилаагүй байгаа Нь ноцтой анхаарах асуудлын нэг мөн. Өнгөрсөн оны тооллогоор Төв, Булган, Өвөрхангай зэрэг аймгийн зарим сумдад ийм явдал гарсныг хяналт шалгалтаар илрүүлжээ. Өвөрхангай аймгийн Хайрхандулаан сумын малчин Даржаа адуу 12, үхэр долоо, бог мал 30 бүгд 49 мал, Дорнод аймгийн Матад сумын иргэн Төмөр үхэр найм, адуу 16, Булган аймгийн Хутаг сумын үхэрчин Төмөрбаатар үхэр 15-ыг нууж дарагдуулж байсныг илрүүлж тоолсон байна. Төв аймгийн Алтанбулаг, Батсүмбэр, Баянчандмань, Лүн сумдад тавиул малын бичиг баримтыг бүрдүүлээгүй мөн өрхийн хөдөлгөөнийг журмын дагуу хийгээгүй, нийгмийн малын тооцоог бүрэн бодоогүй зэрэг хариуцлагагүй явдал гарч байлаа. 

Мал тооллогын ажилд гарч байсан дутагдлыг дахин давтахгүйн тулд өрх, ам бүлийн бүртгэлийг нарийн цэгцлэх, иргэд засаг захиргаа завсардалтыг арилгахад нийт аймаг, ялангуяа, өнгөрсөн оны тооллогоор ийм зөрчил ихтэй байсан Төв аймаг илүү анхаарах хэрэгтэй байна. 

Тооллогын дараа малчин, тоологч болон хяналт шалгалтын ажилд оролцогчдын ажлын дүнг гаргаж идэвхтэй хүмүүсийг урамшуулах, дутагдал гаргасан этгээдэд хариуцлага ногдуулан ил тод байдлыг хангах хэрэгтэй. Мал хооллогыг ажил хэрэгчээр бэлтгэн нягт нямбай явуулах нь социалист өмч хөрөнгийн хамгаалалт, хүмүүсийн хариуцлагыг дээшлүүлэх үзлэг учраас нам, улс, олон нийт, аж ахуйн байгууллагууд үүнд онцгой ажил хэрэгчээр хандаж хүний хүчин зүйлийг харгалзан үзэж байх ёстой. 

Улс орныхоо үнэт баялаг болсон мал сүргийн тоо, түүний материаллаг баазын хүрэлцээ хангамжийг үнэн зөв тодорхойлох нь аймаг, сум, суурь, бригад, малчин нэг бүрийн нэгэн жилийн ажлын дүн төдийгүй цаашдын зорилтыг хэрэгжүүлэхэд нөлөөтэй учир бэлтгэлийг сайн хангаж таван жилийн гарааны оны мал тооллогын ажилд дээд зэргийн хариуцлагатай хандвал зохино. 

