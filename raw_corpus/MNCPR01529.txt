Байгалийн шалгалт олон ч сургамж үлдээлээ

Зуны тэргүүн сар хэзээ хэзээгүй дуусах гэж байхад цасан болон шороон шуурга шуурч, тавиад хүний амь эрсдэн нийгэмд асар их хохирол учирлаа. Байгалийн гамшиг хэлж ирдэггүй, хийсч ирдэг нь үнэн. Гэхдээ XXI зууны өнөө үед салхи шуурга, бороо мөндөр нь хэлж ирдэг болсон. Монголд ус, цаг уурын мэдээллийн олон ажиллагчидтай том агентлаг ажиллаж байгаа. Аймаг болгон цаг агаарын нөхцөл байдлыг хэд хоногийн өмнөөс урьдчилан мэдэх бүхэл бүтэн сүлжээтэй болсон. Холбооны техник хэрэгсэл хөгжиж, сум болгоныг үүрэн телефоны сүлжээнд холбож байгаа. Хэнтийн малчид, өндөрхөн газар гараад хотын хүүхдүүдтэйгээ яриад байдаг юм билээ. 
Халуун, дулааны уур амьсгал орсон ийм нөхцөлд бид яагаад тавиад халуун ам бүлээ, тэр дундаа арав гаруй хүүхдээ алдчихав аа. Дэндүү золгүй явдал шүү. Өнөөдөр зүүн гурван аймгийн өчнөөн олон гэр бүл харуусалд умбаж, төчнөөн олон хот харлаж байгаа. Монголын төр гашуудал зарлаж, туг бөхийлгөөд хэдэн төгрөгийн хандив цуглуулж байна. Энэ байгалийн гамшиг ч гэмээр, сүйрэл ч гэмээр зүйлд буруутай эзэн байхгүй юу? ! 
Байхгүй л юм шиг, хаяагаа манацгааж эхэллээ. Би говийн хүн. Монголд урьд өмнө үзэгдээгүй аюул гамшиг нүүрлэсэн гэж олон түмний тархийг угаагаад хэрэггүй. Манай нутагт хааяа болж л байдаг үзэгдэл. Зэрэгцээд явж байгаа хүнээ харахгүй болтол шороо шуурах алийг тэр гэхэв. Шороо цас хавсарч шуураад бид шавар хүн шиг болчих тохиолдол байж л байсан. Говь нутгийн тэнгэрийн ааш араншин гэдэг бол үнэхээр бэрх. Бидний өвөг дээдэс энэ нутагт урьдчилсан мэдээ, утас шөрмөсгүй, улаан гараараа тулалдаж олон оныг тулсан. Гэтэл бид XXI зууны техникийн эрин үед байгалийн огцом үзэгдлийг дэндүү их үнээр туулж байгаа юм биш үү? ! 
Ус цаг уурын алба, хоёр гурван хоногийн өмнөөс "Зүүн зүгийн нутгаар хүчтэй шороон болон цасан шуургатай" гэж зарласан гээд байгаа. Гэтэл Сүхбаатар, Хэнтий аймгийнхан "Тавдугаар сарын 27-28-нд зүүн болон өмнө зүгийн зарим нутгаар хүчтэй цасан болон шороон шуургатай гэж зарласан. Гэтэл 26-нд эхлээд шороо шуурч, дараа нь цасаар шууран бэлтгэл хангах завдалгүй арччихлаа" гэж гомдоллож байгаа. Сүхбаатар аймгийн хөдөө сумдын хэд хэдэн хүнтэй холбоо барихад "Ус цаг уурын алба, аймаг орон нутгийн удирдлагын зүгээс ямар ч мэдээ чимээ өгөөгүй. Гэнэт л цас, шороогоор шуураад ийм байдалд хүрлээ" гэж байна. 
Сүхбаатар аймагт бол энэ дохио нэлээн эрт мэдэгдсэн. Аймаг орон нутгийн удирдлагууд үүл буудсанаас улбаатай, цасан шуурга тавьж хүний амь нас сүйдсэнийг аймаг орон нутгийн удирдлага, тэндээс сонгогдсон УИХ-ын гишүүд таг нуучихаад байсан гэх. ОБЕГ-ынхан ч хуйвалдсан байж магадгүй гэсэн таамаг яриа бий. Би Өвөр Монголын нөхдүүдтэй уулзаж ярилцаж байхад үүл буудах маш нарийн технологи байдгийг тайлбарлаж байсан. Цаг хугацааны сонголт нь их нарийн юм билээ. Хүйтэн сэрүүний улиралд буудчихвал цас шамарга ордог, цасан шуурга шуурдаг аюултай гэсэн. Харагдсан үүл болгоныг ч буудаад байдаггүй, буудаж болох үүл, болохгүй үүл гэж байдаг, хур шим нь хаа ч орж магадгүй, аймаг, сум алгасаад орчихсон тохиолдол ч бий гэсэн. Юутай ч маш нарийн ажиллагаа шаардагддаг юм билээ. Түүнээс гадна зарим аймаг, сумд саяын шуурганаар алга болсон малчнаа, алдсан малаа эрэх унаагүй сандарцгааж байх юм гэнэ. Тэнд ажлаар яваа хүмүүсийн унааг гуйж, дайчилж, хөл залгуулж байжээ. Ажлаар явсан хүмүүс ч энэ хүнд хэцүү нөхцөлийн дунд унаа, бензин түлш, бололцоотой бүхнээр тусалж байсан аж. Уул нь Хэнтий, Дорнод, Сүхбаатар аймгууд чамгүй их төсөв хуваарилж авдаг. Ялангуяа Сүхбаатар. Сангийн сайд Ч.Улаан мөн ч их хөрөнгийг Сүхбаатар руу олон жил цацсан даа. Ард түмэнд нь нялзсан юу байгаа юм, бүү мэд. Уул нь тэр их мөнгөөр Сүхбаатар аймгийн хөдөөг бүрэн шинэчилчих боломж байсан л байх. Зарим сумын иргэд "Ийм их гай гамшиг болоод байхад сонгуульд оролцох ямар ч итгэл алга" хэмээн Засаг дарга нартаа олноороо гарын үсгээ өгч байгаа сураг байна. Сүхбаатар аймгийн зарим өндөр настан "Газар шороогоо харийнханд сэндлүүлж, хэл буруутныг олноор нь оруулж ирүүлсэнд Алтан-Овоо хилэгнэж байна" хэмээн өөр хоорондоо шивнэлддэг болсон гэнэ. Юутай ч байгаль, хүний үйл ажиллагааг шалгаад өнгөрлөө. Орон нутгийн эрх баригчид, тэндээс сонгогдсон Төрийн ордонд суудал булаалдан хэрэлдэж дөрвөн жилийг авч байгаа хүмүүсийн хариуцлагатай байдалтай холбоотой асар их зүйлийг дэлгэн тавилаа. Нэг үгээр хэлбэл байгаль өөрөө гурван аймгийн удирдлагаас шалгалт авлаа. Энэ шалгалтад тавиад хүний алтан амь эрсдэж, олон мянган мал сүрэг үхэж хорогдон, эд материалын асар их хохирол учирсан нь дэндүү харамсмаар дүн харагдаж байна. Олон ч сургамж үлдээлээ. 
Г.Жамъян
