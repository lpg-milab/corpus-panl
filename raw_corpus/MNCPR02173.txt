Дуутай амьдарч, дуугаар үдүүлсэн амьдрал

Хорвоод жар наслах тэр л амьдралынхаа тэн хагасыг ардын дуутай холбож, Гайхмаараа Банзрагч нэрээр дуунд дуртай Монголын ард түмний сэтгэл зүрхэнд мөнхөрсөн энэ хүний талаарх гэгээн дурсамжаас түүний эхнэр Д.Цэвээнсүрэн хуваалцсан юм.
1975 онд ханилан суусан тэдний учрал Улсын ардын дуу бүжгийн чуулгад дуучин байсантай холбоотой. Д.Цэвээнсүрэн гуай урлагт гуч гаруй жил зүтгэсэн соёлын тэргүүний ажилтан дуучин хүн. Тэдний ганц үр болох Юмжирмаа одоо Герман улсад сурч байгаа. Гэвч Банзрагч агсанд анхны эхнэрээс нь төрсөн хүү бий. Гадаадад олон жил сурсан тэрээр аавыгаа насан эцэс болтол байнга холбоотой байж, одоо ч Цэвээнсүрэн гуайтай мэнд устай явдаг аж. Гавьяат жүжигчин Банзрагч Хөвсгөл аймгийн Галт суманд тайж гаралтай Дондов хэмээх айлын ганц хүү болон мэндэлжээ. Түүний аав эрийн гурван наадамд гарамгай нэгэн байж. Харамсалтай нь тэрээр 1938 онд хилсээр хэлмэгдэж, эхнэр Дагийрагчаад ганц хүүгээ өсгөх үүрэг оногдсон байна. Хүүгээ бие даан бичиг үсэг сурахад нь тусалж, гэрт орж эм, гадаа гарч эр болж явжээ. Тэрээр хожим 1993 он хүртэл хүү болон түүний гэр бүлийнхэнтэй амьдарч байгаад өөд болсон байна. Дагийрагчаа гуай 1940-өөд оны үед сумын наадмаар эмэгтэйчүүдийн барилдаанд зодоглож сумын заан цол хүртэж явсан түүхтэй. Жолооч болохыг мөрөөддөг байсан Банзрагч эрийн цээнд хүрч цэрэгт мордож алба хаах хугацаандаа машин барьж сурчээ. Сэлэнгэ аймгийн Түнхэлд гурван жил цэргийн алба хаасны дараа ойн нэгдүгээр баазад хоёр жил жолоочоор ажилласан байна. Гэтэл нэгэн өдөр радиогоор Улсын ардын дуу бүжгийн чуулгад дуучин шалгаруулж авна гэсэн зарлал сонсоод очжээ. Ардын жүжигчин Л.Цогзолмаа, Д.Мяасүрэн нар шалгаж тус чуулгад авсан тэр мөчөөс эхлэн түүнд дуучин хэмээн дуудуулах завшаан олдсон аж. Түүний анх дуулж олноо хүргэсэн дуу нь "Гайхмаараа". Мөн "Алтан шар зам", "Жолооч миний хүсэл", "Сүүн цагаан сэтгэл", "Найрсаг байгаасай" зэрэг сэтгэлд хоногшсон ардын дуунуудаас гадна "Эрүү цагаан болжмор", "Сүнжидмаа" хэмээх бэсрэг уртын дууг сонсогчдын чихэнд хоногштол дуулж чаддаг нэгэн байв. Тэрээр өөрийн зохиосон хоёр, гурван дуутай. Ингээд яривал түүний уран бүтээлийн урын санд 100 гаруй дуу бий. Цэвээнсүрэн гуай ханийнхаа 70 насны ойгоор урын сангаас нь түүвэрлэж "Алтан шар зам" нэртэй цомог гаргасан байна. "Ханийн минь дуулснаар түмний сонсох дуртай болсон дуунуудыг өнөөдөр олон дуучин дуулж байгаа ч түүнийг минь гүйцэх чадалтай нь ховор юм. Соёлын тэргүүний ажилтан Л.Банзрагч надтай байнга холбоотой байж, зөвлөгөө зөвшөөрөл авч ардын сайхан дууг өнөөгийн залууст хүргэж яваа сэтгэлд нь би баярладаг. Тэгээд ч нэр нэгтэй болохоор надад дотно санагддаг" хэмээн Цэвээнсүрэн гуай өгүүлсэн юм. Банзрагч гавьяат чуулгад ажиллаж байхдаа тэр үеийн Марксизм, Ленинизмийн оройн их сургуулийн /одоогийн Боловсролын их сургууль/ урлагийн ангид элсэн гурван жил суралцаж 1978 онд төгсчээ. Их сургууль төгсөхөөсөө өмнө тэрээр гавьяат цолыг хэдийнэ авсан байж. Тэр үед айлд амьдарч байсан учир гавьяат цол хүртэх болсноо гэнэт сонсоод гэрийнхээ хувцастай очиж гавьяатын тэмдгээр энгэрээ мялааж байснаа тэрээр дурсан үргэлж ярьдаг байжээ. Харин дараа нь ардын жүжигчин цолыг олгох гэж байна гэсэн яриа хааяахан дуулдаж, битүүхэндээ түүнд итгэж горьдсоор байгааг нь сэтгэл зүрхээрээ мэдэрдэг байлаа хэмээн эхнэр нь дурссан юм. Банзрагч гуайн насаараа нөхөрлөсөн ганц найз нь жолооч. "Өөр дотны найз гэхээр хүн байгаагүй нь түүний шударга зан шийдэмгий төрхөөс болдог байсан гэнэ. Гэхдээ түүний уран бүтээлдээ үнэн сэтгэл зүрхнээсээ ханддаг байсныг олон жишээ нотолдог аж. Энэ нь залуу уран бүтээлчдэд үлгэр дуурайлал болдгийг тэд одоо ч дурсацгаадаг байна. Нэг удаа "Сүнжидмаа" хэмээх жүжигт тоглохоор болтол хамтран дуулах эмэгтэй нь өөрөөс нь өндөр болж таарч. Тэгтэл тэрээр гутал дотроо эмэгтэй хүний өсгийтэй гутлын улыг хийгээд өчнөөн минут тайзан дээр дуулжээ. Өөрийнх нь өмссөн гутал хөлд нь багадаж байсан ч тэр бүгдийг үл хайхран уран бүтээлээ олонд хүргэхээр зүтгэдэг чанаруудыг хамт олон нь өдгөө дурссаар байдаг аж. Хамт олон дундаа нэр хүндтэй байсны зэрэгцээ гэр бүлдээ халамжтай байж. Эхнэр охиныхоо хувцас, гэртээ хэрэгтэй бүхий л зүйлийг тэрээр өөрөө сонгодог байсан нь тэднийг муу занд сургажээ. 20 гаруй жил ханилахдаа өөртөө болон охиндоо хувцас авч байгаагүй Д.Цэвээнсүрэн гуай ханиа өнгөрсний дараа нэг хэсэгтээ л мунгинасан гэдэг. "Охиноо эрхлүүлэх нь дэндэж байна" хэмээн шүүмжлүүлдэг ч тэрээр "намайг өнгөрөхөөр миний муу охиныг эрхлүүлэх хүн байхгүй" гээд л өөрийгөө өмөөрдөг байж. Харамсалтай нь тэрээр ач, зээгийнхээ зулайг үнэрлэж амжилгүй энэ хорвоогоос явжээ. Харин одоо Д. Цэвээнсүрэн гуай ханиа бидэнд буцаад ирсэн юм хэмээн зээгээ эрхлүүлж сууна. Банзрагч гавьяат элэгний церёзтой хэмээн 20 гаруй жил эмнэлгийн хяналтад байжээ. Тэр нь даамжирсаар 1996 онд элэгний хорт хавдар туссан ч амьдралынхаа сүүлчийн мөч хүртлээ сэтгэлийн хатаар өвчин шаналлаа мартаж чадсан төдийгүй уран бүтээлээ туурвисаар дуулсаар байжээ. Хамгийн сүүлд гэртээ өөрөө зохиосон "Аав ээжийн нутаг" хэмээх дууг нь дуучин У.Далантайгаар дуулуулж, радиод бичүүлэхээр очтол Банзрагч гуай аль хэдийнэ өөрөө дуулаад бичүүлчихсэн байж. Харин дараа нь гуравдугаар сарын 1-нд МАХН-ын баярын хүндэтгэлийн тоглолтод ая дуугаа өргөсөн нь түүний сүүлчийн удаа тайзан дээр гарсан нь байв. Түүнээс хойш хоёр сарын дараа тэрээр нас баржээ. Амьсгал хураахын өмнө эхнэртээ захисан захиас нь дууны захиалга байв. "Би Монгол эх орны хүү учраас аль ч газар нутаг нутаглуулсан ялгаагүй. Гагцхүү намайг үдэхдээ толгой дээр минь дуу эгшиглүүлэхийг хүсч байна" хэмээсэн аж. ... Үдийн наранд үүлс хулжаасан Аагимхан элчтэй гэмээнэ Үүдэн өлзий миний эх орон Үүрдийн дулаан өлгий юм даа... гэж өгүүлэх "Наран эрдэнийн эх орон" дуугаар үдүүлж, "Бодол цолмон хүрэн" дуугаар хайрт хүмүүсээ үдэхийг тэрээр хүссэн нь түүний сүүлчийн хүсэлт байжээ. 
Я.МӨНГӨНЦЭЦЭГ