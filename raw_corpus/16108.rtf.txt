№145 (16108)      
1981 оны зургадугаар сарын 16.
Хэрэгцээ, худалдаа

Манай хөдөлмөрчдийн ахуйд соёл нэвтэрч, социалист аж төрөх ёс хэвшихийн хэрээр хэрэгцээг зөвхөн тооны хувьд төдийгүй чанар, гоо сайхны талаар хангах шаардлага өсөн нэмэгдэж байна. Манай үйлдвэрүүд ч орчин үеийн өндөр шаардлагыг хангаж чадахуйц бүтээгдэхүүн хийх чадалтай болж, дэлхийн зах зээлд эрэлт хэрэгцээтэй бүтээгдэхүүн гаргаж байна. Хөдөлмөрчид чанартай, хэрэгцээтэй, соёлтой бүтээгдэхүүн хүсдэг болсон нь тэдний хэрэглээний соёл дээшилсний үр дүн мөн. Бүтээгдэхүүнд тавих худалдан авагчийн шаардлага, түүний эрэлт хэрэгцээний онцлогийг судалж худалдан авагчийг үйлдвэрлэлтэй холбоход худалдааны байгууллага ихээхэн онцлог үүрэгтэй юм. 

Хот, хөдөөний дэлгүүр, мухлагийн худалдагч, агент, барааны мэргэжилтнүүд өдөр тутам хөдөлмөрчидтэй харилцаж барааг сонгож авахад нь тусалдаг ойр дотнын зөвлөгч бөгөөд эрэлт хэрэгцээг нь сонсож, мэргэжлийн үүднээс судлан худалдан авагчдад зөвлөлгөө өгөхөөс гадна тэдний эрэлт сонирхлын нийтлэг, чиглэлийг тодорхойлох үр дүнтэй ажил зохиох ёстой. Хөдөлмөрчдийн эрэлт хэрэгцээг судлах шууд үүрэгтэй худалдаа, нийтийн хоолны үйлдвэр, шинжилгээний институтэд эрэлт хүсэлт судлах сектор тусгайлан ажиллаж байдгийн учир холбогдол үүнд байгаа бөгөөд харамсалтай нь уул секторын ажлын үр дүн хангалтгүй байна. Тэрчлэн Шинжлэх ухааны Академийн эрдэм шинжилгээний ажилтнууд эрэлт хэрэгцээг судлахдаа хүчээ нэгтгэхгүй байгаагаас судалгааны ажлын далайц өргөжиж үйлдвэрлэлд өгөөжтэй болж чадахгүй байна. Үндэсний антропологийн иж бүрэн хэмжээний судалгаа гаргах, монгол болон европ хувцасны өмсгөлийн давтамж, зонхилох хэмжээг тогтоох ажил баримжаа төдий байна. Орчин үед акселраци эрчимтэй явагдаж, өсвөр үеийнхний бие бялдрын байдал өвөрмөц онцлогтой болж байгааг ч ултай судалж, гутал, бэлэн хувцасны үйлдвэрийн зохион бүтээгч, технологиудын баримтлах чиглэлийг тогтоох талаар анхаарч их зүйл хийгүүштэй байна. 

Хот, хөдөөний хөдөлмөрчдийн эрэлт хүсэлтийг буурьтай судлахгүйгээр өргөн хэрэгцээний импортын барааны захиалгыг хийдгээс зарим бөс даавуу, бэлэн хувцас, гутлын өмсгөл хэмжээ үндэсний хэрэглэгчийн галбир, төлөв, онцлогт нийцэхгүй, өнгийн хувьд зохимжгүйгээс борлохгүй, дэлгүүрт үлдэгдэл болж, тэгшитгэн борлуулах, солилцох зэргээр ихээхэн үргүй зардал гаргахад хүрдэг байна. 

Эх орны үйлдвэрийн барааны эрэлт хэрэгцээг үндэслэлтэй тогтоож, үйлдвэрийн газруудад захиалга, даалгавар өгөх гол хэлбэр бөөний худалдааны яармаг үзэсгэлэн худалдааны боломжийг дүүрэн ашиглах хэрэгтэй байна. Худалдааны зарим байгууллага яармагийн үеэр үйлдвэрүүдтэй хийсэн гэрээг хатуу баримталж мөрддөггүйгээс үйлдвэрийн газрууд бодит шалтгаан гэгчээр шалтаглан нэгэнт хэлэлцэж тохиролцсон бүтээгдэхүүний загвар, хийцийг дур мэдэн өөрчилдөг, эсвэл үйлдвэрлэхээс татгалздаг, тэрчлэн үнийн дүн, үйлдвэрийн боломж харж, байгууллагын явцуу эрх ашгийг хичээдэг ноцтой дутагдал үргэлжилсээр байна. Зөвхөн энэ оны эхний дөрвөн сарын байдлаар Хөнгөн, Хүнсний үйлдвэрийн Яам, Хөдөө аж ахуйн Яам, Ой, Модны аж үйлдвэрийн Яам, Тээврийн Яамны харьяа үйлдвэр, аж ахуйн газрууд хөдөлмөрчдийн өргөн хэрэгцээнд нийлүүлэх төлөвлөгөөтэй 120 гаруй нэр төрлийн олон сая төгрөгийн барааг дутуу нийлүүлжээ. Дотооддоо үйлдвэрлэж, хэрэгцээг хангах шаардлагатай ердийн хөсгийн тоног хэрэгсэл, сүх хөрөө, хүрз, араг, савар, уурга, хуйв зэрэг гэр ахуйн, хөдөлмөрийн зарим багаж хэрэгсэл үйлдвэрлэлт дутагдалтайгаас ховорджээ. Иймд хүнд үйлдвэр, мод металл боловсруулах салбарын үйлдвэрүүдэд нөөц бололцоогоо ашиглан өргөн хэрэгцээний бараа үйлдвэрлэх төлөвлөгөөг ах дүү орны туршлагаар цалингийн фондын нэг төгрөгт ногдох хэмжээ зэрэг гол үзүүлэлтээр өгч заавал биелүүлдэг журам баримтлах нь зүйтэй байна. 

Үнэ ихтэй материалаар хялбар хийцтэй бүтээгдэхүүн үйлдвэрлэх, ажиллагаа багатайгаар нь зөвхөн төмс, ногоо тариалах замаар төлөвлөгөөг үнийн дүнгээр биелүүлсэн нэр хүлээж, хөдөлмөрчдийн хэрэгцээг нэр төрлөөр гачигдуулдаг ноцтой дутагдлыг арилгахад төлөвлөлт, урамшуулал, аж ахуйн механизмын үйлчлэл, хөшүүргийг оновчтой ашиглах шаардлага улам нэмэгдэж байна. 

Худалдааны байгууллагууд захиалгаа хэрэгжүүлэх үүднээс үйлдвэр, нийлүүлэгчдэд тавих зарчимт шаардлага, санаачилгаа эрс өндөржүүлж, захиалга, төлөвлөгөөтэй бараа, хүнсний бүтээгдэхүүнийг стандартын шаардлагын дагуу заавал шалган хүлээж авах журмыг хатуу баримталж, хэрэглэгчдээ цаг алдалгүй шуурхай хүргэж, соёлч үйлчлэх талаар өөрчлөлт гаргах ёстой. 

Зөвлөлт болон ах дүү социалист орнуудын туршлагаар худалдааны байгууллага, дэлгүүрүүд худалдан авагчийн хэрэгцээ, сонирхол, таашаалыг судалж улмаар үйлдвэрлэгчийн анхааралд толилуулж, үйлдвэрлэлд нэвтрүүлэхэд улам идэвхтэй нөлөө үзүүлэх хэрэгтэй. 

Хэрэгцээний соёлын шаардлага нь чанараас гадна гоо сайхны цогцолбор үзүүлэлтээс бүрдэх бөгөөд хүн ардын ахуй амьдрал, ерөнхий соёлын түвшинтэй адил үргэлж өсч хөгжиж байдаг хөдөлгөөнт шинжтэй учраас үүнд байнгын судалгаа, бүтээлч хандлага хэрэгтэй бөгөөд уул асуудлыг зохицуулан зөв шийдвэрлэхэд үйлдвэрлэгч, худалдагч, хэрэглэгч гурвын ажил хэрэгч уялдаа холбоог бэхжүүлэх хэрэгтэй юм. 

МАХН-ын ээлжит XIX их хурал угтаж бүх аймаг, хотын хэмжээнд зохион, явуулж байгаа << Худалдаа, үйлчилгээний соёлч байдлын үзлэг >>-ийн явцад худалдагч, үйлчлэгч нарын хувийн соёл, зан харилцаа, сахилга, дэг журмыг сайжруулахын зэрэгцээ хөдөлмөрчдийн эрэлт хэрэгцээг үндэслэлтэй судалж, түүнийг үйлдвэрийн газруудын бүтээгдэхүүний чанарын бодлогод баримтлах чиг баримжаа болгохын тулд Худалдаа, Бэлтгэлийн Яам, аймаг, хот сум, районы намын хороо, АДХ-ын гүйцэтгэх захиргаа, худалдааны байгууллага бүр бүтээлч санаа тавьж ажиллах хэрэгтэй байна. 

