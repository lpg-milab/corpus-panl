С.НАДМИД

ТААХАГ

       Энэ буурыг "Таахаг" хэмээнэ. Ямагт сүргийнхээ араас таахаг, таахаг алхлан, тайван явдаг энэ лагс том буур сүүлийн үед юу болов гэмээр айхавтар догширдог болжээ. Хүнээр бол зан ааш нь жигтэйхэн эвдэрсэн гэмээр харагдана. Хавьд чоно нохой сүрэгт нь халдаагүй, айл саахалтын бууртай "урцалдаагүй" атал юунд галзуурсан мэт хэдэн ингээ хаа гуягүй хазаж хавиран, ботго тормоо хүртэл борвидох нь халаг хүзүү сунган хаашаа ч хамаагүй элдэж явдаг зантай болчихдогсон билээ?
      Үнэндээ гэхэд түүний зан ааш ингэтлээ гэнэт хувирсныг эзэн нь огт төсөөлж мэдэхгүй бөгөөд гагцхүү "Таахаг"-т үл таалагдах хүний нэг хачирхалтай үйл явдал, ой гутам нялуун үнэр хоёроос уг явдал үүдэлтэйг ч хүмүүс анхаарсангүй.

      Өнөө өглөө ч гэсэн буур ижил сүргээ зэлнээс шалав холдуулъя гэсэн мэт, үнсэн дээр хөрвөөх гэж явсан ингэ голдуу баахан тэмээгээ буцаан хөөж, бусдыг хэвтрээс нь босгоод хэдгэнэ шиг хэрэн элдсээр бэлчээр тийш туун одвой.
        Буур бүхэнд, тэр тусмаа хүний ухааныг ямар нэг хэмжээгээр авсан байж болзошгүй гэцгээдэг нь эртний Галзуу улаан, Гялбаа хүрэн, Тэнгэр дуут, Их тавхайтын удам -Таахаг нэрт энэ буур өөрийн төрөлх зөнгөөс л болоод ороогоо орох болоогүй байхад хүч тэнхээгээ бартал ийнхүү догшроход хүрчээ. Үүнээс үзвэл ер түүнийг зүгээр л нэг буур төдийгөө ухаарч боломгүй санагдана. Алив эцэг малд байдаг сүрлэг омгорхуу, догшин эзэрхэг зантайгаас гадна түүнд өших, өмөөрөх, хямрах ааш араншин бий гэдэг нь илэрхий! Чухам үүнийгээ бусад буурнаас тодорхой харуулж чаддаг чанараараа Өргөний говьд гайхагддаг байж ч болзошгүй.

      Таахаг сүргээ хүзүү сунган элдсээр л явлаа. Галзуурсан юм шиг хашин хөөсөөр явна. Яах аргагүй эзэн хүнтэй холбоотой байж болох нөгөө муухай нялуун үнэр!
      Уудаг ус юмуу гэтэл өнгө өөр, ой гутам нялуун шингэн, дээгүүр нь том том бараан шувуу хашигчин эргэлдэх бөөн бөөн сэвс баасны үнэр бараг зүг бүрээс нь ханх тавьсаар ...
 
      Буур өнгөрсөн өвлийн яг энэ өдрүүдэд анх ийм үнэр авч хамаг хивдэсээ буцааж гаргах шахаж тэр л гутамшигт үнэр танар хэд хоногийн өмнөөс салхин эргэх зүг бүрээс үнэртсээр бүлгээ. Салхи сөрсөн ч, уруудсан ч үнэртдэг болчухай. Саяхан орсон шинэхэн цасны ширхэгнээс ч үнэртэх шиг.
        Таахаг чонын үнэрийг бол сайн мэднэ. Сэвсний үнэрээ бол андахгүй. Гэтэл хүн хийгээд бусад амьтны дурладаг "цус" гээч юмны үнэрийг ингэтлээ их үнэрлэж байсан удаагүй юмсанж. Айл айлын гадаа араг сээзгий шиг бөөн бөөнөөрөө овоолоостой харагдах сэвсний сонин үнэрийг ч гэсэн урьд өмнө сүрхий содон мэдэрч байсангүй. Түүний амтлах дуртай говийн бударгана, шарилж, шавагны юм уу талын таана хөмүүлийн үнэр бус юуныхыг үл мэдэх, холимог хачин үнэр овоолоостой бөөн сэвс бааснаас ханхийхэд арга буюу бусган зайлахад хүрнэ.

         Таахаг, юуны учир шарагч ингийг эзэн нь бат бөх уяагаар уяж хоцорсныг зөнгөөрөө мэдэж байжээ. Орой хотондоо ирж гэмээнэ ингэ үгүй болж, оронд нь элээ шувуу эргэлдсэн гайхал сэвс баас, нялуун заваан шингэн угтана. Таахагийн шээс хүрч, гуя салтаа нь чинэрч явлаа. Хээрийн бэлчээрт хүрмэгц сүргийнхээ дэргэд онцгойрон зогсоод, алс тэнгэрийн хаяа ширтэж, хойт хоёр хөлийг байдгаараа алцайн тун удаанаар савируулан шээх нь түүнд "жаргал" байдагсан. Сүрэгт аюул осол байхгүй, одоо тайван идээшлэтүгэй гэсний тэмдэг болдогсон. Чингэтэл явуут дунд шээс алдмаар болох нь гайтай хөөтэй үнэрээс зугтааж яваагаас болж буйг буур яахин мэднэ. Таахаг хэдий ухаантай хэмээгдэвч буур л юм болохоор буурнаас хэтэрдэггүй нь энэ буй за.
         Тийнхүү Таахаг сүргээ чимх өвс хазуулсангүй шахам хашин хөөсөөр бага үдийн алдад Хүрэн тойром хүрч, тэндээсээ эргүүлж элдэх замдаа нэгэн хот айлын гадаа хүрч ирлээ. Явдалдаа ядарч сульдсан тэмээд хүнд хөл, лагс биеийнхээ чилээг гарахаар мөнөөхөн айлын үнсэн дээр хэвтэж амрах, хөрвөөж "жаргахаар" хошууран цувахад буур ч дургүйлхсэнгүй. Таахаг энэ сацуу хачин жигтэй юм харлаа. Бөөренхий цагаанаас (гэрээс) хэдэн хүн гарч ирээд нэгэн тэмээг ноолж эхлэхийг үзэв. Ноос үсийг нь мулзалж авахтай эгээ адилхан хэвтүүлээд татлага дээсээр баглан хүлж, урт хүзүүг нь газартай наалдуулан сунгаж, хэн нэгэн нь ямарваа шовх юмаар (хүмүүс түүнийг хутга гэнэ) шилэн хүзүү рүү нь дүрээд авсанд жигтэй нялуун үнэр ханхийжээ. Тэмээ босохыг завдан бүх биеэр өндөсхийснээ төдөлгүй хөдлөхөө болихыг буур сайтар харсан аж.
       Эвгүй үнэр авсан тэмээд үнсэн дээрээсээ зэрэг дэрхийн босч чих босгон, хамар шуухируулан, бага залуу нь үнс бужигнатал дэвслэх нь үргэн зайлахыг завдан буйн тэмдэг болой. Тийн хэсэг байзнатал мөнөөхөн хүмүүс яах ийхийн завдалгүй нөгөө тэмээний арьсыг хуулж, эхлээд нүцгэн цагаан бөх, дараа нь улаан махыг гаргасанд Таахагийн тэсвэр тэвчээр алдагдан даруй хурдан зайлахаас аргагүй болов.
     Таахаг тэмээ болсон цагаасаа хойш олон хачирхалтай юм үзсэний дотор ер бусын их гайхсан, бас айсан зүйлийн нэг бол хүний хэлээр  "тэмээ засах" буюу агтлах гээч юм. Өөрөөс нь бусад бараг бух тэмээнд жил бүр тохиолддог тэр аймшигт явдлыг хэдэнтээ үзсэн хэдий ч эдүгээ болтол түүнийг удаанаар харж үл зүрхэлнэ. Харин өнөөдрийнх шиг юмыг үзсэн удаагүй! Үс арьсгүй "махан" тэмээ!

       Ийм юмыг урьд өмнө үзэх ч аргагүй байжээ. Юу гэвэл монгол хүн ямарваа малыг муулахдаа түүнийг сүргийн нүднээс нуудаг тэгээд ижил сүргийг бэлчээрт гаргасан хойно эд бад хийдэг заншилтай Хэрвээ эл хот айлынхан заншил ёс мэддэгсэн бол үнсэн дээрээ тэмээ ирэхэд дав даруй хөөж зайлуулах л байсан биз ээ! Гэтэл тэгсэнгүй.
       Таахаг дотор эрхтнээ гулгин гаргахаас наахнуур сүргээ хөөсөөр хот айлаас холдтол өмнөөс нь нөгөө муухай үнэр дахиад л тосон угтлаа. Сүргээ арга буюу эргүүлэхэд хүрэв. Тэгтэл урдаас нь цус, сэвсний нялуун үнэр улам ч хүчтэй цоргив. Тэгэхээр нь сүргээ баруун зүг эргүүлэв. Дахиад л үнэр! Зүүн тийш туулаа. Үнэр! Урагшаа, хойшоо Үнэр!

      Буур хэдий тэнхээтэй, бас ухаантай гэгдэх боловч хүн гэгч амьтнаас сүргээ хэрхэн яаж өмгөөлж хамгаалж чадахсан билээ дээ?

 

 


 

 


 


 
  
  
    
 
