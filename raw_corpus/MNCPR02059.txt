"Зүрхээр" овоглосон эмч

Хүмүүс аж амьдрал булангийн энэ удаагийн зочноор Улсын клиникийн төв эмнэлгийн зүрх судас, үе судлалын клиникийн эрхлэгч, профессор Г.Тогтох эмчийг урилаа.
Тогтох эмч Ш.Сүрэнжав найрагчийн Эмч та нулимс инээд хоёрын нууранд сэлсэн хун Үхэх сэхэх хоёрын зааганд задардаг ухаан... хэмээн өгүүлэх шүлгийн мөрүүдээс унших дуртай. Ийн уншсанаа "Үнэхээр сайхан хэлж байгаа юм шүү" гэж суусан . Тэрбээр бас цааш нь "Шижир алт шиг ахмадуудаа яагаа ч үгүй байхад нь тэтгэвэрт гаргачих юм. Уг нь алтыг нь ашиглах хэрэгтэй шүү дээ" гэх үгийг хэнд ч юм хандаж хэлнэ лээ. Олон жил ажиллахаар уутны ёроолд жаахан ч болтугай алтархуу юм үлдэх юмаа. Эмч хүн алдаж онож гэмээнэ цэгцэрдэг нь шорооноос атга алт тунгаахтай адил юмуу даа" хэмээн ярьж байсан. "Г.Тогтох эмч чимээгүйхэн үр бүтээлтэй ажилладаг нэгэн. Ямар ч үед үүцээ задалдаггүй чамбай хүн. Тиймээс ч бид түүнийг "Чимээгүй Тогтох" гэдэг хэмээн нөхөд нь шоглож буй аястай хэлсэн нь үнэндээ тийм л хүн юм билээ. Харин бусад хүмүүс бол "Зүрхний Тогтох" гэдгээр нь сайн мэднэ" гэж мэргэжил нэгт нөхөд нь тодотгов. Ховдод наркозын алба байгуулсан нь Тогтох эмч 1970 онд Анагаах ухааны их сургуулийг төгсөөд өөрийн төрсөн нутаг Ховд аймгийн нэгдсэн эмнэлэгт ажиллажээ. Тэр үед түүнийг Ардын эмч Н.Баасанжав, Монгол Улсын гавьяат эмч Ж.Эрхэмбаяр нар гардан хүлээж авсан нь өдий зэрэгтэй эмч болоход нөлөөлсөнд баярлаж явдаг хэмээн ярьж байсан. Тэрбээр 1970-1973 он хүртэл наркозын эмчээр ажиллахын зэрэгцээгээр цусны станц ба наркозын албыг тус аймагт анх удаа санаачлан зохион байгуулсан буянтан төдийгүй хэр баргийн эмч халшраад байдаг мэс заслын мэдээгүйжилтийг эргэлт буцалтгүйгээр сонгосон нэгэн. Дараа нь аймгийн эвлэлийн хорооны даргаар томилогдсон нөхрөө даган Говь-Алтай аймагт ирж найман жил ажиллахдаа хөдөөгийн ард түмний дунд орж тэдний сэтгэл зүрхийг " тандаж" чадсан гавьяатай. Тэр зүгээр л нөхрөө дагасан эзэгтэй байсангүй аймгийн анагаахын дунд сургууль, сувилагчийн сургуульд багшилж, дуудлагаар сумдад ажиллан өвчтөн үздэг байжээ. Тэгж байхдаа л өөрийнх нь хэлснээр уутных нь ёроолд жаахан алтархуу юм тунгаагдан хуримтлагдсан юм байх. 1978 онд Улсын клиникийн Төв эмнэлэгт ажилласнаар зүрх судасны нарийн мэргэжлийн эмч болох эхлэл тавигдсан аж. Тогтох эмч Одессоос ирсэн дадлага туршлагатай эмч хүүхнийг хоёр жил дагалдан зүрхний нарийн мэргэжлийг эзэмшсэн түүхтэй. Энэ тухай бусад эмч нар "Манайд Тогтох шиг хямдханаар нарийн мэргэжил эзэмшсэн эмч ховор шүү" гэлцэнэ лээ. Өдгөө Клиникийн эрхлэгчээр 18 жил, зүрх судасны эмчээр ажиллаад 26 жил болжээ. Түүнчлэн ажлынхаа чөлөө заваар хуучнаар Анагаах ухааны дээд сургуульд багшилж, дадлагын эмч нарын сургалтыг удирддаг юм билээ. Өөрийнхөө мэргэжилд 60 гаруй эмчийг сургаад зогсохгүй Монголд анх удаа зүрх, судасны эмч нарын семинарыг зүрх судасны яаралтай тусламж сэдвээр зохиожээ. Шавь нарынх нь тоо 400 хол давжээ. Г.Тогтох эмч манай оронд зонхилон тохиолдож буй зүрх, судасны өвчний стандарт боловсруулан зүрх судасны яаралтай тусламжийн товхимол гаргасан нь өдгөө монголын дотрын эмч, тэр дундаа 1400 өрхийн эмчийн гарын авлага болсон байна. Аль ч оронд зүрх, судасны өвчин насанд хүрэгчдийн нас барах гол шалтгаан болж байдаг. Манайд ч адилхан. Ер нь зүрх судасны өвчний эмнэл зүй оношлогоо бүр нарийн төвөгтэй болж байгааг хэлэх юун. Тогтох эмчийн клиник саяхан 24 цагаар бичлэг хийдэг "Холтерын монитор" аппараттай болжээ. Энэ нь өвчний оношлогоог нарийн болгох, эмчилгээний тактикийг боловсруулахад нэн тустайг тэрбээр олзуурхан ярьж байсан. Тэгээд ч орчин үеийн эмнэлгийн тасаг ямар байх ёстойг түүний клиник нотлон харуулсан тул улсын хэмжээний үзүүлэх сургуулийг тус клиникт зохион байгуулжээ. Сайн эмч байхын тулд Тэрбээр Ховдын 10 жилд нарийхан урт гэзэгтэй, бор охин байхын хичээл сурлагадаа сайн, дуу шуугүй нэгэн байж. Түүний эмээ нутаг усандаа нэр хүндтэй оточ хүн байсан нь Тогтох эмчийг энэ мэргэжлийг өвлөхөд нь нөлөөлсөн гэнэ. Алаг морин дээрээ жижигхэн эмээл тохуулан ганзгаараа даруулсан өөвөнх жижигхэн охин унасан морио ааваараа хөтлүүлэн Ховд голыг гатлан сургууль руугаа явж байснаа өдгөө дурсан ярьсан Г.Тогтох эмч Ховдын 10 жилийн сурагч байхдаа мэдрэлийн хүнд өвчин туссан эгчийгээ харан харан өрөвдөж эмч болох хүсэлд автсан гэдэг. Багын өрөвч зөөлөн сэтгэлтэй, хүний үгнээс гардаггүй охин байжээ. Тэрбээр сайн эмч байна гэдэг мэргэжилдээ үнэнч байхаас гадна өөрөө жинхэнэ хүн байх ёстой хэмээн онцолсныг энд дурдах нь зүйн хэрэг. Зарим залуу эмч нар өвчтөнөө өөрийн ээж, аав шигээ өрөвдөн хайрлаж, хэсэгхэн болтугай түүнтэй сэтгэлийг нь хөдөлтөл ярилцаж хөөрөлдөж чаддаггүй учраас эмчилгээ төдийлөн үр дүнд хүрдэггүй. Хэдий чинээ тэдэнтэй ойр дотно ярьж байх тутам тэдний сэтгэлийн гүнд орж энэ хэмжээгээр онош, эмчилгээнд нөлөөлдөг талтай гэж Тогтох эмч ярьж байсан. Энэ бол эмч хүнд байх нэн чухал чадвар бололтой. Биеэр туулсан бүхэн үнэ цэнэтэй байдаг Тогтох эмчийн эрүүл мэндийн төлөө 34 жил зүтгэсэн хөдөлмөрийн үр шим болох Залуу үеийг халамжлан хүмүүжүүлэгч, Монголын Эмэгтэйчүүдийн холбооны "Хүндэт тэмдэг", Эрүүлийг хамгаалахын тэргүүний ажилтан, "Алтан гадас" одон түүнд бий. Энэ үеэр эмнэлгийн ажилчид "Ээж шиг минь үнэн сургаалтай" хэмээн түүнийг үнэлсэн нь Тогтох эмчийн хувьд хамгийн үнэтэй шагнал байж. Мөн биеэр туулсан бүхэн үнэ цэнэтэй байдаг. Өөрөө нухаж хийсэн юм санаанаас гардаггүй гэж онцолсноор бидний ярилцлага өндөрлөсөн. Эгэл гэхэд дэндүү эгэл ийм нэгэн эмч та бидний эрүүл энхийн манаанд цаг наргүй ажилласаар явна. 
Ч.Ану
