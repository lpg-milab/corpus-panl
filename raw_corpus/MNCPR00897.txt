Компьютерийн дизайнаар монголчууд амжилт олж байна

Хэсэг залуу эрдэмтэд нийлж "CAD CAM Монгол" нэртэй шинэ холбоо байгуулжээ. Шинжлэх ухаан, технологийн эрин зуунд манай залуучууд дэлхийн хөгжил дэвшилтэй хөл нийлүүлэн ажиллах, тэднээс ч илүү ихийг хийж бүтээхийг гол зорилгоо болгожээ.
ШУТИС-ийн Үйлдвэрлэлийн дизайны салбарын профессор, доктор(Ph.D), тус холбооны гүйцэтгэх захирал Д.Цолмонбаатартай уулзаж энэ талаар тодруулсан юм. -Таны эрдэм шинжилгээ, судалгааны ажлын чиглэл сонирхолтой санагдлаа. Энэ талаар ойлголт өгнө үү? CAD/CAM системийг үйлдвэрлэлд хэрхэн нэвтрүүлж, ашиглах талаар сонирхож судалдаг юм. Тэгэхээр юуны түрүүнд CAD/CAM гэж юу болохыг тайлбарлахыг хичээе. CAD/CAM гэдэг нь Computer Aided Design/ Computer Aided Manufactoring гэсэн англи үгний товчлол юм л даа. Өөрөөр хэлбэл, компьютерийн тусламжтайгаар аливаа бүтээгдэхүүний дизайныг хийх, үйлдвэрлэх иж бүрэн цогц ажил гэж ойлгож болно. Орчин үеийн томоохон үйлдвэрүүд энэ системийг хэрэглэж байна. Ер нь дэлхийд энэ чиглэлийн судалгаа эрчимтэй хөгжиж байгаа харьцангуй залуу шинжлэх ухааны салбар. Манайд бол дөнгөж эхэлж байгаа. Бид одоогоор зөвхөн оюутнууддаа л энэ талаар зааж байгаа. Цаашид үйлдвэрлэлд хэрхэн нэвтрүүлэх талаар бодож санаж байгаа зүйл их байгаа. -Компьютерийн роботжсон систем гэж ойлгож болох уу? -Робот бол орчин үеийн үйлдвэрлэлийн процессын зөвхөн нэг л хэсэг шүү дээ. Энэ системийг маш энгийнээр тайлбарлавал аливаа нэг бүтээгдэхүүн, жишээлбэл бидний сайн мэдэх гар утасны нүүрэн талын их биеийг шинээр үйлдвэрлэхийн тулд эхлээд CAD системд түүний дизайны шийдлийг гурван хэмжээстэд зориулалтын программ хангамж ашиглан зурна. CAD-ын программ хангамжийн хувьд гол төлөв дэлхийд хүлээн зөвшөөрөгдсөн, олон улсад өргөн ашиглагддаг (CATIA, Solid-Works, UG, Autodesk Inventor, AutoCad, ProEngineer гэх мэт) программ хангамж ашигладаг. Дараа нь түүний бат бэх, дулааны болон материалын сонголтын тооцоог CAE (Computer Aided Engineering) систем буюу мөн л компьютерийн тусламжтайгаар хийнэ гэсэн үг. Өөрөөр хэлбэл, хуучин загварын гар утаснаас юугаар онцлог давуу чанартай болохыг шалгах боломжтой төдийгүй хамгийн хямд зардлаар, материал бага орохоор, сайн чанарын шинэлэг дизайнтай загварыг компьютерийн аргаар туршилт хийнэ гэсэн үг. Эцэст нь CAM системээр үйлдвэрлэлд нэвтрүүлнэ. -Манай оронд энэ системийг иж бүрнээр нь хэрэглэдэг үйлдвэр бий юу? -Манай улсын хувьд одоогоор байхгүй. (Япон улсын хөрөнгө оруулалттай нэг зураг төслийн компанийг эс тооцвол). Ер нь CAD/CAM системийг түргэн хугацаанд эх орондоо нэвтрүүлж чадвал улс орны хөгжилд маш чухал үүрэгтэй гэж боддог. -Таныг энэ чиглэлээр монгол хэлнээ анхны сурах бичиг хэвлүүлсэн гэж сонссон. -Дизайнер, багш, оюутан, инженерүүд, зохион бүтээгчид, гурван хэмжээст графикийг сонирхсон залуучуудад зориулж "3D график" нэртэй сурах бичиг бичиж хэвлүүлсэн. Уул нь цуврал ном бичих санаатай байгаа. Энэ тал дээр хамтран ажиллах залуучууд байвал бид дуртайяа хүлээж авна. -Бас төрийн бус байгууллага байгуулсан гэв үү? -Тиймээ. Бид зөвхөн их сургуулийн түвшинд хичээл заах төдийгөөр хязгаарлахгүй нийгэмдээ үйлчилж CAD/CAM системийг нэвтрүүлье гэсэн санаагаар энэ байгууллагыг байгуулсан. Энэ чиглэлээр гадаад оронд мэргэжлийн ажил хийж байгаад ирсэн залуучууд, их сургуулийн багш нар нийлээд "CAD/CAM Монгол" холбоог байгуулаад удаагүй байна. Одоогоор манай холбоо "Хангай" дээд сургууль дээр байрлаж байгаа. -Танай холбоо гадаадын байгууллага, их сургуулиудтай холбоотой ажиллаж байгаа юу? -Бид саяхан БНСУ-ын CAD/CAM-ын инженерүүдийн нийгэмлэгтэй холбоо тогтоогоод ирлээ. БНСУ Ази тивдээ тэргүүлэх байр суурь эзэлдэг. Бид ирэх долдугаар сард Монгол-Солонгосын хамтарсан CAD/CAM-ын олон улсын семинарыг анх удаа Монголд зохион байгуулахаар бэлтгэл ажилдаа ороод байна. Энэ хуралд БНСУ-ын талаас нийгэмлэгийн ерөнхийлөгч, дэд ерөнхийлөгч, тус улсад CAD/CAM-ын үндэслэсэн тэргүүлэх 20 гаруй профессор ирж оролцоно. Манай талаас ч их сургуулийн хэд хэдэн багш, профессор оролцон илтгэл тавихаар төлөвлөж байгаа. Бидний үйл ажиллагааг БСШУЯ, "Хангай" дээд сургууль болон манай сургуулийн удирдлага маш сайн ойлгож дэмжиж байгаад бид баяртай байгаа. -Холбооны цаашдын зорилго? -Юуны түрүүнд бид залуучуудаа өндөр түвшинд бэлтгэхээс ажлаа эхэлсэн. Энэ төрлийн сургалт судалгааг эх орондоо оруулж хөгжүүлэх, түүнчлэн автомашин, электрон бараа, гар утас, компьютер, хүүхдийн тоглоомын үйлдвэрүүд, цаашлаад эмнэлэг, протезийн үйлдвэрүүдийн эд ангийг дотооддоо хийх жижиг үйлдвэрүүдийг байгуулахад оюуны хөрөнгө оруулалт хийх зорилготой байна даа. 
Ц.Дэлэгжунай 
