Олимпиадад шалгарсан хүүхдүүд их сургуулийн урилга гардлаа

Ерөнхий боловсролын  сургуулийн сурагчдын дунд болдог англи хэлний улсын олимпиадыг англи хэлээр харилцагчдын "ESU" холбоо БСШУЯ-ны дэмжлэгтэйгээр зохион байгууллаа.
Олимпиадад хөдөө орон нутаг болон хотоос шалгарсан нийт 98 сурагч оролцжээ. Үүнд XI ангиас нэгдүгээр байрыг Монгол Оросын хамтарсан III сургуулийн Э.Хандармаа эзэлсэн бол Дундговь аймгийн IV сургуулийн О.Баасанжав, Монгол Энэтхэгийн хамтарсан сургуулийн Б.Чингүүн, Орхон аймгийн Эрдмийн Сан сургуулийн С.Цэрэндолгор нар удаалжээ. Харин XI ангийн гүнзгийрүүлсэн төрөлд Дархан-Уул аймгийн А.Энхзул тэргүүлж, "Эрэл" сургуулийн сурагч Т.Ичинноров удаалсан байна. Эдгээр хүүхдүүдийг улсын их, дээд сургуульд элсэх эрхийн бичиг болон медаль өргөмжлөл, ном, мөнгөн шагналаар урамшуулжээ. Есдүгээр ангийн сурагчдаас нэгдүгээр байрыг нийслэлийн тавдугаар сургуулийн Г.Оюун-Эрдэнэ, гүнзгийрүүлсэн төрөлд "Хобби" сургуулийн Э.Энх-Эрдэнэ нар эзэлжээ. Багш нараас Орхон аймгийн Мон Туркийн сургуулийн багш М.Мөнхзул шалгарч Англи улсад мэргэжил дээшлүүлэх, сургалтанд хамрагдах тэтгэлэг, медаль өргөмжлөл, ном, мөнгөн шагналын эзэн болсон тухай зохион байгуулагчид мэдээллээ. Өнөө жилийн олимпиадад оролцогчдыг англиар унших, бичих, сонсох, ярих, дүрэм гэсэн таван чадвараар нь шалгаруулсан. Америкийн Энх тайвны корпусын мэргэжилтнүүд ярианы чадварыг нь шалгах ярилцлага авсан бөгөөд оролцогчдын ярианы чадварыг ихэд үнэлэн, ялангуяа гүнзгийрүүлсэн сургуулийн сурагчид англиар эх хэлтэн орны хүмүүсээс ялгагдахгүй ярьж байна хэмээн онцлон тэмдэглэж байв. 
