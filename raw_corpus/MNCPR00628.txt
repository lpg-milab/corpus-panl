"ММ" Агентлагийн утсыг давхар чагнаж байжээ

Олон нийтийн радио телевизийн (ОНРТ) мэдээллийн төв буюу "ММ" Агентлагийн холбооны утсыг салаа болгосонд сэтгүүлчид нь ихэд бухимджээ. Үнэндээ үндэсний хэмжээний аливаа мэдээлэл хүлээн авах бас цаг наргүй ажилладаг сэтгүүлчдийн гол холбоо харилцааны утас нь 300771 дугаартай. Энэ дугаарын утас салаалсан байгааг "ММ" Агентлагийн сэтгүүлчид өнгөрсөн 27-ны орой мэджээ.
Холбоо мэдээллийн хэрэгцээ эрс өссөн энэ цагт эх сурвалжийн цэг болсон дугаарыг хэрхэн, ямар шалтгаанаар салаа болгосон талаар мөшгөөд байтал Санхүү, орлого бүрдүүлэлтийн албаны дарга Н.Алтанзулын дур мэдэн шийдвэрлэсэн асуудал болж таарчээ. Отгонбаатар сэтгүүлчийг "ММ" Агентлагийн даргаар тавьчихсанд олон нийт гайхширч дуусаагүй байтал хөөгөөд явуулчихсан хачирхалтай шийдвэрийг нь тодруулахад түүнийг санхүүгийн зөрчил гаргасан гэсэн тайлбарыг холбогдох албаныхан хэлсэн. Энэ удаа ч утас салаа болгосон шалтгаанаа Санхүү, орлого бүрдүүлэлтийн албаны дарга Н.Алтанзул мөн л санхүүтэй холбон тайлбарлажээ. Тухайлбал, хэдхэн хоногийн өмнө "ММ" Агентлагийн цацсан "SKY" худалдааны төвийн тухай мэдээний мөрөөр өнөөх Санхүү, орлого бүрдүүлэлтийн албаны дарга н.Алтанзул холбогдсон юм байх. Гэтэл "SKY"-ынхан "Танай сэтгүүлч баримтгүйгээр 100 мянган төгрөг бэлнээр нь аваад явсан..." гэж хариулсанд их л хилэгнэсэндээ утас салаалуулах аргыг олсон юм байх. Болсон үйл явдлын талаар "ММ" Агентлагийн даргын үүрэг гүйцэтгэж байгаа сэтгүүлч Ц.Сүхбаатараас тодруулсан юм. Тэрээр тус агентлагийн ахлах редактор. 
-Танай Санхүү, орлого бүрдүүлэлтийн албаны дарга хэдийгээр ажлаа хийж, санхүүгээ бүрдүүлэхээр ажилласан ч утас салаалуулах санаагаа хэрэгжүүлэхдээ ОНРТ-ийн даргатай ярилцах хэрэгтэй байсан байх. Энэ талаар танай сэтгүүлчид сонирхов уу. Эсвэл С.Мягмар дарга утас салаалуулах шийдвэрийг зөвшөөрсөн юм бол уу? -Мэдээллийн албаны утас салаалсан байгаа талаар 27-ны орой мэдээд н.Алтанзулд шаардлага тавьсан. Дараа нь С.Мягмар даргад ч хэллээ. Гэтэл С.Мягмар даргад утас салаалуулсан талаар ямар ч мэдээлэл байгаагүй. Түүнд асуудлыг танилцуулсны дараа н.Алтанзулыг дуудаж, нөхцөл байдлын талаар тодруулсан гэнэ. Гэтэл н.Алтанзул санхүүгийн хяналт тавих зорилготой гэсэн өнөөх л гаж хариултаа хэлсэн байгаа. Тэгээд тэр орой нь ОНРТ-ийн захирлын ажлын албаны шийдвэрээр 300771 дугаар байдаг өрөөг лацадсан байна лээ. Манайхан эфир буун буутал нэгэн бүтэн өдрийн мэдээллийн сүлжээ, эх сурвалж тэр утастай л холбоотой. Тэр дунд бас хүний амьдрал л юм чинь хэн нэгний нь хувийн амьдралын асуудал ч яригдаж болно. Яагаад бид тэнд ажилладаг хүмүүс байж хувийн амьдралынхаа талаар ажлынхаа утсаар хувийн асуудлаараа таван үг сольчих эрхгүй байна гэж. Харин санхүүгийн хяналтыг ямар ч аргаар тавьж болно. За яахав, өөр ямар ч байгууллагад санхүүгийн хяналт тавих зорилгоор утас салаалуулж болох юм. Харин сэтгүүлзүйн салбарт хэзээ ч болохгүй. Тэр дундаа үндэсний хэмжээний мэдээллийн агентлагийн эх сурвалж ирдэг утасны дугаарыг зүгээр нэг санхүүгийн албаны дарга мэдээд салаа болгоод, хэн дуртай хүний яриаг сонсоод байж болохгүй гэсэн шаардлагыг л бид тавтьж байгаа. Уржигдар үдээс хойш 300771 дугаарын утасны салааг нь арилгасан шүү дээ. -Байгууллагын дотоод зохицуулалт гэж хэлж болох мэт ч мэдээллийн салбарын хувьд хууль зөрчсөн гэж үзэж болох уу? -Тийм ээ. Манай сэтгүүлчид тавьсан шаардлагадаа ч дурдаж байгаа. Юутай ч 1998 онд батлагдсан "Хэвлэлийн эрх чөлөөний хууль"-ийг зөрчиж байгаа юм. Бас ОНРТ-ийн хуулинд зааснаар редакцын хараат бус байх явдал алдагдаж байгаа. Хүний эрхийн хуулиар үзсэн ч нууцад халдаж байна. Сэтгүүлчийн мэдээллийн нууц хөндөгдөж байна. Энэ асуудлыг нуугаад, дараад өнгөрөөх ямар ч аргагүй юм. Ер нь энэ нөхцөл байдалд бид их ул суурьтай хандана. Манай Санхүү, орлого бүрдүүлэлтийн албаныхан сэтгүүлчдийн цалинг дутуу бодож бөөн хэрүүл, тэмцэл болж л байсан. Яагаад, хаанаас бидний хөдөлмөрийн хөлсийг харж тагнах эрхтэй хүн гараад ирэв гэдэгт их эмзэглэж байна. Одоо тэгээд ер нь л бичгийн цаас, факсийн хор авах гэсэн ч санхүү дээр гацаж 30, 40 бүтэн цагаар хүлээж, ажил хойшилж, чирэгдсээр байх болсон. Бид энэ өөрчлөгдөөд байгаа хачирхалтай нөхцөл байдлаа хөндөж, шийдвэрлүүлнэ гэж бодож байтал л мэдээллийн гол эх сурвалжийн дугаарыг салаа болгосон ийм асуудал дэгдлээ. Хүнд хардуулж, тагнуулаад байгаа, утсаа хүртэл чагнуулаад байгаа бидэнд хэн итгэх болж байна вэ. Энэ нэр төрөө сэргээлгэнэ гэв. 
Б.ХАЖИДМАА
