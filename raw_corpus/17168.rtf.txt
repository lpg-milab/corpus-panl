№265 (17168)   
1988 оны арван нэгдүгээр сарын 4.
ШИНЭЧЛЭЛИЙГ ТАМИРЧДАД

<< Биеийн тамир, спорт нь сонирхогчдын хүрээнээс хэтрээгүй, сайндаа үе үе зохиогддог түр зуурын кампанийн хэлбэртэй байгааг өөрчилж, байнгын, сонирхолтой, өргөн олныг хамарсан ажил болгох хэрэгтэй >> гэж МАХН-ын XIX их хурал заасан юм. 

Намын их хурлаас хойшхи хугацаанд хүүхэд. залуучууд, хөдөлмөрчдийн дунд биеийн тамирын өдөрлөг, төрөлжсөн уралдаан тэмцээн, спартакиад зохион байгуулах, сонгон хөгжүүлэх спортын төрлийн байршил тогтоох, аймаг, хотуудад спортын өдөр өнжүүлэх бүлэг, гүнзгийрүүлсэн сургалттай анги нээх зэрэг зарим ажилд ахиц гарлаа. Ажиллагчдынхаа нийгмийн асуудалд санаа тавьж, спортын танхим, цэнгэлдэх хүрээлэн барьж, биеийн тамир, спортын уралдаан тэмцээн тогтмол зохиодог хамт олны тоо нэмэгдэж, биеийн тамираар хичээллэх нийтийн сонирхол идэвхжих хандлагатай байна. 

МАХН-ын Төв Хороо, БНМАУ-ын Сайд нарын Зөвлөл << Нийтийн биеийн тамир, спортыг хөгжүүлэх зарим арга хэмжээний тухай >> тогтоол гаргасныг хөдөлмөрчид талархалтай хүлээн аваад хэрэгжүүлэх ажлыг төв, орон нутагт өрнүүлж эхэллээ. 

Биеийн тамир, спортыг бүх нийтийг хамарсан өргөн хөдөлгөөн болгох далайцтай зорилтыг нэг тогтоолоор ганцхан далайлтаар шийдвэрлэчихнэ гэж үзвэл учир дутагдалтай болно. 

Манай дөрвөн хүн тутмын нэг нь биеийн тамир, спортын арга хэмжээнд хамрагдаж байгаа мэдээ гаргадаг нь тооны хувьд хангалттай мэт үзүүлэлт боловч чанар, үр нөлөөгөөрөө маш чамлалттай юм. Ер нь биеийн тамир, спорт хүмүүсийн амьдралын байнгын хэрэгцээ болж чадаагүйгээс түүнийг хөдөлмөрийн хамт олны сонирхол таашаалд нийцүүлэн, тэдний өөрсдийн нь идэвх санаачилгад тулгуурлахаасаа урьд захиргаадах, хэлбэрдэх, загварчлах, тооны хойноос хөөцөлдөх зэргээр үзүүлбэр төдий зүйлээр нүд хуурч оромдсон шинжтэй байна. 

Манай албан үйлдвэр, соёлын газрууд, МҮЭ, МХЗЭ, Биеийн тамир, спортын улсын хороо хүртэл ажлын тайлан гаргахдаа биеийн тамир, спортоор гурваас дөрвөн хүн бүрийн нэг нь тогтмол хичээллэдэг гэж яриад байгаа мөртлөө сүүлийн хоёр жилд хөдөлмөрийн чадвар түр алдагсдад 47 сая төгрөгийг нийгмийн хэрэглээний сан хөмрөгөөс олгосон нь өдөрт 12 15 мянган хүн бие бялдраа чийрэгжүүлэх хүч чадалтай спортын 40 гаруй танхим барих хэмжээний хөрөнгөтэй тэнцэж байна. 

Ажилчин ангийн эрүүл ахуй, соёлжилт, хөдөлмөрийн бүтээмж, ажиллах чадварыг дээшлүүлэх, хөдөлмөр хамгаалалтыг сайжруулах үүднээс нийтийн биеийн тамирыг хөгжүүлэхэд ихээхэн хүч чармайлт тавих үүрэгтэй. МҮЭ-ийн Төв Зөвлөл түүний анхан шатны олон тооны байгууллага үнэндээ энэ талаар зогсонги байдалд байна. Өсвөр үеийнхний дунд зохиох бие бялдрын хүмүүжлийн ажил ялангуяа авьяаслаг залуу тамирчдыг сонгон шалгаруулж тэдний ур чадварыг байнга ахиулах тухайд манай хүн амын ихэнх хэсгийг хамарсан МХЗЭ, Монголын пионерийн байгууллага мөн л элдэв төрлийн үзүүлбэрээр болон гоё яриагаар нийтийн биеийн тамирыг оромдсоор байна. 

Биеийн тамир, спортыг мэргэжлийн талаар удирдаж, монголын ард түмний бие бялдрыг чийрэгжүүлэх хэтийн болоод ойрын бодлогыг гартаа барьж байх ёстой Биеийн тамир, спортын улсын хороо болохоор спортын цөөхөн төрөл зүйлээр шигшээ багийнхаа хавьд эргэлдэн явцуураад өөртөө байгаа хүн хүч, нөөц бололцоогоо шавхан дайчилж, тамирчдын спортын ур чадвар, бэлтгэл сургуулилтын чанарыг эмнэлэг, шинжлэх ухааны үндэстэйгээр сайжруулж, тамирчдын залуу халааг бэлтгэхэд эрс өөрчлөлт, шинэчлэл хийх тухайд санаачилга, далайц дутсаар байна. 

Спортын сургалт, дасгалжуулалтын ажлын түвшин, манай дасгалжуулагч, тамирчдын мэдлэг боловсрол, спортын ур чадвар, техникийн өсөлт спортын эрдэм шинжилгээний ажил өнөөгийн хөгжлийн хурдцаас ихээхэн хоцорч байна. Олимп, тив, дэлхий, олон улсын тавцанд нэрд гарч байсан спортын зарим төрлөөр урьдахь амжилтаасаа буурсан маань ч ганц нэг тамирчнаас болсон биш харин ч биеийн тамир, спортын салбар дахь олон жилийн хоцрогдол доголдлоос үүсвэрлэсэн түгээмэл үзэгдлийн илрэл гэж үзэх ёстой. 

Биеийн тамир, спортын материаллаг бааз хангалтгүйн дээр урьд нь бий болгосноо дүүрэн ашиглах санаачилга мохоо, бага, дунд сургуулиас эхлээд өсвөр үеийнхэнд бие бялдрын хүмүүжил олгох ажил хоцорсон, нөгөө талаар иймэрхүү шалтаг хэлж идэвхгүй зарчим баримталдгаас биеийн тамир, спортын байгууллагын болон тамирчдын үйл ажиллагаа саармагжиж өсөлт ахиц нь удаашралтай байна. Биеийн тамир спортын улсын хороо багш дасгалжуулагч, тамирчдын дунд зохиох үзэл суртал, соёл - хүмүүжлийн ажлыг онцгой анхаарч, боловсон хүчний үг яриагаар биш, ажил хэргээр, түүний эцсийн өндөр ур дүнгээр үнэлэх зарчмыг гүнзгий нэвтрүүлэх, тэрчлэн улсаас олгож байгаа төсөв зардлыг туйлын өгөөжтэй ашиглах хэрэгтэй байна. 

Биеийн тамир, спортын барилга байгууламж, материал, техникийн хангамж, тамирчдад тавих эмнэлгийн хяналтыг шинжлэх ухааны үндэстэйгээр эрс сайжруулах цаг болжээ. Нийслэл хотод гэхэд л спортын барилга байгууламжийн тоо хүн амын өсөлтөөс хэт хоцорсон нь Улаанбаатар хотын ерөнхий төлөвлөгөө ёсоор нэг зуу орчим га талбайг эзэлж байх ёстой биеийн тамир, спортын барилга байгууламжийн тал хувийг өнөө хүртэл бариагүйгээс гадна үйлдвэр, албан газрууд барьж байгуулахдаа биеийн тамирын зориулалттай хэсгийг дур мэдэн хасаж, мөнгө зардал хэмнэсэн болж нэр хөөцөлддөг зэргээс болжээ. Мөн тамирчдын сэргэлтийн газар байгуулах шийдвэр гарсаар олон жил болсон ч эхлэх ээл: к дугаар, гүйцэтгэгчийн гар харж хойшлогдсоор өдий хүрчээ. Иймэрхүү хандлагаас болж нэг хүнд ногдох биеийн тамир, спортын хэрэглэл материал манайд социалист орны дунджаас 7 - 8 дахин бага болсон байна. Биеийн тамир, спортын тухайд улсын яам, газрууд, төлөвлөгөө, эдийн засгийн байгууллагууд ийнхүү гар татаж байдгаас материаллаг бааз нь бэхжиж чадахгүй байна. 

Биеийн тамир, спортын тухайд түгээмэл дэлгэрсэн хуучин хандлагыг өөрчлөөгүй цагт тамирчдын амжилт мөн л өөрчлөгдөхгүй гэдгийг БНМАУ-ын Биеийн тамир, спортын улсын хороо, МХЗЭ, МҮЭ болон ардын боловсрол, эрүүлийг хамгаалах байгууллагуудын удирдлага санаж сэдэх цаг болжээ. 

