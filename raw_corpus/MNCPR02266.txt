Хүмүүс нисэх багийн амжилтад мөрий тавьж байв

Европ Алс Дорнодыг холбосон агаарын замын төлөвлөгөө 1921 оны Ардын хувьсгал, Монгол ардын журамт цэрэгт туслахаар ирсэн Оросын улаан армийн командад нисэх 29 дүгээр отряд багтсан байв. 
Отрядыг нисгэгч Ф.А.Асахов удирдсан юм. Монголын төр засаг олон нийтийг нисдэг тэргэнд дасгахын тулд "Одоо манай Монгол ардын намын газраас Нийслэл хүрээ ба Дайчин вангийн хүрээ зэрэг олон хошуудын нутаг дээгүүр нисэх онгоцуудыг удаа дараа нисгэж, муу хулгайн үүрлэсэн газрыг хянан үзэх бөгөөд энэ тухай үзсэн хэн хүн түүнээс айн цочиж үл болох явдлыг мэдэгдье" хэмээн ухуулж байв. Ингэж талын монголчууд нисдэг тэрэгтэй анх танилцсан түүхтэй. Түүнээс хойш ердөө дөрвөн жилийн дараа буюу 1925 оны тавдугаар сарын 25-ны өдөр Зөвлөлтийн нисгэгч А.А.Лапин даргатай нисэх баг Улаанбаатарын Консулын дэнжид бэлтгэсэн аэродромд буусан юм. Энэ баг Монголын нисэх хүчний суурийг тавьж, анхны тээврийн зориулалттай "Ю-13" онгоцыг хүлээлгэн өгсөн байдаг. Энэ өдөр Монголд нисэх хүчин үүсч хөгжсөн он цагийг зааж үлдсэн билээ. Өнөөдөр Монголчууд бид Орос, Хятад далайн чанд дахь Солонгос, Япон руу алба амины ажлаар хэдхэн цаг нисээд хүрчихдэг болсон. Харин тэртээ 1925 онд Зөвлөлтийн зоригт нисгэгчид одоо бидний нисч буй чиглэлийг хэрхэн нээснийг баримт түшин өгүүлье. Оросууд Алс Дорнодын зүг нислэг хийх төлөвлөгөөг 1925 оноос өмнө бараг 11 жилийн өмнө гаргасан байв. Хязгааргүй уудам нутаг дэвсгэртэй Оросын баруун зүүн хязгаарыг холбох нислэгийн төсөл анх 1914 оны хавар төрж, нислэгийг дирижабль хөлгөөр гүйцэтгэнэ гэж төлөвлөжээ. Москва-Владивос-ток чиглэлд нислэг хийх болсон гол шалтгаан нь тэр үед баригдаж байсан Сибирийн төмөр зам байсан юм. Төмөр- замыг барихын тулд Сибирийн өргөн ойг судалж, аль чиглэлээр зам тавихыг зайлшгүй судлах ёстой болсон байна. Тиймээс энэ ажиллагаанд дирижабль хөлгийг ашиглах шийдвэр гаргажээ. Энэ нислэгийг Нисэхийн сургуулийн дарга асан Л.М.Ковалько санаачилж, түүний удирдлаган дор нислэгийн нарийвчилсан төлөвлөгөө, бүр зарим суулт үйлдэх талбайн хооронд нислэг үйлдэх зөвлөмж хүртэл боловсруулагдсан байв. Гэвч дэлхийн I дайн эхэлснээр Алс Дорнодын зүг нислэг үйлдэх төсөл мөрөөдөл болон хойшлогдож 1923 онд эргэн яригдсан байна. ЗХУ-ын Иргэний нисэхийн зөвлөл Петроград-Москва- Владивосток чиглэлийн нислэгийн төлөвлөгөөг боловсруулах тогтоол гаргасан ч хоёр жилийн дараа л тус төслийг дахин шинэчлэн боловсруулсан аж. Ингээд 1925 оны зун Иргэний нисэхийн зөвлөл Зөвлөлт улсад үйлдвэрлэсэн онгоцоор Алс дорнодын чиглэлд нислэг үйлдэх тогтоол гаргажээ. Тухайн үеийн баримтуудад энэ нислэгийг "Алс Дорнодын нислэг", "Москва-Монгол-Хятад нислэг", "Москва-Бээжин нислэг" гэх зэрэг олон янзаар нэрлэн үлдээсэн байна. Алс Дорнодыг чиглэсэн Москва-Бээжингийн анхны нислэгийг үйлдэх ажилд оросууд тун хянамгай хандаж байлаа. Нислэгийн маршрутын тооцоог тухайн үеийн Оросын ахмад нисгэгчдийн нэг Х.Н.Славороссовоор удирдуулсан нисэх хүчинд туслах "Добролет" нийгэмлэгийн баг богино хугацаанд гаргасан аж. Нислэгийн хяналтад тавигдах шаардлагыг нийгэмлэгийн гишүүд бүгд хүлээн зөвшөөрч, П.И.Баранов, Р.А.Муклевич нараар ахлуулсан нислэг зохион байгуулах комиссыг томилон ажиллуулжээ. ХҮМҮҮС нисэх багийн амжилтад мӨрий тавьж байв Комисс Алс Дорнодын зүг нисэх онгоцонд эх орны үйлдвэрийн хөдөлгүүрийг ашиглахыг илүүд үзжээ. Эх орны хөдөлгүүрүүдийн найдвартай ажиллах чадварт олон хүн эргэлзэж байсан ч эргэлзэж буй хүмүүсийн сэтгэлийг эргүүлэх үндэслэл комисст хангалттай байв. 1925 оны нэгдүгээр сарын 25-ны өдөр нисгэгч Иншаков Р-1 онгоцоор (Зөвлөлтийн "Икар" заводод үйлдвэрлэгдсэн М-5 хөдөлгүүртэй, тус хөдөлгүүр нь АНУ-ын "Либэрти" хөдөлгүүрийн хуулбар) Москва-Липецк-Харьков-Киев-Гомель-Смоленск-Москва маршрутын нислэгийг амжилттай гүйцэтгэсэн байлаа. Тиймээс комисс яг л энэ маягийн онгоцыг Хятад руу нисэх нислэгт сонгосон байжээ. Оросын Гадаад харилцааны ардын комиссариат Монгол, Хятад улсын холбогдох яамдаас агаарын хил давж, нутаг дэвсгэрт нислэг үйлдэх зөвшөөрлөө авлаа. Нислэгийн бэлтгэл ажлыг нууцын зэрэглэлд багтааж байв. Агаараар алс Дорнод руу агаарын цэргийн анги, нэгтгэлийг шилжүүлэх боломжийг энэ удаагийн нислэгээр шалгах байсан тул нийтэд зарлахыг хүсээгүй юм байна. Орос, Алс Дорнодын түүхэнд үлдсэн энэхүү нислэгийн бэлтгэл ажил 1925 оны хавар Москва хотын амьдралд гарсан онцгой үйл явдлуудын нэгд тооцогдов. Хот тэр чигээрээ л Сибирь, Монгол, Хятадыг чиглэсэн нислэгийн мэдээгээр амьсгалж, москвачууд цуурхал дунд төөрч байж. Нэг хэсэг нь нислэг амжилттай дуусна гэдэгт итгэлтэй байхад, нөгөө хэсэг нь эсрэгээр итгэж чадахгүй байв. Улайрсан зарим нь хоорондоо ямар загварын онгоц аль хүртэл нисэх вэ, Зөвлөлтийнх үү, барууных уу гэхчилэн маргаж, мөнгөөр мөрийцсөн тохиолдол ч гарч байлаа. Комисс нислэгт дөрвөн онгоц бэлдэх, хоёрыг нь нэмэгдэл түлшний бакаар тоноглохоор болсон байна. Бэлтгэл ажил ид өрнөж байхад "Авиатрест"-ын удирдлага нислэгийн цуваанд Англид үйлдвэрлэсэн Р-1, Германд үйлдвэрлэсэн "Майбах" ПМ-1 иргэний тээврийн онгоц нэг нэгийг оролцуулах санал гаргажээ. Харамсалтай нь зургаан хүний суудалтай ПМ-1-ийг нислэгт бэлдэж амжаагүй тул тус онгоц цуваанд багтсангүй. Улсын, цэргийн бус /тухайн үеийн томъёолол/ агаарын хөлгөөр арилжааны бус нислэг үйлдэх тохиолдолд таних тэмдгээр ЗХУ-ын төрийн сүлд "Алх, хадуур" бүхий эмблемийг ашиглаж байв. Бүртгэлийн дугаарын байрлалыг тогтоохдоо Зөвлөлт-Германы хамтарсан агаарын тээврийн "Дерулюфт" компанийн "Фоккер" онгоцноос байрлалын баримжаа авахыг заажээ. Тус тэмдэглэгээг газраар зүүн зүгт явуулсан нөөц онгоцнууд дээр түрүүлж тавив. "Добролет" нийгэмлэг өөрийн зүгээс "Юнкерс" компанийн үйлдвэрлэсэн Ю-13 хоёр онгоц, Александров, Калинин нарын зохион бүтээгчдийн иргэний тээврийн зориулалттай АК-1 онгоц нэгийг агаарын экспедицэд нэмж оруулахаар болжээ. Ингэснээр Алс Дорнодыг чиглэн нисэх онгоцны тоо зургаа болж өсөв. Сонинууд нислэгийн нууцыг задаллаа Нислэгт оролцох багт иргэний зориулалтын хоёр Юнкерс онгоц нэмэгдсэн тул аяллын багт "Известия", "Правда", "Ленинградская правда" сонин, "Самолёт" сэтгүүл болон хэд хэдэн цэргийн хэвлэлүүд сурвалжлагчдаа багтааж чаджээ. /Цэргийн хэвлэлийнхэн сурвалжлах үүргээс гадна тусгай үүрэг хүлээсэн байж болзошгүй таамаглал ч явдаг/. Мөн "Пролеткино" студийн операторч Шнейдеров оров. Олон жилийн дараа Шнейдеров Зөвлөлтийн төв телевизийн хөтөлбөрт өөрийн байр сууриа олсон, нэр хүндтэй, олны үзэх дуртай "Клуб кинопутешественников" нэвтрүүлгийг санаачлагч, анхны хөтлөгч нь болж чадсан билээ. Ерөөсөө зургаахан онгоцны кабинд нисгэгч, зорчигчид нийлсэн 20 хүн л аялахаар болжээ. Үүнээс өмнө нь нисэхийн түүхэнд бичигдсэн групп нислэгийн багийн зорчигчдын тоо 10 хүнээс илүү гарч байгаагүй аж. Тус нислэгт мөн "Известия" сонины сурвалжлагч З.Рихтер багтсан байна. Хожим түүнийг Зөвлөлтийн хэвлэлийн анхны "нисдэг эмэгтэй сурвалжлагч" хэмээн нэрлэдэг болсон гэдэг. Бие бүрэлдэхүүнд ердөө ганцхан цахилгаан мэдээний операторч байлаа. Зөвлөлтийн эрх баригчид нисэх цувааг Нийслэл хүрээнд /Улаанбаатар/ газардсаны дараа л Оросоос гарсан нислэг Хятадыг чиглэсэн. Гэхдээ Зөвлөлтийн Алс Дорнод руу чиглэсэн нислэг гэж томъёолжээ. Хэвлэл мэдээллийнхэнд яг ийм мэдээлэл өг хэмээн холбогдох албан тушаалтнуудад анхааруулж байж. Гэтэл тавдугаар сарын 21-нд "Вечерная Москва" сонинд "Москва-Бээжин нислэг" нэртэй жижигхэн мэдээ гарчихав. Тус мэдээнд "Добролет" нийгэмлэг Москва-Бээжингийн чиглэлд гурван "Хевелянд" (Их Британийн "Де Хэвилэнд"), хоёр "Юнкерс", нэг АК-1 онгоцнуудаар нислэг зохион байгуулж байна. Энэ нислэг нь оролцож байгаа онгоцны тоогоор ч тэр, онгоцны системээр (үйлдвэрлэгч, маягаар) ч тэр олон улсын практикт анх удаа болж байгаа үйл явдал юм. Нислэгийн маршрут Уралын нуруу, Байгал нуур, Нийслэл хүрээнээс /Улаанбаатар/ говийг давж Калганыг чиглэнэ. Үүнээс өмнө тус нутгийн дээгүүр хэн ч нисч байгаагүй болно. Энэ нислэг нь хамгийн анхных юм" гэж өгүүлсэн байлаа. Мэдээлэл алдагдсан явдалд нислэг удирдах штабынхан хамгийн ихээр дургүйцэв. Тэд "Бид бүгдийг нууцалж байхад нэр бүхий сонинд мэдээлэл гарч, бүр нислэгт оролцох онгоцны маркийг хүртэл бичсэн байна хэмээн эгдүүцэж байлаа. Уг нь багийн нисэх өдрийг зургадугаар сарын 15-наар товлогдож Москва-Нижний Новгородын чиглэлд дадлагын нислэг гүйцэтгүүлэхээр төлөвлөж байж. Яг энэ үед хэвлэлүүдэд Японы нисгэгчид Францын "Береге-19" онгоцоор Токио-Парис чиглэлд нислэг хийх гэж байгаа нь илт болов гэсэн мэдээлэл гарлаа. Тиймээс Алс Дорнодыг зорих ёстой нисэх багийн нислэгийг тав хоногоор наашлуулж 6-р сарын 10-нд өглөөний 8 цагт зургаан онгоц агаарт хөөрөв. Цаг агаар сайн байсан тул нислэг зүүн өмнөд чигт зогсолтгүй үргэлжилж байв. "Дайны оргил цэг" зураг хҮний Ясан уулын хажууд юу ч биш Экспедиц, арван хоёр хоногийн дараа Эрхүү хотод хүрэлцэн ирэв. Нисэх багийн Эрхүүд хийсэн буулт нислэг удирдагчдад энэхүү нислэгийг амжилттай дуусгах итгэлийг төрүүлж байв. Баг Эрхүү хотоос үргэлжлэх нислэгтээ "Промбанк" нэртэй Ю-13 онгоцыг цуваандаа нэмэхээр төлөвлөж байсан ч тус онгоц тодорхой бус шалтгаанаар нислэгт оролцсонгүй. "Авиатрест"-ын дарга И.У.Павлов нислэгийн бүрэлдэхүүнд баяр хүргэн цахилгаан мэдээ илгээхдээ "Зөвлөлтийн нисэх үйлдвэрлэлийн улаан таван хошуу Монгол улсын тэнгэрт тун удалгүй мандах болно гэдэгт би итгэлтэй байна" хэмээн мэдэгдэж сэтгэлийн хөдөлгөөнөө илэрхийлж байсан гэдэг. Үнэхээр ч хэдхэн хоногийн дараа буюу 07 сарын 05"-ны өдөр энэ баг Монголын нийслэлд газардсан байлаа. Монголд тэднийг Ерөнхий сайд Б.Цэрэндорж, Бүх цэргийн жанжин Х.Чойбалсан тэргүүтэй төр засгийн удирдлагууд угтжээ. Багийнхан Нийслэл хүрээнд хоёр хонож сүм хийд, түүх дурсгалын газруудтай танилцаж амжсан нь барууны сэтгэхүй, хүмүүжил, ёс жаягтай тэдний гайхлыг хамгийн ихээр төрүүлсэн зүйл нь монголчуудын талийгаачийг алсын замд үдэн гаргах заншил. "Хотын захад байрлах чимээгүй хотод тавигдсан хүний сэг, арга яс нь олон зуун жилийн турш хуримтлагдан хотыг бүсэлсэн цагираг болсон байсан. Верешагины "Дайны оргил цэг" зургийн сэдэв нь тэнд харсан хүний ясан уулын хажууд юу ч биш юм байна" хэмээн нисгэгч Волковойнов дурдатгал номондоо бичиж үлдээжээ. Мөн сарын 8-ны өглөө Монголын төр засгийн удирдлагууд аялагчдыг үдэхээр аэродром дээр ирцгээжээ. Онгоцууд 16.50 цагт хөөрч Замын-Үүдийг зорьж байгаа нь энэ. Тэндхийн аэродром нь тал газрын тэгш хавтгай талбайтай, энэ тосгон аэродромын зах руу баригдсан өртөөний хэдхэн шавар байшингаас бүрдэх төдийхөн. Монголын говьд АК-1 онгоц аргагҮйдлийн буулт хийв Нислэгийн явцад нисэх багт адал явдал бишгүй таарч, хэд хэдэн аргагүйдсэн буулт хийсэн юм. Түүний нэг нь Монголын говьд тохиолджээ. Нийслэл хүрээнээс ниссэн зургаан онгоц Замын-Үүдэд газардахад нисгэгч Томашевскийн онгоцны сураг тасарсан байв. Түүнийг эрэн хайхаар автомашин явуулж, аргагүйдсэн буулт хийсэн АК-1 онгоцыг Замын-Үүдээс хойш 180 км-ын зайнаас олжээ. Буулт үйлдэхдээ онгоц хөл ангиа эвдсэн байсан ч Томашевский механикчийн хамт машинд суухаас татгалзав. Тэр онгоцоо засахаар шийджээ. Бусад онгоцууд Замын-Үүдээс Бээжингийн зүг нислэгээ үргэлжлүүлсэн юм. Нислэгийн зургаар байршил, зүг чигээ олох ёстой тул тэдэнд маш их хүндрэл гарч байж. Нисэх баг Замын-Үүдээс хөөрч арай гэж Миао-Тань (заримдаа Майозань эсвэл Ляотань гэж нэрлэгдэж байсан) аэродромыг олж буув. Тэр жижигхэн талбай нь Калганаас 40 км-ийн зайд байх, эргэн тойрон нь тариалангийн талбайтай учраас буух талбай нь ялгагдахгүй, мөн хязгаарын тэмдэглэгээ алга байсан нь хүндрэлтэй асуудлын нэг болсон байна. Энэ үеэр нисгэгч Поляков буулт үйлдэхдээ өндөр ургасан өвсөнд далдлагдсан шуудууг олж харалгүй Ю-13 онгоцныхоо дугуйг эвдчихэж. "Юнкерс" онгоцны эвдрэл АК-1-ийн эвдрэлийн дэргэд ноцтойд тооцогдсон тул онгоц нислэгээ үргэлжлүүлэх боломжгүй болжээ. Бээжингээс 200-хан км-ийн зайд тохиолдсон энэ явдалд нисэх багийнхан харамсч байсан гэдэг. Поляков онгоцоо орхиж "Красный камвольщик" онгоцны зорчигчоор аяллаа үргэлжлүүллээ. Долдугаар сарын 13 буюу аяллын 34 дэх өдөр экспедицийн дөрвөн онгоц Бээжинд газардав. Аэродромд нисгэгчдийг мянга мянган хүн угтсаны дийлэнх нь анх удаа нисдэг төхөөрөмжийг харсан байв. Нисгэгчдийг угтан авах ажлын албан ёсны хэсгийн ерөнхий зохион байгуулалт, уур амьсгал маш өндөр хэмжээнд зохион байгуулагдсан байна. Гурван өдрийн дараа Замын-Үүдэд саатсан Томашевскийн онгоц багийнхаа араас ирж байгаа тухай цахилгаан мэдээ иржээ. Маргааш өглөө нь Томашевский нөхөддөө ирснээ мэдэгдэж хотын дээгүүр тойрог хийхэд, газарт байсан онгоцнууд хөөрч хоцорсон нөхрөө агаарт угтав. Ингэснээр нислэгийн үүрэг биелэгдсэнд тооцогдлоо. Баг Москвагаас Бээжин хүртэл нийт 6566 км зам туулсан юм. Нислэгийн зохион байгуулалт маш өндөр үнэлгээ авчээ. Москвад Бээжин хҮртэл аЯлсан нислэгийг Японд илгээх санаа төрөв Нисэх баг Бээжинд уулзалт, хүлээн авалт, хурал цуглаан гэх мэт олон арга хэмжээнд оролцож, хотын түүх дурсгалын газартай танилцаад амжив. Энэ бүх арга хэмжээ Зөвлөт-Хятадын найрамдлыг бэхжүүлэхэд чиглэж байсан бөгөөд үүнд Хятадад суугаа Оросын бүрэн эрхт төлөөлөгч (элчин сайд) Караханын оролцоо их байсан гэдэг. Энэ үеэр Японы хэвлэлийн хоёр том магнат "Токио-Асахи" "Осака-Асахи" хэвлэлүүд Францын онгоцоор Токио-Москва чиглэлд нислэг зохион байгуулсан байлаа. Нисэгч Ковойра, Абэ, нисэх механик Когогоря, Синохоро нар 7 сарын 25-нд Токиогоос хөөрч Чита, Эрхүү, Красноярск, Новосибирск, Кдонь хотуудад техникийн буулт үйлдэн, 8-р сарын 23-ны оройн 20 цагт Москвад газардсан байна. Тиймээс Москвад Бээжин хүртэл аялсан багийн нислэгийг Япон хүртэл үргэлжлүүлэх санаа төржээ. Бээжинд буй багийнхны нислэгээр үзүүлсэн гарамгай амжилтанд тэдний сэтгэл ханамжтай байв. Онгоц, хөдөлгүүрийн техникийн нөхцөл сайн байсныг харгалзан үзээд нислэгийг зүүн чигт дахин сунгах шийдвэрийг төвөөс өглөө. Цувааг хоёр хэсэгт хувааж нэгийг нь 3500 км-ийн урт Бээжин-Ханькоу-Кантон-Шан-хай чиглэлд, нөгөөг Мукдэн-Сөүл-Фузан-Цусима арал-Осака-Токиогийн чиглэлд нислэг үйлдэх төлөвлөгөө боловсруулагдав. Сонирхолтой нь Бээжин-Ханькоу-Кантон-Шанхай чиглэлд ниссэн багийн тухай мэдээлэл тэр үеийн Зөвлөлтийн сонин хэвлэл, архивт огт хадгалагдаагүй юм. Зөвхөн тус нислэгт төлөвлөгдсөн онгоц, нисэх багийнхан болон зорчигчид эх орондоо эсэн мэнд эргэн ирснийг баталсан баримт л үлджээ. Харин энэ талаар зарим түүхчид уг нислэгийг цуцлах шалтгаан байсан гэж үздэг аж. Тэднийхээр бол 1925 оны долдугаар сард тус районд Хятадын ирээдүйн дарангуйлагч Чан Кайшигийн цэрэг арми, болон орон нутгийн цэргийн лидер Ү Пэйфүгийн цэргүүдийн хооронд ширүүн тулалдаан болж байсан нь нислэг үргэлжлүүлэхэд гарсан хамгийн том бэрхшээл болсон. Багт учирч болох эрсдэл нь өндөр байснаас нислэгийг цуцалсан гэж үздэг. Япон руу нислэгийг үргэлжлүүлэхийг нисэгч Громов, Волковойнов нарт зөвшөөрсөн байсан ч техникт саатал гарчээ. Р-1 онгоцонд суурилуулагдсан М-5 хөдөлгүүр нь тус тусдаа бараг 70 цаг ажилласан тул солих шаардлагатай болов. Завсар хоорондын хугацаа дууссанаас гадна Бээжингээс Токио хүртэлх 2679 км нисэх маршрутын дагуу нөөц аэродром ч цөөхөн байжээ. Гэсэн ч баг шинэ хөдөлгүүрээ хүлээн авч угсралт, туршилтын ажлыг амжилттай дуусган 8 сарын 30-ны өдөр хоёр Р-1 онгоц Япон руу аяллаа эхэлсэн байна. Японы Засгийн газар цэргийн бүс болох Цусимийн арлууд дээгүүр нисэх зөвшөөрлийг өгөөгүй юм. Энэ нь хол замыг туулж байгаа нисэх багт тойруу замаар явах хүнд ачааг үүрүүлэв. Р-1 Бээжингээс хөөрөөд удалгүй Мукдэнд буулаа. Тэнд сумласан хөдөлгүүрийн тос маш муу, чанарын шаардлага хангахгүй нь тогтоогджээ. Онгоцны хөдөлгүүрийн свечанууд исэлдэж, хөдөлгүүрт доголдол үүссэн байв. Багийнхан хотын бүх эмийн сангаар орж 150 лонх касторын тос цуглуулан хөдөлгүүрийн тосыг сольсон байна. Маргааш нь нислэг үргэлжилж Хэй-Жо, Тай-Кү-Пү буудлуудад завсрын буулт үйлдэн Солонгосын хойгийг хөндлөн зорив. Оройдоо Тайкю аэродромд бууснаар нислэгийн сүүлийн далай дээгүүрх нислэг үлдэв. Есөн сарын 1-нд нисэгч нар замын жолоог Япон тийш заллаа. Нислэг үүлэнд явагдаж замд аадар бороо тааралджээ. Громов нислэгийг амжилттай гүйцэтгэж гурван цагийн дараа Хирошимад газардсан байна. Тэрээр маргааш нь Окояма аралд бууж онгоцоо сумлаад өдөртөө 720 км нисэн Токиод газардав. Волковойновын хувьд нислэг тийм ч амжилттай болсонгүй. Энэ бол нисгэгчийн буруугаас үүдсэн хэрэг биш байлаа. Волковойновыг Японд ойртоход үүлний нягтрал ихэсч, онгоц 200-300 м хүртэл нам өндөрт нисэх шаардлага гарчээ. Ил хараа багассаар хоёр нисэгч бие биеэ алдаж Громов нислэгээ үргэлжлүүлсэн бол Волковойнов Симиносеки хотын орчимд далай дахь манан, газар дахь ууланд хавчигдан хэсэг эргэлдэж байгаад жижиг арал сонгон буулт үйлджээ. Волковойнов агаар сайжрахаар нислэгийг үргэлжлүүлэх хүсэлтээ гаргасан боловч орон нутгийн захиргаа Токиогоос зөвшөөрөл авах ёстойг танилцуулжээ. Маргааш нь нисэх онгоцыг ойрын нисэх талбайд задалсан байдалтай тээвэрлэн угсраад нислэг үргэлжлүүлэхийг санал болгосон зөвшөөрөл иржээ. Токиогийн энэ зөвшөөрөлд далд санаа агуулагдаж байгааг Волковойнов сэжиглэж орхив. Япон нисэгчид Токио-Бээжин-гийн чиглэлийн нислэгийг зургаан өдөрт гүйцэтгэсэн бол Громов Бээжингээс-Токио орох замыг дөрөв хоногт туулсан юм. Тиймээс нислэгийн цагаа сунгахыг хүсээгүй Волковойнов нислэгээ үргэлжлүүлэхээс татгалзаж Японы нийслэл рүү галт тэргээр явжээ. Токио хотод нисэгч нарыг угтсан хүлээн авалт маш нүсэр сүржин болсон байна. Сонин хэвлэлүүд Орос-Японы харилцаанд дэвшил гарсаныг тэмдэглэн бичиж, энэхүү нислэгийг олон улсын хэмжээний чухал үйл явдал хэмээн онцлон дурдаж байв. Энэхүү нислэгт өндөр ач холбогдол өгч хоёр тал Сибирийн нутгаар дамжин Орос-Японы хооронд тогтмол нислэг нээх тухай ч яриад авчээ. Гэвч тэрхүү төлөвлөгөө биеллээ олоогүй. Цаг хугацаа ч Орос Японы ард түмнийг галын шугамын хоёр талд хувааж түүх дайнаар үргэлжилсэн билээ. Нисэх багийнхан Токиод найм хоног айлчлаад эх орон луугаа галт тэргээр буцжээ. Нислэгт оролцсон кино операторуудын авсан хальс 1975 онд "Агуу их нислэг" нэртэй баримтат кино болон олны хүртээл болсон байна. "Агуу их нислэг" одоо ч Оросын кино, фото архивт хадгалагддаг юм. НисгэгЧдэд хӨвӨх завь, аврах хантааз гэж юу Ч байсангҮй Олон мянган км замд ниссэн баг олон эрсдэлтэй нүүр тулж болох байв. Нислэгийн хамгийн хүнд, аюултай хэсэг нь Японы тэнгис дээгүүр нисэх 240 км байсан юм. Нисэгч нарт хөвөх завь, аврах хантааз гэж юу ч байсангүй. Далай тэр чигээрээ акул загасны орон байсан нь ослын буулт үйлдэхэд тулсан тохиолдлоос амьд гарна гэсэн найдвар огт байхгүйг мэдрүүлж байлаа. Нислэгийн маршрутын дагуу Орост гэхэд л Верхнеудинск өртөө хүртэл нийт 19 аэродром бэлдүүлсэн байна. Түүнээс цаашхи буултыг Хиагт, Нийслэл хүрээ, Калганд гэж тооцоолсон боловч, нислэг зохион байгуулагч нар эдгээр талбайн бэлэн байдлын талаар огт мэдээлэлгүй байжээ. Навигацийн замын баримжаагаар Калган орсон шуудангийн замыг сонгожээ. Айл, амьтангүй зэлүүд тэр газар, Нийслэл хүрээ, Калганы талаарх мэдээллийг "Орос аялагч П.К.Козловоос авсан" тухай тэр үеийн сонинд тэмдэглэн үлдээсэн байдаг. Багийн буудаллах аэродромын нэгд Манжуурыг оруулах тухай ярьж байлаа. Харьцангуй хүн ам шигүү суурьшсан, соёл иргэншилтэй хэмээн танилцуулагдаж байсан Манжуурын дээгүүр нисэх төлөвлөгөөнөөс татгалзах шаардлага гарчээ. Тэнд Орост өрнөсөн иргэний дайнаас хойш зөвлөлт засгаас зугтан дүрэвсэн олон мянган цагаан армийн цэрэг, атаман Семёновын казакууд суурьшсан байсан нь нисэх багт тулгарах бодит эрсдлийн нэгд тооцогдов. Цагаан цэргүүд бүгд зэвсэглэсэн. Семёновчууд нь "Совдеп" буюу зөвлөлт засгийн депутат, орон нутгийн төрийн захиргааны ажилтан, албан хаагч нарыг үзэн яддаг байсан юм. Иймд аваар осол, эвдрэл гэмтлийн улмаас хээрийн буулт хийсэн тохиолдолд нисэх багт амьд гарах боломж маш бага байснаас гадна, газраас галт зэвсгээр буудах, хошууг нь тайрсан винтов бууны суманд өртөх магадлал өндөр байжээ. Зоригт эрчүүдийн тухай цөөн мөр Зургаан онгоцны нисгэгчээр М.М.Громов, М.А.Волковойнов, И.К.Екатов, И.К.Поляков, Н.И.Найденов, А.И.Томашевский нар жолоодож, нисгэх механикчаар Е.В.Родзевич, В.П.Кузнецов, Ф.М.Маликов, И.В.Михеев, В.В.Осипов, В.П.Камышев нар явсан юм. Европ Азийг холбосон агаарын замын анхны шанг татсан энэ нислэгийн зохион байгуулагч, удирдагчаар тухайн үед Зөвлөлтийн Ажилчин тариачдын улаан армийн Нисэх хүчний улс төрийн зөвлөлийн дарга асан И.П.Шмидт томилогдсон байна. Тухайн үед тэр гучхан настай байлаа. Нислэгийн бэлтгэл, үйл явцыг толилуулж байсан Германы нэгэн сонин улаан армийн дарга, нөхөр комиссарын талаар "... Ноён Шмидт нь хуучин үеийн (цаад утгаараа Германы Кайзерийн үеийн) туршлагатай, герман нисгэгч. Зөвлөлт засаг түүний ур чадварыг үнэлж энэхүү нислэгийг удирдуулсан болно. Тэдэнд өөрийн гэсэн нисэхийн боловсон хүчин дутмаг байгаа" хэмээн бичиж байв. Шмидт бавайсан хууз сахалтай хүн байсан тул нөхөд нь түүнийг "Тахууз" (хятадаар хууз сахал) хэмээн хочилдог байж. Шмидтийн нислэгийн орлогчоор авьяаслаг нисэгч, зохион байгуулагч М.А.Волковойнов ажилласан юм. Нэгэн үе эсэргүү гэгдэж байсан Волковойнов иргэний дайны үед адмирал Колчакийн Сибирийн 10-р нисэх отрядад нисэгч байсан бөгөөд 1919 онд "алдаагаа ухааран" хэсэг нисгэгчийн хамт улаан армид элсэн орсон байна. Дараа жилийн хавар нь тэр Белорусьт Польшийн эзлэгч нартай байлдаж явлаа. Нисгэгч Поляков Москва хотын аэроклубын багш-нисгэгч, Дэлхийн 1-р дайнаас өмнө "Фарман-4" онгоцоор нисч байсан туршлагатай нисгэгч, Найденов нь хувьсгалаас өмнө нэртэй тэшүүрийн спортын тамирчин байв. АК-1 онгоцыг жолоодсон А.И.Томашевский нь шийдэмгий зоригтой нисгэгч байжээ. Нэмж хэлэхэд М.М.Громовыг дэлхийн бүх тайлбар толь, түүхийн ном сударт агуу хүн хэмээн тэмдэглэсэн байдаг. Түүнийг Москва-Санжасинто чиглэлээр хойд туйл дээгүүр ниссэнээр нь Орос улсын баатар, дайны үед нисэх арми командалж  явсан генерал, нисэхийн туршилтын эрдэм шинжилгээний хүрээлэнгийн захирал гэдгээр нь таних хүн олон. Түүнийг нөхөд нь хүний төлөө төрсөн агуу их нинжин сэтгэлтэй хүн хэмээн тодорхойлдог байжээ. Эх орны дайны хүнд өдрүүдэд М.М.Громов ирээдүйн зохион бүтээгч, С.П.Королёвыг шоронгоос суллах гэж И.В.Сталинтай хүртэл маргаж өөрийнхөө амьдралыг эрсдэлд оруулж, өргөдөл хүсэлт бичиж явсныг нь харин мэдэх хүн цөөн болов уу. 
С.ЕРӨӨЛТ 
