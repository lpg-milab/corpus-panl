№212 (16489)             
1986 оны есдүгээр сарын 4.
Гэрээлэгчдийн хариуцлага

Үйлдвэрлэл техникийн болон өргөн хэрэгцээний бараагаар улс ардын аж ахуй, хөдөлмөрчдийн хэрэгцээг хангах ажлыг зохион байгуулахад үндсэн механизм, чухал хөшүүрэг болох зүйл бол үйлдвэр, бараа, материал техникийн хангамж, худалдаа, тээврийн байгууллагын хоорондын аж ахуйн гэрээ юм. 

Эх орны үйлдвэрийн бараа, түүхий эд, бэлтгэлийн зүйлийн бөөний худалдааны яармаг саяхан нийслэл хотноо ажиллаж түүнд улс ардын аж ахуйн бүх салбарын гурван зуу гаруй байгууллага оролцож, бэлтгэн нийлүүлэгч, худалдан авагч, тээвэрлэгчийн хувьд харилцан үүрэг хүлээж, тодорхой эрх эдлэх баримт бичиг аж ахуйн гэрээг 1987 он болон 1990 оныг дуустал оны хуваарьтай байгуулсан нь улс орны эдийн засгийн амьдралд чухал үйл явдал боллоо. 

Яармагийн өдрүүдэд эх орны үйлдвэрүүдийн мянга шахам нэр төрлийн шинэ, шинэчилсэн бүтээгдэхүүний загварын чанар, өнгө үзэмжийг хөдөлмөрчид, худалдаа, үйлдвэрийн мэргэжилтнүүд үнэлэн дүгнэж хэрэглээний шаардлагыг илүү хангасан загваруудаар бүтээгдэхүүнийг олноор үйлдвэрлэх, худалдан авах тоо хэмжээ, тээвэрлэх нөхцөлийг тохиролцсон нь улсын төлөвлөгөөний үндэслэлийг сайжруулах бодитой түлхэц болох ёстой. Урьд жилүүдэд гол төлөв аж ахуйн харилцаанд оролцогч хоёр талуудыг гэрээ хийлгэснээр хязгаарладаг байсан бол одоо үйлдвэрлэгч, ханган нийлүүлэгч, тээвэрлэгч, худалдан авагч байгууллагуудын хооронд хоёр болон олон талын гэрээ байгуулсан нь ажил төрлийн уялдаа холбоог сайжруулах, харилцан хүлээх хариуцлага, сахилгыг эрс өндөржүүлэхэд чухал түлхэц болох аа дамжиггүй. Ялангуяа шинэ нэр төрлийн бүтээгдэхүүний үйлдвэрлэхэд оролцогч бүх байгууллагуудыг нэн ашиг сонирхолтой байлгах зорилгоор шаардлагатай материал, түүхий эд, багаж төхөөрөмж нийлүүлэх талаар материал техникийн хангамж, гадаад худалдааны байгууллага аж ахуйн гэрээ байгуулах боллоо. Түүнчлэн << ШБОС-86 " үзэсгэлэнд тавигдсан шинэ бүтээлүүд, машин төхөөрөмжүүдийг олноор үйлдвэрлэх талаар эрдэм шинжилгээний болон үйлдвэрийн газрууд анх удаа гэрээ байгуулсан нь нэг ахиц боллоо. Улс ардын аж ахуйн салбар хооронд болон дотоодод аж ахуйн урт хугацааны холбоог бэхжүүлэхийг урьдын адил чухалд үзэж материал тоног төхөөрөмжийг объектын гэрээгээр нийлүүлдэг практикийг улам бататгаж байна. 

Аж ахуйн гэрээ нь улсын төлөвлөгөө боловсруулах, улс ардын аж ахуйн хэрэглээний балансуудыг Бодитой болгох үндсийг тавьж, цаашдын практик ажлын эхлэл болдог. Гэтэл зарим хариуцлагатан гэрээ байгуулах үе шатанд улсын эрх ашгийг урьдал болгохоосоо байгууллагын явцуу эрх ашгийг хичээх, хуучирч үеэ өнгөрөөсөн юм уу бодит байдалд нийцэхгүй элдэв дүрэм, заавраар бамбай хийн аж ахуйн харилцаанд тодорхой үүрэг хүлээхээс зайлсхийх, сунжирсан яриа маргаан, эцэс төгсгөлгүй тайлбар тавих маягаар ажиллах явцуу арга барилаас салаагүй нь саяын наргиагийн үеэр харагдаж байлаа. Аж ахуйн харилцаа, ажил хэргийг зохицуулах хамгийн анхны үе шатан дээр ийм хандлага гаргах нь намын их хурлын дараагаар ч гэсэн аж ахуйн нэлээд газарт ажлын арга барил их л удаашралтайгаар өөрчлөгдөж байгааг харууллаа. Гадаад худалдааны Яамны << Автонефтьимпорт >> нэгдэл, Тээврийн Яамны нефть хангамжийн удирдах газар, Улаанбаатар төмөр зам зэрэг байгууллагын шатахуун хослох, материалын хангамж, тээвэр хариуцсан хүмүүсийн хариуцлага санаачилга сулаас болж зарим нэрийн шатахуун, тосолгооны материалын хангамжийн талаар ноцтой бэрхшээл учирч үйлдвэр, аж ахуйн газруудад жигд ажиллагааг алдагдуулах, зориулалтын бус тос хэрэглэснээс машин, төхөөрөмжийг нэг биш удаа эвдэлж улсад ихээхэн хохирол учруулж байсан. Гэрээ байгуулж байгаа өнөөгийн байдлаас үзэхэд ч эдгээр байгууллагын ажил хариуцсан хүмүүс дутагдалдаа төдий л олигтой дүгнэлт хийж, асуудалд улсын эрх ашгийн үүднээс хандахгүй байна. 

Улс ардын аж ахуйн хэрэгцээт зүйлийг үндсэнд нь импортоор хангадаг манай нөхцөлд гадаад худалдаа, материалтехникийн хангамжийн байгууллагууд шатахуун, тоСлох материал, сэлбэг хэрэгсэл, бусад материал, түүхий эдийн хангамжийг гадаад зах зээлээс олдох байдлаар нь биш, улс орны хэрэгцээ шаардлагыг удирдлага болгон идэвх, санаачилга, социалист овсгоотойгоор зохион байгуулаад зохино. 

Бөөний худалдааны ээлжит яармагийн ажил амжилттай болж, улс ардын аж ахуйн янз бүрийн салбарын байгууллагуудын хооронд олон тооны гэрээ байгуулж, байгууллага хоорондын аж ахуйн харилцааг хууль зүйн үндэстэн болгосон нь нарийн түвэгтэй их ажлын зөвхөн эхлэл учраас тэдгээрийг чанд мөрдөх нь цаашдын ажлын хувь заяанд шууд нөлөөлөх болно. Нэгэнт байгуулсан гэрээний биелэлтэд ажил хэрэгч хяналт тавьж, харилцан хүлээсэн үүргийг яв цав биелүүлэхэд улсын болон салбарын арбитрын байгууллага, арбитрчдын хүч чармайлт чиглэх ёстой. Гэрээг ёс төдий дүгнэдэг, харилцан тэнцүү торгууль ногдуулан хариуцлагаас мултардаг, салбарын эрх ашгийг хичээдэг хүмүүст хувийн хариуцлага, оноохгүй өнгөрдөг, гэрээнд оролцсон талуудын шаардлагыг мохоох, няцаахыг оролддог зэрэг дутагдлыг эрс шийдвэртэй таслан зогсоовол зохино. 

Ирэх он болон VIII таван жилийг бүхэлд нь хамарч, оны хуваарьтайгаар бөөний худалдааны ээлжит яармагийн үеэр байгуулсан аж ахуйн гэрээнүүдийг хамт олныг урамшуулах гол үзүүлэлт болгон гэрээгээр хүлээсэн үүргийн биелэлтээр үйлдвэрлэлийн үйл ажиллагааг дүгнэдэг системд шилжих ажлыг өргөжүүлэх, түүнд хараахан ороогүй газруудад социалист уралдааныг дүгнэх гол үзүүлэлт болгох зэргээр аж ахуйн гэрээний нөлөө, гэрээлэгчдийн хариуцлагыг эрс дээшлүүлэх хэрэгтэй байна. 

