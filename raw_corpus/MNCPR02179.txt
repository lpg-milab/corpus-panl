Эх орны сүү, сүүн бүтээгдэхүүний ууган үйлдвэр 50 нас хүрлээ

сүүн заводоос "СҮҮ" хувьцаат компани хүртэл... 
Монгол Улсын анхны ардын уран зохиолч Ц.Дамдинсүрэн нэгэнтээ 
"Таван хошуу малтай билээ 
 Тараг айраг элбэгтэй билээ" гэж алс хол хүний нутагт сурч ахуйдаа эх нутгаа санагалзан бичсэн байдаг. Энэ нь зүгээр нэг сэтгэлийн хөөрлөөр урсчихсан үг биш юм. Хүнд төрж өссөн уугуул орчин, анх амсаж таашаасан идээ умдаан чухал болохыг илтгэсэн энгийн жишээ бол энэ. Монголчууд эртнээс нааш газар, тэнгэрээ дээдлэн шүтэж ирсэн нь амьжиргааны гол эх үүсвэр таван хошуу малтай нь салшгүй холбоотой. Хэдийгээр малчин ард түмэн ч гэлээ махыг бага хэрэглэж сүү, цагаан идээгээрээ зонхилон хооллож, ундалж иржээ. Урин дулааны дэлгэр сайхан цаг ирж мал ногоонд цадах үед нүүдэлчин монголчууд "бор ходоодоо цайлгах цаг ирлээ" гэж баярладаг байв. Ааруул идвэл шүд цагаан болно, цагаан идээ их хэрэглэсэн хүн урт насалдаг гээд багаасаа өдөр тутмын ердийн хэвшил болтол цагаан идээг хэрэглэдэг байлаа. Дэлхий дахинд алдаршсан Энэтхэгийн ард түмний багш Махатма Ганди, түвдийн Дээрхийн гэгээн Далай ламтан нарын гэгээрсэн хүмүүс ч цагаан хоолтон байдаг нь жирийн явдал биш. Үүнийг дурдахын учир нь тэртээ 50 жилийн өмнө гал голомтоо бадраасан Монголдоо ганц сүүний үйлдвэр "Сүү" хувьцаат компанийн тухай өгүүлэх гэснийх юм. Айлаар зүйрлэвэл эл байгууллага 1958 онд нийслэлийн хүн амыг сүү, сүүн бүтээгдэхүүнээр хангах зорилгоор гал голомтоо бадраажээ. Улаанбаатар хотын Сонгино-Хайрхан дүүргийн нутаг дэвсгэрт өөрийн байрандаа үйл ажиллагаагаа явуулна. Сүүн завод гэхээр олон хүн мэдэх байх. Тухайн үеийн ЗХУ-ын техник, эдийн засгийн тусламжаар 1985 онд барилга, тоног төхөөрөмжөө шинэчилж, 1992 онд хувьчлагдан төрийн өмч давамгайлсан хувьцаат компани болсон байна. Эдүгээ нийслэлийн хэрэглэгчдийн сүү, сүүн бүтээгдэхүүний хэрэглээний 60 гаруй хувийг дангаар хангадаг. 200 гаруй ажилтан, албан хаагчидтай бөгөөд Монгол Улсын хэмжээнд итгэмжлэгдсэн лабораторитой цорын ганц сүүний үйлдвэр юм. Япон улсын буцалтгүй тусламжаар 1995 онд хөргөлтийн цех, сүү хүлээн авах тоолуур, сүү тээвэрлэх, бүтээгдэхүүн борлуулах машинаа сэлбэн шинэчилжээ. 1991 он хүртэл энэ үйлдвэр оргил ачаалалтай ажиллаж байсан бөгөөд хоногтоо 200 тн сүү хүлээн авч боловсруулан хэрэглэгчдэд хүргэдэг байлаа. Хавар болж шинэ сүү, цагаан идээ арвидахыг хүлээдэг байсан ард түмэн  чухамдаа "Сүү" хувьцаат компанийн буянаар жилийн дөрвөн улиралд идээний дээдийг амталж, таашаалын баярт умбах болжээ. 1991 онд нийгмийн шилжилтийн зааг үед сүүний үйлдвэрт сүүгээ нийлүүлж байсан үнээн фермүүд хувьчлагдан дампуурч, үүнээс улбаалан түүхий эд хомсдон үйлдвэрлэл зогсонги байдалд орсон байна. Хоногтоо 4-6 тн сүү гаргана гэдэг энэ том үйлдвэрийн хувьд бараг зогссон гэсэн үг байлаа. 2004 оноос компанийн удирдлагад тендерт шалгарсан баг орж ирж ажилласнаар "Сүү" компанийн үйл ажиллагаа сэргэж эхэлжээ. Энэ баг үйлдвэртээ гурван тэрбум төгрөгийн хөрөнгө оруулалт хийснээр хөл дээрээ баттай зогсов. Тоног төхөөрөмж, технологио шинэчилж, барилгадаа ч засвар үйлчилгээ хийв. Ямар шинэчлэл хийснийг жишээ дурдан өгүүлбэл, нэг цагт 4000 ширхэг зайрмаг үйлдвэрлэх өндөр хүчин чадалтай Итали-Чехийн хамтарсан зайрмаг үйлдвэрлэх автомат шугамыг үйлдвэртээ 2005 онд суурилуулсанаар монгол орныхоо зах зээлийг бүрнээ хангах боломжтой болсон юм. 

2006 оноос өндөр температурт сүү ариутгах (UHT технологи. 140 хэм) 
Америк-Тайванийн хамтарсан PURE-PACK шугамыг нэвтрүүлжээ. "Нимко" хэмээх савлагч машиныг үйлдвэрлэлд нэмэгдү¿лснээр ийм савлагаатай 20 тн сүү, сүүн бүтээгдэхүүнийг хоногт зах зээлд борлуулдаг байна. Энэ бидний хэрэглэх дуртай "Шинэ сүү" гэсэн хаягтай бүтээгдэхүүн билээ. Сүү цуглуулах 20 гаруй машин, түгээлтийн мөн тооны машиныг шинэчилжээ. Япон-Шанхайн хамтарсан иогурт савлах савлагааны машин, 10 тоннын осектик танк зэргийг суурилуулсан төдийгүй дитербак машин ч суурилуулж байгаа юм. Машин дээрээ засвар үйлчилгээ хийгээд энэ сарын 15-наас тертпаксаар үйлдвэрлэх болж байгаа нь сайшаалтай. БНСУ-ын тоног төхөөрөмж үйлдвэрлэдэг "Yungsung" компанитай хамтран ажиллахаар болсон нь хөгжил дэвшлийн шинэ үеийг эхлүүлж байгаа гэлтэй. Гэрээний дагуу нийтдээ 50 тэрбум төгрөгийн хөрөнгө оруулалт хийгдэх бөгөөд ингэснээр сүү, сүүн бүтээгдэхүүний үйлдвэрлэл 2-3 дахин нэмэгдэх аж. Энэ оны 10 дугаар сард тоног төхөөрөмж, технологиуд орж ирж, хоёр оны зааг дээр шинэхэн үйлдвэрийн нээлтээ хийхээр төлөвлөөд байгаа нь энэ. Шинэ техник, технологийг дагалдаж чанарын "Hasaf" систем нэвтрэх юм байна. Үүнийг монголчилж ойлговол сүү, сүүн бүтээгдэхүүний үйлдвэрлэлийн онцгой анхаарвал зохих эгзэгтэй цэгүүд дээр шинжилгээг 100 хувь хийнэ гэсэн үг юм. Энэ системийг нэмэгдү¿лснээр бүтээгдэхүүнээ  барууны орнуудад экспортод гаргах зөвшөөрөгдсөн түвшинд хүрдэг байна. "Сүү" хувьцаат компани Төв, Сэлэнгэ, Зүүнхараа, Баруунхараа, Октябрь, Партизан зэрэг 20 гаруй чиглэлийн 2500 гаруй гэрээт малчид, фермерүүдээс олон сая литр сүү худалдан авч, бүтээгдэхүүнд хими-микробиологийн бүрэн шинжилгээ хийсний дараа үйлдвэрлэлд оруулдаг байна. Тус компани 2004 онд хоёр сая 700 мянган литр, 2005 онд таван сая 600 мянган литр, 2006 онд зургаан сая 200 мянган литр сүү бэлтгэж олон түмэндээ үйлчилснээс харахад үйлдвэрлэл нь жилээс жилд өссөнийг гэрчилнэ. Тус байгууллага "Нийслэлийн хэрэглэгчдийн найдвартай түнш", "Ард түмний хүнс" өргөмжлөлийн эзнээр зүй ёсоор тодорч, "Шилдэг техник технологи нэвтрүүлсэн хамт олон", "Найдвартай татвар төлөгч" өргөмжлөлөөр удаа дараа шагнуулсан байна.  

Хүнсний аюулгүй байдал үндэсний үйлдвэрлэлээ дэмжихээс эхэлнэ 
Монгол орон нэг хүнд ногдох малын тоогоороо дэлхийд нэлээд дээгүүрт ордог. 40 сая мал тал дүүрэн бэлчиж байна. Тэгсэн атлаа хятад, орос зэрэг гадаад улс орнуудын сүү, сүүн бүтээгдэхүүн зах зээлд хүч түрмэг байгаа нь туйлын хачирхалтай хэрэг билээ. Улсын хэмжээнд саалинд хамрагдаж байгаа малын тоог авч үзэх юм бол жилдээ 250-300 сая литр сүү бэлтгэгддэг гэсэн тооцоо бий. Иймээс улсдаа ганц "Сүү" компани сүүгээ сайтар цуглуулж, үйлдвэрлэлд оруулбал дотоодын зах зээлээ хангаад зогсохгүй гадаадаас сүү импортлох шаардлагагүй билээ. Харамсалтай нь, сүүний чиглэлийн үүлдрийн үхэр ховор байгаа юм. Социализмын үеийн фермээс үлдсэн, нэг саалтаар дунджаар таван литр сүү өгдөг үхрийг өсгөж үржүүлэх шаардлага байгааг ч энд дурдах нь зөв болов уу. Сүүгээр дотоодын зах зээлийг хангахын тулд фермэрийн аж ахуйг хөгжүүлэхэд төр засгаас онцгой анхаарах хэрэгтэй болоод байгаа билээ. Фермерүүдийг дэмжиж, урт хугацааны бага хүүтэй зээл олгон, газар өмчлүүлсэнээр энэ салбар аяндаа хөл дээрээ босоод ирнэ. Фермерийн аж ахуйг даган тэжээлийн аж ахуй ч хөгжих гинжин сүлжээ бий болно. Социализмын үед 400 үнээний ферм 40 гаруй байснаас 24 нь Улаанбаатар хотын ойролцоо байжээ. Эдгээр ферм өдөрт 200 тн сүү нийлүүлж байсан нь үлгэр биш бодит байдал юм. Тэгэхээр өнөөдөр ч мөн 300-400 үнээний ферм 20-иос доошгүй байгуулснаар л хүн амын сүү, сүүн бүтээгдэхүүний хэрэглээг бүрнээ хангах учиртай. "Сүү" компанийн хувьд зуны улиралд хоногтоо 70 тн сүүг иргэдээс авч байсан бол энэ жил 90-100 тн сүү авч байхаар төлөвлөжээ. Цаашид үйлдвэрлэлийнхээ хүчин чадлыг хоёр гурав дахин нэмэгдүүлснээр хоногтоо 100-150 тн бүтээгдэхүүнийг зах зээлд гаргах тооцоо байгаа гэсэн. Монгол Улсын Ерөнхийлөгч Н.Энхбаяр энэ оныг "Хүнсний аюулгүй байдлын жил" болгон зарласан. Монголчууд маань үндэсний үйлдвэрлэлээ дэмждэггүй юм аа гэхэд өөрсдийн эрүүл мэндэд санаа тавих цаг нэгэнт ирснийг захын жишээнээс харж болно. Химийн аргаар, хуурай сүүгээр хийсэн сүү бидний "таван цул" эрхтнийг маань хордуулан "иднэ үү" л гэхээс биш идээ умдаан болох нь юу л бол гэцгээх хүн олон. Хүн хэмээх ухаант бодгаль энэ дэлхийн сүүн тэжээлтний их аймагт багтдаг. Иймээс биологийн гаралтай зүйлээ л хүнс тэжээлдээ хэрэглэвэл зүй зохистой билээ. Химийн аргаар үйлдвэрлэсэн бүтээгдэхүүн хэт хэрэглэснээс эдгэршгүй хорт хавдар, аймшигт өвчнүүд үүсдэг болохыг шинжлэх ухаан олон баримтаар нотолсоор байна. Хятад болон бусад улс орны сүү, сүүн бүтээгдэхүүнийг "муу" гэх нь хаашаа юм, гэхдээ л монгол малын сүүгээр үйлдвэрлэсэн бүтээгдэхүүнээс чанарын хувьд үлэмж доогуур гэдгийг баттайяа хэлэх байна. "Сүү" компанийн бүтээгдэхүүний хувьд эрүүл ахуй, чанар стандартын шаардлагад нийцсэн байдаг. Иймээс монгол хүн монгол малынхаа сүүгээр үйлдвэрлэсэн сүүг хэрэглэх нь хүнсний аюулгүй байдал талаасаа зуун хувь баталгаатай гэсэн үг л дээ. Тариалан эрхэлдэг улс орнуудын газрын хөрс олон арван жил химийн бордоонд хордсоор ургамал нь ч бөөн аюул болсон байдаг. Монгол малын сүүг харин эмийн журмаар хүртэл хэрэглэдэг нь өнөө ч хэвээрээ байгаа нь юутай зол. Манай ард түмэн ямааны сүүг элэг, бөөрний үрэвсэлд, ингэ, гүүний сүүг чийг бамын болон сүрьеэ, хаван өвчнийг анагаахад ашигласаар ирсэн билээ. Хүний биед уургийн шингэх эрчмээр сүү, загасны мах нь мах, будаа, гурилаас илүү үр нөлөөтэй байдаг байна. Хүний биед хэрэгцээтэй кальци, фосфорын гол эх үүсвэр сүү, цагаан идээнд байдаг тул өдөрт 0,8-1 л сүү буюу 100-200 гр бяслаг хэрэглэх шаардлагатай байдаг байна. Кальци дутагдсанаас ясны сийрэгжилт хэмээх гайт өвчин үүсдэг. Сүү, сүүн бүтээгдэхүүн хэрэглэснээр энэхүү өвчин тусахгүй байх нь тодорхой юм. Харин химийн бордоо хэрэглэж тарьсан ургамлаар хооллосон малын сүүнд энэхүү кальци бараг байдаггүй агаад химийн аргаар боловсруулсанаар шимт чанар нь алдагддаг байна. "Сүү" компанийн 0,5-1 литрийн савлагаатай "Шинэ сүү" бүтээгдэхүүн гэхэд 90-120 хэмд ариутган хүний биед шаардлагатай амин дэмийг хэвээр хадгалсан учраас эрүүл мэндэд сайнаар нөлөөлдөг байна. Пюр пак савлалт нь хэрэглэгчдэд өдөр бүр шинэ сүү  хүргэх зорилготой юм. "Шинэ сүү" нь хуурай сүүний орцгүй, экологийн цэвэр бүтээгдэхүүн болохоор хүмүүс хэрэглэж заншжээ. Тус бүтээгдэхүүн "Намрын ногоон өдрүүд-2006" үзэсгэлэнгээс "Шилдэг сүү, сүүн бүтээгдэхүүн" өргөмжлөл хүртсэн байна. Эднийх хүүхдэд зориулан кальцитай, хөөрүүлсэн, шоколадтай, жимстэй сүүнээс гадна "Пингвин", "Spiderman", "Боргоцой", "Эзэнгүй арал", "Хүрээ", "Үл мэдэх", "Макс", "Бүжин", "Мөсөн зайрмаг" зэрэг 10 төрлийн зайрмаг үйлдвэрлэдэг аж. Эдний үйлдвэрлэсэн хорхой ааруул уураг, тос, С, D, B, А аминдэмээр баялаг, удаан хугацаагаар амт, шинж чанараа хадгалдаг учраас гадаад улс оронд байгаа ахан дүүстээ хүмүүс их явуулдаг юм билээ. Анхны ардын уран зохиолч шиг эх нутгаа санасан хүнд идээний дээж болж "хорхойг нь дардаг" болохоор тийм их хэрэгцээтэй байдаг биз ээ. Уг хорхой ааруул Португалийн Лиссабон хотод болсон "Экспо-98" үзэсгэлэнгээс өндрөөр үнэлэгдсэн нь гадаадынханд ч таалагдаж байгаагийн шинж юм. Цөцгийн тос, зөөхий, аарц, тараг, хурууд ааруул нь орчин үеийн хэрэглэгчдийн шаардлагад нийцсэн савлагаатайгаар худалдаанд гарч байгаа. Нийт 50 гаруй нэр төрлийн бүтээгдэхүүн үйлдвэрлэж байгаа нь бүгд хэрэглэгчдийн таашаалд нийцсээр байгаа билээ. 

50 саятан төрүүлнэ 
Тус компани 50 жилийнхээ ойг угтан хэрэглэгч, бэлтгэн нийлүүлэгчид рүүгээ хандсан олон үйл ажиллагаа явуулж байгаа аж. Үүний нэг нь 50 саятан төрүүлэх урамшуулалт сугалаа бөгөөд энэ сараас эхлэн явагдах юм байна. Хэрэглэгчид бүтээгдэхүүний савлагаан дээр байдаг "50 жилийн чанар" тэмдэглэгээнээс таван ширхгийг хайчлан цуглуулж "Сүү" компанийн нэрийн барааны дэлгүүрүүдээс сугалаагаар сольж авах юм. Сугалааны тохирлыг сар бүр олон нийтийн мэдээллийн хэрэгслээр шууд дамжуулж хонжворыг олгох болжээ. Сугалааны хонжвороор, нэг хүн Хөх хот, Утай-Гүмбэнд аялах эрхийн бичиг, хоёр хүн 21 инчийн телевизор, таван хүн гар утас, хоёр хүн хөгжим, 10 хүн зургийн аппарат, "Сүү" компанийн иж бүрдэл 10-ыг тус тус хожих боломжтой юм байна. Уг байгууллагаас эрүүл амьдрал-зөв хооллолтыг хэвшүүлэх, эх орныхоо үйлдвэрлэлийг дэмжих зорилгоор "Цагаан хоолны өдөр" хөтөлбөрийг санаачлан хэрэгжүүлж эхэлсэн нь нийгмийн бухимдал гаарч, стресс газар аван олдмол хэлбэрийн өвчлөл нэмэгдэж байгаа өнөө үед иргэдэд хандсан үр дүнтэй ажил юм. Үүнийг нь Эрүүл мэндийн яам, Хүнс, Хөдөө аж ахуйн яам, Монголын хүнсчдийн холбоо машид дэмжин бүтэн жилийн хугацаанд үргэлжлүүлэхээр болсон байна. 
Л.Батцэнгэл

