№193 (17096)   
1988 оны наймдугаар сарын 12.
ХӨДӨЛМӨРЧДИЙН ХУРАЛ

Хөдөлмөрчдийн хурал бол эдийн засаг, нийгмийн хүрээний бүх салбарыг төрөөс удирдах үйл хэрэг олон түмнийг өргөн оролцуулах олон арван жилийн уламжлал бүхий чухал хэлбэр мөн. Ийм учраас << ардын хурал >> гэж олноо нэршсэн хөдөлмөрчдийн хурлыг тогтмолжуулж, түүнийг орон нутгийнхаа амьдралын тулгамдсан зорилтыг шийдвэрлэж, хэрэгжүүлэхэд иргэдийг татан оролцуулах үр нөлөөтэй хэлбэр болгож ашиглах нь чухал юм гэж БНМАУ-ын сум, хороо, район, орон нутгийн хотын АДХ-ын гүйцэтгэх захиргааны дарга нарын улсын зөвлөлгөөн онцлон заасан юм. Ардын засгийн анхны жилүүдэд нийгмийн ардчиллын нэгэн өвөрмөц хэлбэр болж үүссэн ардын хурал нь зөвхөн намаас дэвшүүлсэн эдийн засаг, нийгэм - улс төрийн тухайлсан зорилтыг хөдөлмөрчин хүн бүрт гүн гүнзгий нэгэн мөр ойлгуулах төдийгүй түүнийг орон нутгийн давтагдашгүй өвөрмөц нөхцөлд хамгийн үр бүтээлтэй хэрэгжүүлэх зохистой арга замыг нийтийн саналын үндэс дээр оновчтой сонгож авах олон түмний санаа бодол, тулгамдсан бодит хэрэгцээг цаг алдалгүй танин мэдэх бололцоо олгодгийн хувьд өөрчлөлт шинэчлэлийн өнөө үед ч чухал ач холбогдолтой хэвээр байна. 

Мал аж ахуйн үйлдвэрлэлийг өөрийнхөө нөөцийг дайчлан ажиллах хүчээр хангах талаар Дундговь аймгийн хэд хэдэн сумын хөдөлмөрчдийн хурал дээр гарсан саналыг аймгийн нам, улсын удирдах байгууллага дэмжиж нийтийг хамарсан чухал ажил болгон өрнүүлжээ. Түүний үр дүнд аймаг, сумын төв, суурин газраас 600 гаруй хүнийг мал аж ахуйд гаргаж, цаашид 1990 он гэхэд аймгийн хэмжээний малчны хэрэгцээг бүрэн хангах зорилттой ажиллаж байна. Завхан, Өмнөговь аймагт тэмээг хариулга, маллагаагүй зэлүүд явуулж, олноор алдаж үрэгдүүлдэг дутагдлын шалтгааныг малчид хөдөлмөрчдийн хурлаар хэлэлцэж, тодорхой зорилт дэвшүүлж ажилласан Завхан аймаг өнгөрсөн онд тэмээн сүргээ өсгөж, Өмнөговь аймаг урьд өмнө биелдэггүй байсан тэмээний ноосны төлөвлөгөөг давуулахад ур ашигтай нөлөөлсөн байна. 

Энэчлэнгээр аж ахуй, соёлын төлөвлөгөөт зорилтыг биелүүлэх, ялангуяа хүн амын төрөл бүрийн үйлчилгээний хүртээмж, чанарыг сайжруулах асуудлыг хөдөлмөрчдийн хурлаар хэлэлцэн амжилттай шийдвэрлэж байгаа ахиц, эхлэл, арга барил цөөнгүй боловч бүх юмыг гагцхүү дээрээс захиран тушааж хийлгэх аргыг голлодгоос хөдөлмөрчин ардын хурлын ач холбогдлыг үл ойшоож, хэлбэрдэх дутагдал түгээмэл байна. 

<< Дээхэн үед ардын хурал маш хурц болж, хэлэлцсэн асуудлыг өргөн ардчиллын үндсэн дээр тал бүрээс нягтлан цэгнэж, хурлаас гаргах шийдвэрт хүн бүр санал бодлоо чөлөөтэй нэмэрлэж, хийх зүйл, дэвшүүлсэн зорилт, авсан амлалтаа биелүүлэхийн. төлөө тодорхой хувь нэмэр оруулж, бодит ажил болгодог сайхан уламжлалтай байсан. Тэр уламжлал одоо олонхи газарт үгүйлэгдсээр байгаа юм >> гэж зарим ахмадууд сонины газарт захидал илгээсэн байна. Хэдийгээр аливаа асуудал нийгмийн хөгжлийн дагуу өдрөөс өдөрт өөрчлөгдөн шинэчлэгдэж, агуулга хэлбэр нь улам баяжиж байгаа ч үр ашигтай ийм уламжлалыг орхиж үгүйсгэж болохгүй юм. Ардын хурлыг бригадын өдөрлөгөөр орлуулдаг болсноос түүний ажил хэрэгч чанар алдагдаж өнөөдөр нам, засгаас нэн чухал зорилт болгон тавьж байгаа нийгэм - эдийн засгийн өөрчлөлт шинэчлэлийн гол асуудлаар хүмүүсийн илэн далангүй үг яриа, санал шүүмжлэлийг сонсохгүй өнгөрөхөд хүрч байгааг ч шүүмжилж байна. 

Хөдөлмөрчдийн хурлаар улс, аймаг, сумын нийтлэг ач холбогдолтой өргөн хүрээтэй асуудлыг сонгон авч бэлтгэл сайтай хэлэлцэх, хамт олноороо ярилцаж шийдсэн асуудлыг бодит ажил болгон, үр нөлөөг дээшлүүлэхэд аймаг, сумын ардын депутатын хурлын гүйцэтгэх захиргаад юуны түрүүнд санаачилга гарган дэмжиж зохион байгуулах үүрэгтэй боловч түүнийг умартах нь олонтаа байна. Баянхонгор аймгийн Галуут, Гурванбулаг, Баян-Овоо зэрэг суманд хөдөлмөрчдийн хурлаар битгий хэл сумын гүйцэтгэх захиргааны хуралдаанаар эдийн засаг, нийгмийн тодорхой асуудал авч хэрэгжээгүй байхад аймгийн АДХ-ын гүйцэтгэх захиргаа түүнийг анхааралдаа аваагүй байна. 

Төлөвлөгөөт зорилтыг хангах, түүний ургацыг эрчимжүүлэхийн зэрэгцээ хүн амын төрөл бүрийн үйлчилгээний хүртээмж, чанарыг дээшлүүлэх, хүнсний хангамжийг сайжруулах, хот, суурин газрыг тохижуулан, хүрээлэн байгаа байгаль, орчныг хамгаалах асуудлыг шийдвэрлэхэд хөдөлмөрчдийн хурлын хэлбэрийг ашиглавал илүү үр дүнтэй болно. Ялангуяа дотоод нөөц бололцоог нээж бүрэн дүүрэн ашиглах, мал аж ахуй, тариалангийн ашиг өгөөжийг дээшлүүлэх, эдийн засгийн шинэчлэлийг үйлдвэрлэлийн нэгж дээр нэвтрүүлэх, зэрэг бүх нийтийн эхлэл санаачилга, бүтээлч оролцоотой шийдвэрлэвэл зохих асуудлыг хөдөлмөрчдийн хурлаар сонгон авч хэлэлцэж байх нь зүйтэй юм. 

Гаргасан шийдвэрийг яв цав биелүүлж, бодит ажил болгоход идэвхтэй тусалж нөлөөлөхийн тулд хөдөлмөрчдийн хурлын протокол, тогтоол, хүмүүсийн санал шүүмжлэлийг аймаг, сумын АДХ-ын гүйцэтгэх захиргаад нэгбүрчлэн танилцаж, түүнийг хэрэгжүүлэх тодорхой төлөвлөгөө хийж шургуу ажиллах хэрэгтэй. Хөдөлмөрчдийн хурал дээр гарсан санал шүүмжлэл, түүний мөрөөр зохиож байгаа ажлын талаар олон түмэнд ил тод мэдээлж, байгууллага, хамт олны туслалцаа авч байх үүрэгтэй гүйцэтгэх захиргааны гишүүд, хөдөлмөрчдийн төлөөлөгчдийг оролцуулсан комиссыг батлуулж ажилладаг зарим сумын туршлагыг нэвтрүүлж болох юм. 

Хөдөлмөрчдийн хурал нь нэг талаар олон түмний хүсэл сонирхлыг амьдралын гүнээс тольдон мэдэрч, тэдний санаа сэтгэлийг эзэмдэн догдлуулж хариу авахаар хүсэн хүлээж байгаа эгзэгтэй чухал чухал асуудлыг тухай бүр шийдвэрлэхэд удирдах байгууллага, хүмүүст дохио санамж өгч, тэр зүгт чиглүүлдэг ардчилсан удирдлагын нэг шижим түлхэц, нөгөө талаар өөрчлөлт шинэчлэлийн өнөөдрийн шаардлагын дагуу дороос гарах шударга шүүмжлэлийг идэвхжүүлэн өрнүүлэх, ил тод байдлыг хангах зохимжтой хэлбэр мөний хувьд орон нутгийн намын байгууллагын анхаарал санаачилгын гадна үлдэх ёсгүй. 

