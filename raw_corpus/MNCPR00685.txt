Байгалийн гайхалтай үзэгдлийн нэг нь солирын урсгал

Шөнийн тэнгэрт гэрэл зуран харвах одыг үзээгүй хүн байхгүй биз ээ. Од харвах нь солирын багахан хэсэг агаар мандалд шатаж буй үзэгдэл юм. Харин ойрын өдрүүдэд солирын урсгал болох нь.
Урсгал гэдэг нь ганц нэг од харвах биш, агаар мандалд бөөн бөөнөөр одод харвах шиг үзэгдэл болдог аж. Энэ талаар ШУА-ийн Одон орон, геофизик судалгааны төвийн эрдэм шинжилгээний ажилтан Н.Тунгалагаас тодрууллаа. -Манай уншигчдад солирын талаар товчхон ойлголт өгнө үү? -Солирын биет гэдэг бол чулууны жижиг хэлтэрхийнүүд, эсвэл тоосонцоруудын бөөгнөрөл юм. Газрын гадаргууг солирын биетүүд байнга мөргөж байдаг. Эдгээр биетүүд агаар мандалд орж ирээд халж шатан хурц гэрэл гарган ууршдаг. Энэ үзэгдлийг, өөрөөр хэлбэл, солирын биетүүд агаар мандалд орж ирсний улмаас газрын гадаргуугаас 80-130 км өндөрт үүсч байгаа гэрлийн үзэгдлийг солир гээд байгаа юм. -Тэгвэл солирын урсгал нь... -Ганц нэг солироос гадна солирын урсгал ажиглагддаг. Олон солируудын бөөгнөрөл гээд ойлгож болно. -Солирын урсгал хаанаас үүсдэг юм бэ? -Дэлхий өөрийнхөө тойрог замын хөдөлгөөний үед солирын биетийн үргэлжилсэн бөөгнөрөлтэй огтлолцох үед энэ үзэгдэл харагддаг. Жил бүр дэлхийтэй огтлолцдог олон тооний солирын бөөгнөрсөн урсгалууд байдаг. Тэдгээрийн нэг нь энэ сарын 14-17-ны өдрүүдэд дайрч өнгөрөх "Леонид" нэртэй солирын урсгал юм. 17-ны өдөр идэвхжийн дээд цэгт хүрэх буюу олон тоогоор харагдана. -Бид ч энгийн нүдээр харж болно гэсэн үг үү? -Саргүй бол сайн харагдана. Гэхдээ маргааш тэргэл сартай байх тул харагдах боломж хомс байгаа. Харин сарын эхээр буюу энэ сарын 5-12-нд болсон "Таурид" нэртэй солирын урсгалыг ажиглаж болохоор байсан. Тэр үед тэргэл сар гараагүй байсан. -Хэрэв саргүй үед таарсан бол солирын урсгал ямархуу байдалтай харагдах бол... -Солирын урсгал нь олон солируудын бөөгнөрөл гэж түрүүн хэлсэн. Үүнийг газраас харахад нэг цэгээс олон тооны гэрэл цацарч байгаа юм шиг харагддаг. Салюттай зүйрлэж болох юм. Энэ нь тодорхой хугацаанд, хэдэн цаг буюу хэдэн өдрийн турш үргэлжлэн харагдаж болно. Солирын урсгал бол байгалийн гайхалтай сайхан үзэгдлүүдийн нэг нь. -Солирын урсгал нь ихэвчлэн хэзээ болдог юм бэ? -Энэ үзэгдэл байнга давтагддаг л даа. Хэзээ ийм урсгал болох, хаанаас тод харж болох вэ гэдгийг одон орон судлаачид урьдчилаад гаргасан байдаг. Тухайлбал, 2005 онд 39 том солирын урсгал болно гэж тэмдэглэгдсэн байна. -Маргааш дээд цэгтээ хүрэх "Леонид" солирын урсгал тэргэл сартай учраас харагдахгүй гэсэн. Тэгвэл манай нутаг дэвсгэрээс харагдах солирын урсгал дахин болох уу? -Болно. Арваннэгдүгээр сарын 21-нд идэвхжил нь дээд цэгтээ хүрэх "Альфа Моноцеротид" нэртэй солирын урсгал манай нутаг дэвсгэрийн зүүн хэсгээс харагдах боломжтой. Гэхдээ сартай учраас харагдалт муу байна. Арванхоёрдугаар сарын 6-нд болох "Феницид" урсгалыг дэлхийн өмнөд хагасаас ажиглахад хамгийн тохиромжтой гэсэн байна. Ирэх сарын 11-нд харагдах ‘Сигма-Гидрид" урсгал нь дэлхийн бөмбөрцөгийн хойд хагаст харагдах боломжтой учраас манайд ч харагдах магадлал өндөр. Идэвхжилийн өндөр цаг нь тухайн өдрийн үүр цайхын өмнөхөн болох юм. Тэгэхээр үүр цайхаас өмнө тэнгэр дэх гэрлэн цацрагийг харж болох нь. Мөн арванхоёрдугаар сарын 22-нд болох "Урсид" нэртэй солирын урсгал нь Төв Азиас зүүн тийш Номхон далай, Америкийн баруун эрэг хүртэл газар нутагт харагдана. Тийм болохоор манайд ч харагдах боломжтой. Шөнийн 22 цагаас хойш солирын урсгалын идэвхтэй үе нь таарах учраас байгалийн тэрхүү гайхалтай гоёмсог үзэгдлийг харах боломж тохиож магадгүй. 
Д.Оюунтуяа
