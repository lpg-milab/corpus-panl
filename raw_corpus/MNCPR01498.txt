Араб адуу уралдана монгол морьтнууд түрүү горьдоод яахав

Наадам ойртоод, 800 жилийн ой гэж шуугицгаагаад энэ жилийн наадмын угтал нэг л нүргээнтэй байна. Бөх нь 1024 тоотой барилдах юм байх. Харин уралдах морьдын тоо хэдэд хүрэх юм болоо. Энэ дотроо нөгөө араб гэгдэх үнэ их, бие нүсэр адуунууд хичнээн тоогоор уралдаж монгол морьдыг тэлж хаях юм болдоо! Морь "тэлэгдэнэ" гэдэг шуудхандаа бол тамлалт юм. Үүнийг моринд дуртай монгол хүмүүс мэднэ. Монгол наадмаар даагыг бүдүүн морьтой уралдуулдаггүй.
Угтаа тэгвэл монгол морь, араб адуу хоёрын ялгаа энэ. Үүнийг зөвхөн нэг жишээгээр хэлэхэд 150-250 км-т уралдахаар бэлтгэгдсэн араб адуутай, 30 км-т давхих уяатай монгол морьд уралдаж байгаа юм. Энэ нь ерөөсөө бийлэгжүү хэсэгхэн хүний хийж буй ажил. Өнгөрсөн жил Дорнодын талд зүүн бүсийн "Их хурд" гэж том уралдаан боллоо. Монголын нэртэй цуутай уяачид, морины хорхойтон олон хүн цугласан. Хурдтай удамтай гэгддэг зүүн аймгийн хэдэн малчид бүгд л хурдан морьдоо хичээн уясан. Гэтэл наадмын урьд орой хотоос сайд Тэрбишдагвын өндөр араб адуу ачигдаж ирдэг юм байна. Цаад газраа 150 км-т уралдахаар бэлтгэгдсэнийг нь мань эр үнэ цохиж авчираад Онон уяачаар уяулжээ. Өглөө нь өнөөх араб соёолон, монгол азаргануудтай мордлоо. Хамжааргагүй том амьтан юмаа. Гараан дээрээс эргэсэн морьд, араб адуунд дөхөхгүй нь ээ. Зүүн талдаа олон түрүүлсэн монгол адуунууд араб адуун дээр очих гэж үзсэн. Тэгж их уралдвал тэр том амьтанд тэлэгдэж үхэхээр юм байна лээ. Энэ бүхнийг адгуусны зөнгөөр яваа амьтад гэж ойлгоё. Хамгийн эмзэглэмээр нь араб адуу бол хүүхдэд хэтэрхий ахадсан хатуу адгуус юм. Уралдаж ирсэн хойно унасан хүүхэд нь уяан дээрээ элгээ эвхрэн ойчсон. Сэтгэл шимрэм харагдсан шүү. Энэ адуунд жаахан хүүхэд тэгж зайлагддаг юм байна лээ. Хүмүүс "Онон уяач хашир хүн, мориныхоо хүүхдийг баадагнаж явуулсны хүчинд энэ хүүхэд гайгүй ирлээ" гэлцэж байсан. Араб адуунууд монгол морь, хүүхэд хоёрыг ингэж барж байна. Эзэд нь ингэж тамлаж байна. Морины хүүхэд гэдэг хөөрхий амьтан. Тэднийг тоох муутай. Гэтэл саяхан чихэнд эерүү мэдээ нэг ширхэг сонсогдсон нь "Хурдан морь унаач хүүхдийн чуулган" байв. Хүүхдийн Төлөө Үндэсний Газраас санаачлан бусад холбогдох байгууллагуудтай хамтран зохион байгуулсан юм байна лээ. Хэлэлцсэн асуудлыг нь харсан "Хурдан морины уралдааны хөгжил ба хүүхэд хамгаалал" гэжээ. Хүүхдийн асуудал дан ганц биш бололтой. Хамтад нь хурдан морины уралдааны хөгжлийн асуудлыг хэлэлцээтхэж. Зарим нэг сонин хэвлэлүүд энэ чуулганыг шүүмжилсэн. Харин бид бол зөв зүйтэй ажлын эхлэл гэж дэмжсэн. Морины хүүхдэд ингэж санаа тавьсанд нь талархаж байгаа. Чуулганаас баахан санамж бичиг гаргасан нь хэр үр дүнгээ өгөхийг мэдэхгүй юм. Энэ жилийн наадмаас л харагдах байхдаа. Ер нь хурдан морины эргэн тойрон дахь энэ бүх сөрөг асуудлыг эрүүлжүүлнэ, монгол морийг тусад нь уралдуулна, жаахан хүүхдээр унуулахгүй, том хүнээр унуулна гэхчлэн яриа хөөрөө өнөө ч үргэлжилсээр. Гэвч дорвитой ажил харагдахгүй л байна. Улсын баяр наадмын морины комисст бүх эрх мэдэл төвлөрдөг. Энэ жилийн наадмын морины комиссын бүтцэд өөрчлөлт орсон ч нөгөө л урьдынх шигээ яаж будлиангүй уралдуулах вэ гэдэг дээр хамаг анхаарал нь төвлөрөөстэй. Дээр хөндөгдсөн хүүхдийн эрхийн асуудал, ялангуяа араб адуу уралдуулах эсэх асуудлыг шийдэж чадахгүй нь бололтой. Өнөөх өндөр үнэтэй, араб морьдыг баячууд энэ хаваржингаа зөөлөө. Энэ жилийн наадмаар нас насанд нийт 60 орчим гадаад адуу уралдах нь. Өнгөрсөн жилийн өнгөнөөс харахад эдгээр гадаад морьд айргийн тавд давхина. Монгол наадмын асарын өмнө монгол морь биш өлгөрдүүхэн гадаад морьд эгнэж айргаар мялаалгаж байх нь. Энэ үзэгдэл жил ирэх тусам газар авсаар. Ингэхийг хүсэмжлэн араб адууг амандаа багтахгүй тооны мөнгөөр цуглуулдаг хүмүүс нь "Макс-Импэкс"-ийн Ганбаатар, Цэрэнжигмэд, УИХ-ын гишүүн Г.Батхүү, Ц.Цэнгэл, Б.Бат-Эрдэнэ, Д.Тэрбишдагва гэхчлэн хэсэг түшээд байна. Мөн ТЭХ-ний дэд сайд Энхтайван, "МТТ" компанийн захирал Тэрбиш, бүр цаашилбал Ерөнхийлөгч Н.Энхбаяр, Ерөнхий сайд М.Энхболд нар юм байна. Эдгээр хүмүүсийн гарт Монголд буй араб адуунуудын ихэнх нь төвлөрч байна. Тэгэхээр ирэх жилийн цагаан сараар "Алдарт уяач" болох хүмүүс тодорхой байна. Өнөөдөр Өлзийт хороо, Налайхын урд хэсэг араб адууны бэлчээр, талбай болсон. Наадам ойртох тусам тоо нь нэмэгдсээр байна. Ямар ч их мөнгө вэ, яах гэж ч зөөгөөд байгаа юм. Энэ бүхний эцсийн хариулт тодорхой. Мэдээж уралдуулах гэж. Хаана? Хаана байхав, Их Монгол Улс байгуулагдсаны 800 жилийн ойн наадмаар. Хөөрхий, цаана нь хөдөөний хэдэн малчид маань хэдэн адууныхаа хөл чангатайг уяж байгаа. Шөнө нь морио түрүүлгэж байна гэж зүүдлээд л. Угаасаа морь унадаг жаахан байхад тэгдэг л шүү дээ. Аав ах нар наадам ойртох тусам тувт морь яриад. Ер нь монголын малчин түмэн даяараа даа. Харин энэ цагийн наадмын хурдны морь эцгийн минь үеийнх шиг биш болжээ. Тэд бол тэгж ярьж байгаад ганц нэг даага, шүдлэн айрагдуулчихдаг байсан юм. Түүндээ хөөрч догдлон ирэх жилийн наадам хүртэл айрагдсан хээр үрээгээрээ амьдралынхаа баяр баяслыг нэмдэг байж билээ. Монгол наадмын хурдны амин сүнс нь энэ ч юм шигээ. Наадам гэдэг монгол түмний язгуурын баяр. Хаант засагтай үед ч ядуу малчин хониныхоо хээрийг уяж ирээд даншигт түрүүлгэсэн түүх бий. Язгуур ийм атал өнөөдөр үндэсний их баяр наадамд жирийн малчны хүү аавынхаа буяныг уяж ирээд алтан жолоо өргүүлэх боломжгүй болов. Дээдчүүлийн зугаа, мөнгө хөрөнгөний аархал, мөнөөх үнэтэй адуугаараа ардын цэнгэл рүү дайрч буй түрэмгийлэл боллоо. 
П.ХАШЧУЛУУН 
