№82 (16672)     
1987 оны дөрөвдүгээр сарын 5.
Октябрь - 70

<< Аугаа их Октябрийн социалист хувьсгалын 70 жилийн ойд бэлтгэх, тэмдэглэн өнгөрүүлэх тухай >> МАХН-ын Төв Хорооны тогтоол нийтлэгдлээ. Хүн төрөлхтний туулж өнгөрөөсөн хориод зууны түүхэнд болсон хамгийн аугаа их хувьсгалын ойг бүтээн байгуулах хөдөлмөрийн шинэ шинэ амжилтаар нэр төртэй угтахын төлөө Монгол орон даяар өрнөж байгаа их ажилд шинэ эрч хүч нэмсэн МАХН-ын энэхүү чухал баримт бичигт дэлхий дахины түүхийн урагшлах хөдөлгөөнийг хурдасгаж, манай гаригийн нийгэм, улс төрийн дүр төрхийг үндсээр нь өөрчилсөн аугаа их хувьсгалын түүхэн ач холбогдлыг гүн гүнзгий тодорхойллоо. Засгийн эрх, үйлдвэрлэлийн хэрэгслийг хөдөлмөрчдийн гарт шилжүүлж, дарлал, мөлжлөгийг үүрд устгасан ажилчин, тариачны анхны улс байгуулагдаж, зөвлөлтийн баатарлаг ард түмэн цус асгаруулж, хохирол үзэж, амь биеэ хайрлахгүй шургуу хөдөлмөрлөж, тэмцэж байж зөвлөлт эх орноо тэргүүн зэргийн хөгжилтэй, дэлхийн хамгийн хүчирхэг социалист гүрэн болгон хувиргасан нь Октябрийн социалист хувьсгалын бодит үр дүн билээ. Өнөөдөр зөвлөлтийн ард түмэн ЗХУКН-ын XXVII их хурлаас дэвшүүлсэн зөвлөлт нийгмийн дэвшил, хөгжлийг хурдасгах, өөрчлөн байгуулах их зорилтыг хэрэгжүүлэх хувьсгалт үйл явцыг өрнүүлж, ажил үйлс нь өдрөөс өдөрт хүч аван урагшилж байна. Зөвлөлт нийгмийн амьдралын бүх хүрээнд социалист ардчиллыг улам гүнзгийрүүлж, шинэ сэтгэлгээ, ажлын шинэ арга барил, шударга ёс, ил тод байдлыг тууштай нэвтрүүлэн, бүтээлч, ажил хэрэгч уур амьсгалыг газар сайгүй бэхжүүлэх замаар ЗХУКН, Зөвлөлт засаг олон улсын ач холбогдол бүхий хурдасгах үйл явцыг шийдвэрлэж байгаа нь Октябрийн аугаа их хувьсгалын үргэлжлэл мөн. 

Зөвлөлүүдийн оронд өрнөж байгаа өөрчлөн байгуулалтын хувьсгалт үзэл санаа, дайчин үйл ажиллагаа, шинэ зорилтыг шийдвэрлэж байгаа баялаг туршлага нь Октябрийн замаар замнаж байгаа манай орны хөдөлмөрчдийн тухайд хүрсэн түвшингээсээ улам өндөрлөгт шийдвэр төгс урагшлан тэмүүлэх эрч чадал, сэтгэл зориг, оюун санааны шинэ шинэ хүч олгож байна. 

Октябрь Монгол орны ихээхэн хувь заяанд шийдвэрлэх нөлөө үзүүлсний шууд үр дүнд Октябрийн хувьсгалжуулагч үзэл санааны дор 1921 онд Монгол ардын хувьсгал ялж, Октябрийн ялгуусан замаар манай ард түмэн хэлбэрэлтгүй замнаж өнөөдөр мана оронд социализм хэн ч үгүйсгэшгүй үнэн бодит зүйл болсон билээ. Октябрийн эх орон, зөвлөлтийн ард түмэнтэй тогтоосон ах дүүгийн ленинч мөнхийн найрамдал, бүх талын өргөн хамтын ажиллагаа хөгжиж, манай оронд социалист байгуулалтын үйл явц улам эрч хүч аван, улс орны маань нүүр царай өөрчлөгдөн шинэчлэгдэж хүч чадал, потенциал нь байнга өсөн нэмэгдсээр байна. БНМАУ, ЗСБНХУ-ын эдийн засаг, шинжлэх ухааны хамтын ажиллагааг 2000 он хүртэл хөгжүүлэх урт хугацааны программын дагуу манай хоёр орон, ард түмний бүтээлч хамтын ажиллагаа улам эрчимжиж, агуулга, хэлбэр нь баяжиж, цар хүрээ нь ихэд өргөжин тэлж, асар сайхан хэтийн төлөв нээгдэж байна. 

Социализм нэг орны хүрээнээс хальж дэлхийн систем болсон нь Октябрийн яндашгүй үзэл санааны ялалт, социализм хун төрөлхтний нийгмийн дэвшлийн үндсэн чиглэлийг тодорхойлж, социалист систем дэлхийн хувьсгалт үйл явцын гол өгөөж түшиг болж байгаагийн маргашгүй амьд баримт нотолгоо мөн. 

Коммунист, ажилчны хөдөлгөөн шинэ шатанд гарч, орчин үеийн улс төрийн хамгийн нөлөө бүхий томоохон хүч боллоо. Энх тайван, ардчиллын хүч өдрөөс өдөрт улам өргөжин тэлж, нийгмийн өөр өөр байгуулалттай улс орнуудын хооронд ойртох, харилцан итгэлцэх хандлага, уур амьсгал аажим аажмаар бий болж байна. 

ЗСБНХУ-ын олон улсын асуудалд уян хатан, бодитой хандах зарчмыг удирдлага болгосон улс төрийн шинэ сэтгэлгээ, энхийг эрхэмлэгч тууштай гадаад бодлого, идэвхтэй үйл ажиллагаа нь олон улсын уур амьсгалд онцгой үүрэг гүйцэтгэж байна. Дэлхий нийтийн аюулгүй байдлын бүх талыг хамарсан систем тогтоох, хорьдугаар зууны эцэс гэхэд дэлхий ертөнцийг цөмийн болон үй олноор хөнөөх бусад төрлийн зэвсгээс ангижруулах гэсэн ЗХУ-ын өргөн цар хүрээтэй санал, санаачилга, түүнийг хэрэгжүүлэх бодит алхам, тодорхой үйл ажиллагаа нь дэлхийн олон нийтийн дэмжлэг, талархлыг зүй ёсоор хүлээж, Октябрийн гэгээн саруул замаар замнаж, энх тайван, хөгжлийнхөө шинэ өндөрлөг өөд итгэл төгс урагшилж яваа зөвлөлүүдийн орны нэр төрийг өндөрт өргөж байна. 

Аугаа их Октябрийн ой нь социализмын өсөн нэмэгдэж байгаа хүч чадал, түүний бүтээн байгуулах, шинэчлэн өөрчлөх асар их чадварыг илтгэн харуулах том үзлэг, нийгэм, улс төрийн нэн их учир утгатай олон улсын ач холбогдол бүхий чухал үйл явдал тэр тусмаа, их хувьсгалын ачийг хүртсэн манай ард түмний хувьд үндэсний том баяр мөн. 

МАХН-ын Тов Хорооны тогтоолд << Аугаа их Октябрийн социалист хувьсгалын 70 жилийн ойг марксизмленинизмийн сургаал, пролетарийн, социалист интернационализмын зарчмын ялалт, монгол, зөвлөлтийн ард түмний ах дүүгийн ленинч найрамдал, нягт хамтын ажиллагааны баяр, МАХН, ЗХУКН, БНМАУ, ЗСБНХУ-ын интернационалч холбоо, эв нэгдлийг улам хөгжүүлэн бэхжүүлэх уриан дор өргөнөөр ер ёслон тэмдэглэхийг. . . >> нам, улс, олон нийт, аж ахуй, соёлын нийт байгууллагын нэн чухал үүрэг гэж цохон заасан байна. Манай нам, улс, олон нийтийн бүх байгууллага Октябрийн ойд бэлтгэх ажлыг системтэй, эрч далайцтай зохион байгуулахдаа МАХН-ын XIX их хурлын шийдвэрийг хэрэгжүүлэх, 1987 онд БНМАУ-ын эдийн засаг, нийгмийг хөгжүүлэх төлөвлөгөөг биелүүлэхэд хөдөлмөрчдийн хүч анхаарлыг төвлөрүүлж, цаг үеийн олон чухал ажлыг хугацаанд нь биелүүлэх, түүхт ой угтсан социалист уралдаан өрнүүлэх, зөвлөлтийн баялаг туршлагыг судлан нэвтрүүлэх өргөн далайцтай ажил өрнүүлж бодитой тодорхой амжилтаар их ойг угтах нь манай амьдралын уламжлалтай эрхэм чухал үзүүлэлт байх нь эргэлзээгүй юм. 

Октябрийн хувьсгалын хувьсгалжуулагч, чөлөөлөгч, шинэчлэн өөрчлөгч их үзэл санаа, үйл ажиллагаа ЗХУ-ын социалист байгуулалтын ололт амжилтыг гүнзгий сурталчлах нь соёл гэгээрэл, суртал ухуулга, нам, олон нийтийн болон хэвлэл, мэдээллийн байгууллагын ажлын гол сэдэв мөн. 

