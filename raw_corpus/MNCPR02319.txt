Монголын боловсролын хөгжлийн асуудал

Боловсролтой хүн бол зөвхөн мэдлэгтэй байх төдийгүй, амьдралд бэлтгэгдсэн, орчин үеийн соёлын нарийн ээдрээтэй асуудалд чиг баримжаагаа олж чаддаг, ертөнцөд эзлэх байр сууриа ухаарах чадвартай байх ёстой. Боловсрол нь чөлөөт бие хүнийг төлөвшүүлэх, бусад хүмүүсийг ойлгох, хүний сэтгэхүй, харилцаа, практик үйл хэргийг боловсронгуй болгох, өөрөөр хэлбэл мэдлэг, бие бялдар, сэтгэл санаа, оюуны хувьд боловсорсон хүнийг төлөвшүүлэх нөхцлийг үүсгэдэг.
Орчин үеийн боловсролын шинж төрх бол нэгд, XXI зууны иргэншил нь хүний бүх талын чадвар, чанарыг хөгжүүлдэг боловсролын системийн боловсронгуйн хэр хэмжээнээс улам бүр шалтгаалах болсон; хоёрт, эдүгээгийн нийгмийн хөгжлийн стратегийн номлол нь хүний чадварыг бүх талаар хөгжүүлэх зарчимд суурилах болсонтой уялдан боловсрол нь нийгмийн амьдрал үйл ажиллагаанд тэргүүлэх байр суурьтай болсон; гуравт, шинжлэх ухаан, боловсролын харилцан холбоо гүнзгийрэн бэхжиж буй өнөөгийн нөхцөл байдлаас шалтгаалан боловсрол улам бүр суурь шинжтэй болж байгаа; дөрөвт, орчин үеийн шинжлэх ухаан, техникийн ололтыг  хүний оршихуйн хүрээлэн буй орчныг хадгалан хамгаалах, сайжруулах үр нөлөөтэй хэрэгсэл болгохын тулд боловсролыг экологижуулах, экологийн соёл, боловсрол, ухамсар, хүмүүжлийг залуу үеийнхэнд төлөвшүүлэх, тэднийг хүмүүнлэг ёс суртахуунтай болгох хэрэгцээ шаардлагаар боловсрол экологижсон, хүмүүнлэг шинжтэй болж буй; тавд, эдүгээгийн дээд боловсрол зөвхөн нийгмийн үйлдвэрлэлийн хэрэгцээг хангахад зориулагдах төдийгүй, түүний дээд зорилго нь хүн, түүний сонирхол, хэрэгцээ, хүсэл тэмүүлэл болсон зэргээр тодорхойлогдож байна. Өнөө үед дэлхийн боловсролын хүрээнд гарч буй өөрчлөлт нь дараах гурван гол хандлагаар явагдаж байгааг боловсролын философийн судалгааны дүн харуулж байна. Үүнд нэгд, боловсролын үндсэн парадигмыг солих дэлхийн хандлага (боловсролын системийн хуучин сонгодог загварын хямралыг даван туулах, боловсролын философи, хүмүүнлигийн ухаанд шинэ суурь үзэл санааг боловсруулах зэрэг); хоёрт, тухайн улс орон дэлхийн соёлд өөрийнхөө боловсрол, сургуулийг ойртуулан интеграцчлах хөдөлгөөн өрнөж байгаа (сургуулийг ардчилах, тасралтгүй боловсрол олгох, боловсролыг хүмүүнлэг болгох, компьютержүүлэх системийг бий болгох, сургалтын хөтөлбөрийг чөлөөтэй сонгох, дунд, дээд сургуулиудын бие даасан байдлыг хангах үндсэн дээр багш, суралцагсдын хамтлагийг үүсгэх зэрэг болно); гуравт, үндэсний уламжлалаа сэргээх үндсэн дээр боловсролоо шинэчлэх явдал юм. Сүүлийн 10-аад жилд Монгол Улс дэлхийн улс түмний адилаар боловсролыг тэргүүлэх салбар болгон тавьж, түүний системийг төгөлдөржүүлэн олон улсын боловсролын стандартад ойртуулж, улмаар дэлхийн нийтлэг соёлыг залуу үеийнхэнд эзэмшүүлэх зорилгоор нэлээд арга хэмжээ авч хэрэгжүүлжээ. Тухайлбал, төрөөс зарчмын шинэ боловсролын хууль батлан гаргаж, хэрэгжүүлсний дүнд сургууль, боловсролыг ардчилах, сургалтын хөтөлбөрийг чөлөөтэй сонгох, сургуулиуд, ялангуяа дээд сургуулиудын бие даасан байдлыг хангах, боловсролыг компьютержүүлэх системийг үүсгэх эхлэл суурийг тавих талаар зарим ахиц өөрчлөлт гарч байна. Энэ бүхэн бол манай боловсролын хүрээний өөрчлөлт шинэчлэл нь дэлхийн нийтлэг соёлын ололтыг залуу үеийнхэнд эзэмшүүлэхэд чиглэсэн, орчин үеийн боловсролын жишигт ойртох гол хандлагатайгаар явагдаж байгааг харуулж байна. Харин үндэснийхээ соёлыг сэргээх, түүний дэвшилтэт уламжлал, онцлогийг харгалзан үзсэн боловсрол өнөөг хүртэл үгүйлэгдсээр байна. Ерөөс монголчуудын үндэсний сэргэн мандалт нь нэгд, олон зууны туршид хуримтлагдсан язгуур болон уламжлалт соёлын баялаг өв санд; хоёрт, энэ уламжлалыг хадгалан хамгаалах, бэхжүүлэн хөгжүүлэх чадвартай эх оронч боловсон хүчинд тулгуурлах нь зүйн хэрэг. Монгол Улс 90-ээд оны эхээр зах зээлийн эдийн засаг бүхий ардчилсан нийгэмд шилжин орсноор ерөнхий боловсролын сургуулиудад дэлхий дахины нийтлэг соёлын ололтыг суралцагсдад эзэмшүүлэхийн зэрэгцээ үндэсний соёлын гол зүйл болох нүүдлийн мал аж ахуйн технологи арга ажиллагааны тухай мэдлэг болон монгол бичиг үсгээ зааж байснаа одоо бүрмөсөн орхисон нь манай боловсролыг үндэсний гэх шинж төрхгүй болгоход хүргэжээ. Харин манай улсын хувьд боловсролын шинэчлэлийн гол чиг хандлага бол суралцагсдад орчин үеийн нийтлэг соёлын ололтыг дээд зэргээр эзэмшүүлэхийн хамт үндэснийхээ хүмүүнлэг соёлын баялаг өв санг сэргээж, түүнийг дэлхий дахины соёлын ололттой амин холбоотой болгон нэгтгэж, амжилттай хослуулах нь тус оронд нүүдлийн болон техникийн гаралтай суурин иргэншил зэрэгцэн оршиж буй өвөрмөц нөхцөл байдлаас ч урган гарч байна. Өнөөгийн монголд идээшин хөгжиж буй суурин үйлдвэржсэн иргэншлээс үүдэлтэй үйлдвэрлэлийн үйл ажиллагаа эрхэлдэг ажилтан хүний чадварын хөгжил нь орчин үеийн дэлхий дахины нийтлэг боловсрол, шинжлэх ухаан, техник технологийн мэдлэг мэргэжилд тулгуурладаг аж. Тэгвэл тус орны экологийн хүчин зүйлсээс шууд хамааралтай нүүдлийн мал аж ахуйн хөдөлмөр эрхэлдэг малчин хүний чадвар нь уг аж ахуйн өвөрмөц арга ажиллагаагаар нөхцөлдсөн, уламжлалт туршлага, мэдлэг ухаанд суурилсан хэвээр байна. Чухамдаа малчин хүний мэдлэг чадвар нь байгальтайгаа нэгдэлтэй байж, түүнтэй харилцан үйл ажиллагааг хэрэгжүүлэхэд чиглэсэн олон мянганы турш хуримтлуулсан ардын язгуур цогц мэдлэг ухаан, туршлагад суурилдгаараа содон онцлогтой. Сүүлийн 10-аад жилд малчдын хүүхэд сургуулиас завсардах явдал гарсаар байна. Зарим малчид хүүхдээ бичиг үсэгт тайлагдан дөрвөн аргын тоо бодож сурмагц сургуулиас гарган мал аж ахуйн хөдөлмөр эрхлүүлэх сонирхолтой байдгийн цаад уг шалтгаан нь нэгд, манайд бүрэлдэн тогтсон европ маягийн боловсролын систем нь анхнаасаа Монголын нийгмийн эдийн засгийн суурь дэвсгэр болох нүүдлийн мал аж ахуйн үйлдвэрлэлийн технологи, үйл ажиллагааны эрэлт хэрэгцээгээр бус харин тус оронд техникийн гаралтай үйлдвэржсэн иргэншил төлөвшин хөгжих хэрэгцээ шаардлага, түүнийг хэрэгжүүлэх чухал нөхцлийг харгалзан бий болсон; хоёрт, энэхүү техникийн иргэншил нь нүүдлийн иргэншил, түүний цөм болсон бэлчээрийн мал аж ахуйн хөдөлмөрийн үйл явцад гүнзгий нөлөө үзүүлэх, хөгжлийг нь дээш татах хүч болох хэмжээнд хараахан хүрээгүй; гуравт, ийм нөхцөлд нүүдлийн мал аж ахуйн хөдөлмөрийн технологи арга ажиллагаа уламжлалт мэдлэг ухаан, туршлагад тулгуурлан явагддаг; дөрөвт, нэг талаар Монголын нүүдэлчдийн соёлын уламжлалт цогц мэдлэг ухааныг орчин үеийн шинжлэх ухааны мэдлэгтэй нягт хослуулсан, нөгөөтэйгүүр нүүдлийн мал аж ахуйн үйл ажиллагааны технологитой ягштал холбосон сургалтын тогтолцооны олон янзын төрөл хэлбэр бий болоогүй, зөвхөн орчин үеийн техникийн гаралтай иргэншлээс үүдэлтэй боловсролын сургалтын систем дангаараа ноёрхож байгаа зэрэгт оршино. Орчин үеийн малчид ялангуяа залуу малчдын нэлээд хэсэг нь мал маллагааны болон мал аж ахуйн үйлдвэрлэлийн нарийн арга технологийг сайтар эзэмшээгүй, түүнийг хялбарчлан үзэх хандлага өргөн дэлгэрсэн нь байгаль орчинтой харилцан зохицсон оновчтой үйл ажиллагаагаар байгалийн шалгарлыг амжилттай гэтлэн давж, мал сүргийнхээ тоо толгойг нэмэгдүүлэх, чанар чансаа, ашиг шимийг нь дээшлүүлэх олон талт арга ажиллагааг технологийн дагуу эрхлэн явуулж чадахгүйд хүрч байна. Байгаль экологийн байдал улам таагүй болж буй өнөөгийн нөхцөлд тэдэнд нүүдлийн соёлын гол цөм болсон бэлчээрийн мал аж ахуйн хөдөлмөрийн язгуур технологийн олон талт туршлага, дадлага, ур дүй, мэдлэг ухааныг шинжлэх ухааны үндэстэйгээр эзэмшүүлэх цэгцтэй сургалтын тогтолцоо зайлшгүй хэрэгтэй болов. Гэхдээ малчин хүн зөвхөн натурал үйлдвэрлэгч төдий биш, эдүгээгийн нийтлэг соёл, шинжлэх ухаан, технологийн ололтыг зохих ёсоор хүртэгч, эзэмшигч, нийгэм улс төрийн олон талт үйл ажиллагаанд идэвхитэй оролцогч субъектын хувьд орчин үеийн шинжлэх ухааны мэдлэг боловсролыг эзэмших нь зайлшгүй чухал. Дэлхий дахинаа нийгмийн амьдрал даяарших үйл явц эрчимжиж буй өнөө үед хөдөөгийн малчид уламжлалт соёлыг эзэмшээд зогсохгүй орчин үеийн шинжлэх ухааны мэдлэг боловсролтой байхын зэрэгцээ хот, суурин газар амьдардаг хүмүүс, түүний дотор залуу үеийнхэн хэдийгээр мал маллахгүй ч гэсэн эдүгээгийн нийтлэг соёлоос суралцах төдийгүй, монгол угсаатныхаа хувьд олон зуунаар хуримтлагдсан үндэснийхээ язгуур болон уламжлалт соёлын баялаг өв сангаас боловсролын системээр дамжуулан сурч эзэмших нь нийгмийн шаардлага болов. үндэснийхээ соёлын баялаг мэдлэгийг эзэмшсэн хүн бол язгуур соёлын мэдрэмжтэй болж төлөвшин бусдын соёлыг механикаар хуулах, дуурайх сэтгэлгээнээс ангижирч, үндэсний эрх ашиг, соёлынхоо үүднээс түүнд ханддаг, орчин үеийн нийтлэг соёлтой өөрийн өвөрмөц соёлыг хослуулан хөгжүүлж чаддаг, чингэснээрээ монголчуудын язгуур болон уламжлалт соёлын дахин давтагдашгүй ховор нандин чанарыг хадгалан хамгаалах, бэхжүүлэн хөгжүүлэх сэтгэлгээ, чадвартай болж хүмүүждэг жамтай. Ийнхүү манай ерөнхий боловсролын сургуулийн өнөөгийн сургалтын агуулга, бүтцийг эдүгээгийн монголын нийгмийн өвөрмөц онцлогийг бүрэн тусгасан тухайлбал уламжлалт нийгмийнхээ үйлдвэрлэлийн технологи, үндэсний соёл, эрдэм ухааныг орчин үеийн шинжлэх ухаан, технологийн мэдлэгтэй органикаар холбож оновчтой хослуулан сургах систем болгон өөрчлөх шаардлага нийгмийн амьдралаас урган гарч байна. үүний тулд юуны өмнө монголын үндэсний ахуйн болон оюуны соёлын цогц тогтолцооны үндэс, тухайлбал нүүдлийн мал аж ахуйн технологи арга ажиллагаа хийгээд хүнээс байгальтай, бусад хүмүүстэй, өөртэйгөө харьцах хүмүүнлэг ёс суртахуун бүхий харилцааны үндэс зэргийг дунд сургуулиудад тусгай хөтөлбөрөөр заах, харин их дээд сургуульд "соёл судал" гэдэг хичээлийн дор монголчуудын язгуур болон уламжлалт соёлын өв санг орчин үеийн дэлхий нийтийн соёлтой харьцуулан системтэй судлах сургалтын тусгай хөтөлбөр боловсруулж хэрэгжүүлэх нь чухал болохыг тэмдэглүүштэй. Энэ бүхэн нь үндэсний болон дэлхийн нийтлэг соёлын утга чанарыг гүнзгий ойлгох үндсэн дээр өөрийн соёлыг ойлгон эзэмшээд зогсохгүй бусдын соёлыг хүлээн авах, ойлгох, түүнд хүлээцтэй хандах чадвартай, өөрийнхөө соёлын байр суурь, үнэлэмжийг хоосон тунхаглах бус харин түүнийг бусдын соёлтой зөв хослуулан ажиллах идэвхитэй харилцааг хувь хүнд бий болгох, улмаар соёлын талаар жинхэнэ боловсорсон хүнийг төлөвшүүлэхэд ихээхэн тус дөхөм болох нь эргэлзээгүй. Дэлхийн хэмжээнд сэтгэж, үндэсний хэмжээнд ажиллаж, бүтээж чаддаг чадварлаг боловсон хүчнийг бэлтгэх нь үндэсний аюулгүй байдал, тулхтай хөгжлийн нэг гол асуудал мөн. Тусгаар тогтнолоо улам бататган экологи, эдийн засаг, нийгэм соёлын хувьд тогтворжсон хөгжилтэй орон байхын тулд дэлхийн соёл ялангуяа шинжлэх ухаан, технологийн ололтыг гүнзгий эзэмшсэн, түүнийгээ практикт хүмүүнлигээр хэрэглэж чаддаг ёс суртахуунтай, чанар чансаа бүхий боловсон хүчнээр хангагдсан байх явдал хамгаас чухал. Өргөн мэдлэгтэй, нарийн мэргэшсэн мэргэжилтэн бэлтгэх нь юуны өмнө манай боловсролын сургалтын суурь чанараас багагүй шалтгаална. Дунд сургуульд суралцагсдыг гүнзгий суурь мэдлэгтэй болгох нь угтаа тэдэнд чанартай дээд боловсрол олж авах замыг нээж өгдөг жамтай. Ялангуяа орчин үеийн шинжлэх ухаан, боловсролын холбоо харилцаа сул байгаагийн цаад шалтгаан нь боловсролын суурь чанар, тухайлбал дунд сургуулийн математик, байгалийн ухааны мэдлэг бэлтгэл хангалтгүй байгаад оршдогийг америкийн эртэмтэд судлан тогтоожээ. Манайд боловсролын системийг өөрчлөн шинэчлэх явцад сургалтын ачаалал хэт хүндэрнэ гэдгээс болгоомжлон, дунд сургуулийн байгалийн болон нийгмийн ухааны хичээлийн цагийг танаж хорогдуулсан, ялангуяа нийгэм судлалын хичээлийг төрөл бүрийн салбарын "механик хэлхээс" болгосон, сүүлийн жилүүдэд сурах бичгийн чанар зарим талаар доголдож байгаа зэрэг нь боловсролын суурь чанарыг сулруулахад хүргэж байна. Сургалтын ачаалал хэт хүнд байх нь сурагчдын эрүүл мэндэд муугаар нөлөөлдөг тухай төсөөлөл эцэг эхчүүдэд төдийгүй нийт хүмүүсийн дунд өргөн дэлгэр байдаг. Энэ талаар 1995-1999 онуудад 38 улс орныг хамруулан явуулсан олон улсын судалгаагаар тэдгээр орны сургалтын ачааллын дундаж хэмжээ (нэг жилд үзэх хичээлийн дундаж цаг) 1022 цаг, үүнээс ОХУ-д 870 цаг байжээ. Манай ерөнхий боловсролын сургуулиудын нэг жилд үзэх хичээлийн цаг эдгээр орны дундаж хэмжээнд байна. Сурагчдын эрүүл мэнд муудаж байгааг нь сургалтын ачаалал хэт хүндэрснээс болоогүй, харин тухайн улс орны хүн амын амьжиргааны чанар, ялангуяа тарчиг амьдралтай гэр бүл байвал зохих чанартай хоол хүнсний зүйлээр төдийлөн хангагдахгүй байгаагийн улмаас хүн амын эрүүл мэнд муудаж буй хандлагатай холбоотой болохыг уг судалгаа тогтоожээ. Ерөнхий суурь мэдлэгийг гүнзгий эзэмшсэн залуу хүн бол чанартай дээд боловсрол эзэмших чадвартай төдийгүй, тусгай мэргэжлийн боловсрол эзэмшихэд ч, практик амьдралд ч чиг баримжаагаа чадамгай олж чаддаг. Иймд ерөнхий боловсролын суурь чанарыг зохих түвшинд нь хадгалж байхаас олон зүйл шалтгаалдагийг тэмдэглүүштэй. Дээд боловсролын суурь чанар бол шинжлэх ухааны мэдлэг, боловсролын үйл явцын нэгдэл бөгөөд энэ нь бид байгаль, нийгмийн хууль, жам ёсны дагуу амьдрах ёстой гэсэн гүн бат ойлгоцыг боловсролтой хүнд төлөвшүүлэхэд тусалдаг. Бага боловсролтой, эсвэл боловсролгүй хүмүүс энэ хуулийг зөрчиж, хүрээлэн буй байгаль орчин төдийгүй, бусад хүмүүсийг, өөрийгөө ч хор хохиролд учруулах нь бий. Зөвхөн шинжлэх ухааны суурь боловсрол бол үлгэр жишээ боловсрол байж чаддаг бөгөөд, түүний гол зорилго нь дэлхийн нийтлэг соёлын салшгүй бүрэлдэхүүн хэсэг болох шинжлэх ухааны мэдлэгийг залуу үеийнхэнд эзэмшүүлэх, дэлгэрүүлэх явдал юм. Оюутан ахуй цагаасаа шинжлэх ухаанчаар, бүхэл бүтэн суурь онолоор сэтгэж сурах, тийм суурь мэдлэгийг олж авах аргуудыг амьдралдаа хэрэглэж, ажиллаж сурах нь чухал. Энэ нь эх орны шинжлэх ухаан, дээд боловсролын цаашдын хөгжлийн үндэс мөн. Гадаадын түүхэн туршлагаас үзэхэд үлгэр жишээ суурь боловсролын асуудалтай нягт холбоотойгоор тэрүүлэх дээд сургуулийн тухай буюу тэргүүлэх их сургуулийн тухай асуудлыг дэвшүүлэн тавьж хэрэгжүүлж иржээ. Иймд манай үндэсний гол гол их сургуулийг дэлхийн жишигт хүрсэн жинхэнэ их сургууль болгох нь боловсролын шинэчлэлийн стратегийн нэг чухал зангилаа асуудал мөн. Одоогоор манай улсад нийт 274 их, дээд сургууль үйл ажиллагаа явуулж байгаагийн 44 нь төрийн өмчийнх юм. Төрийн өмчийн эдгээр олон сургуулийг бүгдийг нь тэргүүлэх дээд сургууль болгоно гэвэл үл гүйцэлдэх асуудал болох нь мэдээж. Эдгээрийг мэргэжлийн үйл ажиллагааны чиглэлээр нь нэгтгэн томруулах, бололцоотой заримыг нь хувьчлах арга замаар цөөрүүлэн чанаржуулах үндсэн дээр цөөн хэдэн их сургуулийг сонгон авч төрөөс тусгайлан анхаарч, бүх талын дэмжлэг үзүүлэх чиг бодлого баримтлах нь зүйтэй болов уу. Төрийн тэргүүлэх их сургуулийг цаашдаа улс орны соёл, шинжлэх ухаан, технологийн гол гол хэтийн чиглэлийг авч явах түвшинд хүртэл хөгжүүлэх шаардлага гарч байна. Энэхүү хэрэгцээ шаардлагыг ханган хэрэгжүүлэхийн тулд нэгд, тэргүүлэх их сургуулиудыг хөгжүүлэх эдийн засаг, эрх зүй, зохион байгуулалтын механизмыг улам боловсронгуй болгох; хоёрт, эдгээр сургуулийг хувьчилахгүй байх (хувьчилбаас тэдгээр нь суурь чанар, тэргүүлэх чанараа алддагийг бусад орны туршлага харуулж байна); гуравт, тэдгээрийн сургалтын чанарыг сайжруулах, суурь шинжийг улам бэхжүүлэх зорилгын үүднээс багшлах боловсон хүчнийг эрдэмжүүлэх, магистрантур докторантурын сургалтын чанарыг эрс дээшлүүлэх, зөвхөн тэргүүлэх их сургуулиудад докторантур нээн ажиллуулдаг чиглэлийг голлон баримтлах; дөрөвт, авъяаслаг сурагч, оюутнууд монголын ирээдүй гэдгийг гүнзгий ухаарч, эдгээр сургуульд оюутан элсүүлэхдээ нийт улсын шалгалтыг үндсэн шалгуур болгохын зэрэгцээ сургалтын сорилго, шалгалтын бусад хэлбэр болох олимпиад, бүтээлч уралдаан зохион байгуулах, сурагчдын оюуны чадвар (IQ)-ын түвшин шалгах зэрэг аргыг өргөн хэрэглэж суралцагсдыг сонгон шалгаруулж авах, тэргүүлэх их сургуулиудыг авъяаслаг хүүхдүүдийг сонгон шалгаруулж авч тусгай хөтөлбөрөөр сургадаг бааз дунд сургуультай болгох, энэ талаарх ажлын зарим эхлэлийг цаашид хөхүүлэн дэмжих, түүнчлэн зах зээлийн эрэлт хэрэгцээ багатай ч гэсэн улс орны эрх ашгийн үүднээс зайлшгүй хэрэгтэй авъяас чадвар шаардсан нарийн мэргэжлээр суралцагсдын сургалтын зардлыг төрөөс хариуцаад зогсохгүй зарим тохиолдолд авъяаслаг оюутанд тэтгэлэг өгч хөхүүлэн урамшуулах, оюутан ахуй цагаасаа эрдэм судлалын ажилд авъяас чадвартайгаа харуулсан залуу мэргэжилтний докторантурт суралцаж эрдмийн зэрэг хамгаалах зардлыг төрөөс хариуцдаг журам бий болгох; тавд, тэргүүлэх их сургуулиудын материаллаг бааз, ялангуяа суурь судалгаа явуулах, сургалтын чанарыг дээшлүүлэх, материаллаг хангамжийг бэхжүүлэхийн үүднээс оюутнуудын сургалтын төлбөрийн нэлээд хэсгийг төрийн санд төвлөрүүлдэг одоогийн практикийг эрс өөрчилж, харин энэ талаар төрөөс санхүүгийн нэмэлт дэмжлэг үзүүлдэг тогтолцоог бий болгох явдал зайлшгүй чухал юм. Оюутнаас авсан төлбөр нь тэднийг чанартай сургах сургалт зохион байгуулахад л зориулагдахаас өөрөөр байж болохгүй. Төлбөртэй төрийн их, дээд сургуулиудын үйл ажиллагааг санхүүжүүлэх эрх чөлөө маш хязгаарлагдмал байгаа, өөрөөр хэлбэл оюутнуудаас авсан сургалтын төлбөрийн нэлээд хэсгийг нь төрийн санд төвлөрүүлдэг санхүүгийн хатуу тогтолцоо үйлчилж байгаа нь судалгаа шинжилгээний болон сургалтын баазыг бэхжүүлэх, сургалтын ажилд тэргүүний эрдэмтэн багш нарыг татан оролцуулахад муугаар нөлөөлж, улмаар гал унтраах байдалтай тарчиг сургалт явуулахад хүргэж байна. Ийнхүү зах зээлийн нөхцөлд жинхэнэ суурь боловсрол эзэмшүүлдэг их сургуулийн оршин тогтнож хөгжих нэг нөхцөл нь төрийн зүгээс түүнд үзүүлэх бүх талын тусламж дэмжлэг мөн. Тэргүүлэх их сургуулийн эрдэм шинжилгээний үйл ажиллагаа бол түүний хөгжлийг шийдвэрлэх нөхцөл юм. Их сургууль бол залуу эрдэмтдийг өсгөн бойжуулах, хүмүүжүүлэх орчин, суурь судалгааны үндэсний төв байдгийг бусад орны туршлага бэлхнээ харуулж байна. Боловсролын системд орчин үеийн их сургуулийн зарчмыг нэвтрүүлэх нь урьд өмнө хэвшин тогтносон олон ойлголт төсөөллийг эвдэж даван туулахтай холбоотой нь мэдээжийн хэрэг. Манай төрийн их сургуулиуд (МУүИС-аас бусад) 10 гаруйхан жилийн өмнө "их сургууль"-ийн статустай болсон бөгөөд энэ хугацаанд багшилах боловсон хүчин, сургалтын баазын хувьд чамгүй бэхжиж, судалгаа шинжилгээний ажил хийх зарим эхлэл тавигдсан хэдий ч шинжлэх ухааны шинэ санаа, мэдлэгийг үйлдвэрлэн бүтээх, залуу үеийг өсгөн хүмүүжүүлэх үүргээрээ ч, эзэмшсэн мэдлэг, эрдэм шинжилгээний болон амьдралын туршлагаараа товойн гарах талаараа ч, дээд хэмжээнд мэргэшсэн багшилах эрдэмтэн мэргэжилтнүүдийн бүтцийн хувьд ч гэсэн жинхэнэ академик дээд боловсролын түвшинд хараахан хүрээгүй, өсөлт бэрхшээл дундаа явж байна. Ерөөс шинжлэх ухаан, дээд боловсролын холбоо сул байгаагийн цаад шалтгаан нь нэгд, жижиг буурай монгол орны хувьд ахадсан "зөвлөлтийн" загвараар шинжлэх ухааны болон дээд боловсролын байгууллагыг бүр анхнаас нь бие биеэс нь салангид тусгаар байгуулсан, үүний улмаас эрдэм шинжилгээ, дээд боловсролын харьцангуй тусгаар байдал өнөөг хүртэл үргэлжилсээр байгаа; хоёрт, өнгөрсөн хугацаанд дээд боловсролын систем нь шинэ мэдлэг бүтээхээсээ илүү нэгэнт бий болсон мэдлэгийн үлгэр загварыг залуу үеийнхэнд эзэмшүүлэн дэлгэрүүлэх, чингэснээрээ өдөр тутмын амьдралын практик хэрэгцээг хангахад чиглэсэн боловсон хүчин, мэргэжилтнүүдийг бэлтгэхээс хол давж чадаагүй явж ирсэн; гуравт, шинжлэх ухааны шинэ санаа, мэдлэгийг үйлдвэрлэн бүтээх үйл ажиллагааг эрхлэх хийгээд багшилах өндөр ур чадвар эзэмшсэн элит боловсон хүчин бэлтгэх, өөрөөр хэлбэл судлан шинжлэхүйн ухаан, сургахуйн ухаан хоёрыг нягт хослуулсан академик дээд боловсролын тухай ойлголт саяхан хүртэл манайд байхгүй байсан зэрэгтэй холбоотой. Энэ бүхний улмаас манай шинжлэх ухааны байгууллага, их сургуулиудын харьцангуй тусгаарлагдмал байдал бий болсон бөгөөд энэ нь шинжилгээ судалгаа хийх, мэдлэгийг дэлгэрүүлэх нэгдмэл орон зайг үүсгэж чадахгүйд хүргэсэн юм. Иймд тус оронд нэгэнт бүрэлдэн бий болсон суурь судалгааны зохих чадавхийг нэгтгэн төвлөрүүлэх замаар гол гол их сургуулийн онолын болон туршлагын судалгааг эрчимжүүлэх үндсэн дээр шинжлэх ухааны шинэ санаа, мэдлэгийг бүтээх хийгээд багшилах дээд хэмжээний ур чадвартай эрдэмтдийн залгамж халааг бэлтгэх уурхай болгох нь үндэсний дээд боловсролыг цаашид хөгжүүлэх нэг чухал стратеги зорилт мөн. Эдүгээ үед нийгмийн амьдралыг бүхэлд нь хүмүүнлэг болгох, тухайлбал хүмүүнлигийн болон техникийн соёлын хоорондын салангид хөндий байдлыг даван туулах нь өнөөгийн боловсролын өмнө тавигдаж буй нэг чухал стратеги зорилт болж байна. Эдгээр соёл бие биеэсээ салангид хөндий байх нь хүрээлэн буй орчин тойрондоо зөвхөн эдийн засгийн явцуу ашиг хонжоог гол болгон ханддаг технократ байр суурьтай мэргэжилтэн хүнийг төлөвшүүлэх, тэгснээрээ хүн хийгээд нийгмээс байгальтай харьцах харилцааг урсгал шинжтэй болгох, улмаар манай техникийн гаралтай иргэншлийн тогтворгүй байдал, хямралыг улам гүнзгийрүүлэх нөлөө үзүүлдэг. Бидний эрхэм зорилго бол энэ хоёр соёлыг ойртуулан амьд холбоотой болгох, тэдгээрийн аль алинд нь зөв чиг баримжаагаа олж чаддаг ёс суртахуунтай, хүмүүнлигийн хувьд ч, техникийн хувьд ч өрөөсгөл бус, бүхэл бүтэн бие хүнийг төлөвшүүлэн бэлтгэх явдал мөн. Тухайлбал хүмүүнлигийн мэдлэгийн үүднээс хандвал эдийн засгийн хөгжлийн утга нь уг хүн, түүний соёл, боловсрол, шинжлэх ухааны түвшин, бүтээл, эрүүл мэндэд агуулагдсан тохиолдолд л тэр нь нийгмийн хөгжлийн хувьд таатай нөхцлийг үүсгэдэг. Чухам ийм үед л техник, материал, бүтээгдэхүүн, ашиг, мөнгө, эрх мэдэл зэрэг нь хүний эх сурвалж, үндсэн зүйлийг бататгах талууд болж, улмаар эдийн засгийн асуудлууд технократ хандлагаас ангижирч, хүн хийгээд байгалийг дээдлэн үздэг жинхэнэ хүмүүнлиг маягийн соёлд багтан орох болно. Энэхүү шинэ маягийн соёлыг дээд боловсролын сургалтын системээр дамжуулан ирээдүйн мэргэжилтнүүдэд эзэмшүүлэх нь угтаа өрнө, дорнын соёлын дэвшилттэй зүйлсийг нь өвлөн авч, амьд нэгдэлтэй болгон хослуулахаас ихээхэн шалтгаална. Өрнөдийн техникийн гаралтай иргэншлийн үнэлэмжүүд нь байгалийг эзэнгүй, органик бус талбар мэтээр үзэж, түүнийг захирах, эрхэндээ оруулан өөрчлөхөд чиглэсэн хүч чадал, сэтгэлгээ, үйл ажиллагааг зонхилуулж ирснээр нийгэм, хүн, түүний соёлыг байгалиас салангид тусгаар бие даасан мэтээр авч үзэх төдийгүй, хүн байгаль хоёрыг, нийгэм байгаль хоёрыг, соёл байгаль хоёрыг бие биед нь сөргөлдүүлэн тавихад хүргэж, эцэстээ хүрээлэн буй орчны экологийн эмх цэгцгүй байдал, хямралыг бий болгожээ. Энэ нь зөвхөн улс төр, эдийн засаг, үзэл сурталын системд гарсан хямрал төдийгүй, өөрчлөгдөн буй нөхцөлд хүмүүсийн соёлын шинэ хэм хэмжээг нөхөн үйлдвэрлэх явдлыг хангаж чадахгүйгээ харуулсан соёл хийгээд боловсролын хямрал, хүний өөрийнх нь хямрал юм. Үүний улмаас үүсэн бий болсон экологи, эдийн засаг, техник, нийгэм соёлын асуудлууд харилцан гүнзгий зөрчилдөх болов. Ийнхүү өрнөдийн улс түмэн биднийг хүрээлэн буй байгалийг хүний "гадаад орчин", "гадаад хүчин зүйл" хэмээн өөрөөсөө хүнийсгэн үзэх, хүний идэвх, үйл ажиллагаа зөвхөн гадагшаа чиглэсэн, түүнийг хэмжээ хязгааргүй өөрчлөх сэтгэхүй, философийг хөгжүүлж ирэв. Харин дорно дахины уламжлалт соёлд хүн байгаль хоёрыг дотоод амин нэгдэлтэй, уг байгальтай харилцан зохицон амьдрах бүхэл бүтэн организмын хувьд нь авч үздэг. Энэ нь орчлон ертөнцийн суурь бүтэц, үйл явцад хүнийг органикаар багтаан оруулж, тэднийг хамтад нь авч үзнэ гэсэн үг. Энэ нь ч глобал эко-систем болох шим ертөнцийн тухай орчин үеийн онол, ойлголтоор нотлогдож байна. Дорно дахины соёлоор бол нэг талаар байгаль нь хүний оюуны дотоод ертөнцийн хэсэг болдог, нөгөөтэйгүүр хүн өөрийгөө байгаль ертөнцийн салшгүй хэсэг хэмээн ойлгодог бөгөөд байгалийн үнэт зүйлс, үнэлэмжийг өөрийнхөө үнэлэмжийн дээр тавьж, хүний идэвх гадагшаа бус дотогшоо, өөрийгөө хүмүүжүүлэх, өөрийгөө хязгаарлахад чиглэдэг аж. Иймд дорно дахины улс түмэн түүний дотор монголчууд байгалийг өөрчлөхөөсөө илүү түүнтэй идэвхтэй харилцан зохицож амьдрах, түүний хууль, жам ёсонд өөрийгөө захируулах нь давамгайлсан үйл ажиллагааг голлон эрхэлж иржээ. Чухам үүгээрээ дорно дахины ард түмнээс байгальтай харьцах харилцааны соёл нь өрнөдийнхнөөс зарчмын ялгаатай. Өрнөдийн соёлын уламжлалаар бол жинхэнэ үнэн мэдлэгийг туйлын зорилго болгох үнэлэмж зонхилж, түүнийг ёс зүйгээс хөндий салангид зүйл мэтээр үзээд зогсохгүй оюун ухааны оновчтой мэдлэг нь ёс зүйн үндэс болдог мэтээр үздэг. Харин дорно дахины уламжлалын хувьд үнэн мэдлэг ёс суртахуунтай салшгүй холбоотой бөгөөд ёс суртахууны талаар төгс төгөлдөр байх нь үнэнийг ойлгох нөхцөл, үндэс суурь болох ёстой гэж үздэг. Энд байгаль ертөнцтэй, бусад хүмүүстэй харьцахын тулд өөрийгөө хүмүүнлиг, ёс суртахууны талаар төгс төгөлдөр болгох шаардлагатай байдаг. Орчин үеийн иргэншлийг урсгалаар бус жолоодлоготой, тогтвортой, хүмүүнлиг шинжтэй болгон хөгжүүлэх нь юуны өмнө эдгээрийн техникийн гаралтай соёлын нийтлэг ололт болох шинжлэх ухаан, техникийн мэдлэг төдийгүй, хүний хувьд аюултай элдэв туршилт болон "байгаль-хүн-нийгэм" гэсэн хүний хэмжүүртэй нарийн ээдрээтэй системийг дур зоргоороо өөрчлөх хуучин аргуудыг хориглох шинэ маягийн ёс суртахууны зарчим, хэм хэмжээг тогтоон өнөөгийн хүнд эзэмшүүлэхээс үлэмж шалтгаална. Энэ талаар Дээрхийн гэгээн XIV далай лам Данзанжамц : "өрнөдийн шинжлэх ухаан хийгээд дорно дахины гүн ухаан хоёрыг хамтатган зангидвал жинхэнэ бүрэн төгс агуу хүмүүнийг цогцлоох юм шиг надад санагддаг. Энэ бол хүмүүнийг нөхцөл байдлаас нь төгс хүчтэй, бүрэн бүтэн болгох ганцхан зам..." бөгөөд "... хүмүүс гадаад эдийн засгийн хөгжлийн хажуугаар дотоод сэтгэлийн хөгжил буюу сайн сайхан сэтгэлийг төрүүлэх, энэ хоёрыг адилхан авч авах нь маш чухал..." гэж айлджээ. Иймд хүний үр нөлөөтэй үйл ажиллагааны нөхцөл болох ёс суртахууны талаар төгс төгөлдөр байж жинхэнэ үнэнд хүрдэг тухай, өөрийгөө хязгаарлах, өөрийгөө хүмүүжүүлэх тухай зэрэг дорно дахины, түүний дотор монголын өвөрмөц соёлын уламжлалын хүмүүнлэг үзэл санаа, ёс зүйн зарчмыг орчин үеийн техникийн гаралтай соёлын нийтлэг ололттой нэгтгэн салшгүй нэгдэлтэй болгон дээд боловсролын сургалтад хэрэгжүүлэх нь аливаа асуудалд хүмүүнлигийн чиг баримжаатай ханддаг мэргэжилтэн хүнийг бэлтгэх, улмаар хүмүүнлигийн болон техникийн соёлыг ойртуулан амин холбоотой болгоход чухал үүрэг гүйцэтгэх болно. Орчин дээд боловсролын зорилго нь нэг талаар нийгмийн хэрэгцээг хангах, нөгөөтэйгүүр хувь хүнээс тодорхой мэдлэг боловсрол эзэмших сонирхол хэрэгцээ, хүсэл тэмүүллээр тодорхойлогддог. Үүнээс уялдан өнөөдөр манайд үйл ажиллагаа явуулж буй төлбөртэй төрийн дээд сургууль, төрийн бус дээд сургууль нь нийгмийн үүрэг, санхүүжилтын эрх чөлөөт байдал зэргээрээ ялгаатай. Төлбөртэй төрийн дээд сургууль бол төрийн боловсролын бодлого, үзэл баримтлал хийгээд түүний захиалга, хэрэгцээ шаардлагыг хэрэгжүүлэхийн хамт нийгмийн захиалгыг ч бас хэрэгжүүлж байдаг ёстой. Харин төрийн бус дээд сургууль нь иргэдийн сурч боловсрох эрхийг хэрэгжүүлэн, нийгмийн захиалгыг биелүүлдэг бөгөөд, чингэснээрээ иргэний нийгмийн төлөвшилд тус дөхөм болдог. Энэ байдал нь дээд боловсрол эзэмшсэн залуу мэргэжилтэн аливаа ажил мэргэжлийн шаардлагыг хэр зэрэг хангаж байна гэдэг нь гол зүйл бөгөөд, харин төгсөгчдийн ихэнх нь ажилгүй байна гэдэг нь тухайн хувь хүнээс шалтгаалах асуудал гэдгийг л н эг талаас харуулж байдаг боловч тухайн сургуулийн сургалтын чанартай эргээд ихээхэн холбоотой нь мэдээж. Иймд одоо манай оронд тохирсон боловсролын моделийг зоригтой сонгон шуурхай хэрэгжүүлэх цаг нь болжээ. 
Шинжлэх ухааны доктор Ц.Эрдэнэбол