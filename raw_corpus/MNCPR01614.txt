Эр цэргийн албанаас зугтагсдыг эх орноосоо урвасанд тооцох ёстой

Сая ялалтын баяр боллоо. Өвөөгөө санагалзав. Энэ өдөр өвөө маань одонгоо зүүгээд аймгийн захиргаан дээр очиж баярын хуралд оролцдог байж билээ. Дэлхийн дайны төгсгөл, чөлөөлөх дайнд оролцож "Чуулалт хаалган" хүртэл байлдсан хүн л дээ. Өвөө маань " Арми хүнийг эр хүн болгодог" гэдэгсэн. 
Их сургууль төгсөөд баяр хөөртэй ирсэн ач хүүгээ "Овоо доо" гэж хэлээд үнэрлэснээс "Одоо эр хүн боллоо чи" гэж хэлээгүй юм. Эр хүний амьдралын зам эр цэргээс эхэлдэг гэж үздэг хүн байж дээ. Гэтэл өвөөгийн маань бодол өнөөдөр хөсөр хаягдсан байх юм. "800 залуу цэргийн комиссоор ороод наймхан нь тэнцсэн" цэрэг татлага хэдхэн хоногийн өмнө боллоо. Өнгөрсөн долоо хоногт Сүхбаатар дүүргийн Цэрэг, иргэний хамгаалалтын штабт цэргийн насны 827 залуу бүртгэгдэж комиссоор оржээ. Харахад уул хяр шиг сайхан залуус. Гэтэл тэнцдэггүй ээ. "Нүдгүй" л гэнэ, "чихгүй" л гэнэ, "жингүй" л гэнэ. Ийм шалтгаанаар ихэнх нь хасагдлаа. Ичмээр л үзэгдэл. Ийм л ядруухан болчихож монголын залуус. Тоог хэлэх нь цэргийн нууц гэсэн. Гэвч ярьж хөөрч байгаад авсан болохоор нуумааргүй байна. Яг л ийм тооны залуус тэнцсэн шүү. Эргэлзэж байсан учраас их л нарийн тодрууллаа. Дээрх 800 гаруй залуусын 28 хувь нь хаяг өөрчлөгдсөн, хараар ажиллахаар гадаадад явсан шалтгаантай ирээгүй гэнэ. Харин 58.6 хувь нь өвчнөөр хасагдав. Хараа муутай 15.7 хувь, чихний хэнгэрэг нь цоорсон 18.6 хувь, жин нь хүрээгүй 0.8 хувь ... гэхчлэн цааш явна. Гэтэл харааны шилтэй нь харагдахгүй юм. Харин ч хар нүдний шилээр гангарч хараагаа нарнаас хамгаалсан залуус байх. Чихгүй дүлий гэж хэлэхэд бүр ч үнэмшилгүй. Чихэвчээр богино долгионы дуу хөгжим сонссон харчуул. За тэр, жин хүрэхгүй гэдэг бол бүр ч худлаа. Тарга тэвээрэгтэй залуус олон харагдана лээ. Эцсийн дүн нь гарахад тус дүүргийн цэргийн насныхнаас 6.9 хувь нь албанд тэнцлээ. Гэтэл бас нэг марзан юм болж 0.3 хувь нь бичиг үсэггүй гээд хасагдчихав. Ингээд л үлдсэн нь мордсон доо. Эх орны цэрэгт ийм л цөөхөн хүн явдаг болсон байна, хөөрхий. Тэмүүлэл тэнд огт алга. Тэр бүү хэл "Цэрэгт явбал буудна" гэх айдас эр хүүхэд болгонд бий гэнэ. Энэ нь үнэндээ хүүхдээ болсон болоогүй их, дээд сургуулийн бараа харуулчихвал сэтгэл ханадаг эцэг эхчүүдээс үүдэлтэй. "Айлын гал голомтонд армийн тухай сайхан яриа өрнөхөө больсон нь эх орноо гэсэн сэтгэл үгүй болсны шинж" гэж ардын уран зохиолч нэгэн саяхан хэлжээ. Түүнтэй сэтгэлийн агаар нэгтнүүд ч олон бий. Байдал ийм болчихсон байхад цэргийнхэн ямар бодолтой явдгийг нийслэлийн Сүхбаатар дүүргийн ЗДТГ-ын цэргийн штабын дарга Б.Готовдоржоос тодрууллаа. Тэрээр, Иргэний цэргийн үүргийн тухай болон цэргийн албан хаагчийн эрх зүйн байдлын тухай хууль аль эрт 1992 онд батлагдсан нь одоо шаардлага хангахгүй байна. Мөн төр, захиргааны байгууллагууд ч цэрэг татлагад анхаарал хандуулах нь сул. Хотын 16 хорооноос цэрэг татахад Засаг дарга нар нь муу ажиллаж байна. Тэд сонгогддог хүмүүс болохоор хорооныхоо иргэдэд хэзээ ч тал алдахгүйг хичээдэг. Цэрэг татлагын талаар иргэддээ шаардлага ч тавьж чаддаггүй. Үүн дээр нэг зүйлийг нэмж хэлэхэд цэрэгт залуусыг татах зүйл бага байна гэж ярив. Үнэндээ аймаг, дүүргийн цэргийн штабууд зүгээр суухгүй л байгаа бололтой. Ядаж л армид алба хаагаад ирсэн залууст ажил олж өгөх, мэргэжил олгох сургалтад үнэгүй хамруулах, мөн цэрэгжсэн байгууллагууд болох Онцгой байдлын ерөнхий газар, хамгаалалтын газруудад ажилд оруулах гэхчлэн ажлыг хэрдээ өрнүүлсээр байгаа аж. Үүнд эрх зүйн орчин чухал байгаа юм байна. Бас нэг зүйл нь цэрэгт гардаг ноцтой хэргийг үйлдэгчид нь бүгдээрээ өөрийнхөө биеийг өөрийнхөө гараар урж, шархлуулсан сорвитой гарчээ. Энэ нь харахад эрүүл ч, сэтгэцийн гажиг нь нууц үедээ явдаг нь тэгж илэрсэн гэмтэй аж. Үүнд цэргийнхэн их болгоомжтой хандах болжээ. Армийнхан нэг иймэрхүү л яриатай сууж байна даа. Ер нь бол Монголын армийг ядуусын хүүхэд л очдог газар гэж ойлгодог хүмүүс олон болсон нь эх орноо дорд үзсэнтэй адил гэдгийг амьдрал туулж, хөгжлийг бүтээлцсэн хүмүүс хэлж байна. Тийм болохоор эх орноо манах эр хүн ховордсон энэ цаг үед "Цэрэгт явахгүй шалтаг хайсан бүх хүнийг эх орноосоо урвасанд тооцох нь" сүржигнэл биш юм. Эр цэргийн албанаас зугтагсдыг эх орноосоо урвасанд тооцох ёстой. 
П.Хашчулуун 

