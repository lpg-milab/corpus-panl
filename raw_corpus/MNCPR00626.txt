"Хүүгийн минь гарт амь үрэгдсэн тэр эмэгтэй хүний дээд байсан юм"

Өнгөрөгч наймдугаар сарын 31-нд Наркологийн төв эмнэлгийн эмч бүсгүйг ажлынх нь өрөөнд 25 удаа хутгалан хөнөөсөн хэрэг гарсан билээ. Өчигдөр талийгаач бүсгүйн 21 хоног нь болж өнгөрлөө. Төрийн үйлчилгээнд зүтгэж явсан хүн ажлынхаа байранд ажил үүргээ гүйцэтгэж яваад амь үрэгдэж байгаа энэ хэрэг Монголд анхных нь биш. Өмнө нь Санхүүгийн зохицуулах хорооны дарга Д.Бадраа агсан бас ажлынхаа байранд алуурчны гарт амь үрэгдсэн билээ. Тухайн үед тэр хэрэг нийгэмд дуулиан тарьж, төрийн гурван өндөрлөг хүртэл хүндэтгэл үзүүлж байлаа. Гэтэл эмч бүсгүйд огт өөрөөр хандаж, хайхарч үзсэнгүй.
Эмч бүсгүйг хороосон Б.Бат-Эрдэнэ гэгч өдгөө "Ганц худаг"-ийн урьдчилан хорих төвд хоригдож байгаа. Тэрбээр үйлдсэн хэргийнхээ талаар хавтаст хэрэгт мэдүүлэхдээ "Би архины эмчилгээ хийлгэх гэж Наркологийн эмнэлэгт 2004 онд анх хэвтсэн. Түүнээс хойш хоёр гурван удаа хэвтсэн. Х.Байгалийг тэр үеэс л мэддэг болсон. Гэр орноор нь очиж байгаагүй. Тэр долоон настай нэг хүүхэдтэй, нөхөргүй. Би түүнийг дагуулаад ах, дүүгийндээ хамт очдог, хонодог байсан. Тэр надтай суухгүй гэдэг. Урьд өмнө нь би түүний түрийвч, гар утсыг нь булааж, заналхийлж байсан. Байгаль ээж аавдаа хэлсэн байсан. Хэрэг болохоос хоёр хоногийн өмнө талийгаачтай хамт байхад түүн рүү нэг эрэгтэй хүн утсаар ярьсан юм. Би хардсан. Тэгээд ажлынх нь дэргэд байдаг "Энхжин" худалдааны төвөөс хутга, шар айраг худалдаж авсан" гэжээ. Тэгэхээр хэрэгтэн эмч бүсгүйд сэтгэл алдарсан нь үнэн бөгөөд хардалтын улмаас амь насыг нь хөнөөжээ. Гэхдээ урьдчилан төлөвлөж хутга худалдаж авснаа ч ийнхүү хүлээсэн байна. Тэрбээр эмчийн өрөөнд шууд явж ороод хаалгыг нь дотроос нь түгжчихсэн гэнэ. Үүнийг нь тус эмнэлгийн зарим ажилтан харсан юм байж. Гэтэл өрөөн дотроос эмчийн хашгирах дуунаар хаалгыг нь балбаж эвдэх гэж оролдож байтал Б.Бат-Эр-дэнэ өөрөө онгойлгожээ. Эмч бүсгүй сандал дээрээ суусан чигээрээ хөдөлгөөнгүй болчихсон байж. Сандарсан эмч нар бүсгүйг өргөж хажуугийнх нь өрөөнд оруулан анхны тусламж үзүүлэх гэтэл хэдийнэ амьсгал хураасан байсан гэнэ. Тэр дор нь цагдаа дуудсан боловч цагдаагийнхан хоёр цагийн дараа иржээ. Ирчихээд дотогшоо орж чадахгүй тусгай албаныхныг дуудна гээд байж. Учир нь алуурчин зэвсэгтэй байж магадгүй гээд айгаад байсан бололтой юм. Эмнэлгийнхэн "Ямар ч зэвсэггүй байгаа. Эмчийн өрөөнд шар айраг уугаад зүв зүгээр сууж байгаа" гэж гуйсаар байгаад хэргийн газар оруулсан гэнэ. Ийм хэрэг гарч магадгүй гэж цагдаагийнханд мэдэгдэж байжээ Гэмт хэрэгтэн хэн байв аа. Тэр үнэхээр сэтгэцийн өөрчлөлттэй хүн мөн үү. Эсвэл гэмт хэрэг үйлдмэгцээ хэрэг хүлээх чадваргүй хэмээн ял завших гэж байна уу гэсэн эргэлзээ байсны улмаас хэрэгтний гэрийг зорьж очлоо. Б.Бат-Эрдэнэ нь наймдугаар анги төгссөн бөгөөд ой зургаан сартайдаа эхээсээ өнчирч эмээгийнхээ гар дээр хүн болсон нэгэн. 2003-2004 онд цэргийн алба хаасан. Өндөр нуруу бие хаа өсгөлүүн, хэрэг үйлдэх үедээ 25 настай байсан гэснээс өөр гавьтай мэдээлэл байгаагүй билээ. Орбитын цэргийн ангийн баруун талд байх уулын энгэрийн том хашаанд амьдардаг байжээ. Хашааны хаалгыг нь тогшиж байтал гаднаас намхавтар биетэй, хижээл насны эр ирж явсан нь хэрэгтний аав ажээ. Зовж шаналсны улмаас тэгсэн болов уу нүд нь бөлцийж хавдсан байлаа. Дуу нь сулавтархан байх бөгөөд юм ярих үед хоолой нь чичирч, нулимс нь гүйлгэнэнэ. Тэдний хашаанд хураалттай гэр, гэрийн үүдний пин, зуны байшин, ногоон өнгийн "Москвич" харагдана. Энэ машиныг эдэлж хэрэглэдэггүй нь илт. Хашаандаа төмөр гинжээр уясан хар нохойтой. Зуны байшин нь давчуу, жижигхэн. Ханыг нь дагуулан зуух, хувцасны шүүгээ, хоёр зөөлөн сандал, зурагт, диван тавьжээ. Хашаа, гэр нь цэвэрхэн, цэмцгэр. Баяраа гуайгаас хэрэг явдлын талаар асуухад "Тэр хэрэг манай гэрт болоогүй. Талийгаачийн ажил дээр, эмнэлэгт болсон хэрэг шүү дээ. Би тэнд байгаагүй болохоор юу болсон, яасныг сайн мэдэхгүй байна" гэснээр бидний яриа эхэллээ. -Таны хүүг сэтгэцийн өөрчлөлттэй гэж бичээд байгаа. Үнэн юм уу? -Манай хүү энд бараг байдаггүй юм шүү дээ. Жил гаруй л гадуур, ах дүү, найз нөхдийнхөөрөө байсан. Сэтгэц наркологийн эмнэлэгт тав, зургаан удаа хэвтсэн. Ер нь бол сэтгэцдээ жаахан юмтай. Гэр орныхоо юмыг хамж аваад зарж үрчихнэ. -Төрөлхийн тийм үү, эсвэл аваар ослын улмаас уу? -Багын л унаж тусдаг өвчтэй хүүхэд байгаа юм. Сүүлд бас машинтай явж байгаад аваарт орсон л доо. Тэр нь ч бас нөлөөлдөг байх. Ер нь зан аашийн хувьд нэлээд ширүүн хүн шүү дээ. Архи уучихсан үедээ хийсэн үйлдлээ мэддэггүй. Надад эрүүл биш юм шиг л санагддаг. Хайрлана гэж мэдэхгүй, эзгүй хойгуур энэ муу машиныг чирээд аваад явчихсан байдаг. Төмрийн хаягдал тушаана гээд. -Архи их уудаг байсан уу? -Уугаад байдаг юм аа. Долоон хүүхдийн маань отгон нь. Ээжээсээ ой зургаан сартайдаа хагацаж өнчирч үлдсэн. Би тээврийн жолооч, эмээтэйгээ өссөн хүүхэд. -Талийгаач түүнийг өөрөө эмнэлэгтээ аваачиж хэвтүүлж байсан гэдэг үнэн үү? -Талийгаач болсон тэр эмч охинд анх үзүүлж, эмчлүүлж байсан. Дараа нь талийгаач хүүг маань хэвтүүлж байсан. 2004 оноос хойш гурван жил эмчлүүлсэн дээ. Энэ тэрүүгээр яваад гэр оронд тогтохгүй, архи уудаг, ааш араншин их муутай. Багаасаа л эмээ дээрээ эрх танхи өсчихсөн хүүхэд. Миний үгэнд орно гэж бараг үгүй дээ. -Та талийгаачийн ар гэрийнхэнтэй уулзав уу. Уй гашууг нь хуваалцав уу? -Ажил явдлынх нь үеэр гэрт нь очиж аавтай нь хоёр удаа уулзсан. Талийгаач их сайн охин байсан юм шүү. Хүүг минь өвчин зовлонгоос нь салгачих юмсан, аятайхан хүн болгочих юмсан гэж их тэмцэж байсан. Ариухан сэтгэлтэй ховорхон хүн байсан юм. -Та хүүгээ эргэж очсон уу? -Өнгөрсөн долоо хоногийн гурав дахь өдөр очсон."Чи хүний үрийг яаж тэгж олон удаа хутгалж хөнөөв өө? Арай хэтэрхий юм, яачихаад юу болчихоод тэр вэ" гэсэн чинь "Гурван удаа л хутгалснаа санаж байна. Цаашаа юу болсныг нь мэдэхгүй" гэж байна билээ. -Талийгаачийн аав өмнө нь цагдаад хандаж манай охиныг хамгаалаач гэж мэдэгдэж байсныг та мэдэх үү? -Би өөрөө ч Сонгинохайрхан дүүргийн цагдаагийн хэлтэст дөрөв, таван удаа биеэрээ очиж мэдэгдэж байсан. Дарга дээр нь хүртэл орж уулзаж байлаа. "Энэ хүн нэг л өдөр гэмт хэрэг хийнэ шүү. Та нар тэр хийдэг газар нь хийгээд аль. Хүмүүжиж магадгүй" гэж мэдэгдэж байсан. Түүнээс болоод хүү маань "Миний төрсөн эцэг байж намайг цагдаад барьж өгөх гэлээ. Миний мууг үзэх гэж байна" гээд надад их муу байсан л даа. Би гарцаагүй л төрсөн эцэг нь. Гэхдээ миний зөв совин ямар нэг юм болох вий дээ гэж дандаа зовдог, айдаг байсан юм. -Та түүнийг архи ууж, гэрийнхээ эд зүйлийг зараад байхаар нь тэгж цагдаад мэдэгдсэн юм уу. Аль эсвэл өөр юм байна уу? -Нэг өдөр талийгаач "Бат-Эрдэнэ надтай муудалцахаараа миний юмыг авч зугтаагаад байх юм. Ажил дээр очоод цүнхнээс гар утас, бас хэтэвч аваад явчихсан" гэсэн юм. Тэгэхээр нь би "Миний хүү цагдаад мэдэгд. Цаадах чинь яаж ч магадгүй шүү" гэж хэлсэн. Бас би өөрөө дахиад л цагдаад очсон. 2006 оны арваннэгдүгээр сарын 9-нд Сонгинохайрхан дүүргийн нэгдүгээр хэсгийн хошууч Цогхүүд өргөдөл бичээд өгсөн. "Танай хүү олдохгүй байна" гээд арга хэмжээ авч өгөөгүй. Бас есдүгээр сарын 10-нд байна уу даа, "Энийг хэд хоног баривчлаад хашраагаад өгөхгүй юу" гэж гуйсан. Бас л хэрэгсэж үзээгүй. Хэв журам хариуцсан Ууганбаяр гэдэг хүнтэй намайг уулзуулсан. Тэр хүн миний өргөдлийг Эрдэнэ-Очир гэдэг хүнд өгсөн. Би талийгаачийг дуудаж болсон явдал, яасан бүгдийг хэлээд гомдлоо гарга. Би гэр орноор юу болсныг нь хэлье гээд хоёулаа мэдүүлэг өгсөн. Бид хоёрыг байцаасан мөртлөө ямар ч арга хэмжээ аваагүй. Удаа дараа ингээд хандаад байхад арга хэмжээ аваад өгсөн бол ийм юм болохгүй ч байж болох байсан. -Талийгаач цагдаад гомдол гаргаж, өргөдөл өгч байсан болов уу? -Хүүг эмнэлэгт нь хэвтэж байхад нь Баянголын цагдааг авчраад өргөдөл бичиж өгсөн. Тэгтэл өөрийнх нь харьяа дүүрэгт нь гээд Сонгинохайрхан руу шилжүүлсэн. Гэтэл "Та нар гэр бүлийн холбоотой юм байна. Ар гэрийн асуудал учир өөрсдөө зохицуул" гээд тоогоогүй. Тэгээд Сонгинохайрхан дүүргийн эрүүгийн ахлах байцаагч Баасаннямд өргөдөл өгч, шалгаад арга хэмжээ аваад өг гэсэн. Бас 22 дугаар хорооны хэсгийн байцаагч Октябрьт миний өргөдлийг шилжүүлсэн. Хэсгийн байцаагч манай гэрийнхэнтэй хоёр, гурван удаа ирж уулзсан. Хэлэх гэснээ хэлцгээсэн. Энд ирдэггүй учир барих үндэслэл байхгүй гэсэн. -Хүү чинь ер нь одоо гэмшиж байна уу? -Юу ч ярихгүй, нэг л гөлийсөн хүн байсан. -Таныг арай зоддог байсан юм биш биз? -Зодож байгаагүй ээ. Гэхдээ элдвээр л хэлдэг дээ. "Энэ муу өвгөн дандаа цагдаа сэргийлэх гээд явах юм. Би архи дарс уусан ч хулгай хийгээгүй, хүн алчихаагүй байна" гэж загнадаг байлаа. Талийгаач охин үнэхээр сайн хүн байсан юм шүү. Тэдний ар гэрийнхнийг хараад зүрх шимширч байна. Хүүд минь алуулсан тэр эмэгтэй хүний дээд байсан юм. -Хүүг тань төрийн хуулиар цаазаар авбал та гомдолгүй юу? -"Үхтэл үр, үгүйртэл нар" гэдэг шүү дээ. Мэдээж үр хүүхэд минь юм хойно амь хэлтрээсэй л гэж бодож байна. Цаазаар авах ял ногдуулбал 25 жил өгөөсэй, 25 жил өгвөл 20 жил гээсэй гэсэн эцэг хүний бодол байх л юм. Гэхдээ хүний сайхан үрийг зэрлэгээр хөнөөчихсөн амийг яаж гуйна даа. (хоолой нь чичрэв) Түүний хүү 1999 онд эмээгээ нас барсны дараа өдөр бүхэн Цагаан давааны оршуулгын газар очиж эмээгээ хайж, бүр хонодог байжээ. Түүнийг аав нь хайсаар очиход уйлж унжчихсан "Би эмээгээ эрээд олохгүй байна. Миний эмээ хаачсан юм бэ" хэмээдэг байсан гэнэ. Тэрбээр эмээгийнхээ зургийг бурхантай нь хамт өвөртөлж унтдаг байж. Тэгэхэд Б.Бат-Эрдэнэ нь 17 настай байжээ. Эмээгийнхээ гар дээр өссөн түүнд эмээ нь ертөнцийн мөнх бусыг үзүүлсэн нь сэтгэл санаанд нь хүчтэй нөлөөлсөн байж магадгүй гэж аав нь ярьсан юм. Сэтгэцийн өөрчлөлттэй хүүгээ гэмт хэрэг хийчих вий гэж цагдаад удаа дараа хандаж байж тэр. Гэвч иргэдээ гэмт хэргээс хамгаалах үүрэгтэй цагдаа нар "За яахав хэрэг гарсан хойно нь л болъё" гэсэн аятай үл тоожээ. Тэгээд одоо гэмт хэрэг үйлдэгдэж гэм зэмгүй хүн амь үрэгдчихлээ. Одоо яах вэ? Л.Мөнхбаясгалан Д.Навчаа 


