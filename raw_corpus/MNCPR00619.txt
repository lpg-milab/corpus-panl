"Эрдэнэт" үйлдвэр эрдэнэт хүний амийг 3 саяар үнэлдэг

ҮЙЛДВЭРИЙН ОСЛООР 120 ХҮН ХОРВООГ ОРХИЖЭЭ 
"Өдрийн сонин"-ы сэтгүүлчид ирж ажиллаж байгаа сургаар олон арван хүн хотын төв талбай дахь Амар сайдын хөшөөний дэргэд цуглаад биднийг ирж уулзахыг урьсан юм. 
Тэнд хүрэлцэн ирсэн бүх хүний яриаг энд сийрүүлэх боломж хомс тул доорх иргэдийн яриаг сонгон буулгалаа. Үйлдвэрийн ослоор амь насаа алдсан Л.Баасандоржийн ар гэрийг төлөөлж хатагтай Л.Эрдэнэчимэг иржээ.
 -"Эрдэнэт" үйлдвэртэй хувь заяагаа холбож, хамаг залуу насаа зориулчихаад эрүүл мэнд, амь насаараа хохироод хоцорсон олон зуун хувь хүн, гэр бүл байдаг юм байна. Таны амьдралд ч гэсэн эмгэнэлтэй явдал тохиолдсон гэж сонссон ? -Би 1976 онд Эвлэлийн Төв Хорооны илгээлтээр Эрдэнэтэд ирсэн л дээ. Бид бол эндэхийн анхдагчид. Өвгөн маань саяхан тэтгэвэртээ гарлаа. Би мэргэжлээс шалтгаалсан өвчтэй болчихоод ингээд үйлдвэрээ гаднаас нь хараад л сууж байна. Бид ганц охинтой. Ганц охины маань нөхөр ГОК-т ажиллаж байгаад үйлдвэрийн ослоор амь насаа алдсан. Нас бараад одоо яг гурван жил болж байна. Хүргэнээ алдаад жил ч болоогүй байтал араас нь ганц охиноо өвчний улмаас алдчихлаа. Одоо ингээд насны бөгсөнд бүтэн өнчин хоёр нялх хүүхэдтэй хоцорчихоод зовж явна даа. Үйлдвэр бол үндсэндээ биднийг хаясан гэж хэлж болно. Ганцхан биднийг биш ингэж хохирсон олон арван гэр бүл бий. -Таны асарч байгаа өнчин хоёр хүүхдийн аавыг нас барсны дараа үйлдвэр их зүйлийг амлаж байсан гэж дуулсан. Мэдээж хүний амь насыг юу ч орлохгүй. Гэхдээ нөхөн олговор гэж хэдэн төгрөг өгсөн бэ? -Гурван сая 200 мянган төгрөг өгсөн. Тухайн үед ажил явдлын үеэр Адъяа дарга ирээд "Та нар ингээд ажил явдлаа сайхан дуусгачих аа. Тэрний дараа бид энэ хоёр нялх хүүхдийг харж хандана. Орон байрнаас өгсүүлээд сургах зардал гэх мэтийн юмнууд мэдээж гарна. Бид хаяхгүй" гэж хэлж байсан. Одоогоор байр сав энэ тэр гэж юм өгөөгүй. Би өргөдөл хүртэл бичиж өгсөн. -Тэтгэлэг гэж юм олгох уу? -Цех-ээс 40 мянган төгрөг ноднин өгсөн. -Нэг л удаа юу? -Нэг л удаа авсан. Тэгээд жилдээ нэг бэлэг гэж өгдөг дөө. -Хоёр хүүхдэд тус бүрт нь үү? -Үгүй ээ, дунд нь л өгдөг. Манай хоёр хүүхэд тэжээгчээ алдсаны тэтгэмж гэж 41 мянга 400 төгрөг авч байсан. Сая нэмэгдээд 70 шахаж байх шиг байна. Энэ мөнгөөр л бид дөрөв амьдарч байна даа. Дээр нь тэтгэврийн хэдээ нэмэрлээд болгож л явна. -Х.Наранхүү захиралтай уулзаж үзсэн үү? -Нэг удаа л уулзаж үзсэн. Ярья, анхааралдаа авлаа гэсэн. Ерөөсөө эргэж хариу өгөөгүй. Ноднин манай дөчин хувьтангууд Улаанбаатар руу явган нүцгэн очиж тэмцэл хийсэн. Би хоёр хүүхдээ хаяад машинаар араас нь очиж оролцсон. Үйлдвэрийн ослын бүх баримтуудаа, байр хүссэн өргөдөл гомдлоо аваад очсон. Д.Одхүү гишүүнтэй л уулзсан даа. Д.Одхүү гишүүн үнэхээр сайхан хүлээж авсан. Ямар ч байсан өнчин хоцорсон хоёр хүүхдэд тань нэг өрөө байр олгохоор ярилаа. Та очоод холбогдох хүмүүстэй уулз гэсэн. Ирээд захиралтай уулзах гэсэн чинь хүлээж авахгүй, Адъяа даргатай уулз гэсэн. Тэгсэн Адъяа дарга "Өө, бид байр өгөхгүй. Байр манайд байхгүй" гээд намайг нэлээд басамжилсан байдалтай гаргасан. Дахиж орж чадахгүй л байна. -Тан шиг ийм мэргэжлийн өвчний улмаас хөдөлмөрийн чадвараа алдсан ажилчдын тоо улам өссөн гэж сонссон. Үнэн үү? -Одоо ер нь 600 гаруй болсон байх. Ер нь бидний үеийнхэн бүгд л дөчин хувийнханд орчихлоо шүү дээ. Бүгдээрээ мэргэжлийн өвчтэй. Залуучууд ч их гарч байна. Маш хортой нөхцөл шүү дээ. Хүнийг ер нь биегүй л болгоод жагсаалаас гаргачихдаг. Өөрийн эрхгүй хөдөлмөрлөх хэвийн чадвараа алдсан. Манай дөчин хувьтангууд дотор хүнд өвчтэй, хүнд амьдралтай улсууд маш их байдаг. Орох оронгүй ч улсууд байгаа. Арай танагтай гарчихсан, биеэ эмчлүүлж сувилуулаад эргээд ажиллая гэсэн улсууд ч байдаг. Тэр болгоныг харамсалтай нь үйлдвэрийн захиргаа хүлээж авдаггүй. -Д.Одхүү гишүүнээс гадна парламентад та бүхнийг төлөөлж байдаг Г.Адъяа гэдэг гишүүн байгаа биз дээ. Тэр хүн ер нь та бүхний төлөө юу хийдэг юм? -Г.Адъяа гишүүн биднийг үнэхээр авч хэлэлцдэггүй. УИХ-д Нийгмийн бодлогын байнгын хороонд багтаж ажилладаг мөртлөө сонгогчдынхоо нийгмийн асуудлыг авч хэлэлцдэггүй л хүн ш дээ. Д.БЯмбацогт: Одоогийн байдлаар 120 хҮн амь насаа алдаад байна Уулын баяжуулах "Эрдэнэт" үйлдвэрийн дэргэдэх бие даасан хараат бус үйлдвэрчний эвлэлийг байгуулан ажиллаж буй Д.Бямбацогт ярьж байна. -Чөлөөт үйлдвэрчний эвлэлийг толгойлж ажилладаг гэж сонссон. Яг ямар асуудлууд та бүхний сэтгэлийг зовоож байна вэ? -Монгол-Оросын хамтарсан уулын баяжуулах "Эрдэнэт" үйлдвэрт 5000 гаруй хүн ажилладаг. Манай үйлдвэрчний байгууллагын үйл ажиллагааг дэмжиж түүгээр дамжуулан эрх ашгаа хамгаалж байдаг 600 гаруй хүн байна. Энэ хүмүүс бол одоо ажиллаж байгаагийн дээр нас барсан хүмүүсийнхээ тоог нэмээд нийт ажиллагсдын 15 хувийг эзэлж байгаа юм. Үйлдвэрийн осол, хурц хордлого, мэргэжлээс шалтгаалах өвчний учир группт орсон, бас амь насаа алдагсдын ар гэр, эрүүл мэндээрээ хохирсон хүмүүс байдаг. Ер нь бол "Эрдэнэт" үйлдвэр дээр гарсан саяын осол бол анхных нь биш ээ. Жилдээ л хэд хэдээрээ үхэж үрэгдэж байдаг. Зэсээ бий болгож, чулуугаа нунтаглаж, хүдэр гаргадаг тээрэмдээ анх удаагаа хүн тээрэмдчихлээ. Бүр хоёрын хоёр хүнээ шүү. Энэ бол үнэхээр онцгой асуудал л даа. Ер нь бол тус үйлдвэрийн баяжуулах фабрик болон бусад цех, хэсгүүд дээр удирдлагын хариуцлага гэдэг юм дутуу дулимаг, эрэмдэг зэрэмдэг оршиж байгаатай холбоотой. "Эрдэнэт" үйлдвэрийн удирдлагын бүтэц, зохион байгуулалт, хариуцлагын тогтолцоо сүүлийн жилүүдэд үнэхээр алдагдсан. Үүний уршгаар үйлдвэрийн ослоор нас барагсдын тоо харьцангуй өндөрссөн. -"Эрдэнэт" үйлдвэр байгуулагдсан цагаас хойш ажлын байран дээрээ амь насаа алдагсдын тоо хэд хүрсэн бол? -Одоо 120 хүн болчихоод байна. Х.Наранхүү захирлын үед гэхэд замбараагаа алдлаа шүү дээ. Үхээд л байдаг. Үхээд л байдаг. Өнгөрсөн хавар гуравдугаар сард саяны хоёр хүн амь насаа алдсан цех дээр чинь бас хоёр хүн үрэгдсэн шүү дээ. Аймаар асуудал. Шөнө кран угсарч байсан. Тус цехийн механикийн дарга орос хүн команд өгсөн байгаа. Оосорлоод өргө наадахаа гэж. Оосорлож байгаа оосор нь болохоор урт богино хоёр оосор байсан байгаа юм. Тэгээд өргөөд л алдчихсан. Хоёр хүн газар дээрээ дарагдаад нас барж байсан. -Саяын осол дээр ч бас команд өгсөн орос мэргэжилтний асуудал байгаа юм билээ. Энд чинь ер нь оросууд команд өгч, монголчууд гүйцэтгэж байгаад үрэгдэж байдаг юм биш үү. Эрдэнэтэд нөгөө оны ялгаа гэдэг шиг орос монгол ажилчдын ялгаа хэвээрээ байгаа юм аа даа? -Ер нь "Эрдэнэт" үйлдвэрт ялгаа их бий. Ажилчдын хоорондын, ажилчид удирдлагын хоорондын, улс үндэстний гээд ялгаа их шүү дээ. Уг нь бол ерөнхий захирлаасаа өгсүүлээд үйлчлэгч хүртлээ зүгээр л ажилтнууд шүү дээ. 1970 оны сүүл 80-аад оны эхээр бид чинь зөвлөлтийн хүн, гадаадын мэргэжилтэн гэж авгайлахгүй орос морос гээд хэлчих юм бол арга хэмжээ авахуулдаг байсан. Зарим нь халагдаж хүртэл байлаа. Харин 90-ээд оноос хойш ардчиллын буянаар ажилчдын хоорондын харьцааны тэр асуудал дээр арай гайгүй болсон болов ч цалин хөлсний асуудал дээр нөгөө ялгаа зиндаа хэвээрээ л байгаа. Баяжуулах фабрикад 120 гадаадын хүн, 1100 монгол ажилчин ажилладаг байхад тэр 120 хүний авдаг цалин манай 1100 хүний авдаг цалингаас тав дахин их байсан тооцоо хүртэл гарч байсан. Ерээд оны сүүлээрх жишээ шүү дээ. -Саяын ослоор амь үрэгдсэн хоёр хүнд тус бүрт нь хоёр сая төгрөг олгосон байна лээ. Эрдэнэт хүний амь нас Эрдэнэт үйлдвэрт хоёр саяын үнэтэй байдаг юм уу. Энэ талаар танай хөдөлгөөн асуудал гаргаж тавих уу? -Тавина. Монгол улсад хүний амь насыг тэдээр үнэлнэ гээд хуульчилчихсан үнэлэмж байхгүй. Харин "Эрдэнэт" үйлдвэрт бол байгаад байна. Бид асуудал тавина. Монгол улс аж үйлдвэржсэн орон болно гэж их олон жил ярьсан шүү дээ. Бараг 40 жил ярьж байгаа. Ингэхдээ хүний асуудлыг ерөөсөө ойлгоогүй. Тэр дундаа яг энэ уул уурхайн салбарт ажилладаг ажилчдын нийгмийн асуудлыг огт ойлгоогүй. Яагаад монгол ажилчид илүү өвчлөх болсон юм. Яагаад энэ олон хүмүүс осолдох болсон юм. Ямар орчинд ажиллаж амьдарч ирсэн юм. Үүнийг ерөөсөө нухацтай судалсан, ойлгосон, таниж мэдсэн тийм эрүүл мэндийн байгууллага ч , олон нийтийн байгууллага ч байхгүй юм билээ. Нөхөн төлбөр гэж нэг юм гарч ирсэн. Энэ бол тийм хүнд өгөөжтэй зүйл биш. Харахад сайхан л даа. Нас барсан хүнд 33 сарын дундаж цалинтай тэнцэх нөхөн олговрыг нэг удаа олгоно гэж байгаа юм. Гурван сая 200 мянган төгрөг өгөөд л хүний амь насны асуудлыг хаачихаж байгаа байхгүй юу. Харамсалтай л байна. Энэ уулзалтын дараа бид "Эрдэнэт" үйлдвэрт ажлын байран дээрээ аймшигтайгаар амь насаа алдсан 24-хөн настай нэгэн залуугийн эцэг Ч.Баатар хэмээх хөгшнийд очсон юм. Цэл залуухан, бараг хүүхдээрээ шахуу залуугийн зураг нүдэнд тусна. Түүнийг осолд орсны дараа бүтэн гурав хоног цогцсыг нь хайсан гэдэг. Эхлээд малгай нь, дараа нь өрөөсөн хөл нь олдсон аймшигт явдлын талаархи нулимстай яриа өөрийн эрхгүй зүрх шимшрүүлж байв. Ч.Баатар: Эхлээд хүүгийн минь малгай, дараа нь усны гуталтай өрөөсөн хөл нь олдсон юм даа -Таны хүүгийн талаар бид сонссон. Эмзэг дурсамжийг тань хөндөх болж байх шиг байна. Уучлаарай? -Зүгээр дээ, хүү минь. Бидний л үйл лай юм биз. Харин ч тэр том сонины улс хүүг минь амь насаа зүгээр нэг тэнэж яваад алдаагүй гэдэгт анхаарлаа хандуулж байгаад бид баярлаж байна. Би "Эрдэнэт" үйлдвэрт 1978 онд илгээлт өвөртөлж ирсэн хүн байгаа юм. 23 жил ажиллаад группт гарчихаад байж байна. Ах нь сайхан хүүтэй байсан хүн. Түүнийгээ 2000 оны зургадугаар сарын 25 -нд үйлдвэрийн ослоор алдчихсан. Тэр үед үйлдвэрийнх нь дарга З.Ганбаатар гэдэг хүн байсан. Одоо ч байгаа. Х.Батмөнх гэж одоо ч бас дарга хийж байгаа. Тэр хүн ний нуугүй хэлэхэд мастер нь байсан хүн. Онцгой бүсэд ажил үүргээ гүйцэтгэж байгаа ажилчин хүнд онцгой наряд гэж өгөх ёстой. Та нар сайн мэдэхгүй байх л даа. Онцгой наряд өгснийхөө хариуд мастер нь, аюулгүйн техникийн байцаагч нар нь ажлыг гүйцэтгэж дуустал хажууд нь хяналт тавиад байж байх ёстой. Хоёрдугаарт, онцгой нарядаа өгч ажилд гаргасан үйлдвэр техникийн аюулгүй байдлыг бүх талаар хангасан байх ёстой. Хүрз, бээлий, олс гээд бүх багажаар хангасан байх ёстой шүү дээ. Тэр үед бол миний хүүд тийм юм байгаагүй. Миний хүү дөнгөж амраад тэр өдөр ажилдаа орсон байсан. Үйлдвэрт зургаан жил ажилласан хүн л дээ. Ямар хүн наряд өгсөн нь одоо болтол тодорхой биш байгаа. Сүүлд нь судлаад үзэхээр Мөнхөө гэж хүн өгсөн байдаг. Гэхдээ тэр хүн бол наряд өгөх эрхтэй хүн биш. Одоо бас бурхан болчихсон л доо, хөөрхий. 26-ны орой 23 цаг болж байхад диспетчир нь манайх руу ярьж байгаа юм. Хүү чинь ирсэн үү гэж. Би хариуд нь хэлсэн. Өөрөө ажилчин байсан хүн мэдэлгүй яахав дээ. Манай хүү ирээгүй ээ. Ер нь ажилчин хүн чинь ажлаа дуусгаад шөнийн 01 цаг 20 минутын автобусаар л ирдэг шүү дээ гэж. Хэсэг хугацааны дараа сэтгэл зовоод ер нь яасан юм бол гээд диспетчир рүү утасдлаа. Яасан бэ, юу болсон гэж. Өө, хүү чинь ирээгүй юу гээд л утсаа салгачихсан. 24 цагийн үед авгай бид хоёр ахиад ярилаа. З.Ганбаатар дарга хүү чинь орой 19 цагаас хойш олдохгүй байнаа. Бид энд бөөн эрэл сурал байна гэж хэлсэн. Та унаа явуулчихгүй юу, бид очъё гэтэл надад энд унаа байхгүй ээ, бүгд ажилтай байна гэдэг юм байна. Тэгэхээр нь диспетчир рүү ахиад ярилаа. Өө, за одоо бид унаа явууллаа гэж байна. Яваад очлоо. Цагдаа магдаа, ажилчид бөөн хүн бужигначихаж. Тэр осол болсон газрыг та үзээрэй. Тээр тэнд нэг ёлтойсон улаан гэрэл л байгаа. Тэнд хүн ажиллах ямар ч орчин байхгүй. Хийн урвалтай усыг хаягдлын аж ахуй руу хойшоогоо шахаж байдаг тийм газар л даа. 10 метрийн гүн том нүх гэсэн үг. Хүчтэй хүчтэй моторуудтай. Хүү маань тэр лүү л орчихсон юм билээ. Бид эхлээд мэдээгүй л дээ. (уйлав) Тэгээд үүрээр бид гэртээ ирсэн. З.Ганбаатар дарга та өглөөний автобусаар хүрээд ирээрэй. Тэгээд цөмөөрөө тэр хойшоо хаягдлын аж ахуй руу нэг орж үзье гэсэн. Өглөө болов уу, үгүй юу яваад очлоо. Очтол цагдаагаас нэг хүн, прокуророос нэг хүн ирчихсэн байсан. Тэгээд явцгаалаа. Трубануудын шүүрэн дээр бөөн гялгар уутнууд л шүүгдчихсэн байж байдаг юм билээ. Тэгээд явж байсан чинь хоёр дахь трубанаас ус шүүрч байсан. З.Ганбаатар дарга энэ трубаг нээ гэсэн. Нээтэл өмсөж явсан каск нь гарсан. Малгай нь шүү дээ. Ээлжийн даргыг дуудаад өчигдөр орой ямар каск тавьж өгсөн шалга гэсэн. Шалгасан, тавьж өгсөн каск мөн байна гэсэн. Шалгаж дуусаад тэр трубаг хаасан. Ахиад өвлийн зориулалттай том төхөөрөмжийг нээсэн. Тэгээд тэр өдөр өнгөрлөө. Маргааш нь ахиад л ажилласан. Ус шавар нь гүйцэд шавхагдаж өгөхгүй их цаг орсон. Гурав дахь өдөр нь би очоогүй. Манай гэр бүлээс хүн очсон. Тэр өдөр хүүгийн минь усны гуталтай өрөөсөн хөл нь олдсон юм билээ. (Тэр сэтгэлээ их барьж байсан ч ээж нь тасралтгүй уйлж байлаа) Дараа нь нөгөө хөл нь гарч ирсэн. Удалгүй хоёр гар нь. Ахиад метр хиртээ ухтал цээжин бие нь гарч ирсэн. Толгойдоо гэхэд есөн гэмтэлтэй байсан. Насос руугаа трубагаар дамжиж орсон юм болохоор цээжин хэсэгтээ бараг гэмтэлгүй байсан л даа. Сайхан хүүгээ ингэж алдсан. Тухайн үед бид ухаантай ухаангүй л байцгаасан. Тусгай оршуулгын комисс гарсан. З.Ганбаатар дарга 500 мянган төгрөг тэр комисст өгч байсан. Дараа нь дөрөв дэх өдөр нь байна уу, сая төгрөг авчирч өгсөн. Авчирч өгөхөд нь манай хүүтэй үерхэж байсан нэг охин сууж байсан. Тэр охинд 500 мянгыг нь, надад 500 мянгыг нь өгсөн. -Эхнэр нь юм уу? -Залуу улсууд үерхэж нөхөрлөөд явж байсан. Ёсолж төрлөж бол аваагүй. Тэр охин жирэмсэн байсан юм билээ. Ингээд хүүгээ хөдөөлүүлэх гэсэн чинь нөгөө 500 мянган төгрөг нь хүрдэггүй. Улс амьтан буяны ажилд хэрэглээрэй гэж чадах ядахаараа ирцгээж байсан. Тэдний сэтгэлийн дэмээр цугларсан хэд гурван юм байснаа хамаад 650 мянган төгрөг болгоод оршуулгын комисст өгсөн. Дараа гаргуулж өгнөө Баатар гуай гэж байсан. Өгөө ч үгүй. Би авъя ч гээгүй. Тэр сайхан амьтнаа алдчихаад яах ч юм билээ. Үйлдвэрийн дарга нар бараг өдөр болгон ирж та хоёрыг эргэж тойрч байнаа л гээд байсан. Тэр өдрөөс хойш манайд нэг ч хүн ирээгүй. Талийгаачийн ээж: Хүүд минь Ядаж аваарын бүс өгөөгүй байсан -Хүүгийнхээ ослын талаарх бүх материалуудыг авахаар би тийшээ очсон. Гэтэл цагдаагийн дарга Г.Даринчулуун үйлдвэрийнхэн өөрсдөө эрүү үүсгүүлэхгүй гэсэн гэж хариулсан. Би З.Ганбаатар дарга дээр орж байж арай ядан материалуудыг канондуулж авсан. Үнэхээр ноцтой хэрэг шүү дээ. 20 жил хүн очиж ажиллаагүй газар миний хүүг явуулж ажиллуулсан байсан. Ядаж аваарын бүс өгчихсөн бол хүү минь өрөөл татанхай ч дүүжлэгдээд амьд гарчих байсан ч юм билүү. (уйлсаар байв) Хүү минь амьдрал гэдэг юмны захыг ч амсаж чадалгүй амь насаа алдсан. Хоёр хоногийн дараа үйлдвэр зогсоно гэж байхад 20 жил хүн ажиллаагүй онцгой бүсэд хүүг минь явуулчихаад үйлдвэр эрүүгийн хэрэг үүсгэхээс татгалзсан гэхийг сонсоод миний гол тасрах шахсан. Бид хоёр сайхан хүүгийнхээ нэгийг ингэж алдсан. Аймаар гомдолтой явдаг. Миний хүү бие хаа сайтай, сайхан хүү байсан юм шүү дээ. Хүүгээ алдаад хөөцөлдөж хөөцөлдөж сүүлд нөхөн олговор гэж гурван сая 200 мянган төгрөг авсан. Амьд үлдчихээд салгалж яваа улс болохоор авна ч гээд яахав, авахгүй ч гээд яахав. Өнөөдрийг хүртэл энэ үйлдвэрийн төлөө зүтгэж яваад амь насаа цэл залуухнаараа алдсан миний хүүгийн төлөө амнаасаа ганц үг унагаагүйд гомддог. Ядаж та хоёр минь яажшуухан амьдарч явна даа гэж асуусан бол бидэнд сайхан л байх байсан байх. Хөдөлмөрийн аюулгүй байдлын талаар бид олон юм хэлмээр байдаг. Бүх юм дүрэм журмын дагуу байдаг байсан бол миний хүү өрөөсөн хөлтэй ч байтугай амьд байх байсан шүү дээ. Хохирогчдын гомдол үүгээр зогсохгүй. 120 хүний ард 120 гэр бүл, тэдний олон зуун өнчин хүүхдүүд бий. 
Б.Ганчимэг
