Б.НАРАНБААТАР ДЭЛХИЙН АВАРГААС ХҮРЭЛ МЕДАЛЬ ХҮРТЛЭЭ

Унгарын нийслэл Будапешт хотод чөлөөт бөхийн дэлхийн аварга шалгаруулах тэмцээн эхлээд хоёр хонож байна. Тус тэмцээнд 80 гаруй орны 700 бөх хүч үзэж байгаа бөгөөд эрэгтэй, эмэгтэй тамирчдаас бүтсэн Монголын багийнхан ч багтаж байгаа билээ. 
Тэмцээний эхний өдөр хөнгөн жингийхэн буюу 55 кг, 60 кг, 66 кг-ынхан зодоглосон юм. Эдгээр жинд Монголын найдлага болсон бөхчүүд болох ОУХМ Б. Наранбаатар, гавъяат тамирчин О. Пүрэвбаатар, ОУХМ Б.Батзориг нар өрсөлдсөнөөс 55 кг-д Б.Наранбаатар дэлхийн аварга шалгаруулах тэмцээний хүрэл медаль хүртэж, 60 кг-д О.Пүрэвбаатар шагналт Ү байрт, 66 кг-д Б. Батзориг шагналт VII байрт шалгарсан амжилт үзүүлжээ. ОУХМ Б.Наранбаатарын хувьд эхний тойрогтоо Сирийн бөх Али Фирасыг 3:1-ээр, хоёрдугаар тойрогтоо Казакстаны бөх А.Серикбаевыг 3:0-ээр ялж шилдэг наймд үлдсэн байна. Гуравдугаар тойргийн барилдаан болох шөвгийн дөрвийн төлөө Узбекстаны бөх, дэлхийн аварга Д.Мансуровтой таарч барилджээ. Цаг дууссаны дараа буюу манай эндхийн цагаар шөнө дунд тэр хоёрын барилдаан дуусахад ялагчаар Б.Наранбаатарыг зарлаж, дэвжээний шүүгч гарыг нь өргүүлсэн байна. Гэвч өрсөлдөгч дэлхийн аварга Д.Мансуров нь шүүгчдийн зөвлөлд хандаж гомдол гаргаснаар тэд барилдааны бичлэгийг үзэж ялалтыг Узбекийн бөхөд өгчээ. Ингэж "шүүгчдийн тусламжтай" ялагдсан ч, дагах барилдаан хийж Японы бөх М.Томохирог ялж хүрэл медаль зүүсэн байна. Түүний жинд 30 бөх зодоглосноос Д.Мансуров аварга болжээ. Гавъяат тамирчин О.Пүрэвбаатар эхний учраа Македоны өмнөөс зодоглож буй Оросын бөх, европын аварга М.Рамазанов, дараачийн өрсөлдөгч Казакстаны Б.Оразгалиев нарыг тус тус 3:1-ээр буулгаж авчээ. Шөвгийн дөрөвт үлдэхийн төлөөх барилдаанд өмнөх дэлхийн аваргын тэмцээнд өөрийнхөө ялж явсан Афины олимпийн аварга, Кубын бөх Я.Кинтанатай таарч барилдсан ч түүнд ялагдсанаар тэмцээнийг орхив. Харин Я.Кинтана нь ОХУ-ын бөхөд ялагдсан байна. ОУХМ Б.Батзориг Африк, Австралийн бөхчүүдийг цэвэр ялсан ч, гуравдугаар тойрогт Кубын бөхөд ялагдсанаар дэвжээнээс буужээ. Түүний жинд 37 бөх хүч сорьсон байна. Тэмцээний хоёр дахь өдөр буюу өчигдөр 74, 84, 96 кг-ын жингийн барилдаанууд явагдаж манай бөхчүүд учраанууддаа ялагджээ. Б.Наранбаатар дасгалжуулагчтайгаа өнөөдөр эх орондоо ирнэ. 
Н.Саранчимэг
