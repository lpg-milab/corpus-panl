Үүрэн телефоны гуравдагч оператор үүдээ нээхэд бэлэн болжээ

Хэрэглэгчид эхний өдрөө 24 цаг ХҮРТЭЛ үнэгүй ярина Үүрэн телефоны гуравдагч операторыг хүмүүс нэлээд их сонирхож байна. Энэ сарын 26 буюу ирэх даваа гаригт үйл ажиллагаагаа эхлэх "Unitel" компани өчигдөр сэтгүүлчдэд мэдээлэл хийлээ. 
Компанийн үйл ажиллагаа эхлэх бэлтгэл ажил хэдийнэ хангагдсан бөгөөд сонирхсон хэн боловч 26-наас эхлэн "Unitel"-ийн үйлчлүүлэгч болох боломж нээгдэж байна. Тэд үндэсний хэмжээний үүрэн телефоны компани болох зорилго тавьж байгаа хэмээн хэвлэлийн хурлын үеэр мэдээлсэн бөгөөд хэрэглэгчдэд ойлгомжтой, хүртээмжтэй, чанартай үйлчилгээг үзүүлнэ гэсэн. Ер нь гар утсан дээр байдаг бүхий л боломжийг хэрэглэгчдэд хүргэхийг зорьж байгаа аж. "Unitel" компани GSM системийнх болохоор шинэ хэрэглэгч болж байгаа хүмүүс заавал өөр утас авах шаардлагагүй аж. Өмнө нь "Мобиком"-ын гар утастай байсан бол зөвхөн SIM картаа солиход л хангалттай гэсэн. Эднийх одоогоор My Life буюу 8811... ., Happy Life буюу 8881... . үндсэн хоёр үйлчилгээг үзүүлэх төдийгүй харьцангуй хямд үнэ санал болгожээ. 8811 дугаартай хэрэглэгч сүлжээ харгалзахгүй 50 төгрөгөөр ярих бол 8881 дугаараас мөн л ямар ч утас руу ярьсан 75 төгрөг байх юм байна. Дээрх хоёр дугаараас алийг нь ч авсан шинэ хэрэглэгч бүрт дахин нэг дугаар авах эрхийн бичиг олгох гэнэ. Уншигчдадаа бас нэгэн сонирхолтой мэдээ дуулгахад, 8811 дугаарын хэрэглэгч болбол долдугаар сарын 10-ныг дуустал холболтын хураамжийг 100 хувь чөлөөлж байгаа гэсэн шүү. Дээр нь тодорхой хугацаанд гар утаснаасаа интернэтэд орох эрх үнэгүй дагалдах юм. "Unitel" компани хэрэглэгчдэдээ олон урамшуулал, хөнгөлөлт олгож байгаагийн нэг нь үнэгүй ярих үйлчилгээ. Тухайлбал, 8881 дугаарын шинэ хэрэглэгч бүр эхний өдөртөө шөнийн 24 цаг хүртэл үнэгүй ярих эрхтэй. "Энэ нь дугаар сольж шинэ хэрэглэгч болж байгааг нь хүндэтгэсэн хүндэтгэл. Нөгөө талаас шинэ дугаартай болсноо ойр дотныхон, найз нөхөд, хамтран ажилладаг хүмүүстээ хэлэх боломжийг олгож байгаа юм" гэж компанийн удирдлагууд тайлбарласан. Үүнээс гадна тэд "Бид хэрэглэгчдийнхээ юу хүсч байгааг хэрэгжүүлнэ. Манай хэрэглэгч болсноор ямар нэг дарамт, хүнд суртлаас ангид байх болно" хэмээж байлаа. Хэвлэлийн хурлын үеэр сэтгүүлчийн асуултад юу гэж хариулсныг сонирхуулъя. 
-8881 дугаар анх авахад карт нь ямар үнэтэй вэ? -Анх хэрэглэгч болоход 14900 төгрөгөөр картаа авна. Үүнд 10 мянган төгрөг бүхий 90 хоногийн хугацаатай карт ирнэ. -Хэдэн төрлийн карт байгаа вэ? -Цэнэглэгч болон хугацаатай гэсэн хоёр төрлийн карт байгаа. -Мессеж ямар үнэтэй вэ? -Нэг мессежийг 8811 дугаараас 30 төгрөг, 8881 дугаараас 25 төгрөгөөр сүлжээ хамаарахгүй бичих боломжтой. Мөн дугаар харах, дуудлага барих болон хүлээлгэх үйлчилгээ үнэгүй. -Одоо зөвхөн Улаанбаатарт л сүлжээ барих уу? -"Unitel" компани эхний ээлжинд Улаанбаатар хот болон нийслэлийн ойролцоох Гачуурт, Эмээлт, Баянхангай, Их тэнгэр, Найрамдал зуслан, Налайх, Горхи, Тэрэлжийн орчим, наймдугаар сар гэхэд хүн ам төвлөрсөн хөдөөгийн 26 хот сууринд сүлжээгээ оруулахаар ажиллаж байна. -Цаашид үнэ тогтвортой байх уу? -Үнээ тогтвортой байлгах зорилготой байгаа. 
Д.Оюунтуяа
