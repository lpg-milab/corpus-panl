Дадлага хийсэн Хөх хотод дахин уулзахын ерөөл тавив

Утга зохиол, сэтгүүл зүйн төгсөх ангийн арван оюутан бид багшийнхаа хамт МУИС, ӨМИС-ийн оюутан солилцох гэрээгээр Хөх хотыг зорьсон билээ.
Хүсэл зориг нь халуунаараа яваа бид элдвийг харж сониучирхсаар вокзал дээр буусан. Хөх хотын үзээгүй, дасаагүй орчин бүгд л сонин содон. ӨМИС-ийн багш, оюутнууд биднийг тосч аван тусгай унаагаар байрлах өрөөнд хүргэсэн юм. Ороод ачаа тээшээ янзалж амжаагүй байтал гэнэт гэрэл тасарчихлаа. Юу болов гээд байрны жижүүрээс асуутал 12 цагаас хойш байрны гэрлийг ингэж хязгаарладаг болохыг дохионы хэлийг өвөрмонгол хэлтэй хольж хутган байж чүү ай тайлбарлаж өгсөн. Тэгээд лаа барин бага сага тохижиж авлаа. Улаанбаатараас гарахад нойтон цастай байсан, Замын-Үүд, Эрээнд хүйтэн бороотой байсан. Харин Хөх хотод лаатай. Ай Хөх хот өглөө юугаар угтахсан бол. 6.30 цагт босохнээ амьдрал хэдийнэ эхэлчихжээ. Яасан ч эртэч юм. Дугуйны олон, хүний шигүү гэж жигтэйхэн. Зам нь өргөн тулдаа л эд болдог байх. Түүнээс манайд байсан бол өдийд дугуйны түгжрэл болохгүй юу. Хааяа дугуйны хулгай гардаг аж. Энэ нь тэдэнд тийм ч сүйдтэй юм биш. Яг л бид бие биенээсээ харандаа, бал авчихаад тоодоггүйтэй адил гэнэ. Тэнд байх хугацаандаа ӨМИС-ийн Монгол судлалын дээд сургуулиас тохируулсны дагуу сургуулийн ойр орчим, бүр цаашлаад хотын эргэн тойронтой танилцаж, мэргэжлийн хичээлд суух болсон. Мөн хэвлэл мэдээллийн байгууллага, радио, телевиз, сонин, сэтгүүлийн газраар явж ажил байдалтай нь танилцсан юм. Ингээд наашаа гарахынхаа өмнөхөн цагаан ямааны ноолуур, нүүрсний тос хоёроороо алдаршиж байгаа Ордос хотоос цаахна байх Чингисийн онгонд очиж мөргөн насандаа мартахааргүй дурсамж өвөртөлвөө. Тэнд цөөн тооны дархадууд Чингисийн онгоныг бараадан жуулчны бааз ажиллуулж, худалдаа наймаа эрхлэн аж төрнө. Сүрхий бэлжсэн ч гэлцэх юм билээ. Бөөрөнхий оройтой, хятад маягийн саравчтай байшин, түүний доторхи багануудад луу сийлсэн байгаа нь, Чингэсийн хар сүлдийг тахисан нь, мөлгөр чулуутай овоо гээд бүх л юм нь хятад, монгол соёлыг хольсон юм шиг санагдсан. Яст мэлхийний биед лууны толгой байх жишээний. Жаахан зайтай яваад нэг хувийн компанийн байгуулсан газар байна. Сүрлэг том хаалгаар нь оруут Чингис хааны гэр тэрэг байх агаад түүнийг тойроод морьт баатрууд нь хамгаалж явна. Хойноос нь хонь, үхэр туусан малчин, нохой дагана. Бурантаггүй хэдэн тэмээнд ачаа нь хөнгөдсөн янзтай байхад, ард нь байгаа эхнэр нөхөр хоёр урт замд аяншсан аятай харагдана. Чухамхүү морьт баатруудын дүрийг давтаагүй аж. Энэ бүгдийг хөөмөл хүрлээр цутгаж хийсэн гэсэн. XIII зууны энэхүү их нүүдлээс хойш яваад монгол бичгээр бичсэн "Хагаан" гэдэг үгийн хэлбэртэй музейд орж болох. Музейн үзмэр их. Бүр компьютероор хүртэл түүхийн сэдэвт кино, янз бүрийн бичлэг үзнэ. Нэг авууштай зүйл байсан нь "Монголын нууц товчоо"-ны бүлэг бүрийг зургаар илэрхийлжээ. Тэнд бүрий тасартал зорчигчид ирсээр л байсан. Чингисийн онгоны ойр тойрон тэр аяараа таримал модтой. Хөх хотоос Ордос ороход тийм таримал мод, шинэ суулгац дүүрэн. Бүр сөөмхөн тарьц хүртэл бий. Улаан элстэй газрыг тэгж төгөл болгож модоор дүүргэхэд ямар их хөдөлмөр орсон болоо. Тэгээд гүвээ, жижигхэн толгод болсон газар хожим хойно модон дундаасаа үзэгдэхгүй болохоор ч юм шиг. Гагцхүү хүний олноор, уйгагүй хөдөлмөрөөр байгалийг дахин бүтээжээ. Үзэх юмаа үзэж дуусаад үдэш болсон хойно хонох газраа ирэн ордос гэрт үүр цайтал нэг ч давталгүйгээр 104 дуу дуулж хонохоор боллоо. Хэрэг дээрээ энэ маань үлгэр байжээ. Яагаад гэвэл бидний хориод хүн дотор тийм хэмжээний дуу мэдэх сачийтай нь байсангүй. Юутай ч биднийг дагуулж явсан ӨМИС-ийн багш Оюуны төрсөн нутагт ирсэн болохоор Ордос ардын дуугаар эхлүүлж, дараа нь биднийг удирдаж явсан соёлын гавьяат зүтгэлтэн Ч.Дагвадорж багшийн маань зохиосон "Ээж минь дээ" буюу олны мэдэхээр "Будантай юу буурал хорвоо" дуугаар аяны дугарааг хөгжөөсөн. Өвөрмонголд энэ дууг мэддэггүй хүн байхгүй. Үнэхээр сайхан дуу. Багш энэ бүтээлийнхээ талаар хуучлах нь уярам. Ямар ч уянгын халилгүй хэрнээ уянгын. Монгол туургатан бараг бүгд дуулсан гэнэ лээ. Төвдөд, Хятадад орчуулж дуулсан юм билээ. Харин өвөрмонголчууд монгол дууг өөрсдөдөө дэлгэрүүлэхдээ манайд дуулагддагаас жаахан өөрчилсөн байдаг нь сонин. Эсвэл ая нь. Үгүй бол үг, ая хоёр хоёулаа өөр. Ордосынхонтой дуугаар танилцсан бөгөөд дуулж хоноод өглөө босч гадаа гарав. Гэр болоод орон сууц бүрийн гадаа заавал нэг туг хиурыг эднийхэн намируулжээ. Ордост очихоосоо өмнө нэрт эрдэмтэн Б.Гэрэлт багштай уулзан ярилцаж суухад Ордос нутаг бол Чингисийн онгон байдаг болохоор сэтгэхүй нь их өөр. Айл бүр гаднаа хар сүлдээ тахидаг гэж байсан. Нээрээ ч тийм юм. Хатуу хучилттай замаар дор нь сүнгэнүүлээд Хөх хотдоо эргээд ирлээ. Хөх хот бусад шиг тийм аварга том хот биш л дээ. Гэвч тэнд авах юм их байж мэднэ. Хот бүхэлдээ уулаар хүрээлэгдсэн болохоор салхи орж ирэхгүй, агаар жаахан муу. Угаасаа тэндхийн хятадууд муу усаа гудамжиндаа цацчихдаг юм чинь хөрсний бохирдол их байлгүй яахав дээ. Дээр нь нэмээд газ хэрэглэдэг болохоор тэр нь үнэртээд салахгүй золиг болно. Хотын зүүнтээ байх Хар голд очиход битүү гэрэл. Өөгүй сайхан тохижуулсан ажээ. Голын ус нэг даландаа дундарчихаж. Уг нь хотоо тойруулж хийх санаатай байгаа боловч усаар хангахад хэцүү байгаа юм байх. Ирэх жил ӨМӨЗО-ы 60 жилийн ой болох тул хотынхон нь түүндээ бэлдээд иймэрхүү шинэ зүйл их хийж байгаа аж. Тэндхийн нэг оюутан "танай Монголд хэдий тооны баар байна, манай энд төдий тооны хоолны газар байдаг шүү" гэж хэлсэн нь үнэний ортой. Үнэхээр тэнд хоолны газар шиг их юм байхгүй. Урд зүгийнхэн сайхан хоол хийдэг. Ямар сайндаа л махыг чихэр байна гэж андуурахав дээ. Өвөрмонгол 26 сая хүн амтайгаас дөрвөн сая орчим нь л өвөрмонголчууд бусад нь хятадууд гээд бодохоор яах аргагүй их гүрний соёлын нөлөөнд автан холилдож үүсчээ. Өнгөн дээрээ тэнд амьдрал айвуу тайвуу. Гэвч гүнд нь өнгийгөөд үзвэл өөр мэдрэмж төрөх бололтой юм. Марксизмын онолын хичээл заадаг гээд бодоход гунигтай л дүр харагдахаар. Хамгийн гол нь хэвлэлийн эрх чөлөө хязгаарлагдмал. Намын, төрийн харьяалалтай. ӨМИС-ийн МСДС-ийн Сонин мэдээлэл, хэвлэлийн ухааны салбарын эрхлэгч Учралт, багш Оюун, Уул нар оюутнууд биднийг дагуулан Өвөрмонголын радио, телевиз, сонин сэтгүүлийн газраар явж ажил байдалтай нь танилцуулсан юм. Радиод очиход Арвинхишиг тэргүүтэй бүх л том дарга нар нь хүлээн авч санал бодлыг минь сонсон халуун яриа өрнүүлж, нэвтрүүлэг бэлтгэдэг жинхэнэ бодит үйл явцыг харуулсан. Техник хэрэгсэл сайтай. "Одон" телевизийнх ч мөн адил хамгийн сүүлийн үеийнх. Тэдний хийж байгаа нэвтрүүлэг нь нэг үеэ бодвол арай өөр болж иргэний өнгө аястай, урлаг уран сайхны, танин мэдэхүйн гээд тал бүрийг хамарч буй. Кинонд дуу оруулж байгааг үзээд ямар гоё вэ гээд дуу алдам. Тэр жүжиглэлт нь.Тэр чадвар нь. Харин хэлний хувьд цахар аялгууг баримжаа авиа болгодог учраас "адал" гээд хэлчихвэл "ажил" гэж залруулна. Кино, нэвтрүүлэгт дуу оруулдаг өөр нэг өрөөнд ёстой ертөнцийн түмэн юм байнаа. Аяга шаазан, ус ундаа, шил, төмөр, тогоо шанага гэх мэт. Дүрсэнд хундага хагалж гарвал тэнд хундага хагална. Асгавал асгаж, өргөвөл өргөж, цохивол цохино. Цагаан байцаа шажигнуулаад л аянга буух чимээ оруулчихна. Сонины газар очиход бас л бүх дарга нь хүлээж авсан. Үнэндээ манай Монголд хэдэн оюутан дадлага хийх гэж байна гээд очвол дарга нь битгий хэл хаалгач нь хүртэл хахир ханддаг шүү дээ. Сонины орлогынх нь ихэнхийг бүрдүүлдэг хэвлэх үйлдвэр нь хамгийн сүүлийн үеийн өндөр хүчин чадалтай, дэлхийн жишигт хүрсэн том үйлдвэр байна лээ. Хэвлэх машин нь бүхэл бүтэн хоёр гурван давхрыг эзэгнэсэн. Ер нь радио, телевиз, сонины газрууд бүгд материаллаг бааз сайтай, байшин барилга нь манайхныхтай зүйрлэхээргүй. Гэхдээ манайд байдаг мэдээллийн өрсөлдөөн тэнд үгүй, эрэн сурвалжлах сэтгүүл зүй хөгжөөгүй тийм нэг дүр төрхтэй. Үгүй дээ л байгалийн гамшиг боллоо гэхэд мэдээ мэдээлэлдээ түүнээс хичнээн хэмжээний хохирол амссаныг, хичнээн тооны өрх өртөж, хэдэн мал үхсэнийг тоо ёсоор нь бичдэггүй мөртлөө намаас төдий хэмжээний тусламж дэмжлэг үзүүллээ гэдгийг нарийн хэлдэг юм байна лээ. Үүнд үл ялиг бачимдсан дуу хоолой сонсдох. Тэнд "төрийн будаа"-г идэх хоёр янзын зам байна. Нэг хэсэг нь үнэнхүү зүтгэж байхад нөгөө хэсэг нь пиво, дарсхан эргүүлж өдрийг барж ядна. Хаа газар л байдаг араншин гэлтэй. Хөх хотод монгол оюутнууд их бий. Зөвхөн ӨМИС-д 120 гаруй монгол оюутан сурдаг. Монгол оюутнууд жаахан "шоудчихдаг", хичээлээ нэг их хийдэггүй сураг дуулдсан. Тэгэхэд харалдаа өрөөний хятад оюутан ороход, гарахад, очиход, буцахад хичээлээ л хийж суугаа харагдсан. Марксизмын онол заадгийг нь эс тооцвол сурах орчин бүрэн бий. Энд их сургууль маань оюутнуудаа дадлага хийлгэх хийлгэхгүй дээр тулж байхад тэнд ӨМИС хэдэн түмэн юаниар тоологдох үнэтэй гэрэл зураг, нэвтрүүлэг, бичлэгийн лабораторийг оюутнууддаа зориулж нээчихсэн "даналзаж" байдаг. Сурахаас гадна ажлын байр олоход нь том дэмжлэг үзүүлж байна. Биднийг нутгийн зүг эргэх үес Хөх хотод намрын хүйтэн өдрүүд эхэлчихсэн байсан. Ийм замаар хоёр сургуулийн оюутан солилцох гэрээ амжилттай гараагаа тавилаа. Дадлагын ажил 20 гаруй хоног үргэлжлэх зуур бид ордос бүсгүй Оюун багштай хэдийнэ ижил дасал болжээ. Тэр эмэгтэй нулимстай нүдээр инээгээд хоцорсон. Ц.Баяржаргал 
