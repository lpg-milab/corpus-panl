Төмөрлөгийн үйлдвэр Хонгор сумын байр зүйн зураглалыг хийж өглөө

Дарханы Төмөрлөгийн үйлдвэрийн Хөгжил, хэтийн төлөвийн хэлтэс Хонгор сумын байр зүйн зураглалыг хийж өглөө.
6.6 сая төгрөгийн хандиваар бүтэж буй уг зураглалд Хонгор сумын 47 цэг тэмдэгтийг бүртгээн, дурсгалт газар, хөшөө, чулуу, туурь, хадны сүг зураг, эртний бичээс, соёлын үл хөдлөх хөрөнгө, тэрчлэн хатуу цэг тэмдэгтийн координатыг стандартын түвшинд тогтоосон байна. 
Байр зүйн зургийг Төмөрлөгийн үйлдвэрийн Хөгжил, хэтийн төлөвийн хэлтсийн дарга Ц.Мөнхжаргал сумын Засаг дарга Ч.Чүлтэмбатад гардуулан өглөө. 
"Сүүлийн үед археологийн олдворыг хулгайлах явдал гарах болсон. Үүнтэй тэмцэх зорилгоор төрийн бодлогын хүрээнд манай үйлдвэрээс энэхүү байр зүйн зураглалыг Төмөрлөгийн үйлдвэр мэргэжлийн боловсон хүчин, бусад зардлыг гарган хийлээ. Мөн Сэлэнгийн Хүдэр сумын Төмөртэйн орд газрын ойролцоо эртний монголчуудын хэрэглэж байсан төмөр хайлуулах зуухны үлдцийг олж, тусгай хамгаалалтад авахуулсан. Эртний дурсгалт соёлын зүйлсийг хамгаалах, хадгалахад энэ байр зүйн зураглал чухал ач холбогдолтой" хэмээн Ц.Мөнхжаргал дүгнэсэн. 
Хонгор сумын Засаг дарга Ч. Чүлтэмбат үйлдвэрийн хамт олонд талархлаа илэрхийлээд "Орчин үеийн тоног төхөөрөмжөөр хийгдсэн зураг. Бид түүх соёлын дурсгалт газруудынхаа талаар бодлого боловсруулж, ажиллахад дөхөм боллоо" гэсэн юм. 
Сонирхуулахад байр зүйн зураглалаар Хонгор сумын нутаг дахь түүхийн дурсгалт олон газруудыг тодруулж шинэчлэн бүртгэсэн бөгөөд тухайлбал, Чингис хаан, Жамухын тулалдсан 100 метр налуу бүхий Бунхантын хавцал, эртний хүний оромж агуйн солбилцлыг тогтоожээ. 
Байр зүйн зураглалыг 1:500 мянгын масштабаар хийсэн байна.
А.Батзаяа