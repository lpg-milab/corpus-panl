Ш.Отгонбилэгийн Содбилэгтэй уулзахуй

Тэр нэг жил юм. Монголын Үндэсний олимпийн хорооны ээлжит чуулган боллоо. Хурлыг Ш.Отгонбилэг гуай даргалж байв. Тэр тус хорооны ерөнхийлөгч байсан юм. Хурлын эхэнд заншил ёсоор ийм ийм асуудал ярьж шийднэ гээд хэлэлцэх асуудал баталдаг даа. Хамгийн сүүлд бүтэц зохион байгуулалтын асуудал хэлэлцэнэ гэж байв. Ш.Отгонбилэг гуай босоод ирлээ."За, энэ олон асуудлаа шийднэ ээ. Гэхдээ хамгийн гол асуудлаа хамгийн сүүлд яриад хэрэггүй. 
Ер нь энэ хурлын гол нь Отгонбилэгийг байлгах уу, үгүй юу гэдэгт л байгаа. Энэ нь тэр хэлэлцэх асуудлуудын сүүлчийнх. За шийдчихье. Алив хэн гуай, та босоод энэ хүн байх хэрэгтэй юм уу, үгүй юм уу шууд хэлчих" гээд яралзтал удирдаад явчихаж билээ. Тэр "Хэн гуай нь" хурлын өмнө, мань хүнийг авч хаях хэрэгтэй энэ тэр гэж ярьж, хуйвалдаан үүсгэж явсан хүн байсан билээ, хожим мэдэхэд. Тэгээд шууд тулгачихтал өнөө хүн нь яаж ч чадаагүй, хуучин удирдлагатайгаа байсан нь зөв болоод явчихсан. Ш.Отгонбилэг гуайн хэн болох тухай ийм нэг  амьд зурвасхан дурсамжтай явдаг билээ. Энэ хүний тухай "Шар ах" гээд олон хүмүүс дурсацгаадаг. Ер нь хийморьтой эр явсныг олон хүмүүс хэлээд байдаг. Дурсаад байдаг. 
Ертөнцийн үл дийлдэх рүү тэрбээр эхнэр, хүү, охин гурваа үлдээгээд одсон билээ. Тэд нар нь үйл хэргийг нь үргэлжлүүлж явна. Отгонбилэгийн Содбилэг хөвүүнтэй уулзаж, аж амьдрал, аав ээжийн нь тухай яриа өрнүүллээ. Гучин нас шүргэж яваа эл залуу хэвлэл мэдээллээр гараад, юуг бүтээж, хэрхэн яаж амьдарч байгаагаа илэрхийлсэн нь үгүй санагдана. 
Тэр аавынхаа бийд, ёстой л алган дээр нь асгарч, элгэн дээр нь энхрийлүүлж явж. Хүүхэд байж дээ, энэ чигээрээ л байх мэт санаж явж хэмээн дурсана. Аавын нь тийнхүү гэгээн өдөр харанхуйлуулж, цаг бусаар явсан тэр өдрүүд үнэхээр хэцүү байсан нь ойлгомжтой. Тэр өвлийн амралтаар С.Содбилэг Вашингтоноос Улаанбаатартаа ирж, ээж аавтайгаа шинэ жилээ тэмдэглээд  буцсан юм байна. Тэгээд амралтаа дуусгаад буцан Америкт очоод дөнгөж хоёр гурав хоноод байтал Монголоос утасджээ. Аавын нь элгэн анд, сэтгүүлч Ц.Балдорж "Содоо, миний хүү ийм нэг явдал боллоо" гэж хэлснээс хойш түүний аавгүй цаг эхэлсэн байна. Энэ мөчөөс түүний хатуужин тэвчээржихийн жигүүр өдөлсөн буюу. 
Түүнийг аавгүй амьдралын үүд хаалга угтав. Түүний эцэг нөмөртэй нөмөртэй гэхэд даанч нөмөртэй хүн байсан тул босгосон бизнес, үйл ажиллагаа нь ямар нэг байдлаар гуйвж дайвсангүй. Ш.Отгонбилэгийг дагаж, нөмөр нөөлгөөр нь босч чадсанаа олон хүн ярихыг сонссон. О.Содбилэгийн зүрх сэтгэлд хамгийн тод үлдсэн нэг дурсамж бий. Тэр бол эцгийгээ нутаглуулахаар төрийн ордноос аваад явахад Алтан-Өлгий ортолх урт замын хоёр талаар эгэл жирийн олон эрийтэл зогсч хүндэтгэл илэрхийлж, эмгэнэн гашуудсан явдал байв. Эцгийгээ ямархуу олонтой, түмэндээ хүндтэй явсныг хүү нь ингэж мэдрэхээс илүү зүрх сэтгэлд хоногшим явдал гэж байх уу. 
Орон даяар эмгэнэн гашуудаж асан тэр өдрүүдэд О.Содбилэг өөртөө "Чи явах ёстой" гэж байсан юм. Сурсан сургуульдаа сур, яв, тэмц гэж хэлж байсан байна. Энэ эрсхэн, зоримогхон, гашуудлын өмнө үл халирсан шийдвэр болгож хэлсэн тэрхүү "Чи явах ёстой"-д аанай л хатуужин төгөлдөршихийн хэрсүү ухаан тусалсан. Бурхан болоочийнхоо дөчин ес хоногийг ч дуусгалгүй тийнхүү буцаад Америк руу одсон юм. Тэр эцгийгээ эх нутгийнхаа ариун хэвэлд мөнх нойрсуулж, шаналан уйлах эжийгээ орхиод  хатамжлан одохдоо сэтгэлдээ энэлэн шаналж, бас хэний ч өмнө Отгонбилэгийн хүү гэж омог бардам хэлүүлэхээр явах ёстой юм шүү хэмээн шархиран бодож явсан нь лавтай. 
Ингээд тэр Жоржтауны их сургуулиа амжилттай дүүргээд, хоёр жилийн дараа эх орондоо эргэж иржээ. Монголдоо эцгийн гэгээн үйл хэргийг эр биеийн оюун ухаан, хүч чадлаар нэр төртэй үргэлжлүүлэхээр итгэл төгс онгоцноос буусан гэдэг. Арван гурван настайгаас нь эхэлж, аль л сайн сургуульд сургаж, хамгийн сайн боловсрол олгуулах гэж аавынхаа хичээснийг тэр гүйцэлдүүлэх ёстой. Үүнийгээ ч нут ухамсарлаж байв. Дүү охиноо ч ирүүлэв. Эх орондоо, Монголдоо хийж бүтээж, аав ээжийнхээ асаасан голомтыг хүний дайтай авч явах нэгэн үзүүрт хүсэл сэтгэл юу юунаас илүү оргилж байв. Ажиллан амьдарч эхлэв. Тэр аав, ээж хоёрынхоо айл болон амьдарч эхэлсэн өдрүүдийн тухай дурсамжид хайртай. Залуу хос Ш.Отгонбилэг, Д.Туяа хоёр мөнгөө нийлүүлж авсан гэртээ ганц төмөр ор, оюутны хичээлийн ном дэвтэрхэнтэйгээ эхэлсэн амьдралыг мартахыг огтхон ч  хүсдэггүй. Өнөөдрийн алив нэгэнд үүртэж түүртэхээргүй босгож өгсөн их өвийг тийм л цэгээс эхлэн бүтээсэн гэдгийг бодох бүр аав, ээж хоёроо уяран дээдэлж хүндэтгэнэ. Маш их хөдөлмөр, маш их зүрх сэтгэл зарцуулдагдсаныг тэр үргэлж мэдэрдэг. 
О.Содбилэг Америкаас ирээд Гадаад хэргийн яаманд ажилтнаар орохоор шалгалт өгч өндөр үзүүлэлттэй, тэргүүлэх эрэмбэтэй тэнцсэн юм билээ. Ингээд Олон талт хамтын ажиллагааны газарт томилогдож ажилласан. Аавын нь бас нэгэн эрхэм анд нөхөр, Ерөнхийлөгч Н.Багабанди үүнийг нь ихэд зөвтгөн "Үе үеийн өндөр мэргэжилт боловсон хүчний дархны газар ажилд оржээ, хүү чи" хэмээн урмаар шагнаж асан ажээ. Ш.Отгонбилэг, Ц.Балдорж агсан, Н.Багабанди эрхмүүд нэн шадар явсныг, гурвалсан морь мэт явсан нөхөрлөлийг нь монголчууд мэдэх билээ. Монголын гайхамшигт сэхээтнүүд байсаан, байгаа, тэд. 
О.Содбилэг өнөөдөр "Петровис"-ын дэд захирал, аавынхаа өвлүүлэн босгож үлдээсэн "Эрдэнэт групп" зэрэг компанийнхаа захирлаар ажиллаж байгаа юм. Ажил үйл, бизнес тэгш. Хэвийн сайн л яваа аж. Хорвоод үлдээсэн ганц сайхан хөвүүндээ Ш.Отгонбилэг агсан ганц ч удаа гар хүрч үзээгүй бөгөөд үйл хөдлөл, ажил хэргээрээ л үлгэрлэн хүмүүжүүлж явсан байна. Тэрбээр алив бизнес уулзалт, хүмүүстэй уулзахдаа хүүгээ дагуулан явж "Энэ хүн юу гэж ярьж байна, яаж сэтгэж байна, түүнийг нь олж хар" хэмээн сургадаг байжээ. Тэгээд хүн хэдий их нэр алдартай, бишрэлт том байх тусмаа энгийн байдгийг олж хар гэж сургамжилдаг байсныг хүү нь эдүгээ талархан дурсах ажээ. Тийнхүү хэлж сургамжилдаг байсан нь "Айраг бүл, аргал түү. Талыг сонс. Амьдралыг тань" хэмээн үргэлжилдэг байсан бололтой. Тэрбээр Содбилэгээ дагуулан ан авд явж, замын айлд саатахдаа хэзээний өөриймсөн хоймор баруунтайд нь завилсан шигээ, дугхийсэн шигээ явах бүртээ хүүдээ амьдралд сургахын ухаанаа цулбуурдуулж явж дээ. Хүүгийнх нь өдгөө эргэн дурсах яриа, үг хэл нь ийнхүү ойлгуулах ажгуу. 
О.Содбилэгийн маань ээж төрийн эрхэм түшээ Д.Туяа гэдгийг бүгд мэднэ. Ээждээ өнөөдрийн бүхий л түшиг, өмөг дэм болох хүн мэдээж хүү нь. Нөхрөө бурхан болсноос хойш амьдрал түүнд үнэхээр хэцүү байсанд эргэлзээ үгүй. Гэвч нөхрийнхөө үйл хэргийг үргэлжлүүлэхийн төлөө зүтгэ, дэмжье гэж Завханы олон нутгийн бэрдээ итгэж, халуун дулаан үг хэлж, тэгээд итгэлээ удаа дараа өгснийг хүү нь  чухам сайн мэдэх билээ. Д.Туяа гишүүн хүүдээ элдэв олныг ер хэлдэггүй онцлогтой эмэгтэй аж. Тэрбээр зарчмын ганц нэгхэн зүйлд санаа бодлоо л хэлэхээс бусад үед хүүдээ бүгдийг даатгаж орхисон гэлтэй, илүү үг унагадаггүй гэнэ. "Цагаа барь, хэлснээ хий, чаддаг ажлаа хий" гэж л захидаг аж. Гайхамшигтай удирдагч нарын нэг явсан ханийнх нь зан чанар, нийгмийн өндөр хариуцлага, үлгэр жишээ гэр бүлийн эзэгтэй явсан нь ч үүнтэй холбоотой биз ээ. Ер нь л нэг тийм дүнжгэр эмэгтэй харагддаг. О.Содбилэг хүүд нь ийм нэг дулаахан шинж чанар нь хадгалагддаг шиг санагдсан. 
О.Содбилэгийн бага настай Сайншандын зун их холбоотой. Зуныхаа амралтаар эмээдээ очно. Ингэн тэшээ салхитай энэ л говийн Сайхандулаан сумын харьяат Ч.Дариймаа эмээ нь түүнийг тосч аваад зунжин бөмбөрүүлдэг байсан ажгуу. Ш.Отгонбилэг агсан өөрөө өнчин өссөн болоод тэр биз дээ, хадам ээжтэйгээ амь нэг байжээ. О.Содбилэгийг ухаан орохын л нутагтаа нэртэй, багш мэргэжилтэй энэ эмээгээс нь өөр өвөө, эмээ байгаагүй болохоор, энэ буурайдаа хүүгээ дуртайяа илгээн очуулдаг байж дээ. 
О.Содбилэг Монголд хийх зүйл их байна гэж ярина. Тэрээр хүмүүсийг зүгээр суухад дургүйгээ нуусангүй. Тэрбээр гэргийн хамт өнчин ядуу хүүхдийн нэг цэцэрлэгийг дэмждэг юм байна. Хичээл номын нь зардлыг гаргаж, шинэ жил зэрэг арга хэмжээг нь зохион байгуулалцаад, өмөг түшиг болоод хэдэн жил болж байгаа юм байна. Тэр цэцэрлэгийн багачуудын зарим аав, ээжийн байдал түүнд олон зүйлийг бодогдуулна. Тэд яадаг гэхээр, өнөө хүүхдийнхээ хэдэн төгрөгөөр архи аваад уучихдаг. Тэгсэн мөртлөө үр хүүхдүүдээ зөнд нь орхичихдог нь нийгмээс бэлэнчлэх, зүгээр байхыг   уриалснаас хамааралтай гэж тайлбарлана. О.Содбилэгийнхээр бол хөлөө явж, хөлсөө хүртэх зарчим үйлчлэх ёстой юм. 
Түүний аавыг бурхан болсноос хойш, өмнө нь гэмгүй сайн явсан хүмүүсийн зан өөрчлөгдөж, хувирсан нь бий л аж. Гэхдээ энэ болгонд аавын хүү гомдсонгүй. Харин баярлаж явах ёстойг ухаардаг. Өөрийг нь сорьж байгаад, чанараа нээж байгаад, илүү хүчтэй байхыг сануулсанд талархахаас яалтай. "Чи Отгонбилэгийн хүү шүү. Эцгийнхээ шийрийг хатаана шүү" гэх хүмүүс мэдээж бий.  Үүний цаана ямар утга агуулагддагийг ч О.Содбилэг бэлхнээ сэнхрэн мэднэ. 
О.Содбилэг хийгээд эдний гэр бүлийнхэн монгол хүний эрдүү бардам, эрхэмсэг гэгээн чанарт итгэж явдаг. Арван гурван настайгаасаа Америк, Швейцарь гээд хэл, хөлд орж явахаасаа тэр үүнийг мэдэрсэн байна. Найз нөхөд нь хэлдэг байна. Монголчууд бол шалгарал туулж, өөрийгөө олоход гаргуун үндэстэн гэж үнэлдэг аж. О.Содбилэг ч өөрөө үүнийг нотолсон гэж даруухан өгүүлэх агаад эх орноороо, түүхээрээ бахархах сэтгэл төгс байдаг. Түүний үзэж байгаагаар монгол хүүхэд бүрийн хамгийн анхдагч үнэт зүйл бол зөв төлөвшил. Тэгээд сайн боловсрол, амьдралд хандах зөв хандлага. Нэг удаагийн дарга, нэг удаагийн парламентаас илүү үүнд л найдмаар гэж тэр өгүүлнэ. Тэр зөв хандлагыг адаглаад ахмад хүнтэй үг зөрөхгүй байхаас эхэлнэ хэмээн ярина. Бас үргэлж өөдрөг байхыг эрхэмлэнэ. Өнөөдрийн нийгмийн амьдралыг дандаа бараанаар хэлж, ярьж, бичдэгт таатай бус байдгаа үл нуув.    
Аавынхаа хоёр найз Н.Багабанди, Ц.Балдоржийн хүүхдүүдтэй дотно уу гэж асуухад "Байнга уулзаад учраад байдаггүй ч, нэгнийгээ чадах, дэмнэх дээр нь туслаад явдаг" гэж өгүүлсэн юм. Харин саяхан "Өнөөдөр" сонины эрхлэгч болсон Б.Нандинтүшиг дүүдээ "Аавынхаа хийсэн их ажлыг амсхийлгэлгүй авч яваарай" гэж захисан гэнэ. 
О.Содбилэгээс аавын нь араншин дандаа илрэх болсон талаар ах, эгч нар нь хэлдэг болоод байгаа гэнэ. "Аав чигч, ширүүн хардаг хүн байсан. Тэр харц нь л байна гээд байгаа юм даа" хэмээн инээвхийлж сууна лээ. Тэр үнэхээр аавтайгаа адилхан юм билээ. Залуухан Отгонбилэг гуайтай ярилцаж суух шиг санагдсан шүү, Содоо хүүтэй. Хүүхэд нь нялх тул эдүгээ найз нөхөдтэйгөө ч төдийлөн уулзаж учрах завдалгүй яваа юм байна. Бас ээж нь сонгуульд өрсөлдөж яваа болохоор тэнд зарцуулах цаг зав их. Тэр аав шигээ шуурхай, тодорхой байх дуртай. Ямар нэг үлбэгэр, нялцганасан хандлагыг таатай хардаггүй. 
О.Содбилэг аавынхаа эхээс унасан Сар хайрхны өмнөтэйд байх Өндөр Цахирын өвөлжөөг сэтгэлдээ байнга үзэж явах билээ. Тэр сайхан нутгийнхаа цэгээн униар, хүн зонд хайртай билээ. Бас ээжийнхээ хүй цөглөсөн дорнын говьдоо, говийнхондоо бас хайртай. Эхийнхээ унасан газар угаасан усыг хайрлах л хамгийн дээд хайр байж таарна. Тийм нэгэн нэртэй аавын, ийм нэгэн хүндэт ээжийн хүүтэй цухасхан уулзан учирахуй энэ л өгүүлбэрүүдийг тэрлэх боллоо. Зургуудын тайлбарыг өөрийн нь өгүүлснээр тавилаа. 
Б.Золбаяр