Малчдад өвс хадлангаар туслах ажлыг зохион байгуулах хэрэгтэй

УИХ-ын гишүүн С.Ламбаатай уулзаж ярилцав. Тэрбээр саяхан Архангай аймгийн Хашаат, Өгийнуур, Өлзийт сумдад ажиллажээ. Мөн Цэцэрлэг суманд очиж "Адуучны баяр" хийчихээд ирсэн юм.
-Уул уурхайн талаарх хуулиудын хэрэгжилтийг шалгах ажлын хэсэгт орж орон нутагт ажилласан. Та бүхэн Архангай, Өвөрхангай аймгууд дахь алтны уурхайн ажил төрөлтэй танилцсан. Энэ талаараа ярьж өгнө үү? -Г.Батхүү, Р.Бадамдамдин, З.Энхболд гишүүн бид хэд дээр нь Үйлдвэр, худалдааны сайд Ц.Даваадорж оролцоод уул уурхайн талаарх хуулийн хэрэгжилтийг газар дээр нь очиж шалгасан. Байгаль орчны сайд И.Эрдэнэбаатар харамсалтай нь цуг явсангүй. Уул нь хамтдаа явах ёстой байлаа. Архангай аймгийн Цэнхэр суманд ажиллаж байгаа алтны компаниудыг шалгасан. "Монгол газар" компанийн уурхай Нарийн хамарт ажилладаг. Тэнд алтаа ухаж дууссан байна. Харин тэр Нарийн хамар гэдэг газрыг ямар ч байсан нөхөн сэргээлт хийж ухсан нүхээ булчихаж. Одоо мод тарьж зүлэгжүүлэх ажлаа хийх яриатай байна. Цэнхэр сумын "Орхон"-д "Алтан дорнод" компани их зэрлэг ажилладаг аж. Тэд голын усыг ширгээгээд айлуудад өвс зөөж өгдөг гэнэ. Миний бодлоор эдгээр компаниуд нэгэнт л голын усыг нь бохирдуулчихсан юм чинь гүний худаг гаргаж өгөх нь зүйтэй хэмээн бодогддог. Орон нутгийн удирдлагууд байгаль орчин сүйдээд байхад тоохгүй байна. -Гар аргаар алт олборлогчид буюу "нинжа" нартай тааралдаж байсан биз дээ. Тэдний асуудлыг яаж шийдэх гэж бодож байна вэ? -Өвөрхангай аймгийн Уянга суманд 30 гаруй мянган "нинжа"-тай уулзсан. Тэнд эрүүл мэнд талаасаа, нийгмийн даатгал талаасаа ямар ч зохицуулалт алга. Тэр битгий хэл тэнд дөрөв, тавтай хүүхэд хүртэл гүйж явах юм. "Эрэл" компани тэнд үйл ажиллагаа явуулж байсан. Газрыг огт нөхөн сэргээлт хийгээгүй. Үүнийг нөхөн сэргээхэд 50 гаруй мянган ам.доллар хэрэгтэй. Энэ мөнгийг "Эрэл" компаниас гаргуулах нь зүйтэй гэж үзсэн. "Нинжа" нар биднийг зохион байгуулаад өгөөч гэж их хүсэх юм. Тэнд ямар ч зохион байгуулалт байхгүй, бөөн хүмүүсийн бөөгнөрөл зохиомлоор үүсчээ. Хэрүүл хараал, зодоон цохиондоо тулсан хүмүүс л байна. Эрүүл газар хүртэл нүхлээд орчихсон байх юм. Тэгэхлээр хуулийн зохицуулалт хийх зайлшгүй шаардлагатай харагдаж байна лээ. -Та нарын явсан нутгаар зуншлага ямар байна. Хүмүүс өвс хадлангаа авч өвөлдөө бэлтгэж байна уу? -Архангай аймгийн хувьд явсан газар нутгаар мал сүрэг сайхан өсч өндийсөн, хүмүүс нэлээд тайван амгалан байдалтай байна. Гэвч өвлийн бэлтгэл гэдэг зүйл маш хүнд бололтой. Би Архангай, Өвөрхангай, Баянхонгор аймгаар явлаа. Энэ жил хадлан бэлтгэх ажил эдгээр аймгуудад алга. Наадмын өмнөх халуунаас болоод гарсан өвс нь хатчихсан. Наадмын дараа бороо орсон нь одоо дөнгөж мал идэхээр л өвс ургажээ. Тиймээс энэ жил Онцгой байдлын Ерөнхий газрын гамшгаас хамгаалах байгууллагууд, Засгийн газар энэ арваннэгдүгээр сар гэхэд зуд турхан болохоос нь өмнө амжиж малчин өрхүүдэд өвс тарааж өгөх ажлыг зохион байгуулах шаардлага гарч байна. Үүнийг улсын нөөцөөс гаргах хэрэгтэй. Миний бодлоор энэ жил их хүнд болох байх. Малчдаа харж үзэж эртхэн арга хэмжээ авахгүй бол тэр жилийн зудны гамшиг тохиолдохгүй гэх газаргүй байна. Хадлан огт гараагүй байна. Архангай аймгийн малчид Булганы гайгүй гарцтай газраас ганц нэг тэрэг өвс олж авах тухай ярьцгаахаас өөр зүйл алга. -Уул нь Архангайхан өөрсдөө хадлан хадаж авах хүн, техникийн боломжтой биз? -Манай аймаг чинь хадлан хадах зэргээрээ алдартай улс байхгүй юу. Одоо бүүр ч амар жижиг оврын трактортой болчихсон. Түүгээрээ өвс хадах бүрэн боломжтой. Ер нь ч хуучин цагийн улсын аварга хадлангийн салаа олонтой газар. Гэвч энэ жил хадах өвс нь ургасангүй. -Хөдөө орон нутгийн төр захиргааны ажил хэр урагштай байна вэ? -Орон нутагт намаар талцан маргалдаж ажил урагшлахгүй байна. Сая Цэцэрлэг сумын "Адуучны баярт" Архангай аймгийн удирдлага ирж оролцохгүй байх жишээтэй. Зарим МАХН-аас томилогдсон Засаг даргатай сумаас энэ тэмцээнд ирээгүй таслах гэх зэрэг. Ер нь Архангай аймаг намаар талцан үзэлцдэгээрээ алдартай. Жишээлэх юм бол манай аймгийн Хөдөлмөр халамжийн төвийн дарга нь АН-ынх. Түүнийг саяхан ажлаас нь халчихсан байх жишээтэй. Аймгийн Засаг дарга Хүрэлсүх ямар ч ажлын дутагдал гаргаагүй байхад нь тэр шүү дээ. Намаар нь хувааж хооронд нь тэмцэлдүүлэх нь буруу. АН-ын харьяалалтай хүмүүсийг ажлаас нь халж байна. Төрийн албан хаагчдыг намын харъяаллаас түдгэлзүүлэх тухай хуулийн төсөл цаг үеэ олсон зүйл боллоо. Үүнийг намын бүлэг, зөвлөл хоёр дээр ярилцаж тохирсон. Уг хуулийн төслийг энэ намрын чуулганаар батлах байх. УИХ дээр энэ хуулийг хэлэлцэхээр шийдсэн. Уг хуулийг баталснаар наад зах нь төрийн албан хаагчид сонгуулийн сурталчилгаанд оролцохгүй болно. Гэвч энэ заалтыг саяын сонгуулийн хуулиар мөн хаачихсан юм. -Ард түмэн намчирхаж хуваагдахаа боливол аштай юу? -Манай улс нам намаараа талцан хуваагддагаа болих хэрэгтэй. Сонгууль болоод л өнгөрсөн бол олонх болсон нам нь эрх барина. Ялагдсан нам яахав дараагийн сонгуульдаа бэлтгэдэг юм байгаа биз. Дараагийн сонгуулиар эрх баригчийг ажлаа хийсэн хийгээгүйг сонгогчид л шийднэ. -Малчдын гол хүсч байгаа зүйл юу байх шиг байна? -Тэдний хүсэн хүлээж байгаа зүйл бол гэрэл байна. Яагаав нөгөө Засгийн газраас хэрэгжүүлэх гээд үзээд байдаг "Түмэн нарны гэр" төслийг л нэхэж байгаа хэрэг. Сайд Б.Эрдэнэбат нь наймдугаар сарын 1-ний дотор малчдыг гэрлээр хангана гэсэн одоо хаа байна. Ерөнхий сайд нь "Үүнээс хойш болбол би өөрөө огцруулах тухай саналаа УИХ-д өргөн барина" гээд л байсан. Одоо харах л үлдэх шиг байна хэмээн ярьж байна. 
Ж.Сандагдорж
