№225(16188)
1985 ОНЫ ЕСДҮГЭЭР САРЫН 18.
Зорилтот Программ, хэрэглээ

Манай орны үйлдвэрлэх хүчний хөгжил түргэсч, үйлдвэрлэлийн харилцаа үргэлж боловсронгуй болж, хөдөлмөрчдийн аж амьдрал хэлбэрэлтгүй дээшилж байна. Хүн бүр хийж бүтээснийхээ хэрээр авч хэрэглэх социалист зарчим манай амьдралын хэвшил болж, үйлдвэрлэлийн бүтээгдэхүүн гуйвалтгүй нэмэгдэж, бүтэц нь баяжиж, улс нийгэм, хувь хүний байнга өсөж буй хэрэгцээг дүүрэн хангах үйл явц гүнзгийрч байна. Зүй ёсны шаардлагаар урган гарах нийгмийн болоод хувийн хэрэглээ нь зөвхөн хангагдаж байх төдий явцуу ойлголт биш билээ. Хэрэглээ бол чанар, үр ашиг, соёл шаарддаг цогцолбор ойлголт юм. Ард түмний сайн сайхан аж байдлыг байнга дээшлүүлэх талаар үргэлж санаа тавьж байдаг манай намын нийгэм, улс төр, эдийн засгийн бодлого нь эцсийн дүнд улс орныг хөгжүүлж, хөдөлмөрчдийн материаллаг хангамжийг сайжруулахад чиглэж байна. 

Намын эдийн засгийн бодлоготой чухал бүрэлдэхүүн хэсэг болсон хүн амын хэрэглээний бүтцийг дээшлүүлэхэд хүн амын хүнсний хангамжийг сайжруулах зорилтот Программ онцгой ач холбогдолтой. Зорилтот Программын заалтыг хэрэгжүүлснээр хүн амын хэрэгцээг хангах үзүүлэлтийн шинэ өндөр түвшинд хүрэх болно. Хэрэглээ бол үйлдвэрлэлтэй нягт уялдаж байдаг бодит үндэстэй нийгмийн тодорхой үзэгдэл учраас хөдөлмөрийн хүний авьяас чадвар хүч хөдөлмөр зарцуулж нэгэнт бий болгосон материал баялаг нь эргээд нийгэм болон амины хэрэгцээнд үйлчилж, шинэ шинэ баялаг бий болгоход үйлчилж байх ёстой. Манай нийгмийн гишүүдийн ариун цагаан хөдөлмөр оролцооны үр дүнд бий болсон хамтын бүтээл, нийт үндэсний маань баялаг материаллаг болон оюуны үнэт баялгийг үр ашигтай, соёлтой хэрэглэх асуудал шинээр бүтээхээс дутахгүй өөр ач холбогдолтой юм. Иймээс манай нам хэрэглээг үр ашигтай, арвич хямгач, соёлтой болгох асуудлыг нийгмийн харилцааг төгөлдөржүүлэх, шинэ хүнийг хүмүүжүүлэх зорилтын бүрэлдэхүүн хэсгийн нь хувьд онцгой анхаарч байна. << Асар их хүч хөдөлмөр, хичээл зүтгэлээр бий болгосон үнэт зүйлийг хүлээн авах, хадгалах, боловсруулах, тээвэрлэх, борлуулах үе шатанд удирдлага, зохион байгуулалтын доголдол, хүмүүсийн хариуцлагагүй ажиллагааны улмаас шалтгаалан үрэгдүүлж байгааг хэрхэвч гээж болохгүй >> гэж МАХН-ын Төв Хорооны X бүгд хурал дээр нөхөр Ж. Батмөнх онцлон хэлсэн юм. 

Тариаланч механикжуулагчдын нөр их хөдөлмөр шингэсэн энэ оны арвин ургацыг хураах, хүлээн авах, хадгалах, тээвэрлэхэд хаягдал хорогдол багагүй гарч байгаа нь эцсийн дүнд хөдөлмөрчдийн хэрэглээнд очих зүйлээс хорогдож буй хэрэг мөн. Хэрэглээнд очсон үед ч гэсэн ариг гамгүйн уршгаар хаягдал бас л гарсаар байна. Улсын хэмжээгээр нийтийн хоолны газруудын жилдээ бэлтгэдэг бүтээгдэхүүнээс 1500 хүний бүтэн жилийн хүнсний хэрэгцээг хангах боломжтой үлдэгдэл хөсөр хаягдаж байгааг тооцоолж үзэхэд хэрэглээний үр ашиг, соёлч байдлыг эрс сайжруулах шаардлага аяндаа харагдаж байна. 

Хамтын тооцоотой бригад, арвилан хэмнэлтийн хувийн данс, өмч хөрөнгө, мал сүргийг нүдлэн хамгаалах нөхөрлөл, штаб зэрэг дэвшилт хэлбэрүүд манай амьдралын гүнд үүсэн бий болж байгаа нь хэрэглээний соёлыг дээшлүүлэхэд ихээхэн ач холбогдолтой. 

Нийгмийн хэрэглээний нөгөө тал нь амины хэрэглээ мөн. Манай хүмүүсийн амьдралын түвшин, бодит орлого дээшилж, хэрэглээний хүрээ нь өргөжиж, шинэ шинэ хэрэгцээ буй болж, хэрэглээний соёл төлөвлөсөөр байна. Гэхдээ хэрэглээний соёл хүн нэг бүрт, айл өрх бүрт жигд сайжраагүйгээс хөдөлмөрлөөгүй байж хэрэглэх, бодит хэрэгцээнээсээ илүүг авах, өргөн хэрэгцээний зүйлд зүй зохисгүй, үрэлгэн маягаар хайр найргүй хандах, хувиа хичээж хураан хадгалах шуналд хөтлөгдөх зэрэг хоцрогдсон дадал заншил, бэртэгчин үзэл санааны үлдэгдэл амьдрал, ахуйд амь бөхтэй зууралдаж байгааг анзаарахгүй орхиж болохгүй. Хэрэглээний соёл бол хязгаар тавихын нэр биш. Харин нийгмийн баялгийг зүй зохистой, ариг гамтай, үр ашигтай, эзэн хүний ёсоор ухаалаг хэрэглэхийг хэлж байгаа юм. << Хэрэглээний соёлыг хүн бүрт сайтар эзэмшүүлэх нь ухуулга суртал нэвтрүүлэг, соёл хүмүүжлийн нэг үндсэн хэсэг байх ёстой >> гэж Намын Төв Хорооны X бүгд хурал заасан ёсоор үзэл суртлын ажлыг хэрэглээний соёл төлөвшүүлэхэд чиглүүлэх хэрэгтэй байна. 

Хэрэглээний соёл хэвшүүлэх нарийн түвэгтэй өвөрмөц энэ ажлыг нийт хөдөлмөрчний дунд зохиох соёл хүмүүжлийн арга хэмжээгээр итгэл үнэмшлийн замаар шийдвэрлэх ёстой. Ялангуяа хүүхэд, залуучуудыг бага балчраас нь хэрэглээний өндөр соёлтой болгохыг эцэг, эх, багш сурган хүмүүжүүлэгчид, ХЗЭ, пионерийн байгууллага онцгой анхаарч бодитой ажил зохиох ёстой. Хэрэгцээ хөдөлмөрөөр хангагдах учиртайг, нийгмийн үйлдвэрлэлийн бүтээгдэхүүн нь хамтын баялаг, хамтын өмч гэдгийг, хэрэглээний соёл бол хүний ёс суртахууны хэмжүүр болохыг залуу үед амьдрал ахуйн бодит жишээн дээр ойлгуулах, гэр орны тавилга, эд хогшил, гутал хувцас, тоглоом, ном дэвтрээ хайр гамтай, соёлтой хэрэглэж сурахаас эхлэн бусдын хөдөлмөрийг хүндэтгэх, эх орны баялгийг арвижуулах, эрүүл мэндээ сахин хамгаалах, хооллох зөв дэглэмд сургах хүмүүжлийг хөдөлмөрөөр дамжуулан олгох ёстой. Ногоог тарьж, арчилж, хадгалж сургах, хүнсний бүтээгдэхүүний уураг, илчлэгийг тохируулах, зөв боловсруулах зэрэг хэрэглээний соёлыг хөдөлмөрчдөд түгээн эзэмшүүлэх талаар шинэлэг, худалдаа, хүнсний үйлдвэрүүд, нийтийн хоолны газрууд үр нөлөөтэй ажил зохиох хэрэгтэй. 

Социалист аж төрөх ёсны нэг шинж болсон хэрэглээний соёлыг амьдрал. ахуй, үйлчилгээний хүрээнд төдийгүй, айл өрх, хүн бүрт тууштай эзэмшүүлэх, нэвтрүүлэх бодитой арга хэмжээнүүдийг зохистой хэлбэрээр үйлдвэр, аж ахуйн газар, албан байгууллага, хамт олны дотор хаа сайгүй зохион байгуулж байх нь нам, улс, олон нийт урлаг, утга зохиол, хэвлэл мэдээллийн байгууллагын хойшлуулшгүй зорилт мөн. 

