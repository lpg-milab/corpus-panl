№85 (16988)
1988 оны дөрөвдүгээр сарын 8.
ХӨДӨМӨРЧДИЙН САИН ДУРЫН БАЙГУУЛЛАГА

<< Орон нутгийн АДХ-д орон тооны цөөнгүй ажилтантай гүйцэтгэх аппаратаас гадна ажлын нь төрөл бүрийн салбарт байгуулагдсан хэдэн арван мянган гишүүнтэй хөдөлмөрчдийн сайн дурын олон байгууллага туслан ажиллаж байна. Энэ бол асар их хүч мөн >> гэж нөхөр Ж. Батмөнх хэлсэн билээ. 

Сайн дурын байгууллагууд нь социалист ардчиллыг хөгжүүлэн бэхжүүлэх, нийгэм, төр, аж ахуйг удирдах, хяналт шалгалтыг зохион байгуулахад хөдөлмөрчдийг өргөнөөр идэвхтэй оролцуулах, төрийн байгууллагуудын үүрэг ролийг дээшлүүлэх тулгуур хүч, төр, олон түмнийг холбогч нэг чухал шижим юм. 

Одоо манай оронд орон сууц гудамжны хороо, олон нийтийн шүүх, эцэг, эхийн хороо, орон сууцны зөвлөл, ариун цэврийн олон нийтийн хяналтын зөвлөл, ардын нөхөрлөл болон нийгмийн хэв журам сахиулахад туслах байгууллага, АДХын гүйцэтгэх захиргааны дэргэдэх захиргааны комисс, насанд хүрээгүй хүмүүсийн хэрэг эрхлэх комисс зэрэг олон нийтийн үүсгэл санаачилгаар байгуулсан хөдөлмөрчдийн сайн дурын 4, 6 мянга гаруй байгууллагад жар шахам мянган хүн ажиллаж байна. 

Орон нутгийн АДХын үйл ажиллагааны хүрээнд ажилладаг сайн дурын байгууллагууд нам, засгийн бодлого, шийдвэрийг хөдөлмөрчдийн дунд сурталчилж хэрэгжүүлэх, тухайн нутаг дэвсгэр, хамт олны эдийн засаг, нийгмийн хөгжлийн тулгамдсан асуудлыг шийдвэрлэх, ялангуяа иргэний эрхийг эдлүүлж, үүргийг хангуулах, сахилга, дэг журам бэхжүүлэхэд бодитой хувь нэмэр оруулдаг юм. 

Булган аймгийн Сэлэнгэ, Хэнтийн Дархан, Увсын Завхан, Сагил, Өмнөговийн Сэврэй, Хөвсгөлийн Чандмань-Өндөр сумын олон нийтийн шүүх, Архангайн Жаргалант сумын найман жилийн дунд сургуулийн эцэг, эхийн хороо, Ховдын Үенч, Дундговийн Эрдэнэдалай сумын ардын нөхөрлөл, Улаанбаатар хотын Октябрийн районы жаран долдугаар байр олон нийтийн зөвлөл зэрэг тодорхой ажил тогтмол зохиодог хөдөлмөрчдийн сайн дурын байгууллага олон бий. Булган аймгийн Сэлэнгэ сумын орон сууц гудамжны нэгдүгээр хороо хөдөлмөрчидтэй тогтмол уулзаж, тэдний санал хүсэлтийн үндсэн дээр ажлаа төлөвлөж хийдэг байна. Тус хороо өрх бүрийн аж амьдрал, ахуй соёлжилтод хийсэн судалгааны дагуу иргэдтэйгээ ажиллаж, оны эцэст дүгнэж хэвшжээ. Ингэж хөдөлмөрчдийн тусын тулд тэдний санаа бодол. эрэлт хэрэгцээнд нийцсэн ажил зохиож. нам. төрийн ажилд зохих хувь нэмэр оруулж байгаа хөдөлмөрчдийн сайн дурын байгууллага олширч байгаа ч дүрэмд заасан эрхээ эдэлж, үүргээ биелүүлдэггүй, ажил зохиодоггүйгээс олон түмний итгэл найдварыг биелүүлж чаддаггүй сайн дурын байгууллага тэдгээрийн сонгуультан, идэвхтэн бас цөөнгүй бий. Зөвхөн өнгөрсөн онд олон нийтийн шүүхийн 10, 7, орон сууцны зөвлөлийн арав орчим хувь ямар нэг ажил хийсэнгүй өнгөрчээ. Түүнчлэн ардын нөхөрлөлийн ажил жигд биш байна. Тэр ч байтугай дүрмийн дагуу жинхэнэ ёсоор байгуулаагүй, бүрэлдэхүүнгүй болсон, тийм байгууллага байдаг эсэхийг олон түмэн мэдэхээ больсон сайн дурын << байгууллага >> мэр сэр байгааг шалгалт илрүүлжээ. 

БНМАУ-ын сум, хороо, район, орон нутгийн хотын АДХын хуульд зааснаар хөдөлмөрчдийн сайн дурын байгууллага тус тусын зорилтын дагуу нутаг дэвсгэрийн хамт олныг зохион байгуулж, орон нутгийн хурал, түүний гүйцэтгэх захиргааны тогтоол шийдвэрийг хэрэгжүүлэх, үйлдвэр, албан газар, байгууллагын үйлдвэрлэл, үйлчилгээ, соёл, хүмүүжлийн зорилтыг ханган биелүүлэхэд байнга тусалж, олон түмний идэвх хөдөлгөөнийг өрнүүлэх түшиг тулгуур байх ёстой. 

МАХН-ын XIX их хурал, Намын Төв Хорооны сүүлчийн бүгд хурлуудын шийдвэр, дэвшүүлсэн зорилтыг орон нутгийн амьдралд хэрэгжүүлэн биелүүлэхэд хөдөлмөрчдийн сайн дурын байгууллагуудын гол ажил чиглэж, хууль, дүрмээр тогтоосон эрх, үүргийнхээ хүрээнд санаачилгатай, шуурхай ажиллах шаардлага тавигдаж байна. 

Сахилга, зохион байгуулалтыг бэхжүүлэх, социалист аж төрөх ёсыг төлөвшүүлэх, нийгмийн харш үзэгдэлтэй тэмцэхэд хөдөлмөрчдийн сайн дурын байгууллагын хүчийг бүрэн дайчилж ажиллахад орон нутгийн нам, улсын байгууллагууд ихээхэн анхаарал тавивал зохино. Ялангуяа орон нутгийн АДХ, түүний гүйцэтгэх захиргаа өөрийн шадар туслагч хөдөлмөрчдийн сайн дурын байгууллагуудыг өдөр тутмын удирдлагаар хангаж, ажлыг тогтмол дүгнэж, тодорхой зорилтыг шийдвэрлэхэд хүч, анхаарлыг төвлөрүүлж, байнгын туслалцаа, дэмжлэг үзүүлж байх хэрэгтэй. 

Хөдөлмөрчдийн сайн дурын байгууллагын ажил тогтмол, үр дүнтэй байх нь тухайн байгууллагын сонгуультан, идэвхтнээс шууд шалтгаалах учир олон түмэнд итгэгдэж сонгогдсон хүмүүс хүч, мэдлэгээ дайчилж, үр нөлөөтэй ажиллах, дүрэм, заавраа сайн мэдэх, нам, засгаас дэвшүүлж байгаа зорилт, орон нутгийн нам, улсын байгууллагын шийдвэр, заалтын утга учрыг гүнзгий ойлгох, хэрэгжүүлэх арга замыг эрж хайх, бүтээлч санаачилгатай байх нь ажил хэрэгт шийдвэрлэх нөлөө үзүүлнэ. Хөдөлмөрчдөд болон харьяа АДХ, түүний гүйцэтгэх захиргаанд ажлаа тогтмол тайлагнаж, хийсэн ажилдаа болон түүний үр дүнд шүүмжлэлтэй хандаж, дүн шинжилгээ хийж, тухайн нутаг дэвсгэр, хамт олны шийдвэрлээгүй зорилтыг биелүүлэхэд хөдөлмөрчдийн сайн дурын байгууллагууд анхаарлаа бүрэн төвлөрүүлж байвал зохино. 

Хөдөлмөрчин ард түмнийхээ нэрээр овоглож, төр, Нийгмийг удирдах үйл хэрэгт шууд оролцох хариуцлагатай үүрэг бүхий сайн дурын байгууллагууд дайчин давшингуй ажиллаж, намын бодлого шийдвэрийг хэрэгжүүлэхэд бодитой хувь нэмэр оруулах нөөц бололцоо их байна. 

