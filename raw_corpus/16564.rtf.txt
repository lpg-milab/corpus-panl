№287 (16564)       
1986 оны арван нэгдүгээр сарын 30.
Малчдын сургууль

" Орон даяар эхэлж байгаа малчдын энэ оны ээлжит сургуулийн үндсэн сэдэв нь МАХН-ын XIX их хурлын шийдвэр бөгөөд түүнийг нарийвчлан судлах бас нэг сайхан боломжийг хөдөөгийн хөдөлмөрчдөд малчдын сургууль олгох нь мэдээжийн хэрэг юм. << Манай хүч бол коммунистууд, нийт хөдөлмөрчдийн ухамсартай үйл ажиллагаанд байдаг. Иймд намын их хурлын шийдвэрийг хөдөлмөрчин олон түмэнд хамгийн хүртээмжтэй аргаар хүргэж, ажил амьдралтай нь холбон ойлгуулж хэрэгжүүлэх ажлыг зохион байгуулах явдал өнөөдрийн ээлжит нэн чухал зорилт мөн. Ард түмний бүтээн байгуулах асар их хүч авьяас билгийг оргилуулан гаргахад намын үзэл суртал, зохион байгуулалтын ажил чиглэвэл зохино гэж МАХН-ын XIX их хурлыг хааж нөхөр Ж. Батмөнхийн хэлсэн үг малчдын сургуулийн хувьд шууд хамаарна. 

Намын их хурлын шийдвэрийг малчдын эрхэлсэн ажил үйлдвэрлэлтэй нягт холбон бүтээлчээр судлуулж, тэднийг шинэ мэдлэгээр зэвсэглэж идэвх санаачилгыг өрнүүлэхэд энэ хичээлийн жилд малчдын сургуулиар << МАХН-ын XIX их хурал, мал аж ахуйг хөгжүүлэх зорилт >> хичээл бүхэлдээ чиглэх учир юуны өмнө хамт олны бүтээлч ажиллагаа, хуримтлуулсан туршлага, бодит жишээ баримт, судалгаа тооцоогоор хичээлийг баяжуулбал амьд сонирхолтой болох ёстой, 

Малчдын сургуулийн ээлж тус бүрийн бэлтгэл зохион байгуулалтын талаар аргачилсан чиглэл удирдамж гаргаж аймгийн намын хороо, АДХ-ын гүйцэтгэх захиргааны гишүүд, мал аж ахуйн мэргэжилтэн, эдийн засагчдыг суртал нэвтрүүлэгчээр томилон, малчдын сургуулийн үеэр сурталчилгааны иж бүрэн бригад, туслах худгийг сумдад графикаар ажиллуулж, урлаг, уран сайхан, соёл, ахуйн үйлчилгээгээр хангах, БНМАУ-ын хөдөлмөрийн баатар, улсын аварга малчдаар хичээл заалгаж, ярилцлага, уулзалт хийлгэхийн зэрэгцээ ахуй амьдралын нарийн асуудал, тухайлбал гэрийн нөхцөлд хүнсний ногоогоор төрөл бүрийн хоол хийх, малын тэжээл бэлтгэх аргыг биечлэн зааж сургах хэрэг тодорхой, ажил зохиож, Ховд, Хөвсгөл, Сэлэнгэ, Өмнөговь зэрэг аймгийн намын хороо малчдын сургуулийн чанар, үр нөлөөг дээшлүүлэх арга хэлбэрийг санаачлан нэвтрүүлж хэвшүүлж байгаа туршлагыг нийтээр хэрэглэх нь чухал юм. Энэ жилийн малчдын ээлжит сургуульд өмнөх дутагдал давтагдах ёсгүйчлэн хуучирсан арга барилыг шууд халан өөрчилж, шинэлэг хэлбэрээр зохион байгуулах ёстой. 

Баян-Өлгий, Булган, Хөвсгөл зэрэг аймгийн зарим суманд өнгөрсөн хичээлийн жилд малчдын сургуулийг жинхэнэ ёсоор сайн бэлтгэлтэй зохион байгуулаагүй, хичээллэх хугацааг хасаж багасгасан, малчдын ирц хангалтгүй, холбогдох сурах бичиг, гарын авлагыг малчдад хүргээгүй зэрэг ноцтой дутагдал гарсан юм. Баян-Өлгий аймгийн намын хороо малчдын сургуулийн сурах бичиг 600 ширхгийг сумдад хуваарилахгүй аймгийн төвд дарагдуулж байлаа. Энэ аймгийн Ногооннуур сум өнгөрсөн оны арван хоёрдугаар сард суурийн ахлах малчдын сургуулийг бригадуудын төвд нэг өдөр хэдхэн цагт багтаан хийж ор нэр болгон өнгөрөөжээ. 

Төв аймгийн Баянцагаан сумын нам, захиргааны байгууллагын зарим хариуцлагатан суурийн ахлах малчдын сургуулиар чухам ямар хичээл үзсэнийг тодорхой мэдэхгүй, хичээлийн программ, гарын авлагыг олж үзээгүй, малчдын сургууль зохион байгуулах нь зөвхөн намын байгууллагын ажил үүрэг мэтээр үздэг хуучин ойлголт, ерөнхий хандлагаа, өөрчлөөгүй байлаа. Малчид, хөдөлмөрчдийн мэдлэг боловсролыг дээшлүүлэхэд нам, засгаас тавьж байгаа анхаарал халамж, бий болгосон сайхан боломжийг үр нөлөөтэй ашиглах өндөр ач холбогдолтой ийм асуудалд хариуцлагагүй өрөөсгөл хандаж, зөвхөн хийсэн, явуулсан нэр зүүж тов бөглөж хэлбэрдэх нь зөвтгөж болшгүй ноцтой явдал мөн. 

Малчдын сургуулиар хамрах ёстой нийт хүмүүсийг оролдуулах бололцоо нөхцөлийг урьдчилан бүрдүүлдэггүйгээс малыг нь хариуцан маллаж гэр оронд нь үлдэх хүнгүй өрх айл, ялангуяа эмэгтэйчүүдэд сумын төв орж сургуульдаа суухад олон талын бэрхшээл тохиолдож байдгийг анхаарч ажил зохиодоггүй зэрэг шалтгаанаар сургуулийн ирц хангалтгүй болдог байна. Ийм тохиолдолд суурь хэсгийн түр зохион байгуулалт хийж, хүмүүс тусгайлан томилох зэргээр малчдаа сургуульд нь бүрэн хамруулах бололцоогоор сумын нам, захиргааны байгууллага хангах ёстой. Малчдын сургуулиар намын их хурлын шийдвэрийг судлуулахдаа мал аж ахуйн салбарын өмнө тавигдаж байгаа зорилт, түүнийг хэрэгжүүлэхэд мал аж ахуйн суурь, малчин бүрийн оруулах хувь нэмэр, ажлын арга ямар байхыг тодорхой ойлгуулахын тулд бүтээлч ярилцлага, уулзалт, үзүүлэх сургууль мэтийн үр нөлөөтэй арга хэлбэрийг өргөн ашиглах хэрэгтэй. 

Малчдын сургуулийн үеэр эмнэлэг, худалдаа, соёл, ахуйн үйлчилгээ хийж, шинэ кино, концерт үзүүлэх, эрэлт хүсэлтийг нь сонсож барагдуулах, нэр цуутай хүмүүстэй уулзуулах, сургууль соёлын газраар оруулах олон хэлбэрийн ажил зохиохын хамт сургуульд оролцдоггүй хүмүүстэй нэг бүрчлэн ажиллаж, туслалцаа үзүүлэх, хичээлийг нөхөн заалгах хүртэл арга хэмжээ авч байвал зохино. Малчдын сургуулийн төгсгөлд үр дүнг нь нэгтгэн хэлэлцээд цаашид нэвтрүүлж хэвшүүлэх туршлага, мөн дутагдал доголдлын талаар тодорхой ярьж байхын хамт сумын байгууллагууд, ялангуяа нэгдэл, сангийн ан ахуйн захиргаа үүргээ хэрхэн биелүүлснийг заавал дүгнэн, дараагийн сургуульд бэлтгэх, зохион байгуулах ажлын чиглэлийг оноож байх нь зүйтэй юм. 

МАХН-ын их хурлаас мал аж ахуйн салбарт дэвшүүлсэн зорилтыг хэрэгжүүлэхтэй холбогдуулж ойрын үед удаа дараа гарсан чухал чухал тогтоол шийдвэр, удирдамжийн агуулга, хэрэгжүүлэх арга замыг нэмэлт хичээлээр зааж таниулах хэрэгтэй. 

Мал аж ахуйг хөгжүүлэх, бүтээгдэхүүний үйлдвэрлэлийг нэмэгдүүлэх, шинжлэх ухаан, техникийн дэвшил нэвтрүүлэх, мал маллах тэргүүний техник, технологи, тэргүүн туршлага эзэмшүүлэх, малчин бүрт шинэ мэдлэг, дадлага олгоход малчдын энэ удаагийн сургууль мэдэгдэхүйц түлхэц өгч, үр ашигтай болж өнгөрөхөд шаардагдах бүх нөхцөл бололцоогоор хангах нь нам, улс, олон нийтийн байгууллагуудын хойшлуулшгүй үүрэг мөн. 

