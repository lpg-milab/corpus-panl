№ 113 (16076)           
1985 оны тавдугаар сарын   11
МӨНХИЙН ГАВЬЯА

<< ...Дайныг ялалтаар дуусгасан нь фашизмаас аврагдсан хүн төрөлхтөний өмнө нийгмийн дэвшлийн шинэ зам, манай гаригт шударга, бат бэх энх тайван тогтоох хэтийн төлөв нээж өгсөн дэлхий дахины түүхэн ач холбогдолтой эргэлтийн уйл явдал болсон юм. Манай ялалт өнгөрсөн түүх болоогүй. Энэ бол өнөө болон ирээдүйд ч мөнхөд дурсагдах ялалт мөн >> гэж аугаа их Эх орны дайнд зөвлөлтийн ард түмэн ялсны 40 жилийн ойд зориулж Кремлийн их хурлын ордонд хийсэн баярын хурал дээр тавьсан илтгэлдээ ЗХУКН-ын Төв Хорооны ерөнхий нарийн бичгийн дарга нөхөр М. С. Горбачев цохон тэмдэглэжээ. 

Нийт хүн төрөлхтөний улс төр, нийгмийн амьдралд онцгой нөлөө үзүүлсэн зөвлөлтийн ард түмэн, түүний эрэлхэг зэвсэгт хүчний ялалтын түүхэн ач холбогдол, дэлхийн хоёрдугаар дайны сургамж, энх тайвны төлөө тэмцлийн нарийн түвэгтэй асуудал, түүнийг шийдвэрлэх арга зам, хөгжингүй социализмыг улам боловсронгуй болгох ажил үйлсийн онол, практикийн тулгамдсан зорилтуудыг тодорхойлоход Михаил Горбачевын илтгэл гүн гүнзгий утга агуулга, цаг үеэ олсон дайчин давшингуй, нийтлэг, интернационалч чанараараа дэлхий дахины өргөн дэлгэр ач холбогдолтой боллоо гэж монголын олон нийт үзэж байна. 

Аугаа их Эх орны дайн бол зөвхөн цэрэг зэвсгийн тулалдаан төдий биш, харин социализмаас империализмтай, түүний гол цохилтыг хүчтэй явуулсан эсрэг тэсрэг хоёр систем, хоёр ертөнцийн ангийн чанартай халз тулалдаан байсан, үүнд зөвлөлтийн ард түмэн ялалт байгуулах эх сурвалж нь социализм бөгөөд зөвлөлт ёсоор аж төрж, социалист эх оронч ухамсар сэтгэл зүрхэнд нь төлөвшсөн зөвлөлтийн хүмүүсийн сэтгэл оюуны их хүч ер нь түүхийн шийдвэрлэх хүч гэдгийг нотлон харуулсан юм. 

Лениний холч мэргэн үндэсний бодлогын үрээр үүсэн бэхжиж гагнагдсан зөвлөлтийн олон үндэстний ган бат найрамдал, социалист холбоо улам бүр нягтран бэхжиж, фашист түрэмгийлэлд нэгдмэл цул шударгаар няцаалт өгсөн бөгөөд фронтод ч, ар талд ч тэмцэл, хөдөлмөрийн асар их ажил үйлсийг ЗХУКН, түүний Төв Хороо, болд мэт хатаагдсан коммунистууд удирдан зохион байгуулж аугаа их ялалтыг хангасан билээ. 

<< Манай ялалт ЗХУ-ын олон улсын нэр хүндийг өндөрт өргөсөн юм. Энэ ялалт зөвлөлт хүмүүсийн эх оронч сэтгэлийг бадраасан билээ. Энэ ялалт бидний хувьд зоригжуулах ундарга болж ирсэн, болсоор ч байна. Бид энэ эх булгаас бүтээн байгуулалтын асар их төлөвлөгөөг хэрэгжүүлэх, манай эх орон Зөвлөлт Социалист Бүгд Найрамдах Холбоот Улсын сүр хүчийг бэхжүүлж улам цэцэглүүлэн хөгжүүлэх эрч хүчийг ямагт олж авч байдаг >> гэж нөхөр М. С. Горбачев илтгэлдээ тод томруунаар цохон тэмдэглэжээ. Энэ үгийн гүн утгыг ялалтын баярын өдөр Улаан талбайд болсон сүр жавхлант цэргийн парад дахин яруу сайхнаар илэрхийллээ. Энэ парад жагсаал зүйрлэшгүй баатар гавьяа байгуулж ялалт авчирсан дайчин эрс,  тэднийг хүчирхэгээр зэвсэг, хоол хүнс, хэрэгцээтэй бүхнээр хангаж байсан хөдөлмөрч ар тал, яруу алдарт ажилчин анги, тариачид, зөвлөлтийн авьяаслаг сэхээтнүүдийн хичээл зүтгэлийн үрээр ялалтын хурц илдээр дайсныг сөнөөн дарж ялалт байгуулсан зөвлөлтийн ард түмний хүчирхэг алхаа, ахмад үеийнхээ дайчин, баатарлаг, хөдөлмөрч уламжлалыг залган авсан зөвлөлт нийгмийн залуу үеийнхний сүлд хийморь, бадралт гэгээн ирээдүйдээ итгэх ганхашгүй итгэлийн дуулал боллоо. 

<< Бидэнд ялалтын авчирч өгсөн хамгийн гол, хамгийн үнэт зүйл бол энх амгалан нөхцөлд аж төрж хөдөлмөрлөх боломж юм >> гэж нөхөр М. С. Горбачевын хэлсэн үгийн дэлхий дахины ач холбогдлыг өнөөгийн олон улсын байдалтай холбон цэгнэх нь чухал, АНУ-аар толгойлуулсан империалист орнуудын эрх баригчид дэлхийн хоёрдугаар дайн дууссаны 40 жилийн ойг өөрийнхөөрөө << тэмдэглэхдээ >> дайнаас хойшхи хөгжлийн үр дүнд Европт бүрэлдэн бий болсон нутаг дэвсгэр улс төрийн бодит байдлыг өөрчлөхийг санаархаж, фашистуудын үйлдсэн юугаар ч халхлан цагаатгашгүй гэмт хэргийг зөвтгөж, тэдэнд хүндэтгэл үзүүлэхийг оролдож байна. Дайнч түрэмгий ийм санаархал нь хүн төрөлхтөний түүхэнд гарсан хамгийн хөнөөлт дайны гашуун сургамжийг мартаагүй дэлхийн шударга хүн ардын эгдүүцэл, дургүйцлийг төрүүлж, империализмын харгис бурангуй шинж чанарыг илтгэн харууллаа. 

Хэдийгээр цөмийн дайны хэнээтнүүд элдвээр санаархавч милитаризмын хүчийг хазаарлан зогсоох бодит бололцоо шударга хүн төрөлхтөнд байдаг. Эдгээрийг энэ өдрүүдэд даян дэлхийн хэмжээнд тэмдэглэсэн аугаа их ялалтын 40 жилийн ой, ялангуяа Улаан талбайд болсон парад жагсаал, их ойд зориулсан баярын хурал дээр нөхөр М. С. Горбачевын тавьсан илтгэлийн гүн агуулга, ЗХУКН-ын Төв Хороо, ЗСБНХУ-ын Дээд Зөвлөлийн Тэргүүлэгчид, ЗСБНХУ-ын Сайд нарын Зөвлөлөөс дэлхийн хоёрдугаар дайн дууссаны 40 жилийн ойг тохиолдуулан << Орон бүхний ард түмэн, парламент, засгийн газарт >> хандаж гаргасан уриалга дахин нотлон харууллаа. 

Зэр зэвсэг овоолсон ертөнцөөс бүх нийтийг хамарсан олон улсын аюулгүй байдлын найдвартай системд шилжин орох зайлшгүй шат дамжмал байдлын үйл явцыг сэргээхийг улс түмэн тууштай эрмэлзэж байна. Бат бэх энх тайвныг хангах явдал бол эрх чөлөө, нийгмийн дэвшлийн төлөө амь насаа зориулсан сая сая хүний өмнөх ялалтын гавьяаны ачаар 40 жил харьцангуй амар жимэр аж төрж байгаа бид бүхний хүлээх үүрэг, өнөөгийн ба хойч үеийнхний өмнө зүй ёсоор гүйцэтгэх учиртай нийтлэг үүрэг маань мөн. Нийгмийн байгууллыг үл харгалзан улс гүрнүүд энх тайвнаар зэрэгцэн оршиж, дайныг эхлээгүй байгаа дээр нь энх тайвны төлөө тэмцлээ улам эрчимжүүлж, империалистуудын хүчээр түрээ барих бодлогод няцаалт өгөхийг Лениний нам, Зөвлөлт төр орон бүхний ард түмэн, парламент, засгийн газарт хандан уриалж байна. Дайчин цогтой энэхүү уриалга өнөөдөр дэлхий дахинд хамгийн хүч, нөлөөтэй, хамгийн маргашгүй үнэн зөв, хамгийн хойшлуулшгүй шаардлагатай амин чухал дуудлага болон цуурайтаж байна. ЗХУ-ын энх тайванч уриалгыг МАХН, манай төр, засгийн газар, ард түмэн халуунаар талархан дэмжиж, түгээмэл ач холбогдлыг нь өндрөөр үнэлж, үзэл санааг нь хэрэгжүүлэхэд өөрөөс шалтгаалах бүхнийг хийхэд бэлэн байна. 

