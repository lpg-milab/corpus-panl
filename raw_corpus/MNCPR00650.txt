Адарсүрэн гуайг мэддэггүй хүн байдаг юм билээ

Адараа гэж аялсан дуу болгон нь "ардын" болдог агуу сайхан дуучин байв. Тэр гайхамшигт дуучин өнөөгийнхний хэллэгээр бол жинхэнэ амьд "од" байжээ. 
Алтай, Хангайн уулсаа бурхны орноос халиаж, амар мэндийн аялгуугаа үлдээгээд одсон түүний уран бүтээлийг төр засаг үнэлээгүй ч түмэн олон нь сэтгэлдээ тээж явдаг. Он цаг улиран одох бүр Адарсүрэн домог болон мөнхрөв. Яруу найрагч Ц.Чимэддоржийн зохиосон "Айл айлын хоймортоо Алтанхан дуутайгаа залрав аа, та Алтай, Хангай уулсынхаа Ард нь, өвөрт нь аялав аа та" гэсэн шүлэгт гавьяат жүжигчин Н.Чулуунхүү ая зохиосон нь бий. "Ардын дууны Адараа" хэмээх эл дууг алдарт дуучны нэрэмжит анхдугаар уралдаанд нэгэн залуу дуулсан нь олны талархлыг хүлээж, улмаар Адараагийн дууг дуулан зургаан удаа дахиулсан нь Дорноговь аймгийн Алтанширээ сумын харьяат, ҮДБЭЧ-ын дуучин Г.Ганбат байлаа. Залуу дуучин Г.Ганбат "Тэмээн дээрээс наран ойрхон" уран бүтээлийн цэнгүүнээ хэдхэн хоногийн өмнө толилуулахад Бөхийн өргөө сул суудалгүй болсон байж билээ. Аливаа нээлт гэдэг хуучирсан шинийг хэлдэг гэсэн нэг үг бий. Түүнтэй адил Адараагийн дуунуудын яруу сайхан эгшгийг ард түмэндээ шинээр "нээж" яваа түүнтэй уулзаж ярилцсан юм. 25 дугаар суваг телевизээс зохион явуулдаг "Хорьдугаар зууны 25 шилдэг дуу" уралдааны 2005, 2006 оны тэргүүн шагналыг "Чандмань эрдэнэ", "Сэвтээнэ үгүй сэтгэл" дуунуудаар авч байсан тэрбээр энэ жил ч бас шалгарч үлдээд байгаа аж. 
-Өөрөө Адарсүрэн агсны нэлээд олон дуу, Цэрэнчимэдийн "Эмч хүн жаргалын ээж", "Хайр дааж амьдрах хорвоо", дуучин Мөнхбаярын "Чандмань эрдэнэ", "Чамайг тойрон эргэлдэнэ" зэрэг дуунуудыг дуулдаг. Урын сандаа "өөрийн" гэсэн дуугүй хүн үү? -Дуу олдохгүй болчихоод бусдын дууг дуулаад байгаа хэрэг биш л дээ. Миний урын санд "Эгчтэй л хүн дээ, би", "Хурууны хээтэй ааруул", "Ардын дууны Адараа" гээд гуч гаруй дуу байдаг. -Адарсүрэнгийн дуунуудыг яагаад дуулах болсон юм бэ? -Дунд сургуульд байхдаа л тэр агуу дуучны дууг сонсож, хичээл дээр сууж байхдаа хүртэл өөрийн мэдэлгүй аялчихдаг байсан. Жинхэнэ галзуу улаан фен нь байсан гэх үү дээ. Нэг удаа би автобусны буудал дээр Адарсүрэн гуайтай таараад "танд шавь оръё гэхэд уулзаж байгаарай" гэсэн ч миний аз дутахад удалгүй бурхан болсон доо. Үүнээс хойш ҮДБЭЧ-д дуучин болж, ардын жүжигчин Самбуу гуайн шавь боллоо. Тэгэхнээ багш маань Адарсүрэн гуайн ч багш юм билээ. Эрдэнэт хотод тоглолтоор явж байгаад 25 настай удирдах албаны нэг залуутай танилцаж ярьж байхад Адарсүрэн гэж ямар дуучин байдаг юм бэ гэхэд би үнэхээр гайхсан. Эндээс л тэр гайхамшигт дуучныг ард түмэнд сануулж, дурсаж байхгүй бол залуу үеийнхэнд мартагдах юм байна гэдгийг мэдэрсэн. -Та ятгын чуулгатай дуулдаг байх аа? -Дууны урлагт энэ сайхан хөгжмийн зэмсэгтэй дуулах жанр байх ёстой гэж боддог. Адарсүрэн гуай, Цэрэнчимэд, Мөнхбаяр агсан, ардын жүжигчин Түмэндэмбэрэл, гавьяат жүжигчин Өлзий-Орших нарын ятгатай дуулдаг олон дуучин байсан. -Саяхан нэг сонин дээр өөрийг чинь "Адарсүрэн" гэж нэрээ солих гээд ИБМУТ дээр явж байна гэсэн байсан... -Нэрээ солих нь ч хаашаа юм бэ./инээв/ Адарсүрэнгийн дууг дуурайж дууллаа л гээд байх юм. Би өөрийнхөө л хоолойгоор дуулж байгаа. Түүнээс биш хамар, ам руугаа юм чихээд ч юм уу, яг тэр хүмүүсийг элэглэж дуулаад байгаа юм биш. Адарсүрэн гуайн дууг соёлын тэргүүний ажилтан Баянмандах, Ховдын ХЖТ-ын дуучин Баатар зэрэг хүмүүс ч дуулдаг. Мөнхбаяр агсны дууг СУИС-ийн оюутан Мөнхбаяр дуулж байна. Жар, далаад оны шилдэг дуунуудыг хамтлаг, дуучид дуулж л байдаг. Энэ бүхнийг ард түмэн харин сайшаалтай хүлээн авч байгаа нь эрэлт хэрэгцээ, орон зай байна гэсэн үг биз дээ. -Мартын наймнаар Эрдэнэтэд тоглолтоо хийж, цагдаагийн хамгаалалтад хүртэл орсон гэлүү? -Ээжүүдийн баяраар Эрдэнэт хотынхондоо тоглолтоо толилуулсандаа маш их баяртай байгаа. Нэгдүгээр зэргийн одонтой 99 ээжийг урилгаар үзүүлсэн. Яг тарах гэж байхад миний ээж шиг эмэгтэйчүүд, бүсгүйчүүд баяр хүргэх гэж бүчээд. Сүүлдээ цагдаагийнхан хамгаалалтандаа авч байрласан газар минь хүргэж өгсөн. -Ар халхын алдарт дуучны дууг дуулдаг юм чинь үр хүүхэд, хамаатан садантай нь холбоотой байдаг байлгүй? -Адарсүрэн гуайн анхны гэргийн охин А.Алтансолонго, хүү А.Амартайван нартай уулзаж байлаа. Амараа ах манай чуулгад бүжигчин байсан. Одоо Швейцарьт байгаа. Эрдэнэтэд тоглолт хийхэд Адарсүрэн гуайн дүү П.Эрдэнэчимэг, П.Юра нар тайзан дээр гарч ирэн "ахын минь дууг дахин амилуулж байгаад баярлалаа" гэж нулимс унагаж байна лээ. Адарсүрэн гуай Пэлжээ гэдэг айлын өргөмөл хүү юм билээ. -Тоглолтоо "Тэмээн дээрээс наран ойрхон" гэж яагаад нэрлэв? -Жар далаад онд чуулгынхан хөдөө урлагийн бригадаар явахад Адарсүрэн гуайг дахиулан цаг гаруй дуулуулж байж буулгадаг байсан гэдэг. Тэр үеийн чуулгынхан чинь ардын жүжигчин Самбуу багш, гавьяат жүжигчин Отгон, Хоролсүрэн, ард түмэндээ "морины" хэмээн алдаршсан Нансалмаа гуай нар шүү дээ. Тоглолтыг "Тэмээн дээрээс наран ойрхон" дуугаар өндөрлөдөг байж. Ийм л бэлгэшээлээр би тоглолтоо нэрлэсэн юм. Цаашид дан тэмээний тухай дуугаар кино концерт хийх бодолтой байгаа. -Тэмээний тухай дуу нэлээд байдаг байх шүү... -"Баянговийн тэмээд", "Тэшинхэн жонжин" гээд маш олон дуу байдаг юм. -Танай удамд дуучин хүн бий юү? -Миний эмээ Дундговь аймгийн Цагаандэлгэр сумын уугуул Сонинбаяр гэж хүн байсан. Цагаандэлгэр сум бол жинхэнэ боржгон найрын дэг сургууль болдог нутаг л даа. Эмээ маань залуудаа "Учиртай гурван толгой" дуурийн Нансалмаагийн дууг дуулдаг байсан гэсэн. Авга ах Эрдэнэдалай маань Дорноговийн "Саран хөхөө" театрын дуучин. Ардын жүжигчин Цогзолмаа гуайн нэрэмжит ардын богино дуу дуулаачдын хоёрдугаар уралдаанд авга ах түрүүлж, би үзэгчдийн шагнал авч байсан. -Шүтэн бишрэгчидтэй болж байна уу? -ҮДБЭЧ-д таван жил дуулж байна. Тодорхой хэмжээний дэмжигчид бий шүү. Заримдаа охид бүсгүйчүүдээс мессеж ирнээ. -Ямар мессеж ирэх вэ? -"Харанхуй шөнийн гийчин минь Хангинуур утасны дүүжин минь" энэ, тэр гээд урсгаж өгнө шүү дээ. За за наргисан юм. Янз бүрийн л мессеж байдаг. 
Л.Батцэнгэл 
