БИЕЭ ҮНЭЛЭГЧИД БОЛОН ХАР ТАМХИ ХЭРЭГЛЭГЧДИЙГ "ӨМГӨӨЛӨХ" ҮНДЭСЛЭЛ ОЛДОХ УУ! !!

Б.БАТЧУЛУУН 
Нийгмийн чухал сэдвүүдийг дагнан бичдэг философич Б.Батчулуун энэ удаа олон хүний бодлоос өөрөөр үзэл санаагаа илэрхийлснийг бүрэн эхээр нь нийтлэв.
Мэдээжийн гэж бодсон зүйл маань мэдээжийн биш байх нь олонтаа Та битгий цочирдоорой! Ийм үндэслэл "олдоно" гэж уншсан ном, тэдгээрээс гарах логик дүгнэлтэн дээрээ тулгуурлан хариулах байна. Би нэг удаа телевизээр ярилцлага өгч байхдаа хар тамхинаас болж хэрэгт орсон хэдэн залууг өмгөөлсөн үг хэлснээсээ болж мөн ч олон хүнд зэмлүүлж билээ. Мэдээж ухаантай, буурь суурьтай хүн байсан бол хэзээ ч ийм "хачин" юм ярьж, бичиж, ярилцлага өгөхгүй байсан байх л даа. Одоо ч энэ өгүүлэл сонинд хэвлэгдсэний дараа янз бүрийн реакци гарч л таарна. Гэвч энэ "хачин" сэдэв хувь хүний эрх чөлөөний асуудалтай нягт холбогддог тул дахин хөндөхөөс өөр аргагүй байлаа. Зарим ажил мэргэжлийн хүн энд яригдах сэдвүүдийн тухайд яаж ч бодсон өмгөөлөх нь байтугай ярьж хэлэлцэхийн аргагүй, буруу гэдгийг нь бурхнаас тогтоочихсон бузар булай үзэгдлүүд гэх байлгүй. Харин философийн хувьд хориотой сэдэв гэж байдаггүй юм. Философи нь хүмүүст зөв гэж бодож буй зарим зүйл нь буруу, буруу гэж бодож байсан зүйл нь зөв болохыг ухааруулахаас гадна рефлектив чанараараа хүнийг стандарт сэтгэхүйгээс аль болох холдуулж байдаг. Тиймээс философийн хувьд хориотой сэдэв гэдэг бол логикийн хувьд үндэслэж болдоггүй сэдвийг хэлнэ, өөр юм байхгүй. Хүн ямар ч зүйл хийлээ гэсэн дэргэдэх хүмүүстээ л гай болоогүй бол түүнийг буруутгах ямар ч үндэслэл байх ёсгүй. Тэгэхээр миний үйлдэл өөр хэн нэгэнд хор хохирол учруулаагүй бол хууль хориглосон байсан ч хийхээ л хийнэ, харин миний үйлдэл хэн нэгэнд хор хохирол учруулах аваас хууль зөвшөөрсөн байсан ч хийхгүй. Би ийм зарчим баримталдаг, үүнийгээ ч буруу гэж боддоггүй. Энэ бол "ашиг олдож байвал бүх зүйлийг хийнэ, ашиггүй бол юуг ч хийхгүй" гэдгээс эрс өөр зарчим юм. Тийм ч учраас зарим хүнд ойлгогддоггүй байх л даа. Би биеэ үнэлэгчдэд дуртайдаа юм уу хар тамхинд орчихсондоо ийм юм бичээд байгаа юм биш. Гэхдээ Жэффэрсоны хэлсэн нэг үг байдаг. "Та эрх чөлөөтэй байсныхаа өр төлөөсийг сонор сэрэмжээрээ төлөөрэй" гэж. Үнэхээр хэн нэг хүн хар тамхи хэрэглэхдээ хүний мөнгийг дээрэмдээгүй, бусдаас гуйж гувшиж шаналгаагүй, хэрэглэсэн хойноо хэн нэгэнд эвгүй үг хэлж, доромжилж, цохиж зодоогүй байх юм бол түүнийг яагаад буруутгах ёстойг ойлгохгүй байна. Харин тэр хүний эрх чөлөөг хасахыг зөвшөөрснөөрөө би өөрийн эрх чөлөөнөөс хасагдаж байгааг мэдэрч байна. Би сонор сэрэмжээ алдахыг хүсээгүй учраас энэ өгүүллийг бичиж байгаа хэрэг. Ихэнх хүний буруушаадаг ийм үзэгдлийг яагаад либертари үзэл "өмөөрдөг" юм бэ? Яагаад гэвэл хар тамхи, биеэ үнэлэх зэрэг нь өөрөөсөө өөр хэнийг ч хохироогоогүй, бас тэгээд хувь хүн зөвхөн өөртөө байгаа тэр зүйлийг ашиглаж байгаа учраас хувь хүний эрх чөлөөний асуудал гэж үздэг. Тэр хүн төрийн биеийг ашиглаагүй, таны биеийг ч ашиглаагүй, зөвхөн өөрийн биеийг л ашиглаж байна. Хордлоо гэхэд төрийн болоод таны бие биш тэр хүний бие махбодь л хохирно. Тэгэхээр тэр бие махбодь өөрийнх нь юм бол түүнийг хүссэнээрээ ашиглах эрхтэй. Биеэ үнэлэгчийн танд тавьсан саналыг хүлээж авахгүй байх эрх бүрэн бий шүү дээ. Тэр хүн таныг хүчээр зөвшөөрүүлэх гээгүй, таны сайн дурын зөвшөөрлийг л авах гэж байна, өөр юу ч алга. Хүний бусдад хор хөнөөл учруулаагүй үйл ажиллагааг хориглосноос болж хичнээн сөрөг үр дагавар гардаг билээ. Хүн ер нь ямар зүйл буруу, ямар зүйл зөв болохыг хуультай-хуульгүйгээр мэдэж байдаг. Гэтэл хуульчид л юу зөв, юу буруу болохыг бид тогтооно гэцгээж хууль-ёсыг хүн-ёсноос дээгүүр тавьдаг. Хар тамхи Миний ойлгож байгаагаар бие махбодь маань зөвхөн надад харьяалагдана. Хэрэв миний үйл ажиллагаанаас болж бие махбодид маань хор хохирол учрах аваас төр биш би л зовох болно. Марк Твэйн Америк, Дани, Холландад одоо өч төчнөөн хүн хар тамхи хэрэглээд явж байна. Тэднийг бүгд гудамжны, ажил төрлөө алдсан, гуйлгачин, дээрэмчин гэж битгий бодоорой. Маш өндөр албан тушаалтан, тэр ч бүү хэл, хууль цагдаагийнхан хүртэл өөрсдөө хэрэглэж байдаг зүйл шүү дээ. Гол нь тэд хүний мөнгөөр авдаггүй, хэрэглэсэн хойноо хэнд ч гай болдоггүй. Хувь хүний эрх чөлөөг дээдэлсэн ертөнцөд хар тамхины эсрэг хууль гэдэг бол нэгэн төрлийн "хуурай хууль" гэдгийг хүмүүс хүлээн зөвшөөрч эхэлж байна. Архины эсрэг хуурай хууль ноёлж байх үед тэр хуулийг санаачлагчид бас л иймэрхүү зүйл бодож байсан байдаг. Архи уусан хүний ухаан санаа мансуурснаас болж бусдыгаа зодож нүдээд, амь насанд нь халдаад эхэлнэ, сайхан нийгэм байгуулахын тулд түүнээс л хол байвал болоод явчихна гэж. Гэтэл энэ хоригоос болж хичнээн муу үр дагавар гарлаа. Мафи, ил далд гэмт хэрэг, хамгийн чанар муутай архи гээд. Ихэнх нийгэм-соёлд хүнийг архи уулаа гэж шийтгэдэггүй, харин архи уугаад бусдад ямар гэм хор учруулав гэдэгтэй холбогдуулан шийтгэдэг. Үүнтэй нэгэн адил хар тамхи татлаа гээд шийтгэж болохгүй, гол нь татчихаад аль эсвэл татахын тулд хэнд ямар хор хохирол учруулав гэдгийг тогтоон байж шийтгэх ёстой. Хүнийг тэр тусмаа монгол хүнийг хэтэрхий тэвчээргүй, өөрийгөө боддоггүй гэсэн басамжилсан бодлоосоо салах хэрэгтэй байна. Бид холланд, дани хүмүүстэй адил "зохист хэрэглээтэй" байж чадна. Муу марихуан гэдэг бол хуулиар хориглосны үр дагавар, хуулийн дагуу зөвшөөрөөд хяналтад оруулчих юм бол тэр нь улам бүр хор хөнөөлгүй сайн байх болно. Өрнөдийн орнуудад хийсэн судалгаа марихуан нь архинаас хамаагүй бага хор хөнөөлтэй болохыг харуулсан. Архи бол элэг, бөөр, зүрх, тархи мэдрэлд муу байдаг. Дээр нь дандаа сөрөг, догшин эмоци хөдөлгөдөг бол марихуан нь ямагт эерэг эмоци төрүүлдэг. Сайн чанарын марихуан бие эрхтэнд бараг хор учруулдаггүй. Гэхдээ мэдээжээр ямарваа юм хэтрэхээрээ муу байдгийн нэгэн адил хар тамхинд ч муу зүйл байдаг л байх. Хүн ухаантай бодгалийн хувьд түүнээс зайлсхийж чадна шүү дээ. Ухамсарт хувь хүний хувьд амжилт төдийгүй алдаа нь аугаа багш болдог билээ. Биеэ Үнэлэх Хоёр хүн хоорондоо сайн дурын гэрээгээр (хамгийн гол нь тэд сайн дураар хүлээн зөвшөөрөлцсөн гэж байгаа шүү) тохиролцсон зүйлийг төр-хууль хөндлөнгөөс зохицуулах гэдгээ боливол таарна. Хэн нэг эмэгтэй биеэ үнэлнэ гэдэг бол бусдыг хохироохгүйгээр өөртөө байгаа зүйлийг ашиглаж байгаа хэрэг биш гэж үү. Бие махбодь гэдэг бол ганц өөрт нь заяасан зүйл шүү дээ! Тэр эмэгтэйн хувьд биеэ үнэлэх нь гэр бүл, үр хүүхдээ тэжээх эцсийн арга нь байвал яах вэ? Түүний энэ үйлдлийг хориод байгаа хүмүүс гэр бүлийг нь тэжээх нөхцөл бололцоогоор хангаж өгч чадаж байгаа юм уу! Тэгээд ч тэр эмэгтэй санал тавьсан болохоос хүч хэрэглээгүй байна. Энэ нь хүний эрх чөлөөнд халдсан хулгай, залилан (дашрамд хэлэхэд бид чинь тэртэй тэргүй дэлгүүр хоршоо, үйлчилгээний бүх салбарт алхам тутамдаа залилуулж, тэндээс хугацаа нь дууссан хортой хоргүй зүйлийг өөрсдийн мөнгөөр авч байдаг), дээрмээс хамаагүй гэм хоргүй үйлдэл биш гэж үү! Ер нь амьдрал дорой биш ч байсан тухайн хүн өөрийн биеийг хүссэнээрээ ашиглахыг нь хориглох эрх бидэнд байхгүй гэж бодогдож байна. Биеэ үнэлж буй хүн, түүний үйлчилгээг авсан хүн хоёр хуулийн хувьд ямар ч буруу зүйл хийгээгүй. Харин эхнэр, нөхөртэй бол тэднийхээ өмнө ёс суртахууны тангараг өргөсний хувьд буруутай байдаг. Эхнэр, нөхөргүй бол хэн ч түүнийг хууль хийгээд ёс суртахууны үүднээс буруутгах эрхгүй. Яагаад Холланд, Данид биеэ үнэлэх явдал болон хар тамхийг хорьдоггүй юм бол... Хачирхалтай байгаа биз. Яг адил үйлдэл хийсэн хоёр хүн ямар улс-оронд амьдарч байгаагаасаа хамаараад нэг нь гэмт хэрэгтэн болж байхад нөгөөдөх нь бусдад хор хохирол учруулаагүй учраас эрх чөлөөгөө эдлээд явж байна. Уг нь хачирхаад байх юм байхгүй л дээ. Нөгөө их мэдэгч улстөрчид, хуульчид л хүний гэм зэмгүй үйлдлийг хууль бус гэж зарласнаас болж олон хүн гэмт хэрэгтэн гэсэн нэр зүүж байгаа юм. Эцэст нь хэлэхэд Хүмүүст дээр дурдсан зүйлсийг хийхийг нь хориглож байдаг эрх мэдэлтнүүд цаагуураа болохоор өөртөө бүх зүйлийг зөвшөөрчихөөд байдаг. Бусдыг дорд үзэж, хувь хүний бусдад хор хөнөөл учруулаагүй үйл ажиллагааг хориглосон хууль гаргаж буй тэр эрхэм "Би архийг тохируулаад уучихаж чадна, хар тамхи чөлөөтэй байсан бол тэвччихнэ. Харин энэ ард түмэн ухамсар дорой, тэсвэр тэвчээргүй, бүгд л архичин, хар тамхичин болоод нэгийгээ алаад эхэлнэ" гэж боддог. Эдгээр эрхмүүд биеэ үнэлэх сэдэв хөндөгдөхөд бүгд л "паа, пүү, яасан булай юм" гэх атлаа бүгд цаанаа нэг "юмтай" байх юм уу, аль эсвэл сэтгэл санаандаа хэн нэгнийг хүчирхийлж байдаг. Ер нь ямар хувцас өмсч, ямар дуу хөгжим сонсох, энэ биедээ юу хэрэглэж, шингээх гэх мэт дэндүү хувь хүний гэмээр асуудалд оролцох нь эрх чөлөөнд үнэхээр харш зүйл мөн. Иргэд нь зөвхөн өөртөө хамаарах зүйлийг ч ашиглаж болохгүй, хэнд ч хор хөнөөлтэй зүйл учруулаагүй атал өөрийн мөнгөөр таалсан зүйлээ хэрэглэчихэж болохгүй орныг эрх чөлөөт орон хэмээн нэрлэж болно гэж үү! Би хууль мэдэхгүй, гэхдээ хоёр хүн хоорондоо сайн дураар тохиролцсон үйлдэл болон тэр хүмүүс өөрсдийн мөнгөөр ямар нэг зүйл авч хэрэглэхэд саад болох эрхгүйгээ сайн мэдэж байна. Ийм зүйл дээр дуугүй өнгөрвөл "эрх чөлөөтэй байсныхаа төлбөрийг хийхгүй байгаа хэрэг" болох учраас дахин дахин үүнийг нуршаад байгаа юм. Энэ улстөрч, хуульчид миний төлөө санаа тавиад байгаа юм бол архи ууж, өөх тостой хоол идэж элэг бөөр, ходоод, зүрхээ муутгах, шөнөжингөө суун ажиллаж ядаргаанд орох, бохир агаараар амьсгалан амьсгалын замын эрхтэн болон уушгиа хордуулахыг минь хориглосон хууль гаргаад өгөөч! Ер нь бүх амьдралыг минь зааж зааварласан хууль гаргаад өгөөрэй, бид түүнд чинь цулбуурдуулчихаад явж байвал л амар юм шиг байна. 


