Монголд ирсэн "Кармен" 20 нас хүрлээ

Францын сонгодог хөгжмийн зохиолч Ж.Бизегийн туурвил алдарт "Кармен" дуурь Монголын тайзнаа амилсны  20 жилийн ой ирэх долоо хоногт тохионо.
Үүнтэй холбогдуулан Дуурь бүжгийн эрдмийн театрын уран бүтээлчид ирэх сарын 11-нд "Кармен" дуурийн гол дүрийг бүтээсэн шилдэг дуучдыг хамруулсан өвөрмөц тоглолт хийх гэнэ. Өөрөөр хэлбэл, "Кармен" дуурийн дөрвөн үзэгдэл тус бүрт өөр өөр Кармен тоглох бөгөөд үүнийг МУГЖ, Ч.Мөнхшүр, АЖ А.Долгор, дуучин Ерөө, Долгормаа нар амилуулах аж. Түүнчлэн гурван Хозе, гурван Микиэлог өөр өөрсдийн онцлогоор гарган тоглох гэнэ. Анх 1984 онд ДБЭТ-ын уран сайхны зөвлөлөөс "Кармен" дуурийг найруулан тавих шийдвэр гаргасан байна. Уг шийдвэрийн дагуу найруулагч Л.Эрдэнэбулган, удирдаач Ж.Бүрэнбэх, зураач Ч.Гунгаасүх, хормейстер Хайдав нар бэлтэл ажилдаа орж 1985 оны дөрөвдүгээр сарын 5-6-нд анхны тоглолтоо хийж байжээ. Тус тоглолтод Ардын жүжигчин Хавлааш, Жаргалсайхан, гавьяат жүжигчин Банди, Бэх-Очир, Баадайжав, Ч.Мөнхшүр, А.Долгор, гоцлол дуучин Ерөө нар тоглосон байна. Энэ талаар удирдаач Ж.Бүрэнбэх дурсахдаа "Тус дуурийн зохиолыг хөгжим судлаач, зохиолч Батцэрэн Орос, Франц хэлнээс орчуулсан. Үүний дараа Батцэрэн бид хоёр орчуулгаа дахин хянаж дуучдадаа дуулахад тохиромжтой үг хэллэгийг сонгох гэж дөрөв хоногийн турш сууж ажиллаж байлаа. Манайх шиг 40 гаруй жилийн түүхтэй театрын хувьд энэ сонгодог бүтээл 20 жилийн турш тайзнаас буухгүй явж байгаа нь тийм ч элбэг биш тохиолдол. Их зохиолч П.И.Чайковский нэгэнтээ "Кармен" дуурь энэ зуунд олон гарахгүй шилмэл бүтээл юм. Арван жилийн дараа энэ дуурь дэлхийн хамгийн түгээмэл дуурь болно гэдэгт би эргэлзэхгүй байна" гэж бичсэн байдаг. Үнэхээр энэ суут хүний хэлснээр өдгөө дэлхийн бүх театрын тайзнаа "Кармен" дуурь тавигдсан. Тэдгээр театруудын нэгэнд тооцогдож тус дуурийг өөрийн оронд таниулахад хувь нэмэр оруулсандаа баяртай байна. "Кармен" дуурь олон жилийн турш тоглогдохдоо дуурийн урлаг сонсогчдын тодорхой хувийг бэлтгэж олон чадварлаг дүр гаргаж ирсэн ач гавьяатай" хэмээсэн. Манайхан "Кармен" гэхээр гавьяат жүжигчин Ч.Мөнхшүрийг төсөөлдөг. Өнгөрсөн 20 жилийн хугацаанд "Кармен" дуурь манай улсад 68 удаа тоглогдоход Ч.Мөнхшүр 40 гаруйд нь гол дүр бүтээсэн байна. Монголын тайзнаа анх тус дуурь тавигдсан цагаас эхлээд өдгөө хүртэл тоглож буй тэрээр "Кармен" дуурь намайг их урлагт ороход маш их түлхэц болж эндээс л урлагийн боловсролыг олж хүртсэн. Энэ дүрийг гаргаж, алтан үеийнхэнтэй цуг ажиллаж байснаараа бахархдаг" гэж байсан. "Кармен" дуурийн түүхээс сөхөхөд, 1875 онд Парис хотын дуурийн их театрт анх удаа тоглогдсон нь төдийлөн амжилт олоогүй байна. Учир нь дуурийн сэдвийг хэт энгийн мөртлөө бас сонирхолгүй, тэр ч байтугай жигшүүртэй, хөгжмийг ойлгоход хүнд, уйтгартай хэмээн тухайн үеийн дээдсүүд шүүмжилж байжээ. Хэдийгээр "Кармен" дуурь эх орондоо шүүмжлэгдэж хаагдсан ч Европын олон театрын тайзнаа хамгийн зартай бүтээлийн нэг болж алдаршсан. Түүнчлэн Ж.Бизе "Кармен" дууриараа дэлхийн хөгжмийн түүхэнд мөнхөрсөн түүхтэй юм байна. 
Д.Цогзолмаа
