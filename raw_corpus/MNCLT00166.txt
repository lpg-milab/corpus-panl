Г.ДАМБА

НАСНЫ НОМ
 
Шөнө дунд Н... сумын төвөөс нэг машин сэм хөдөлж өмнө зүгийг чиглэн давхив. Жолооч залуу говийн заг бударгана, дов сондуулын зай завсраар машинаа чадмаг нь аргагүй залуурдан огтхон ч торж тогтохгүй урагшилна.
Бүхээгт энгэр ханцуй нь тар аяараа цахилгаан товч бүхий оготор цагаан цув өмсч, хотын гангачуудын эрж сурдаг өргөн хүрээт тас хар бүрх духдуулсан туранхай хөх хүн зам ширтэн бодолд дарагдан суух нь удахгүй тавин насныхаа ойг тэмдэглэх гэж буй говийн <<залуу>> зохиолч Хатанзоригт ажээ. Тэр ганган цоохор ороолтоор ам хамраа таглан зангидаж зөвхөн хар нүд нь аймшигтай хурцаар гялалзах нь ямар нэгэн адал танхай явдалт сүүдэр шийний баатар зохихгүй хэргийг үүсгэхээр яаран довтолгож яваа мэт сэтгэгдэл аяндаа төрүүлнэ. Зохиолчийн хүү Болд эцэгтээ наалдан сууж их л айсан янзтай ИЙШ тийшээ харж бүлтэгнэнэ.
Гурван цаг гаруй давхиад тэд ЦөЛ говийн дундах аглаг зэлүүд их хавцалд орж ирэв. Эргэн тойронд хэдэн давхар байшингийн чинээ улаан хүрэн шавар хана хэрэм сүндэрлэн, салхи улин исгэрч, шар шувуу хүүгчин, ууль уйлагнасан үнэхээр аймаар газар ажээ. Тэр гурав хэсэг чив чимээгүй суув.
- За ах минь ажлаа эхлэх үү дээ. Удахгүй үүр цайх нь гэж жолооч залууг зөөлнөөр хэлэхэд Хатанзоригт нэг их санаа алдаад машинаас буулаа. Жолооч машин дээр үсрэн гарч шуудай савтай юм буулгаж эхлэв. Арав, арван дөрөв, хорин хоёр, хорин найм, гучин хоёр шуудай юм буулгаж газар овоолоод дээр нь хэдэн хувин бензин асган шүдэнз зурж хаятал тэнгэр тулсан улаан гал дүрэлзэв. Хатанзоригт гэнэт эхэр татан уйлж буруу харахад хүү нь яаран сугадан авч:
- Аав минь зоригоо чангал! Та өөрөө л ингэж хатуу шийдсэн шүү дээ. Бүгдийг нь шинээр эхлэ! Хүү чинь туслая гэж шивэгнэхэд зохиолч сэтгэлээ ган болд шиг хатамжлан, шүд зуун эргэж харав. Гал авалцсан шуудайнаас <<Бурхны зарлиг>> гэсэн нэртэй улаан цэнхэр хавтастай бяцхан номууд асгаран гоожиж, агшин зуур гал, утаа, үнс, нурам болон тэнгэрт дэгдэж байв. Энэ бол зохиолчийн хорин жилийн турш шүлсээрээ унд хийж, шүдэнд орсон махаараа хоол хийж, дээлтэйгээ дэрийж, гуталтайгаа гурайж байж бичсэн шог өгүүллэгүүдийн нь ганц түүвэр <<Дэлхийд ҮҮНЭЭС минь илүү үнэтэй, хайртай юм над огт байхгүй>> гэж зохиолч сэтгэл догдлон ярьж байсан нь саяхан. Гэтэл өнөөдөр чин хайртай гав ганц номоо шатаахаас өөр аргагүй болжээ. Үүнийгээ ЖИНХЭНЭ ЗОХИОЛЧ хүний зайлшгүй хийх ажил, эргэлзэлгүй гүйцэтгэх үүрэг гэж хатуу шийджээ. Тэгэвч нүдний нь нулимс аяндаа үерлэнэ. <<Бурхны зарлиг>> дөрвөн жил дэлгүүрийн лангуун дээр бүтэн өнчирсөн хүүхэд шиг царай алдан хэвтжээ. Зохиолч хүнд үүнээс илүү гутамшиг гэж ер нь байх уу даа. Тэгээд эцэст нь Хатанзоригт шүд зууж байж эцсийн шийдвэр гарган нүдний булай болсон муу номоо өөрөө бүгдийг нь худалдаж аваад өөрөө шатааж байгаа нь ЭНЭ. Тавин насныхаа ойд түүний барьсан хамгийн том бэлэг, гол <<уран бүтээл>> нь ч энэ болжээ.
Долоо хоногийн дараа төвөөс Хатанзоригтын нэр дээр нэгэн албан бичиг довтолгон ирснийг задлан үзвэл: <<Ном хуваарилагч хүүхний осол цалгараас болж таны <<Бурхны зарлиг>> номыг ганцхан танай суманд бөөнөөр нь хүргүүлчихжээ.
Уншигч олны эрэлт, захиалга усны үер мэт оволзож байна. Энэ бол таны насны ном байжээ. Бид даанч хожуу ухаарлаа. Номыг чинь дахин хэвлэх болсон. Дахин эх бэлтгэж маш яаралтай ирүүл! Мөн Н... сумын дэлгүүрт таны ном хэдэн хувь байгааг цахилгаанаар мэдэгдэнэ үү. Бид онгоц явуулж татаж авъя. Таныг гүнээ хүндэтгэн ёсолсон ... -ын дарга Будилуун, орлогч дарга Цаг-Алдан>> гэсэн байв.
Хатанзоригт их дуугаар гаслан сумын номын дэлгүүрт гүйж хүрэв. <<Н... сумын данстай бүх иргэнд таны номноос нэг нэгийг өгөөд үлдсэн хорин мянга нь огт гүйлгээгүй хэдэн жил хэвтсэнийг та өөрөө бүгдийг нь худалдан авсан шүү ДЭЭ>> гэж худалдагч охин өгүүлэв.
<<Залуу>> нас, хэтэрхий шударгаасаа болж хөөрхий ганц номоо түймэрдсэн Хатанзоригт зохиолч <<Бурхны зарлиг>>-аа цоо шинээр дахин бичихээр ширээнээ суухдаа <<яльгүй яаруудсанаас биш миний шийдвэр ч яах аргагүй зөв юм шүү. Гүйлгээгүй ном бичиж нэрээ бузарласнаас үзэг цаас нийлүүлээгүй нь дээр>> гэж шивнэж суувай. 

1987 он
 
