Архийг тойрсон эмгэнэл Багануураар дуусахгүйгээр их байна

Ардчилсан намын дэргэдэх Ардчилсан эмэгтэйчүүдийн холбооноос мэдэгдэл гаргажээ. Уг мэдэгдэлд "Монголчууд бидний цус архиар бохирджээ. Техникийн спиртээр бохирджээ. Хороор бохирджээ.
Энэ бохирдлын улмаас Багануур дүүрэгт 12 иргэн алтан амиа алдсан эмгэнэлтэй явдал болсонд Ардчилсан эмэгтэйчүүд бид гүнээ харамсч сэтгэл өвдөж байна. Архины үйлдвэрүүд тоогоо алдлаа. Архичид тоогоо алдлаа. Архины үйлдвэртэй дарга, сайд, Засаг дарга, төрийн албан хаагчид тоогоо алдлаа. Архи заруулсангүй гэж дэлгүүрүүд жагсч тэмцэж байна. Архины үйлдвэртэй болсныгоо хөгжил гэж сумд сайрхаж байна. Монгол орон даяар архитай байхын төлөө тэмцэл, уралдаан өрнөж байна. Гэтэл архины эсрэг эмчилгээний газар цорын ганц байсан, тэр л хэвээрээ байна. Архидалтаас нөхрөө яаж аврах вэ гэсэн гэргийд туслах газар байхгүй байна. Архидалтаас нөхрөө аварч чадахгүйгээ мэдсэн эмэгтэйчүүд архичнаас салахыг илүүд үзэж гэр бүл сарниж, хүүхэд өнчирч байна. Архинаас татгалзаж үр хүүхдээ бүү өнчрүүлээч аавууд аа гэж бид уриалж байна. Цэвэр монгол гэж онгирох дуртай цусны чинь тал нь архи, хор болчихоор үр хүүхэд, үндэсний ген чинь юу болох вэ. Тэд чинь цэвэр цустай төрнө гэж үү. Тэд та нарын үлдээсэн хортой цустай л төрнө шүү дээ. Үндэстнээ бодохоо байг гэхэд өөрийгөө бодооч гэж архи худалдан авагчдаас хүсье. Архины дусал бүхэн уураг тархийг чинь эргэж сэргэхгүйгээр үхүүлж хайран сайхан авьяас чадварыг чинь устгаж байна. Ийм тархиар Монгол орноо зөв хөгжүүлж хэрхэн чадах билээ. Архины авч одсон эрүүл эд эс болгон энэ биед чинь, эх оронд чинь дутагдаж хоцорно гэдгийг ойлгооч. Архийг тойрсон эмгэнэл Багануураар дуусахгүйгээр их байна. Энэ эмгэнэлээс Монгол орныг салгахад хүн бүр өөрийн хувь нэмрээ оруулахыг Ардчилсан эмэгтэйчүүд бид уриалж байна. Аав, ах, дүү, найз нар аа, архины хэрэглээг эрс багасгая. Эрүүл нийгмийг эрүүл саруул ухаанаар байгуулъя. Эрүүл, олон хүний хүчээр улсаа хөгжүүлцгээе" гэжээ. 
Ш.Санаа
