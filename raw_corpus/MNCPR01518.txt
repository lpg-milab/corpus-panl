Авилгачдыг зоригтой задалснаар энэ Засгийн газрыг ЗОЛИОСЛОХДОО ТУЛАХ НЬ

Хээл хахууль, авилгалд идэгдсэн Монголын нийгмийн идээ бээр анх удаагаа няц шахагдан Гаалийн ерөнхий газраас эхлэн шударга үнэний өмнө, шүүх цагдаагийн өмнө үйл лайгаа дэлгэхээр ирсэн.
Наанаа аль болохоор ажин түжин байдаг л үзэгдэл мэт дүр эсгэх эрхмүүд цаанаа асар их хөдөлгөөнд орж бужигнаж байна. Саарал ордонд, нэн ялангуяа Засгийн газар хавиар орших, эс оршихуйн тэмцэл туйлдаа хүрсэн бололтой. Өчигдөр орой Засгийн газрын гишүүн МАХН-аас томилогдсон сайдууд бүгд Ц.Элбэгдоржийн Засгийн газарт ажиллах боломжгүй гэдгээ илэрхийлэн тус бүрдээ өргөдлөө бичиж Шадар сайд Ч.Улаанд өгсөн гэнэ. Энэхүү өргөдлүүд өнөөдөр УИХ болон Засгийн газарт албан ёсоор хүргэгдвэл Монгол дахь авилгалтай анх удаа зоригтой тэмцсэн Засгийн газар огцрох нь ойлгомжтой. МАХН-ын шинэ дарга М.Энхболд, шадар сайд Ч.Улаан нарын идэвхтэй хөөцөлдөөн санаа зовнилтоор Ц.Элбэгдоржийн танхимын МАХН-аас томилогдсон сайдууд хүчинд автан энэхүү өргөдлийг бичсэн аж. Төрийн ажил ийн нээнтгэнд орж Х.Баатарын араас авилгалын хэрэгт хамрагдах уу, эсвэл Засгийн газрыг огцруулж урьдынх шигээ амжиж авилгал авч баяжих уу. Мэдээж амь үнэнч авгай худалч тул юун ард түмэн, шударга ёс, авилгал манатай. Ардчилсан Ерөнхий сайдын шударга хандлагыг өнөөдөртөө олон нийт сайн ойлгоогүй байгаа дээр нь бушуухан огцруулж чадвал дараа нь юу ч гэж тайлбарлах боломж гарах тухай МАХН тооцоолжээ. Ялангуяа АНУ-ын Ерөнхийлөгч Ж.Бушийг ирэхээс өмнө энэ асуудлыг хурдан цэгцэлж, шинэ Засгийн газартай болохыг МАХН чухалчилж ийн огцом шийдвэр гаргах болсон логик харагдаж байна. Шадар сайд Ч.Улаан, намын дарга М.Энхболд нар Засгийн газрын гишүүдээ ийн дарамтлахаас гадна Ардчилсан намын бусад гишүүдтэй нэлээд зүйлийг үгсэн тохироонд хүрсэн тухай мэдээлэл сонсогдов. 
Ардчиллын М.Энхсайхан, Ж.Наранцацралт, Р.Амаржаргал, М.Сономпил, Ж.Батхуяг нар уг дуулианыг сонсмогцоо МАХН руу сүжрэн гүйлдэж сайдын суудал гуйсан гэнэ. Эх сурвалжийн мэдээлснээр бол таван яамыг та нарт өгнө гэж аман тохироо хийжээ. Үүнд БХЯ, БОЯ, ЗТАЖЯ, БСШУЯ зэрэг улс төрийн бага оролцоотой яамдыг яахав та нар авбал ав дээр нь хот байгуулалтыг ч өгсөн ч яахав гэсэн аж. Эдгээр урвагчдаас гадна "Симба" Ц.Батаа, "Оюуны ундраа" С.Отгонбаяр, казахын ардчилсан хүчнээс гарч ирсэн А.Мурат, А.Бакей нарын гишүүд МАХН руу гүйлдэн намд чинь элсье, ардчиллынхныг хамтдаа булайг нь дэлгэе, харин бидэнд шанд нь 2008 оны сонгуулийн үеэр сул тойрог өгөөрэй гэцгээсэн сурагтай. Ингээд бичихэд ямар балай, булай юмнууд вэ. Ингэтлээ тэнэгтдэг хүн байдаг гэж үү хэмээн та бодож магадгүй. Ерөнхий шугам нь ийм л тохиролцоонд хүрч, үйл явдал нь энэ зүг нэгэнт хандах болсныг дараа өрнөх үйл явц харуулах биз ээ. Одоо бараг нууц юм үлдсэнгүй. Харин МАХН доторх улс төрийн эрүүл саруул хүчин Засгийн газрыг огцруулах, Х.Баатартай холбогдсон авилгачдын хэргийг дуулиан болголгүй намжуулах зэрэг энэ үйлдлийг эрс эсэргүүцэж байна. Тэд хэлэхдээ ард түмэн тэнэг биш. Мэдээллийн хэрэгслээс аливааг нуух боломжгүй болсон. Ийм байхад МАХН-ын энэ үйлдлийг наад захын сонгогчид жигшин зэвүүцнэ. Хэрэв хожим сонгууль явагдлаа гэхэд олон нийт энэ балмад үйлдлийг санан санан саналаа өгөхийг үгүйсгэхгүй. Ч.Улаан, М.Энхболд нарын болчимгүй улайрсан алхам МАХН-ыг нэгмөсөн түүхийн хүрднээс арчих вий гэж болгоомжилж байна. МАХН-ын дээд удирдлагууд хариуд нь та нарыг гарын үсгээ зурчихвал хуучин албан тушаалд чинь үлдээнэ. Засгийн газар огцрохоос битгий ай. Одоо ингэж нялуурч байж аль ч үгүй болбол хохь нь шүү гэж дарамталсан тул намынхаа шийдвэрийг зөв харж инээж, буруу харж уйлж байгаад дагахаас өөр гарцгүй болсон бололтой. Хэрэв үйл явц цаашид энэ дагуу өрнөвөл олон нийт тэднийг авилгачдын аалзны торонд ороогджээ гэж үнэмших боломж гарна. Хэн нь Монголын төрд шударга зүтгэж, хэн нь луйвар хийж явааг авилгачдыг зоригтой задалсан энэ Засгийн газрыг огцруулах эсэхээс дүгнэх боломж гарч байна. Авилгачдын тухай дуулиан нь хэн нэгэн хүний мууг үзэхдээ биш бөгөөд ард түмэн төрдөө итгэх итгэлийн хэмжүүр өсөх учиртай. Харамсалтай нь ингэж чадах нь уу, үгүй юу гэдэг ойлгомжгүй болчихлоо. Гэхдээ энэ яриа яг өчигдөр ч бус нэлээд дээхнэ болж өнгөрсөн гэж эх сурвалж хэлэв. Харин яагаад өнөөдөр энэ асуудал дахин хурцаар тавигдав гэдэг нь сонирхол татаж байна. 
Ш.Санаа
