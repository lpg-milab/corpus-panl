№142  (17045)        
1988 оны зургадугаар сарын 14.
ХУДАЛДАГЧ

<< Хөдөлмөрчдийг хүнсний болон өргөн хэрэглээний чухал зарим бараагаар тасалдуулдаг, эрэлт хэрэгцээг судлах, захиалга боловсруулах, бараа хуваарилах, борлуулах ажилд хариуцлагагүй ханддаг, өр дутагдал гаргадаг. . . зэрэг ноцтой дутагдал гарч байв >> гэж МАХН-ын XIX их хурлаас худалдааны салбарын ажлын дутагдлыг заахын хамт, хөдөлмөрчдөд нэн тэргүүний, нийтлэг шаардлагатай гол Мэр төрлийн үйлчилгээг чанартай, хүртээмжтэй, хөнгөн шуурхай ( болгоход гол анхаарлыг төвлөрүүлэх зорилтыг үйлчилгээний нийт байгууллагын өмнө дэвшүүлсэн юм. 

Худалдаа, үйлчилгээний салбарт дээрх зорилтыг гардан хэрэгжүүлэгчид нь худалдагч нар мөн. Тэдний эгнээнд улсын их дэлгүүр, хүнсний их дэлгүүрийн худалдагч, БНМАУ-ын Ардын Их Хурлын депутат Ө. Хандаа, С. Цэрэнбал нарын ахалсан бригад, Архангай аймгийн Эрдэнэмандал сумын худалдаа, бэлтгэлийн ангийн худалдагч Г. Батдулам, Завханы Тосонцэнгэл хотын худалдагч Д. Лхагва нарын зэрэг тэргүүний ажиллагаатай олон зуун ажилтан бий. Тэд барааны нэр төрлийг олшруулах, худалдан авагчдын эрэлт хүсэлтийг судлах, соёлч шуурхай үйлчилгээг хэвшүүлэх талаар идэвх чармайлт гаргаж, хөдөлмөрчдийн талархал хүлээж байна. 

1988 оноос худалдаа, бэлтгэлийн салбарт эдийн засгийн шинэ арга нэвтэрч үлдэх орлогоороо өөрийгөө санхүүжүүлж эхэлсэн нь барааны нэр төрлийг тогтвортой байлгах, олшруулах, хөдөлмөрчдийг чирэгдүүлэхгүй, соёлч, шуурхай үйлчлэх, хуваарилалтын шударга зарчмыг хэрэгжүүлэх, бүтээмжийг дээшлүүлэхэд түлхэц болж байна. Гэхдээ эдийн засгийн дэвшилттэй ийм аргын учир холбогдлыг гүйцэд ойлгоогүй буюу эсвэл бие дааж төлөвлөхдөө эхний саруудын үйлчилгээний хэмжээг багасгахаар тооцоолж, бололцоог дутуу ашиглаж, худалдагчдын цалин хөлсийг бууруулахад хүргэсэн дутагдал худалдааны салбарт гарсаар байна. Олон жилийн турш худалдагч, үйлчлэгчдийн ажлыг бараа гүйлгээний төлөвлөгөөний биелэлтээр үнэлж, их, бага хийснийг үл харгалзан ижилдүү тогтмол цалин олгож ирсэн нь худалдагч, үйлчлэгчдийн мэргэжлийн ур чадвараа дээшлүүлэх, соёлч үйлчлэх идэвх санаачилгыг өрнүүлэхэд нөлөөлж чадахгүй хоцрогдсон хуучин үзэгдэл боллоо. 

Худалдааны социалист зарчмыг хэрэгжүүлж, хүмүүсийн харилцааны соёлыг дээшлүүлэхэд худалдагч хүн онцгой үүрэгтэйгээр барахгүй хөдөлмөрчдийн эрэлх хүсэлт, гоо сайхны таашаалыг судлах, бүтээгдэхүүний сурталчилгаа хийх, хөдөлмөрчдийн цагийг хэмнэх, нийгмийн сэтгэл санаа, хөдөлмөрийн бүтээмжид шууд биш хэлбэрээр нөлөөлдөг сэтгэл зүйч, бараа судлагч, соёл түгээгч нь худалдагч нар байх ёстой. 

Нийгмээс хүлээлгэсэн нэр төртэй, өндөр хариуцлагатай үүргээ биелүүлэх байтугай өмч идэж ашиглах, шамшигдуулах, тал тохой татах, хөдөлмөрчдийг гомдоох, хүнд суртал гаргаж ихэмсэг, хүйтэн цэвдэг харилцах зэрэг ноцтой дутагдал Чойбалсан, Алтай хотод болон нийслэлийн худалдааны 22, 50, 66 дугаар дэлгүүрүүдэд гарч зарим худалдагч ховор барааг нууж нөөцлөх, танил талдаа бөөнөөр худалдах, дамчдад өгөх зохисгүй хэлбэрээр социалист худалдааны нэр хүндэд харш явдал гаргасан байна. Ийм дутагдал нэлээд түгээмэл байгаа нь худалдагч нарын дан ганц мэдлэг чадвар дутмагаас биш хариуцлага, ёс суртахууны доголдол, хяналт шалгалт султай шууд холбоотой юм. 

Одоо манай нийт худалдагчийн 90 шахам хувь зохих мэдлэг боловсролтой, мэргэжлийн зэрэг эзэмшсэн хүмүүс байгаа болохоор үйлчилгээний соёл, чанарыг үндсээр нь өөрчилж чадахуйц томоохон хүч юм, Хөдөлмөрчидтэй эелдэг боловсон харилцах соёлч байдлыг бэхжүүлэх, дэлгүүрт орж ирэгчдийг тосч Үйлчлэх, барааны зориулалт, хэрэглэх аргыг сурталчлах, барааг сонгож, худалдан авахад нь хүмүүст уриалгахнаар тусалж, үйлчлүүлэгчдийг хүндэтгэж үйлчлэх урлагийг чадварлаг эзэмших нь худалдагч бүрт тавих гол шаардлага мөн. 

Өргөн хэрэгцээний барааны хүртээмжийг сайжруулж, үйлчилгээний соёлыг шаардлагын хэмжээнд хүргэн дээшлүүлэхийг худалдагч нар л гардан шийдвэрлэх ёстой гэдгийг дутуу ухамсарлаж гагцхүү бэлэн бараа хүлээж, худалдан авагчдад үнээр олгох төдий идэвх султай << дамжуулагчийн >> үүрэг гүйцэтгэх нь өнөө үед явуургүй арга болжээ. Үйлчилгээнд шаардлагатай багаж, хэмжих хэрэгсэл ажлын байранд нь бүрэн биш, жингийн туухайгаас эхлээд метр, литр зэрэг бусад хэмжүүрээ ч хайхрамжгүй эзэгнэх, алга болгоод баримжаагаар юм уу, өөр зүйлээр орлуулах аргацаасан байдал одоо болтол үргэлжилсээр байна. 

Худалдагч, мөнгө хураагч, үйлчлэгч, ачигч, нярав нарыг бригадын дэвшилт хэлбэрт хамруулах, тэдний хөдөлмөр, бодол санааг нэгтгэн уялдуулах, тухайн нэгж, хэсгийн өвөрмөц нөхцөлд нийцүүлэн хийсний хэрээр цалин олгож, урамшуулах аргыг нэвтрүүлэх хэрэгтэй байна. Бригадын хэлбэрийг өргөтгөн аж ахуйн бүрэн тооцоонд оруулахын хамт, гэрээ, түрээсийн хэлбэрийг үйлчилгээнд туршин нэвтрүүлэх, ах дүү орны туршлагаар ажиллах, ундаа зууш, хувцасны эсгүүрийн үйлчилгээ дэлгүүртээ бий болгох, Бэлэн бүтээгдэхүүн хийж шууд худалдах олон хэлбэрийн ажил санаачилж дэлгэрүүлэх шаардлагатай байна. 

Амины мал бүхий иргэдийн хүнсний илүү бүтээгдэхүүн, хөдөлмөрийн нөхөрлөл, хоршооллын хийсэн эдлэл, барааг борлуулан, хөдөлмөрчдийн хэрэгцээг хангах талаар санаа тавьж тохиролцсон үнээр авч борлуулах эрхийг худалдагч нарт олгож байгааг төв, орон нутгийн худалдааны байгууллага туйлын хөнгөн шуурхай анхаарч, туслалцаа дэмжлэг үзүүлэх нь чухал байна. Худалдагч, худалдан авагч нарын дунд социологийн судалгаа хийж тэдний нийтлэг санал бодол, шийдвэрлүүштэй асуудлыг судлах, худалдагчийн хөдөлмөрийг нь шинжлэх ухааны үндэстэй зохион байгуулах, ажлын цаг, хуваарийг оновчтой болгох, мэргэжлийн ур чадварыг системтэй дээшлүүлэх хэвшил тогтоох чиглэлээр Худалдаа, бэлтгэлийн Яам, харьяа эрдэм шинжилгээний байгууллага тодорхой үр дүнд хүрэх цаг болжээ. 

Эдийн засгийн шинэчлэлт, өөрчлөлтийн өнөөгийн нөхцөлд худалдагч нь зөвхөн бараа таваар борлуулагч биш, хүн амын эрэлт хэрэгцээг судалж, барааны захиалга боловсруулах, бүтээгдэхүүний чанарыг хянаж шалгагч, үйлдвэр, бэлтгэн нийлүүлэгчдэд идэвхтэй нөлөөлөн, худалдааны үйл ажиллагааг боловсронгуй болгогч гол хүч байх ёстой. 

