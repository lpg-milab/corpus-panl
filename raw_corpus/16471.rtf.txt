№194 (16471)         
1936 оны наймдугаар сарын 14.
Бат орших ленинч найрамдал

ЗХУКН-ын Төв Хорооны ерөнхий нарийн бичгийн дарга Михаил Горбачев, МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга Жамбын Батмөнх нар саяхан Кремльд найрсгаар уулзаж ярилцсан тухай мэдээ манай ард түмний гүн анхаарлыг татаж, бид бүхэнд шинэ санаа, өндөр урам зориг, баяр бахдалыг төрүүллээ. 

Монгол, зөвлөлтийн ган бат найрамдал, ах дүүгийн нягт хамтын ажиллагааг улам хөгжүүлэн бэхжүүлж, МАХН, ЗХУКН-ын ленинч харилцааны уламжлалыг бататган гүнзгийрүүлэх үйлсэд өндөр ач холбогдолтой энэхүү уулзалт яриа, ах дүү хоёр орны амин чухал ашиг сонирхлын хүрээнээс хальж, олон улсын ач холбогдолтой өргөн сэдвийг хамарснаараа онцлог юм. 

Дэлхийн хөдөлмөрчдийн аугаа их багш Ленин, монголын ард түмний гарамгай хүү Сүхбаатар нар тулгын чулууг нь тавьж гал голомтыг нь бадраасан манай найрамдал марксизмленинизмийн ялан мандагч үзэл санаа пролетарийн интернационализмын гуйвшгүй бат зарчимд тулгуурлан жаран таван жилийн турш цэцэглэн хөгжиж, олон улсын шинэ маягийн харилцааны түгээмэл туршлагын санг баяжуулсаар байна. 

Манан хоёр орны удирдагчдын дээд хэмжээний уулзалт ярианы үеэр МАХН-ын XIX, ЗХУКН-ын XXVII их хурлуудын түүхэн шийдвэрийг хэрэгжүүлж байгаа хоёр орны коммунистууд, нийт ард түмний бүтээлч, ажил хэрэгч идэвх санаачилга, ололт амжилтыг өндөр үнэлэхийн хамт шийдвэрлэгдээгүй байгаа асуудал, тулгамдсан зорилтын тухайд ажил хэрэгчээр шүүмжлэлтэйгээр цэгнэн үзсэн байна, ЗХУКН, зөвлөлтийн хүмүүсийн зохион байгуулалт улс төрийн ажил болон эдийн засаг, нийгмийн хөгжил, хөдөлмөрчдийн коммунист хүмүүжлийн ажлыг удирдах арга барил улам боловсронгуй болж байна. Энэ нь ЗХУКН-ын XXVII их хурлын үзэл санааны шинэ сэтгэлгээ, шинэлэг хандлагын үр дүн, улс ардын аж ахуйн бүх салбарыг эрчимтэй хурдан хөгжүүлэх, үр ашгийн өндөр үзүүлэлтэд хүрэх, нийгмийн хүрээнд гүн гүнзгий өөрчлөлт хийх арга хэмжээ тууштай хэрэгжиж байгаагийн тодорхой жишээ мөн. Зөвлөлтийн ард түмэн коммунист намынхаа их хурлаас хойш өнгөрсөн богино хугацаанд асар их бүтээлч санаачилга өрнүүлж коммунистууд нийгмийн хөгжлийг хурдасгах үйл явцыг манлайлж гайхамшигтай амжилт олж байгаад монголын ард түмэн чин сэтгэлээсээ бахархаж байна. Зөвлөлт орны аж ахуй, соёлын салбаруудад гарч байгаа асар их ахиц өөрчлөлтийг өндөр үнэлэхдээ сэтгэл тайвширч, санаа амрахгүйгээр нарийн түвэгтэй, хэцүү асуудлыг шийдвэрлэхэд зөвлөлтийн ард түмэн хүч, чармайлтаа чиглүүлж байгааг нөхөр Горбачев цохон дурджээ. 

Эдийн засгийг эрчимтэй хөгжүүлэх, ард түмний аж байдлыг дээшлүүлэх, сахилга, дэг журмыг бэхжүүлэх, санаачилга, хариуцлагыг өндөржүүлэх, улс орны хөгжилд дотоод нөөц бололцоог дээд зэргээр ашиглах ойн хүрээтэй их ажлын чиг баримжаа болж байгаа МАХН-ын XIX их хурлын шийдвэрийг БНМАУ-ын хөдөлмөрчид бүрэн дүүрэн сайшаан дэмжиж, түүнийг хэрэгжүүлэхийн төлөө бүхий л нөөц бололцоо, хүч чармайлтаа дайчлан ажиллаж байгааг нөхөр Ж. Батмөнх уулзалт ярианы үеэр цохон тэмдэглээд, монгол, зөвлөлтийн хамтын ажиллагаа бол ах дүү хоёр орны харилцааны нэг гол шижим бөгөөд ялангуяа БНМАУ-д социализмыг өрнүүн, түргэн хурдацтай байгуулахад шийдвэрлэх хүчин зүйл болж байгааг дахин нотлов. Хоёр талын эдийн засгийн харилцааны үр нөлөөг улам дээшлүүлэхэд БНМАУ, ЗСБНХУ-ын эдийн засаг, шинжлэх ухаан техникийн хамтын ажиллагааг 2000 он хүртэл хөгжүүлэх урт хугацааны Программын шаардлагын дагуу үр ашигтай ажиллахыг хоёр орны удирдагч цохон заалаа. Монгол, зөвлөлтийн олон талт, өргөн хамтын ажиллагааны салбарт нөөц бололцоог бүрэн дүүрэн ашиглахын чухлыг хоёр орны удирдагчид зааж тэмдэглэсэнд манай хөдөлмөрчид туйлын анхааралтай хандаж, эдийн засгийн харилцааны үр нөлөөг дээшлүүлэх арвилан хэмнэх журмыг бэхжүүлэх, материал санхүүгийн нөөцийг дээд зэргээр үр дүнтэй ашиглах эрмэлзэл дүүрэн байгаагаа илэрхийлж байна. 

Орчин үеийн хамгийн тулгамдсан амин чухал зүйл бол дайн, энхийн асуудал юм. Дайн гаргуулахгүй байх, хүн төрөлхтөн амар тайван аж төрж, соёл, иргэншлээ хамгаалах асуудал урьд урьдаас улам ч хурцаар тавигдаж байна. АНУ-ын дайнч түрэмгий бүлгийнхний гэм буруугаар дэлхий дахины байдал нэн түгшүүртэй болоод байгаа нөхцөлд цөмийн дайны аюулыг арилгах, бүх нийтийн энх тайвныг бэхжүүлэх чиг бодлого боловсруулж, хэрэгжүүлэхэд социалист орнуудын нэгдэл нягтралыг бататгаж, тэдгээрийн хамтын ажиллагааг улам идэвхжүүлэх нь эн тэргүүний зорилт билээ. Олон улсын тавцанд улс түмний аюулгүй байдлыг хангах цогцолбор асуудлаар МАХН, ЗХУКН үзэл бодол, санал санаачилга бүрэн нийлж байгааг нөхөр Батмөнх, Горбачев нарын уулзалт яриа дахин нотоллоо. 

Нийт дэлхий дахины анх тайван, аюулгүй байдал Ази тивийн тогтвортой байдлаас их хэмжээгээр шалтгаалах учраас Ази, Номхон далайн бүс нутгийн байдал бүх нийтийн анхаарлыг онцгой татаж байна. Зөвлөлт Холбоот Улс БНМАУ болон социалист бусад орон Азийн улс орнууд тив дэлхийгээ энх амгалан бүс нутаг байлгахын төлөө эртнээс нааш тууштай тэмцэл явуулж, үр ашигтай санал санаачилгыг удаа дараа дэвшүүлсээр ирсэн билээ. 

Азийн аюулгүй байдалд иж бүрэн хандах, түүнийг тус тивийн улс түмний хамтын чармайлтаар шатлан урагшлуулах үндсэн дээр шийдвэрлэх тухай Зөвлөлт Холбоот Улсын санал онцгой ач холбогдолтой бөгөөд МАХН-ын XIX их хурлаас дэвшүүлсэн Азийн орнуудын өргөн олон нийтийн төлөөлөгчид. оролцсон энх тайван, хамтын ажиллагааны төлөө нийт Азийн чуулга уулзалт хийх тухай санал ч дээрх үзэл санааг хэрэгжүүлэх тэмцэлд чухал түлхэц өгөх ёстой. 

Номхон далайн бага хурал зарлан хуралдуулах тухай Зөвлөлт Холбоот Улсын шинэхэн санаачилга нь бүс нутгийн аюулгүй байдлыг хангахад төдийгүй ЗХУКН-ын XXVII их хурлаас дэвшүүлсэн олон улсын аюулгүй байдлын бүх талыг хамарсан систем бий болгох тухай түгээмэл ач холбогдолтой саналын үзэл санааг хэрэгжүүлэхэд жинтэй хувь нэмэр болох нэг чухал хүчин зүйл мөн. 

Ази, Номхон далайн аюулгүй байдалд иж бүрэн хандах санал бол дэлхийн энх тайвны төлөө Зөвлөлт Холбоот Улсын дэвшүүлсэн бусад санал санаачилга манай гаригийнхны сайн сайхан амьдралын төлөө үйлчилж, хүн төрөлхтний язгуур эрх, ашигт нийцсэн энх тайвны улс төрийн бодлогыг хэрэгжүүлэх арга замыг зааж байна. 

Монгол, зөвлөлтийн ард түмний ах дүүгийн бат нягт харилцаа, үр бүтээлт хамтын ажиллагааны түүхийн хуудсыг улам баяжуулсан чухал үйл явдал хоёр орны удирдагчдын уламжлалт уулзалт ярианы үзэл санаа нь манай хөдөлмөрчдийг шинэ их амжилтад зоригжуулж байна. 

