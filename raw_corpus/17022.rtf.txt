№119   17022   
1983 оны тавдугаар сарын 18.
ЗАСВАРЛАХ УХААН

Эдэлгээний болон цагийн эрхээр аливаа багаж хэрэгсэл, тоног төхөөрөмж элэгдэж хуучрах нь зайлшгүй бөгөөд түүнээс урьдчилан сэргийлж. ашиглалтын хугацааг уртасгах гол арга бол засвар үйлчилгээ байдаг. 

Орчин үед үйлдвэрлэлийг улам өргөнөөр механикжуулах, автоматжуулах болж, технологи, тоног төхөөрөмж, багаж хэрэгслийн хийц, зохиомж улам нарийсч, нийлмэл цогцолбор шинжтэй электроник, микропроцессорын ололтоор баяжиж тоон программын болон иж бүрэн автоматажсан удирдлагад шилжиж байна. Шинжлэх ухаан - техникийн ийм дэвшил нь машин техникийг сонгож авах, ашиглалтын явцад тохируулга хийх, анхны параметрийг нь сэргээх, засвар үйлчилгээ зохион байгуулах арга барил, агуулга, хэлбэрт ихээхэн өөрчлөлт оруулах шаардлага тавьж байна. 

Техник, тоног төхөөрөмжийг гол төлөв гаднаас авч өөрийгөө хангадаг манай улсын хувьд орчин үеийн ийм бодитой шаардлагыг цаг тухайд соргог мэдэрч үйлдвэрлэлийн практикт болон техник ашиглалт, засварын нэгдсэн бодлогодоо овсгоотой тусгаж байх хэрэгтэй болж байна. Одоогийн байдлаар манай техник эзэмшигчдийн мэдлэг чадвар, арга ажиллагаа, засвар үйлчилгээний зохион байгуулалт нь хэрэглэж байгаа машин төхөөрөмжийн техникийнхээ түвшингээс илт хоцорч тэр нь үйлдвэрлэлийн үр ашигт хохирол учруулах хандлагатай байна. 

Тоног төхөөрөмжийг тухайн цагт нь дүүрэн ачаалалтай ажиллуулж чадвал үр ашгаа төдийчинээ сайн өгөхийн хамт үндсэн эд анги, бүлгүүд зүй тогтлынхоо дагуу элэгдэн хуучирч, засвар үйлчилгээгээ шаардах болно. 

Засварлах үйл ажиллагааг ч үүний дагуу урьдаас төлөвлөж боловсруулан цаг алдалгүй, дэс дараалалтайгаар хийж тоног, төхөөрөмжийг нөхөн сэргээх арга хэмжээ үр нөлөөтэй байх болно. Гэтэл машин тоног төхөөрөмжийн хүч чадлыг олон жилийн турш дутуу ашиглах юм уу, эсвэл засварыг цагт нь хийхгүй удааж, засварлах технологийг зөрчих, ор нэр болгож шинэ сэлбэгээр солих төдийгөөр хэлбэрддэгээс шинээр худалдан авснаас илүү хөрөнгө мөнгийг их засварт зарцуулдаг дутагдал үргэлжилсээр байна. 

Хөрөнгө, хүчийг үр ашигтай зарцуулахын тулд техникийн элэгдэл, эвдрэлийг бага дээр нь илрүүлж, хямд төсөр аргаар арилгахын тулд чиглэсэн төлөвлөгөөтэй урьдчилан сэргийлэх засвар үйлчилгээний системийг манайд хэрэглэх болсоор нэлээд хугацаа өнгөрлөө. Төлөвлөгөөт урьдчилан сэргийлэх засварын системийг улс ардын аж ахуйн салбаруудад хэрэглэсэн байдлаас үзэхэд олонхи салбар түүнийг нэвтрүүлсэн нэр зүүх гэж засварын норм, нормативыг үндэслэл муутай буюу хагас дутуу боловсруулж хэлбэрдснээс техникийн сул зогсолтыг багасгаж чадаагүйгээр барахгүй их хэмжээний илүү зардал гаргахад хүрч байна. Зөвхөн Шарын гол, Налайхын уурхай явж хөдөө орон нутгийн цахилгаан станцуудад жил бүр ян зуун сая төгрөгийн их засвар хийж үүсэх хөрөнгийг тоног төхөөрөмжийн урсгал засварт зарцуулж байгаа боловч сул зогсолт ч олонтой буурахгүй, өндөр хүч чадлын тоноглолын ашиглалт хангалтгүй хэвээр байна. 

Төлөвлөгөөг урьдчилан сэргийлэх засварын графикийн мөрдөх нэрийдлээр машины эд ангийн техникийн бодит байдал, элэгдэл, гэмтлийн шинж чанарыг харгалздаггүй, эсвэл техникийг удаан хугацаагаар сул зогсоох юм уу, бодит хугацаа нь болоогүй байхад задалж, угсарч илүү зардал гаргах, өндөр үнэтэй сэлбэг нарийвчийг олдсон дээр нь авч, дур зоргоороо яаравчлан сольдог дутагдал техник засварын ажилд нийтлэг байна. 

Төлөвлөгөөт урьдчилан сэргийлэх засварын аргын дэвшилттэй сайн гэдгийг ярих төдийгөөр хязгаарлаад бодит байдалд нэвтрүүлэх ажлыг инженер - техникийн ажилтан, мэргэжилтнүүд дутуу анхаарч ирснийг өөрчлөх цаг болжээ. 

Түүнчлэн өнөөгийн практикт мөрдөж байгаа их засварын төлөвлөлт, санхүүжүүлэлтийн хуучин журам ч аж ахуйч бус байдлыг өөгшүүлэх хандлагатай байгааг холбогдох газрууд анхааралтай авч үзүүштэй. Хориод жилийн өмнө баталсан тоног төхөөрөмжийн элэгдэл хорогдлын шимтгэлийн норм, их засварын фондыг байгуулах, санхүүжүүлэх, гүйцэтгэлийг тооцоолох журам дүрмүүдийг өнөөгийн хөгжлийн шаардлагад зохицуулан шинэчлэх асуудлыг төлөвлөгөө, санхүүгийн байгууллагууд даруй шийдвэрлэх нь зүйтэй. Төлөвлөгөөт урьдчилан сэргийлэх засварын системийг боловсронгуй болгохын тулд юуны өмнө урьдчилан сэргийлэх зорилготой өдөр тутмын үзлэг, тохируулга, тордлого үйлчилгээ болон техникийн байдлыг хянаж оношлох иж бүрэн арга хэмжээг авч байхаас гадна их, дунд, жилийн зэрэг томоохон засваруудыг төлөвлөгөөт үзлэг, оношлолын үндсэн дээр гагцхүү шаардлагатай болсон хугацаанд нь хэсэгчлэн хийдэг журамд шилжвэл зохино. 

Сүүлийн үед гадаад орнуудад машин, төхөөрөмжийг задлалгүйгээр техникийн ерөнхий байдлыг хянах, хурдан элэгдэж гэмтдэг эд анги, хэсгийн ажиллагааг тасралтгүй хянаж мэдээлдэг автоматжуулсан нарийн нийлмэл системийн зэрэгцээ техникийн оношлолын хямд төсөр, түргэвчилсэн аргыг өргөн хэрэглэдэг болсны дээр ерөөс засваргүй ашиглах машин, тоног төхөөрөмж ч үйлдвэрлэх болсон байна. 

ЗХУ-ын тусламжаар барьсан автомашины үйлчилгээний төв, тракторын баталгаат засварын газрууд, уулын баяжуулах << Эрдэнэт >> үйлдвэр зэрэг газарт, оношлол, хяналтын орчин үеийн багаж төхөөрөмжийг хэрэглэж байгаагаас үлгэр туршлага авч, аль ч үйлдвэр, байгууллагууд өөрийн боломж нөхцөлд тохирох хяналт, оношлолын системийг боловсруулж хялбар багаж хэрэгслийг иж бүрдүүлэн ашиглах талаар инженер, техникчид авьяас хүчээ дайчлах нь зүйтэй юм. 

Улс ардын аж ахуйн салбарт бий болсон засварын баазын техник хангамж сайжирсан ч хүч чадлыг бүрэн ашиглахгүй байгааг анхаарч, техник, тоног төхөөрөмжийн засварын тухай сэтгэлгээгээ шинэчилж яам, нэгдэл, комбинат, үйлдвэрийн газрууд хувь хувиа харах биш хоршоолох, дагнах зэргээр хамтын сэтгэлгээгээр ажиллан, засварын чанар, үр ашгийг дээшлүүлэх шаардлагатай байна. 

