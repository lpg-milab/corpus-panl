Тэтгэврийн дээд хэмжээг хязгаарлахыг эсэргүүцсэн хөгшид заргаа авлаа

Чөлөөт хэмээх тодотголтойгоор байгуулагдаад удаагүй байгаа Монголын ахмадын холбооныхон өндөр тэтгэвэр авагчдын тэтгэврийг нэмэхгүйгээр зөвхөн бага тэтгэвэр авдаг хөгшдөд ахиухан мөнгө хуваарилахыг шаардаж байгаа билээ.
Тэдний санааг УИХ, Засгийн газар хүлээж авах боломжгүй болж байх шиг. Холбооны тэргүүн Г.Баасан "Өндөр тэтгэвэр авдаг хөгшчүүл маань бидэнтэй барьцахгүй байхаа" хэмээн нэгэнтээ хэлж байсан. Харин цаадуул нь тэгж бодохгүй нь бололтой. Ж.Батсамбуу, Б.Дэмбэрэл, С.Батсүх нарын хөгшид Үндсэн хуулийн цэцэд гомдол гаргаж, Засгийн газрын 22 дугаар тогтоолын хоёр дахь хэсгийн заалтаар тэтгэврийн дээд хэмжээг хязгаарласан нь хууль бус гэж мэдүүлжээ. Үндсэн хуулийн Цэц дунд суудлын хуралдаанаараа үүнийг хүлээн зөвшөөрч "... Хүнийг нас,эрхэлсэн ажил албан тушаалаар нь ялгаварлан гадуурхаж үл болно" гэсэн билээ. Харин УИХ-ын гишүүд Цэцийн дүгнэлтийг хэлэлцэхдээ тэтгэврийн дээд хэмжээг хязгаарлах нь хүнийг нас, эрхэлсэн ажил, албан тушаалаар нь ялгаварласан хэрэг биш ээ. Улс орны эдийн засгийн хүчин чадлаас хамаарч тэтгэврийн дээд хэмжээг хязгаарлахгүй бол тэтгэвэр нэмэхэд бага тэтгэвэр авагчдын мөнгө бага хэмжээгээр нэмэгдэж байхад, өндөр тэтгэвэр авагчдын мөнгө их хэмжээгээр нэмэгдэж, харин ч үүний хооронд их ялгаа үүсч байна гэсэн нэгдсэн санаанд хүрсэн. Цэцийн дүгнэлтийг УИХ хүлээж авах боломжгүй гэж тэд үзсэн юм. Харин Үндсэн хуулийн цэц өчигдөр болсон Их суудлын хуралдаанаараа УИХ-ын 2005 оны арваннэгдүгээр сарын 3-ны өдрийн дээрх тогтоолыг хүчингүй болгов. Цэцийн шийдвэр эцсийнх тул гармагцаа хүчин төгөлдөр болдог. УИХ-ын итгэмжлэгдсэн төлөөлөгч Ц.Сүхбаатар "Энэ бол хэд хэдэн Засгийн газар дамнаж яваа бодлого. УИХ шийдвэр гаргахдаа тодорхой хязгаар тавьж, тэтгэврийг зохицуулж ирсэн. Энэ хязгаарыг авч хаявал өндөр болон бага тэтгэвэр авагчдын хооронд эрс ялгаа үүсч, маргаан дэгдэнэ" хэмээн болгоомжилж байлаа. Харин иргэн Ж.Батсамбуу Засгийн газрын 22 дугаар тогтоолын хоёр дахь хэсэгт заасан тэтгэврийн дээд хэмжээг 120 мянган төгрөг байхаар хязгаарласан заалтыг авч хаяхыг хичээнгүйлэн хүсч байлаа. "Тухайн үедээ 1200 төгрөгийн цалин авч байгаад тэтгэвэр тогтоолгосон 900 гаруй хүн л байдаг. Төрийн төлөө зүтгэж, хийдгээ хийж гавъяа байгуулсан эдгээр хөгшдийг гомдоох хэрэггүй" гэж тэр хэллээ. Чөлөөт ахмадын холбооны хэдэн хөгшид хуралдаанд ажиглагчаар сууж харагдав. Тус холбооны гишүүн Ш.Галсан ярихдаа "Цэцийн хуралдаан дээр бидний санасан зүйл яригдсангүй. Уг нь бидэнтэй холбоотой асуудал шийдэх нь гэж ирсэн юм л даа" гэж тайлбарлав. Харин Цэцэд зарга үүсгэгчдийн нэг Б.Дэмбэрэл "Одоо манайд хүн ажилласан жилийнхээ хугацаанд авсан хөдөлмөрийнхөө хөлснийхөө дүнгээс шимтгэл төлдөг Тэтгэврийн хууль үйлчилж байгаа. Энэ дагуу олон жил ажиллаж, их мөнгө төлсөн хүн их авах хэрэгтэй" гэлээ. Тэтгэвэр авагчдын эрх ашгийг хамгаалах түр хорооны тэргүүн Б.Дэмбэрэл нэг хэсэг тэтгэвэр нэмүүлэх тэмцлийг тэргүүлж байсан. Тэрбээр энэ тухай тайлбарлахдаа "Г.Баасан бид өөр үзэл бодолтой хүмүүс. Хөгшин хүн жаахан тавтиртай байх хэрэгтэй. Цонх хаалга руу чулуу шидээд, хүн амьтан доромжлоод байж болохгүй. Хуулийн дагуу асуудлаа тавина уу гэхээс биш бүгдийг тэгшитгэх шаардлага тавьж болохгүй. Харин бага тэтгэвэртэй хүмүүст төр нийгмийн халамж үзүүлэх хэрэгтэй" гэж байлаа. Тэтгэвэр авагчдын эрх ашгийг хамгаалах түр хороо Ахмадын холбоотой хамтран тэтгэврийн тогтолцоог шинэчлэх саналаа Ерөнхийлөгч, Ерөнхий сайд нарт тавихаар төлөвлөжээ. 
Б.Эгшиглэн
