Тавин жилийн зун

Бороон дундуур би нутгаа зорин тэмүүлж явлаа. Наадмын дараа билээ. Монголчууд, ялангуяа хэвлэл мэдээллийнхэн, дээр нь наадам хаасан шат шатны дарга нар "Наадмын маргааш намар" гэдэг ул дол болсон үгийг ёс мэт жилийн жилд давтаж хотлын баярыг дүнсгэрдүүхэн хөгөөр үддэгийг бодохоос жийрхдэг хүн наадмын дараа намар болдоггүйг харан хөхин баясаж аянд гараа билээ.
Өнгөрсөн зун улсын наадмыг зориуд очиж дэргэдээс нь үзсэн ч миний л хувьд тийм ч сайхан наадам болсонгүй. Төгсгөлийн өдөр нь хотлын хайртай бөх А.Сүхбат аваргыг цаг бусаар зодог тайлахад төв цэнгэлдэхээс зүрхэндээ уйлж буцсанаа нуугаад яах вэ. Тэгээд ч тэр үү, нэг шавайгаа ханатал, тэр гуниг гутгийг мартагнатал сайхан наадам үзэхсэн гэсэн адгуу хүсэл далдаас цооносоор байлаа. Заамарын алтан хэвэлтэй баян хангайг хөндлөн туулж, Цогт хунтайжийн шүлгээ шадалж, сэлмээ ширээсэн Туулын өгөөмөр хөндийг өмнөд этгээдээр нь эмжин барууншаа хөдлөв. Чимчигнэсэн айраг, Амгаа заантай Дашинчилэнгийн уужмаар довтолгоход машины шил бурзантан чийгших нь бороо орох нь үү дээ гэмээр. Хар Бухын гүүр өнгөрөөд шил арчуур амсхийх чөлөөгүй болгов. Энэ зөөлөн бороо Элсэн тасархайг эвхэж, Шартын даваа руу тонгойн, Арвайн талыг ардаа хийтэл үргэлжилж, тоосгүй зам орхиж тод мөр үлдээн нутгийн зах руу дөтөллөө. "... Нутгаа санасан үр садынх нь эерэг энерги, зөв сэтгэл ард зоны ангаа цангаа тайлан, дэлхий шимлэж, газар гарч, ган тайлах нигуур буян наашаа наашаа. Нартад ганцхан сумын минь наадам тавин жилд нэг л тохиох тавин жилийн ойндоо хүрч байна. Үхэр жилийн бороо гэж нэг их өн болсон тухай галав элээсэн яриаг од түгсэн тэнгэр дор нутгийн буурлууд галаа шилээвэрдэнгээ хүүрнэдэг сэн. Гайхаш тавин бид чагнаархдагсан. Тавин жил ороогүй хур бууж гэмээнэ, тавин жилд тохиолдоогүй талбиун зуны агаарыг залгилан нутгийн зүг гүйгүүл хүлэг шиг тэмүүлмээр байна шүү..." Долоодугаар сарын эхээр, нутгаа зорихын өмнө, сумынхаа ойд зориулж сэтгэлийн нэрмэл болгон сонинд бичсэн "Залаажинстийн заллага"-д ийм өгүүлбэрүүд бий юм. Үнэхээр сайхан зун болсон нь ойртох тусам улам тод мэдрэгдэж эхэллээ. Оорцогийн уужим дөрөлжөөр зуны дунд сарын хөлсөх халуунгүй, жихүүцэх хүйтгүй сэрүүхэн сайхан өдрийн нар голлох хэрд уруудлаа. Яг энэ дөрөлж дээрээс Залаа хайрхан харагддаг юм. Асар тэнгэрийн хаяа нь хөхрөн харанхуйлж ойрноос бол бороо цайрч байгаа нь мэдэгдлээ. Цагаан шовх, Эмээлцэгийн ар, өвөлжөөний минь урд уулс үүлэн магнаг сэрвээлж, будан "дээл" хөдөрчээ. Машин замын ховил дагаж үе үе тунарах усад өнгөрөөд удаагүй хурын дүрт гэрч болон хасын өнгөт үүлтэй хөх тэнгэрийг ёроолдон тольдоно. Ногоо сугсарч амжаагүй ч чийг ханхийгээд сайхан юм. Дөхөмийн тал. 2000 онд яг энэ талаар нутгаа бас л зорьж явав. Зуун солигдох цагаар Зуд ган хосолж Өртөө холоос нутаг минь Өнчин ишигний ч бараагүй Малгүй цагаан тал Машины тоосонд даруулж Малчны гэрүүд эзгүйрсэн Сүргийн хот дундарч Сүйд болох дөхсөн Бум давсан тоотой Буянт цагаан сүрэг Бурхны авралаар хоосроогүйг Бүүр бүү мартацгаая... Тийм ээ, тэр жил, тэнд, тэгэхэд, тийм байсан юм. Харин одоо айлууд дэнж дэнжийнхээ оройг барин буурь бууриндаа буун, зуны үдийн малчны хот айвуу гүмхэн налайж, Шинэ Худгийн талд дөрвөн хошуу мал тааваараа идээшилж угтана. Зараа бригадын эх рүү өгсөж сумын төв рүүгээ арваадхан бээр ойрхноос очиж явна. Энэхэн хэсэгт зам хэзээний жаахан өгсүүр. Өгссөөр даваан дээр ирж зогслоо. Овоо буй, тэнд. Бухын толгойт гэнэ, тэр овоот давааг. Яагаад тэгж нэрлэсэн юм бол доо гэж гэнэт, буцаад ирчихсэн хойноо би сая өөрөөсөө асуув. Хөөрөг зөрүүлдэг хөх өвгөдөөсөө асуугаагүй л юм сан ажээ. Ухаажихын овоо өндөрсөж болоогүйнх юм байлгүй дээ. Даваа уруудаад урагшаа эргэж, Худгийн үзүүр гэх даага эргэдэг газраар шууд сум руу давхилаа. Хүч нэмж ярьдаг хүнд бол хүрээд ирсэнтэй адилхан, ямар мэдэхгүйн зовлон гэх биш, тэрүүхэн хооронд ч гэсэн газрынхаа цээжийг барьж, онгоц буудлын зүүн хойхно тал руу морин замаар дөтлөн тонгойв. Морь барианы газрын хэдэн гүвгэр толгой урдханд харагдаж байна. Морь барьдаг тэр газар адуу бэлчинэ. Хоёрхон хоногийн дараа наадам эхэлнэ. Тоосгүй л наадам болох нь дээ янз нь. Хойт зүгт Жалангарын хөтөл арваад бээрийн тэртээд, утасны мододтой таширлалдан сүүдэнтэнэ. Уяачдын гал, уралдах газраа тойрон өнгө алаглан буужээ. Агт ачиж ирсэн бололтой ачааны тэрэг майхан майхны хөлөөр бараантах нь тэднийг тойргийн сумдаас ногт эвхэж гарсан, зартай наадмын дэвжээ өргөсгөгсөд гэдгийг үггүй гэрчлэх авай. Газар шалба норжээ. Цармын нурууны ар зоо алсаас цайран цавьдартах нь хэдхээн хормын өмнө мөндөр даргиж өнгөрснийх билээ. Замын хажуугийн бутнуудад хайлж амжаагүй бөнжгөн ширхгүүд тавин жилийн ойн зуны хурын эрчмийг нэмэх шиг сэтгэл өегшүүлэн цавцайна. Тав хоногийн өмнө, миний нөгөө "Тавин жил ороогүй хур" гэж зөгнөдөг шиг зөөлөн бороо хоёр хоног өдөржин шөнөжин зүсэрчээ. Жаахан оройтсон болохоос бус үнэхээр дэлхий ивлэн ээнэгшжээ. Зэлний гадас суулгахаар газар хөндөхүйд тохой ухсан ч хуурай шороогүй чийг өгчээ. Ганд идэгдсэн нутагт ийм зун болоход хүн уйлмаар болдог ажээ. Задгай өгслөө. Замбуулинд хүний хутгийг олсон заяат шороондоо, хөрвөөх бууриндаа ирж буй нь тэр. Задгай гэж жаахаан устай, урд хойт хаданд нь цагаан будгаар улирсан нийгмийн үед баахан уриа лоозон энээ тэрээ биччихсэн, сумын доохно байдаг хүн зоныг угтаж үдэж, үдэж угтдаг хөндий. Задгайн замаар урссан саяын мөндрийн үер өмнөөс тосон ирж явлаа. Нутгаа санасан олны сэтгэлийн булагс нийлээд Задгайн минь жаахан горхийг гол болгож байна уу гэлтэй санагдана. Сумын төв баярлах гэж буй олны, хуртай нутгийн хувьтай түмний сэтгэлийн түрлэгийг гадагш алдахгүй гэж хав даран байх мэт, хөлтэй их наадмын өмнөх түр амсхийлтдээ сатааран байна уу гэлтэй нам гүмхэн оргиж угтлаа. Үнэхээр, тэд тавин жилийн наадмаа талбиун зуны нар, хур, ногоон дунд баярлаж тэмдэглэх хувьтай хүмүүс байжээ. Хөөрөхөөс ч яах билээ. Манай сумын наадамд Улсын алдарт уяач цолтой хүний ажнай хүлэг алтан жолоогоо өргүүлэв. Манай сумын наадамд улсын цолтой бөх түрүүлж, бас улсын цолтой бөх үзүүрлэв. Хөлс үнэртүүлсэн хүний өөрийн бөхийг бус хүлэг морио хурцалж хурдлуулсан уяачийн эрдмийг хамгаас эрхэм үнэлж моторт хүлгээр хөхиүлэв. Хур аажуурч, үе суугаагүй хүлэгсийн нь давхилаас айраг түрүү хадуурахад нутгийн дарга нар "Бидний баярыг бүсийн наадам болтол өргөжүүллээ" гэж өрөөлийн өмнө ёс үл алдаж, өөрсдийнхнийхөө өрийг бүлээцүүлэв. Сумын түүхт ойн баярын чансаа ийм байлаа. Өнгөрсөн зуны өегийг "Тавин жил болдог тэр жилийн тэр зун..." гэж өвгөд минь үеийн үед удам хойчдоо дурссаар байх буй. Өнөө жилийн наадмыг өнтэй жилийн тэр нэгэн наадам гэж үрс үлдэл нь өнө удтал, домог болтол дуулсаар л байх бий. Их хэргээ бүтээчихсэн хүн шиг тавин жилийн их ойн хойно би нутагтаа бүтэн сар таатайхан амарлаа. Урт удаан байлаа. Буцаад ирмээргүй байв. Халуун ам бүл бүгдээрээ цугларч, ижий минь баярлаж зусав. Их ойн жил гэдэг ийм л байдаг ажээ. Адуу харахад сэтгэл сэргэн алжаал зовнил гэдэг гээгдэх юм. Сайн морьдын тухай хэлэлцэн саам үнэртсэн зэлэн дээр зогсох сайхан байлаа. Тавин жилээ тэмдэглэсэн өнөө зуны ногооны униар, айргийн ааг харих яагаа ч үгүй байхад буцаж нааш мордох болж, нутгийнхаа шүтээн хайрханд мөргөөд гарахаар зориуд зорин очлоо. Манай хотныхноос Буянаа дүү, Бундага хүү бид гурав явав. Үд хэвийн бүхийд Залаажинстийнхээ хормойд нь хүрлээ. Дэргэд нь уулынхаа нэрийг хэлдэггүй ёс манай нутагт байдаг юм. Хул үүлс хөх тэнгэрт сүлэлдсэн үлэмж намуухан өдөр таарчээ. Хайрхан тийш хүрэх хурдан хүлгийн зам энэ удаа сэргэж тодошсоныг дүү гярхайлж, жолоо мушгингаа бидэнд ярьж явлаа. Энэ зам их уулын чанх зүүнтэйгээс чиглэж ойртсоноо яг хормойд нь тулах хэрд зүүн урд талаас нь болон ялимгүй даялж, буцаж умард руу эргэн их уулан дахь гурван гол овооны нэг Хөтлийн овооны дэргэд тулаад зогсоно. Үүнээс цааш төмөр унаа хөлөглөх газар үгүй. Бас бүсгүй хүн хөл тавих ёсгүй билээ. Эрчүүд морьтой нь морио унаж, морьгүй нь хөлөөрөө хөлжиж мацах газар юм. Бид гурав Хөтлийн овооноос цааш явгаар мацлаа. Бундагын углааш сугарч, нуруу нь "богинодож" буй нь мэдэгдлээ. Тав хүрч буй түүнээ хөтөллөө, үүрлээ. Миний удаах дүүгийн ууган хүү юм л даа. Хайрхандаа асаж авирна ч гэж хөөрхий бодоогүй, ах нартайгаа машинаар давхихын орь хүслэн л жаалхан түүнийг энд аваад ирсэн хэрэг. Хайрханд авирах зам урагш хойш ээлжлэн жишиж аажим ахисан морин дашлага буй. Нутгийнхаа ноён уулын орой өөд бид түүгээр тэмүүлэхэд биед зүдэргээгүй, цаг ч авахааргүй байлаа. Арван хэдэн жилийн тэртээ хошууны хүрээ хийд сая ардчиллын амьсгалаар чөлөө аван сэргэсэн цагт хайрхны дээд овооноо гарч тайлга үйлдэх нас дарсан лам нарыг нутгийн эрчүүд үүрэхийг нь үүрч, дүүрэхийг нь дүүрч, хөтлөхийг нь хөтөлж, хөлгүйд нь хөл болж энэ л дашлагаар хүндлэл дээдлэл төгс залдаг байсан сан. Одоо овоот өндөр нь байрандаа ч оюунт хуврагууд нь бурхны орноо одоцгоочихжээ. Бид үүний зах сэжүүрээс хэлэлцэн дээш ахисаар төдөлгүй дээд Их овооноо хүрч ирлээ. Таван өнгийн хив юугаар сүлдэлсэн жанцан бүхий их шүтээний гол овоонд дүү бид хоёр дээд тэнгэртэй нь адил өнгийн хадаг нэмж сүслэн мөргөж, даатгал эгээрэв. Тэнд манай нутгийнхан дандаа ийм өнгийн хадгаар тахил тавиг өргөдөг учиртай байна. Их овоог их уулын цул даргил чулуудаар үелэн ур хийц чамбайлан өрж, илүү гэрийн чинээ өндөрсгөжээ. Хурдан хурц морио сэтэрлэж тайдаг хайрхан уулынхаа их овоонд, гэрээс авч гарсан гүүний исгээсээ дөрвөн зүгт нь өргөн дээжиллээ. Их овооны хормойгоор цацлын буулт мэт танан цагаан цэцэгс хүрээлж, өмнөд умард хэсгээр нь ноён оргилын асга байц сүүхийлдэнэ. Дэргэдээс арц хүжний ариун үнэр анхилна. Өнөөх огторгуйн өнгө бүхий олон хадгийг нуруундаа дааж ядтал тээсэн хэц жанцангийн гол суман мод хийгээд хажуугийн асганы хооронд доош хотойн өвсөнд шүргэн алдан цүлхийжээ. Түүнийг дүүртэл хучсан хөх хадагс нь өнгөнөөсөө онгон цайвартжээ. Жанцангийн гол дахь хив ч мөн тийн бүгээнтэн гандсан үзэгдэнэ. Он цаг олныг элээсний үггүй үнэн энэ буюу. Бас далай олны хүндлэл сүслэлийн царааг нотолж буй хэрэг буй заа. Тэндээс цааш арваад алхмын зайд хайрхан уулын дээд овоо буюу хоёр их хянга хадны хоорондох нахис өл дээр гурав дахь овоо байна. Бид түүнийг Тэнгэрийн овоо гэж нэрлэе. Хэмжээ авсаархан ч их уулын хамгийн өндөрт, номин тэнгэрт нь ашид асмал, үсэд ойр овоо энэ бөлгөө. Гол овооны дэргэдээс түүн зүг хараа бэлчээхэд цаана нь хад бус харин үүлс хөвөнтсөн гүн огторгуй л цэнхэртэнэ. Үүнээс цааш их овоо үгүй. Харин оргил буй. "Хүний нутгийн хүнд ноён оргилд хөл тавих таатаагүй гэдэг юм гэнэ билээ". Тэнгэрийн овооноос өнгөрөх агшинд Буянаа ингэж өгүүлэв. Гурвуулаа бид энд л хүн болж төрөгсөд, хүй орчлонд гаргасан эхний мөрөөн эндээс л эхлэгсэд билээ. Бид гурав түр амсхийгээд Тэнгэрийн овооноос дээшлэн оргил өөд мацлаа. Ингэхдээ овоо буй онь хөтлөөр баруунш давж, уулын чанх оройн өвөр элгэн талаас эгц өөдөө, хөл толгойгоо харан цувралдав. Эндээс их хайрхны өрнө энгэр лүү ажиглавал араасаа хамаагүй эгц босоо, хад чулуун сархиа, сүүдэрт өндөр цохио, ханагар өргөн хөндийдөөр өвч дүүрэн юм. Хадны сүүдэрт зуны энэ аагим цагт янгир сэрүүцэн хэвтдэг сэн. Тун юм харагдсангүй. Жинстийн нурууны өвөр бэл, өвөлжөөлдөг нутгууд энэ жил нэлэнхүйдээ улаан хондон хивс дэвссэн лүгээ адил таана хүмүүл сугсарч, сувдан цагаан толгойд нь найган долгиолж буй гэнэ. Хайр чулуу нь ил үл харагдах юм гэнэ. Давхиад өнгөрсөн мөрөө эргэж харахад оюу ногоон цээл дундаас ганц цагаан зурвас л дээлийн эмжээр шиг босож үзэгдэнэ гэлцэнэ. Ийм л өег өн болж, энэ жил. Ийм зун нутагт минь бүү тасраасай. Дахиад тавин жил тийм зун үргэлжлээсэй. ... Эхлээд Буянаа өндрийн зулайд хөл тавилаа. Дээрх үүлсийн нь ширхэг заадлууд хүртэл мэдрэгдэх шиг болон оргил дээр зогсоо түүнд тэнгэр улам ч ойртсон мэт санагдав. Тэнгэрт тийм ойрхон ууланд л үүлс ороолдон өнжиж хонодог ажээ. Ноён уулнаа үүл сатаарсан ийм л жил зун зун шиг болдог байх нь ээ. Араас нь Бундага надаар "унаажаад" зүтгэж байгаа юм. Ингээд гурвуулаа Залаажинстийнхээ шүрэн бөмбий оройд гарчихав. Чимээгүй үүлс хэнхдэгээ түрэн бидэнтэй, хайрхны зулайтай түвшин ойрхон нүүдэллэнэ. Алсаас харахад хөөрөгний толгой мэт бөөрөнхий хад л үзэгдэх ноён шовх оргил нь тулж ирээд авирахул уулын дээрх бас томын том уул байх ажээ. Ийм том уул тийм бага харагддагийг бодохул шүтээн хайрхан маань үнэхээр алсын бэлчиртэй ажээ. Оргил дээр нэг багахан овоо, бас хажууханд нь мөн тийм хэмжээний жанцанг тусгай овоонд хатгажээ. Эндээс зүүншээ хөхрөгчийн хаяанаа алдарт Их Богд хайрхан үүлэнд умбан алдарч, чанх нааш алгуур ойртуулан харвал Шатан хүрэн уул, түүний өвөр бэлээр сумын төвийн бараа цайран харагдана. Өмнө этгээдэд Зүлэгт, Агьтын хөх хадат уулс бараантан дуниарч, Цагаан хаалга, цаашлаад Гүний хөндийн байцас таширлан алсраад, арай барууншаа эргэвэл Монгол Алтайн уулсын шувтарга үзүүр Тост, Нэмэгтийн нуруу алсын цэнхэр униар дундаас бүүдэн сүүдэн өндөлзөж, Алтан уулын бараа нарны тусгалтай найрсан сүүмэлзжээ. Баруун зүгт Сэгс Цагаан Богд уул нутгийн тэнгэрийн хаяаг нааш хашин шахан, дийлэн ядан байх мэт нар даасан их цээл дунд дэнтэй дунтай. Дөш, Баянзүрх, өмнөд, хойт Бор хайрхнууд эрэмбэ дэсээрээ их говийн байгалийн харуул болж, уужим дайдад өнгө үзэмжийг бахдуулан ялгарна. Хараа цуцаам их говь баруун, баруун хойт зүгт үргэлжилж, Идрэнгийн нуруу, Цэнхэр номингийн говь залган нар зөв дугуйрч, наран орохуй тэртээд Суман хадны хоолой, Толийн гол, наад талд дуут царгил чулуудтай Чандмана уул хөхөртөн хөндөлсөж, Баян Аараг, Зээрэнгийн тал нарны униарт уусан цэлийжээ. Дээшихнээ Жороогийн адаг, Нөрөөтийн бэл, Хуцын шар цахир... ижийн минь багын нутаг билээ. Умардад Байн нуруу, Гичгэнэ, түүнээс зүүншээ Баянцагаан уул, Баянхонгорын говийн таван сумыг тольдогч тэргүүн өндөр Далхын орой тэргүүтэн ноёлог уулс энэ л цэгээс нүдний өмнө дурайх билээ. Хайрхны зүүн урдхан тал, нар мандах зүгт Хатан хайрхан уушгин өнгөөр улааран ялгарна. Зүг бүрээрээ тэгш тал хуудсаар хүрээлэгдсэн эл уул тэрүүхэн тэндээ бас тусгаар, онцгойрсон байдалтай, хотос хуниас бүхэн нь "тэнийгээд" оргил дээрээс сонихон харагддаг байна. Хатан хайрхны налуу орой, дээрээ дорно тийш хандсан томоохон цул улаан хадан цохиотой, хүрээд очвол бас л уулын дээрх хадан уул болох нь мэдрэгдэнэ. Лам нар одоо бидний зогсоо оргилын лус савдгийг аргадчихаад тээр өндөр өөд ахиад л эцэж цуцахыг ажрахгүй мацах. Залгуулан Хатан ижийн тэнгэрээс хурын хишиг тийнхүү даллах гэж тэр. Хатан хайрхны зүүн хойтод зориуд бэлдсэн юм шиг заяасан тэгш талан дэвсэг буй. Тэнд жилийн жилд овоо тайлгын наадмаа хийж, бөхөө барилдуулж, морио уралдуулдаг газар. Найр наадам дундаа орсон хойно тэнгэр тайсан өнөөх хэдэн хөгшин амандаа маань гүвэрдсээр сая л нэг бууж ирцгээнэ. Бид гурав Залаажинст хайрхны ноён оргил дээр хэсэг зуур тавлаж, алсын бараа дурандан, айраг залгилж амныхаа цангааг тайлав. Тэртээ зүүн доор унаа тэрэг маань зүссэн бяцхан дөрвөлжин бяслаг шиг юм цайрч харагдана. Хажууд нь Хөтлийн овоо гэрийн буурь мэт дугуйран бараантана. Дээрээ тэнгэрээс өөр юмгүй овоонд чулуу нэмэн, ялимгүй хазайж даялсан жанцан юуг нь тэгшлэн заслаа. Хуурай газрын эхлэл цэгээс хоёр мянга таван зуун тавин долоон бээрийн өндөрт тийм үйлийг гүйцэтгэвэй. Тэнгэрт бид энэ өдөр тийм зайтай ойртлоо. Тэр өндрийн хэмжээ Хан Дүнжингараваас ч дээшээ юм. Энэ нутагт хүйгээ үлдээсэн хүмүүсийн сүлд хийморь босоо байг гэж тийнхүү сүслэв. Найман зовхист бараатай энэ л уулыг нас насны хүмүүс наран сарны доор тахиллаж, гэгээн өдөр сэтгэлдээ, бүрий шөнөөр зүүдэндээ манаж явдгийн учир тэргүүн зулайд нь ашид мандах энэ л сүлд хиурын босоо жанцантай холбоотой болов уу гэж тайтгаран бодлоо. Ер нь жанцан хэмээх энэ таван өнгийн хив бол Сайн ноён ханы Жонон вангийн хошууны тахил сүлдний дээдийн дээд байсаар иржээ. Нэгэн үе Амарбуянтын хүрээнээ дотор газрын даалуу хэмээх өгцөө авцааны тооцоо хэлэлцдэг ёозгүй наадам хуй салхинд дэгдсэн түймэр мэт хүчээ авсанд хошууны номч тойн Мэргэн дүр бээр тахил хэмээх буян номын тоглоом санаачилсан гэдэг. Далан хоёр модтой энэхүү заяаны наадмаараа манай нутгийнхан өнөө хэр наадсаар буй. Монголд тийм тоглоом өөр хаа ч байхгүй билээ. Тэр тахил тоглоомын хамгийн ах, их модыг бас жанцан гэнэ. Жанцан дөрвөн ширхэг байна. Яг энэ овоон дээр дорнын салхинд үл мэдэгхэн намирах голдоо суман модтой, дээр дээр нь малгайчлан үелсэн өнгийн хивтэй жанцанг тэрхүү ах модны ховил дотор нутгийн уртан гараа гарган янз жаягаар нь урлан өнгө будаг зохируулсан байдаг юм. Шинийн нэгэнд айлд золгуудаар ирсэн хүн Жанцан сугалчих юм бол тэр жилдээ л тэнгэртэй явах нь гэж өтгөс хурайлна. Таван ой нь дүүрч буй Бундага хүү айраг шимж тухалсных ч юм уу "Шээс хүрч байна" гэснээр бид оргилыг орхин буух боллоо. Зөвхөн нутгийн эр хүн оройд нь хөл тавьж болох, зараа үстэй, аргалийн дуутай эл догшин хайрхан дээр харин хэнбугай ч "морь харах" эрхгүй. Монгол газрын нэг сайхан цээр энэ бөлгөө. Тошлогийн бут хүрэнтэн бүхийг ажиж саатан, хүлэг морио ариулдаг хадны арцыг нь имэрч үнэртэн, уулын тэргүүн арын модны холтос шиг арзгар барсгар асгадын ар ёроолоор цагийн дөрвөн эргэлтэд нар бараг үздэггүй болов уу гэмээр сүүдэртэй дэвсэгт ургасан ширэг зүлэг нь чийгтэйгээ буйг ажин, түр сууж хөл амарч, өнгө алаглах цэцэгсийн нь сайханд бахдан, цоморлиг юуг нь хурууныхаа өндгөөр зөөлөн илбэнхэн хайрхны оргилын ар руу бид нар зөв эргэн доошиллоо. Тийнхүү буухуйд асга хаднаа асан зохицон дөрвөн хөллөх газар цөөнгүй ч буух зувга гарахыгаа бодвол илүү тод, илүү "зориулалтын" юм. Их овооны дэргэд ирж дахин тойрлоо. Тэнд "Ёслолын хараа" гэх зэрэг хоёр нэг сархдын сав, "Их Монгол -800" гэсэн бичиг шошготой гялаан уут тэргүүтэн суурин иргэншлийнхний сул хог сэтгэл идмэртүүлэн хэвтсэнийг бид "олзолж" буцав. Бодвол, сумынхаа ойд зочилсон хүрээ хотынхны заримынх нь орхил үлдээл бололтой. Сэтгэлийн амирлал эрж хаа холоос хэрэг болгон ирээд, аав ээжийнхээ амь амьсгал шингэсэн насны ганц ууландаа архины лонх үлдээж буцсан тэднийг бид цагаатгаж чадсангүй. Амьдралдаа олон тохиохгүй энэ аяллын замаа "хар ус"-аар ариулсныг нь санаж харамсаж буулаа. Тайван гүмхэн энэ аглагт гөрөөс амьтад нь аядуу намуухан идээшилж байх учиртай. Шийр туурайнд нь шил сав бус өвс чулуу л торж, эвэр тугалмайдаа салхи л саатуулж наадуулж байх заяатай. Гялаан уут шажигнаж, сархдын шил гялтаганаж, үлдмэл охийн эхүүн шавхруунд агаар нь буртагтаж байгаа газар дагшин догшин байж яаж таарах вэ. Аягүй бол тэд, салхи нь цэнгэг эл овооны дэргэд сархад задлаад зогсоогүй сариад буцсан ч байж мэднэ. Алсаас түшиж, шүтэж явдаг нутгийн цэнхэр ууландаа буй биеэрээ анх удаа ирээд нойтон сормуустай амьтны бараа олж хараагүйн учир ч дээрхээр тайлагдаж мэдэх. Нар баруунаа тонгойжээ. Уулын хүүш буухаас өмнө өвөлжөөгөө эргэх учиртай. Нөгөө ууттай шил савыг хаа хол үерийн хөл дагуулж жалга уруудуулан орхилоо. Хайрхны зүүн архан дахь Шинэ усны худгаас бид тэрэгнийхээ усыг юүлээд хөдөллөө. Тавин жилийн зунаар тохиосон шүтээн уулын аяллаа ийнхүү өндөрлөж, бид гурвын хөлөглөсөн хурдан унаа өвөлжөөнийхөө зүг довтолгож явна. Тав хүрч, даахиа авахуулах гэж яваа Бундага дүү минь тавин жил болдог өнөө зун "Хайрхан дээр гарсан" гэж гэрийнхэндээ хэлэхээр яаран ганзага дүүрэн сонинтой буцлаа. Өвөлжөө орох л гэж, хоёр агаатайгаа машинаар давхих л гэж углааштайгаа гарсан хүн шүү дээ, уг нь. Энэ аялал тавин жил өнгөрсөн ч дурсагдана. Яагаав, өнөө тавин жил болдог сайхан зун, бидний Хайрхан дээрээ гарсан тэр зун! Тийм ээ, тэр жилийн зун насанд үл мартагдана. 
