Дарга нарын багш хүүхдүүд МИАТ-ын удирдлагад очив уу?

МИАТ-ын шинэ удирдлага өчигдөр хэвлэлийн бага хурал хийлгэсэн. Ажлаа аваад 20 дахь хоног дээрээ ийнхүү сэтгүүлчидтэй уулзах болсон шалтгаанаа шинэхэн захирал Б.Эрдэнбилэг их л нухацтай тайлбарлав. Төвийн хэвлэлүүдээр цацагдсан элдэв мэдээллийн улмаас бодьтой тайлбар авъя, ажлаа хэрхэн эхлэхтэй чинь танилцъя хэмээн сэтгүүлчид нэлээд хандсан ч нэг мэдээллийн байгууллагад "асуугдах" биш та бүгдтэй уулзахыг зорилоо гэж Б.Эрдэнэбилэг захирал хэлж байналээ.
Тэрээр өөрийн "баг"-таа хоёр идэрхэн дарга дагуулж ирсэн. Санхүү, эдийн засаг хариуцсан дэд захирал Ж.Ганболдыг Төрийн өмчийн хороонд МИАТ-ыг хариуцаж таван жил ажилласан, эдийн засагч мэргэжилтэй, энд ажиллах бүрэн боломжтой боловсон хүчин гэлээ. Түүний хэлснээр Мэдээлэл технологи, карго хариуцсан албаны даргаар очсон С.Зоригт ч Иргэний нисэхэд удаан ажилласан, бас л МИАТ гэх том айлын ажилтан бүрийг мэдрэх хэмжээний залуу юм байх. Харамсалтай нь эх сурвалжын хэлэхээр Ж.Ганболд нь Үндэсний аудитын газрын дарга Л.Жавзмаагийн хүү гэж байгаа. Ерөнхий боловсролын сургуульд хөдөлмөр, зургийн хичээл заах мэргэжил эзэмшсэн тэр одоо Санхүү, эдийн засгийн дээд сургуулийн эчнээ ангийн нэгдүгээр дамжааны оюутан гэсэн. Чухам Төрийн өмчийн хороонд хэсэг хугацаанд ажилласан эсэх нь үнэн байж мэдэх ч лав л МИАТ-ыг гарын хуруу шигээ мэддэг, мэдэрдэг хүн биш гэж шинэ хамт олон нь өвөр зуураа ярилцаж байгаа гэсэн. Төрийн өмчийн хорооноос ирдэг хяналт, шалгалтын багт нэг ч удаа түүнийг ирснийг мэдэхгүй юм байна гэлцсэн гэнэ. Харин С.Зоригт бол Хил хамгаалах ерөнхий газрын дарга Х.Сүндэв генералын хүү. Иргэний нисэхийн ерөнхий газарт ирээд бас л төдий удаагүй аж. Удирдлагын академид багшилж байсан гэсэн яриа МИАТ-ын ажилчдад хүрчээ. Тэгэхээр дарга нарын багш хүүхдүүд дарга болж очсон бололтой. Салбарыг хариуцан удаан ажилласан гэгдэх Ж.Ганболдоос одоогийн МИАТ-ын санхүү, эдийн засгийн зарим үзүүлэлтэд тодруулга хүсэхэд тэр ганцхан өгүүлбэрээр эг маг хариулт өгөөд таг болчихсон. МИАТ-ын өнгөрсөн жилийн Эдийн засгийн үзүүлэлт өмнө байгаагүй сайн гарсан гэж захирал нь 25 сая төгрөгөөр шагнагдсан тухай мэдээлэл цацагдаж л байсан. Гэтэл Төрийн өмчийн хорооны шалгалтад МИАТ-ын удирдлагуудыг ажлаас чөлөөлөх хүртэл арга хэмжээ авах шаардлагатай гэж дүгнэсэн шийдвэрийн дагуу өөрийгөө ирсэн гэж Б.Эрдэнбилэг захирал хэлэв. МИАТ-ын хувьчлалын асуудалд хэрхэн хандах, ер нь авлигад өртөхгүй байх хэмжээний хүн мөн эсэхийг нь ч Б.Эрдэнэбилэг захирлаас тодрууллаа. Тэрээр өөрийнхөө барилга, санхүү, хөрөнгө оруулалтын талбарт нэлээд удаан хугацаанд амжилттай ажиллаж ирсэн тухайгаа хуучилав. Энэ байгууллагын захирлын албыг хашихаа больсон ч бизнесийн талбарт миний нэр хүнд цэвэр ариун байх нь надад хэрэгтэй учраас элдэв асуудалд өртөхгүй байж чадна гэж амлалаа. Бас Төрийн өмчийн хороотой хийсэн нэг жилийн гэрээний хугацаанд л лав МИАТ-ын хувьчлалын асуудал яригдаж амжихгүй байлгүй дээ гэж байна лээ. "Алтжин" компаниас гэнэт хохирогчдын мөнгө олгох болсон явдлын төлөөсөнд МИАТ-ын шинэ даргын сонголт хийгдсэн юм биш биз дээ гэсэн асуулт ч сэтгүүлчдээс гарсан. "Мэдээж Г.Алтан захиралтай хамтарч ажиллаж байсны хувьд түүнийг сайн танина, мэднэ гэдгээ ямар ч үед, хэнээс ч нуухгүй. Харин миний энэ албан тушаалд улстөрийн, бизнесийн, ямар нэг бүлгийн ашиг сонирхол өчүүхэн ч байхгүй" гэв. Шинэ байгууллагынхаа бүтэц зохион байгуулалтад нэлээд өөрчлөлтүүдийг хийж байгаа гэсэн. Өнөө зун 50 жилийнхээ ойг тэмдэглэх гэж байгаа энэ байгууллагын өсч дэвших шат бүрт хөлс хүчээ зориулсан мэргэжилтэн, ажилтнуудаасаа нэгийг нь ч халж солихгүй гэнэ. Гэхдээ зайлшгүй ажлын шаардлагад тэнцэхгүй шалтгаанаар хэн нэгнийг ажлаас чөлөөллөө гэхэд оронд нь орж ирж байгаа хүнийг байгууллагын шуурхай дээр дэлгэрэнгүй танилцуулах тухай журам баталж амжжээ. Түүний 646 ажилтантай хүлээн авсан МИАТ одоо төд тооны албан хаагчтайгаа л байгаа аж. Байгууллагын ажлын аюулгүй байдал, эдийн засгийн өсөлт, ажилчдын нийгмийн асуудалд хэрхэн шийдвэр гарган ажилласнаа ганцхан жилийн дараа дүгнүүлэх боломжтой, тэр цагт хэвлэл мэдээллийн хэрэгслүүдийн өмнө нээлтэй байяа гэсэн. Энэ байгууллагын нэг төгрөг тутмынхаа 98 мөнгийг зарлагадаж байгаа эргэлтээс ашгийг эрс нэмэгдүүлэх менежмент хийхэд нэг жилийн хугацаа хангалттай гэж Б.Эрдэнэбилэг захирал үзжээ. 
Б.ХАЖИДМАА
