Агийн Буриадын Жамсуевыг Ардын жүжигчин Д.Жаргалсайхан цэцэгтэй угтав

Ерөнхийлөгчийн шагналын хур энэ удаа гадаадынханд буув. Төрийн ордонд цугласан хар, шар, цагаан зүсэн зүйлийн хүмүүс энгэртээ гялалзах 800 жилийн ойн хүндэт медалиараа ижилсжээ. Ерөнхийлөгчийн зарлигаар өчигдөр "Монгол Улсын ардчилсан хөгжлийг дэмжиж, хувь нэмэр оруулсан" гадаадын иргэд, Элчин сайд нар, олон улсын байгууллагын Монгол дахь суурин төлөөлөгчдийг 800 жилийн ойн хүндэт медалиар шагнасан юм. Харин ОХУ-ын Чита мужийн амбан захирагч Р.Ф.Гениатулин, Агийн Буриадын Автономит тойргийн захиргааны тэргүүн Б.Б.Жамсуев нар Алтан гадас одон хүртсэн.
Шагнал хүртэгсдийг хүлээн, Соёмбо танхимын үүдэнд зогсогчдын дунд цэцэг тэврэн зогсоо Ардын жүжигчин Д.Жаргалсайхан содон харагдав. Тэрбээр Агийн Буриадын Жамсуевыг "Бараг шахуу миний садангийн хүн байгаа юм" гэнэ. Бас "Аавынхаа генийг авч губернатар болсон хүн" гэж бас магтлаа. Агийн Буриадын Автономит тойргийн захиргааны тэргүүн Жамсуевын аавын урилгаар Д.Жаргалсайхан гуай "ЗХУ-ын Бүх холбоотын хонь хяргалтын тэмцээн дээр хонины майлаан, борооны шаагиан дунд амьдралдаа анх удаа концерт тоглосон" түүхтэй аж. Тэгээд ч энэ эрхэм одоо Буриадын Ардын жүжигчин юм билээ. -Анхны концертоо тоглосон, ах дүү нарыг минь олж өгсөн тэр хүний хүү ирэхэд би цэцэг өгөхгүй хаачих вэ гэж Д.Жаргалсайхан хуучиллаа. Алтан гадас хүртсэн хоёр эрхмийг хөл алдан угтаж, амьсгаа дээгүүр явсан өөр нэг хүн бол Д.Одбаяр сайд. Дорнодын Засаг дарга байсан тэрбээр хил залгаа Чита муж, Агийн Буриадын тэргүүнүүдтэй андын холбоотой аж. Энэ өдөр мөн Зам тээвэр, аялал жуулчлалын сайдын зөвлөх Г.Баттөр гавьяат холбоочин цол хүртсэн. Харилцаа, холбооны салбарынхан өмнө нь бөөндөө шагнал гардсан. Харин Г.Баттөр амарч байсан учраас шагналаа нөхөж авсан нь энэ аж. 
Б.ЭГШИГЛЭН 
