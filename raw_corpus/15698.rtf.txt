№49(15698)
1984 ОНЫ ХОЁРДУГААР САРЫН 26
Багшийн хариуцлага

Аль ч шатны сургуулийн сургалт, хүмүүжлийн ажлын үр дүн нь юуны өмнө багш нарын хариуцлага, бүтээлч санаачилга, мэдлэг боловсролын цар хүрээ, сурган хүмүүжүүлэх авьяас чадвараас шалтгаална. Ийм учраас манайд << Шавийн эрдэм багшаас >> гэж ярьдаг нь багш ямар байвал сурагч тийм байна гэсэн үг. Энэ бол багш нарын хөдөлмөрийн үнэ цэнийг үнэлж байгаа олон түмний үнэлэлт төдийгүй, тэдэнд хүлээлгэж байгаа өндөр хариуцлага юм. 

Энэ хариуцлагаа гүнзгий ухамсарлан, ард түмний үр хүүхдийг сургаж хүмүүжүүлэх ажилд бие, сэтгэлээ зориулж, туршлага хуримтлуулж яваа багш олон байна, Тухайлбал сургалт, хүмүүжлийн ажилд чанарын өндөр амжилт гаргаж байгаа БНМАУ-ын гавьяат багш 3. Цэрэннадмид, Чойбалсан хотын аравдугаар цэцэрлэгийн хүмүүжүүлэгч Ш. Эрдэнэчимэг, Улаанбаатар хотын арван жилийн 17 дугаар дунд сургуулийн бага ангийн багш Ш. Лхамсүрэн, Ажилчны районы найман жилийн 60 дугаар сургуулийн биологийн багш Е. Энхтуяа, Улаангом хотын арван жилийн хоёрдугаар дунд сургуулийн хөдөлмөрийн багш Т. Идэш, барилгын техник мэргэжлийн сургуулийн ахлах мастер А. Цогтоо, Сүхбаатар аймгийн Түмэнцогт сумын найман жилийн дунд сургуулийн газар зүйн багш Ш. Оюун, Ховд хотын багшийн дээд сургуулийн биологийн тэнхимийн эрхлэгч Х. Тэрбиш, Дундговь аймгийн Эрдэнэдалай сумын арван жилийн дунд сургуулийн захирал Ц. Бямба-Очир нарыг нэрлэж болох юм. 

Багш нарын сургах, хүмүүжүүлэх хариуцлагыг дээшлүүлэх гол хэлбэр бол тэдний үйл ажиллагааг шинжлэх ухааны үндэстэйгээр удирдан зохион байгуулж, түүний чанар, үр нөлөөг байнга дээшлүүлэх явдал юм. Сургуулийн нам, захиргааны байгууллага багш нараас оюутан сурагчидтай ажиллаж байгаа арга ажиллагаанд хяналт тавьж ажлын явц, үр дүнг хамт олны нь өмнө тайлагнаж байх талаар туршлага нэлээд хуримтлуулж байна. Сургуулийн нам, захиргааны байгууллага, тэргүүний багш нарын нэрэмжит шалгалт хийж байна. Түүнчлэн багшийн үнэлэлтийг батлах, Сурлагын түвшин тогтоох шалгалт хийдэг болов. АхМад, залуу багш нарын заасан хичээл, даасан ангийн сурагчдыг ижил сэдвээр шалгаж, харьцуулан дүгнэх арга багш нартай ажиллах ажиллагаанд нэвтэрч байна. 

Аливаа хяналт, шалгалт нь оршиж байгаа дутагдлыг арилган, тэргүүн туршлагыг дэлгэрүүлэн сургууль, багш нарын ажилд бодит туслалцаа үзүүлэхэд чиглэж байна. Практикаас үзэхэд, хаана хяналт шалгалт сул байна, тэнд хариуцлагагүй, салан задгай байдал газар авч, хэлбэрдэх. бичиг цаастай зууралдах явдал амь бөхтэй байгаа юм. 

Сурагчдын мэдлэгийг хэт хатуу юм уу, хөнгөн үнэлэх, эсвэл нийтэд нь хавтгайруулж ижил дүн тавих, бүтэн улирлын турш үнэлж дүгнэхгүй байснаа ганц удаагийн бичгийн ажлаар үнэлж, улирлын дун гаргах явдал зарим багшийн үйл ажиллагаанд үзэгдэж байна. Энэ бол үнэндээ сурагчдын сурах идэвхийг бууруулахад хүргэж байгаа хэрэг мөн. Энэ нь нэг талаар багшийн нягт нямбай биш байдлаас, нөгөө талаар сургуулийн захиргаанаас багш нартай тодорхой ажиллахгүй, тэдэнд тавих нэгдмэл шаардлага сулаас болж байна. 

Сургалт, хүмүүжлийн ажлын чанар, үр нөлөө нь багш нарын сурган хүмүүжүүлэх үйл ажиллагаа, ажлын хариуцлага, зохион байгуулалт, сахилга, мэдлэг боловсролтой салшгүй холбоотой. Ялангуяа орчин үеийн шинжлэх ухаан, техникийн дэвшил, нийгмийн хөгжил нь мэдлэгээ цуцалтгүй дээшлүүлж, сургалт хүмүүжлийн ажлын ур дүй, арга барилыг хичээлээс хичээлд боловсронгуй болгохыг багш нараас шаардаж байна. Нийгмийн энэ шаардлагын үүднээс багш бүр өөртөө дүгнэлт хийж ажиллах хэрэгтэй юм. Гэтэл ингэж ажилладаггүй, мэдлэг мэргэжлээр нимгэн, заах арга барил, сурган хүмүүжүүлэх ур чадвар дутмаг багш байгаа нь харамсалтай. Ийм багш нарын зааж байгаа хичээл хүмүүжүүлэх нөлөө муутай, уйтгартай болж байна. 

Их, дээд, тусгай дунд мэргэжлийн сургуульд суралцан боловсрол мэргэжил эзэмшиж төгссөн атлаа хуваарилсан газар, томилсон ажилд явдаггүй багш ч мэр сэр байна. Ийм зохисгүй үзэгдэлтэй эвлэрч болохгүй. 

Багш хүн баялаг мэдлэгтэй байх төдийгүй, түүнийгээ бусдад эзэмшүүлэх арга зүйг сайн эзэмшсэн байх ёстой. Багшийн хариуцлага нь сургах, хүмүүжүүлэх үүргээ гүнзгий ухамсарласан, мэргэжлийн ур чадвар, зарчимт шаардлага, сурагч оюутны сурлага, хүмүүжлийн чанарын үзүүлэлтээр нийтийн өмнө тодорч байх ёстой. Түүний шалгуур нь сургалтын программын дагуу сурагч, оюутнуудад шинжлэх ухааны гүн, бат мэдлэг эзэмшүүлэх коммунист ёс суртахууны шилдэг чанар төлөвшүүлэх явдал мөн. Мөн багш бүр хувийн нэр хүндээр үлгэр жишээч байх ёстой. Ийм учраас багш нь үг яриа, бичгийн соёлыг эзэмшсэн бөгөөд төрөл бүрийн мэдээллийн хэрэгсэл, номын сайн нөхөр байвал зохино. Багш бүр зан харилцаагаар эелдэг, ёс суртахууны соёлоор өндөр байх ёстой. Үүгээрээ багш хүн сурагч, оюутны хайрыг авч, амьдралын идэвхтэй байр суурийг эрхэмлэдэг сайхан чанараар хүмүүжүүлж чадна. 

Сурагчдын дунд хичээл сурлагаар хоцрох, гэмт хэрэг зөрчилд холбогдох, дур зоргоор авирлах, ёс суртахуунаар доройтох зэрэг харш үзэгдэл нь сургууль, эцэг эх, олон нийтийн зүгээс тавих анхаарал, сонор сэрэмж суларч, сурган хүмүүжүүлэх хариуцлага алдагдсанаас гарч ирдгийг амьдралын жишээ харуулж байна. Ийм учраас сургуулийн нам, захиргааны байгууллага, багш, эцэг эхийн хамт олонд түшиглэн, хаана сургалт, хүмүүжлийн ажил доголдож болзошгүй байгааг урьдаас соргогоор харж, яагаад ийм байдалд хүрсний шалтгааныг эзэнтэй нь хамт илрүүлж, илэрсэн дутагдлыг цаг тухайд нь арилгаж, сургалт, хүмүүжлийн ажлыг чанаржуулах үр нөлөө бүхий ажлыг төлөвлөн зохиож байх ёстой. 

