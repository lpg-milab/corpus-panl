Туузан чимэглэлтэй хувцас энэ зуны гоёо

Энэ зун болоод ирэх намрын гоёо ямар байх тухай Шилмэл загвар компанийн дизайнер А.Баянзул зөвлөж байна. Түүний хэлснээр өнөө жил тод, алаг цэцэгс мэт өнгө давамгайлж буй гэнэ. Тэгээд ч эрэгтэй, эмэгтэй аль нь ч зураг чимэг ихтэй, судалтай даавуун материалтай хувцас сонгохыг сануулж байна.
Ингэхдээ моод хөөж хэт алаг, олон өнгийг өөртөө цуглуулах хэрэггүй. Учир нь хэт эрээн хувцаслах нь тийм ч таатай биш. Эсрэгээр таныг циркийн алиалагчтай төстэй харагдуулж болох. Тиймээс алаг цамцанд цулгай өнгийн цүнх, хүзүүний алчуур зүүвэл илүү зохимжтой аж. Юутай ч шигтгээ, тууз, торон чимэглэл ихтэй яг л охидын сонирхдог хувцас энэ зуны гоёо аж. Өөртөө тохируулж л өмсвөл ийм загвар бүхий хувцсыг аль ч насны эмэгтэйчүүд өмсөж болно гэсэн шүү. Харин эрчүүдийн хувьд рок загварын хувцас моодонд оржээ. Тоноглол ихтэй жакет, богино суудалтай, бариу өмд тэдний энэ зуны гангараа байх аж. Дизайнер А.Баянзул хэлэхдээ "Европын орнуудад жил, улирал тутамд загварын 4000 орчим шоу зохиогддог. Энэ нь тухайн цаг үеийн хувцасны загварыг тодорхойлж байдаг юм. Эргээд харахад, өнгөрсөн жил 1960-аад оны хувцаснууд эргээд моод болсон. Харин өнөө жил 1980-аад оны хувцасны хэв маяг ноёрхож байна " гэлээ. Бариу загварын даашинз моодноос гардаггүй Хэдийгээр хувцасны моод үе үе солигддог ч эмэгтэйчүүдийн биений төгс төгөлдрийг харуулсан бариу загварын даашинз хэзээ ч моодноос гардаггүй аж. Тэр нь өргөн бас тоноглолтой бол илүү дэгжин харагдуулах нь. Энд нэмж хэлэхэд, сүүлийн үед тоноглол ихтэй бүс загварын ертөнцөд шинэ орон зайгаа олжээ. Тэгээд ч барууныхан төрөл бүрийн бүсээр гангарах болсон байна. Мөн олон талтай, өргөн, дэрвэгэр загварын юбка ч охид, бүсгүйчүүлийн энэ зуны гоёо байх юм. Ингэхдээ дэрсэн малгай, цүнх, углааш өмсөхөө бүү мартаарай. Дэрсээр хийсэн хувцас хэдий энгийн ч таныг этгээд бас чамин харагдуулах аж. Европчууд өндөр өсгийтэй, өсгийгүй, даавуун, арьсан, жинсэн ковбой гутлыг илүүтэй сонирхох болжээ. Гэтэл манайхан өндөр өсгийтэй углааш өмсөхөөс зайлсхийхийг мэргэжлийн дизайнерууд зөвлөж байна. Ингэхдээ үргэлж өсгийтэй эсвэл хавтгай ултай углааш гутал өмсөх нь илүү зохимжтой гэсэн. Сонирхуулахад, сүүлийн жилүүдэд европчууд хувцасны загвар, хэлбэрүүдэд Азийн орны үндэсний дээлийн загвараас тусгах болсон гэнэ. Энэ нь нэг ёсондоо манайхны их ойн баяртай холбоотой болов уу. Түүнээс гадна дурдан, торгыг ихээр ашиглах болж. Үүний адил "Шилмэл загвар" компани монгол үндэсний хувцсыг өдөр тутмын хэрэглээ болгох үүднээс чөлөөт загварыг тусгаж захиалагчдын хүссэн загвараар оёж буй аж. 
Ч.Ану
