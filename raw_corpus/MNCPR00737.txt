Бороо хур элбэгшиж, өнгөтэй сайхан наадам болох биз ээ

Монгол түмний манлайн баясгалан эрийн гурван наадам дуурсах Үндэсний их баяр хаяанд ирлээ. Наадмын тухай бодол сэтгэл гэгэлзүүлж айсуй. Дундговь аймгийн Эрдэнэдалай сумын уугуул Бөхийн тайлбарлагч Цэдэвийн Батнасантай уулзаж хууч хөөрлөө. Тэрээр "Шонхор" БТДС-ийг 2000 онд дүүргэсэн сумын заан цолтой нэгэн билээ.
-Хэрхэн бөхийн тайлбарлагч болсон тухайгаа дурсахгүй юу? -Багаасаа л бөхөд маш сонирхолтой хүүхэд байлаа. Тэр үедээ Монголын радиогоор соёлын гавьяат зүтгэлтэн А.Ганбаатар, гавьяат тамирчин Ш.Чанарав нар бөх тайлбарлахыг сонсоод л тэдэн шиг болохыг мөрөөдөж дуурайн ярьдаг, бөхийн тухай ном, сонин, сэтгүүлээс бөхчүүдийн түүх намтрыг их сонирхон уншдаг болсон доо. Ер нь хүний сонирхол болоод ч тэр юм уу бөхийн тухай уншсан зүйлс нэг л мэдэхэд тогтоогдчихсон байдаг юм. Анх 1995 онд цэрэгт байхдаа Зүүнхараагийн наадмаар бөх тайлбарлаж байлаа. Би Хэнтий аймгийн Бор-Өндөр хотоос ажил амьдралын гараагаа эхэлсэн хүн. Арван хоёр жил бөх тайлбарлаж байгаа юм байна. Үүнээс сүүлийн гурван жил Улсын наадмын бөх, нийслэлд болж байгаа улс, аймгийн алдар цолтой болон залуу бөхчүүдийн барилдаануудыг "TV9"-ээр тайлбарлаж байна. Бөхийн тайлбарлагч болоход сэтгэлийн дэм хайрласан бөх тайлбарлагч гавьяат тамирчин Ш.Чанарав, МҮБХ-ы ерөнхий нарийн бичгийн дарга Б. Цогтбаатар, Улсын гарын даа Ё.Амарбаясгалан, Бор-Өндөрийн Үйлдвэрийн Боржигон дэвжээний дасгалжуулагч Л.Мэндсайхан агсан нарын хүмүүст баярлаж явдаг даа. -Бөх тайлбарлах нь мэргэжил юм уу, эсвэл авьяасаар болдог хэрэг үү? -Миний бодлоор бөх тайлбарлахад авъяас болоод тухайн хүний дур сонирхол л илүү нөлөөлдөг болов уу. Тэр олон бөхчүүдийн түүх, намтар, барилдааны арга барил, амжилт, нутаг ус, бэлтгэл хийдэг дэвжээ, ивээн тэтгэгч байгууллага зэргийг мэдэж тайлбарлах ер нь хэцүү шүү дээ. -Таны хайрлаж хүндэтгэж явдаг ямар бөхчүүд байна вэ? -Ер нь бүх л бөхчүүдээ хайрлаж хүндэлж явдаг. Сүүлийн үед олон залуу бөхчүүд төрөн гарч бөхөд дуртай нийт монголчуудыг минь баярлуулж байна. Манай гэр бүлийнхэн И.Доржсамбуу зааныг хүндэлж явдаг. Тэр ч утгаараа хүүгээ сайн бөх болоосой гэж түүний нэрийг өгсөн. Хүү маань зааныг давангуут л би давлаа гэж хөөрдөг юм. Залуу үеийнхэнд үлгэр дуурайлалтай сайхан бөх гэж санадаг. -Наадам ойртлоо. Энэ жилийн наадмын өнгө хэр байх болоо? -Бороо хур элбэгшиж, өнгөтэй сайхан наадам болох биз ээ. Энэ жил 512 бөх барилдвал өрсөлдөөн хоёрын даваанаас эхлэн чангарч жинхэнэ үзүүштэй, гал гарсан сонирхолтой барилдаанууд олон гарах нь дамжиггүй юм. -Таны тааж буйгаар үзүүр түрүүнд ямар бөхчүүд үлдэх бол? -Хоёр залуу аваргыг үлдэх болов уу л гэж бодох юм. Д.Азжаргал арслан сайн барилдана байх. Гэхдээ наадмын тэр өдөр аз, од нь гийвэл залуу бөх ч түрүүлэхийг байг гэхгүй. Тухайлбал, Б.Ганбаатар улсын начин цолтойдоо 1985 онд Ж.Мөнхбат, Х.Баянмөнх, Д.Хадбаатар нарын аваргуудыг давж төрийнхөө их баяр наадамд түрүүлсэн түүхтэй. -А.Сүхбат аварга энэ жилийн наадмаар зодоглох болов уу? -Далай аварга А.Сүхбат бол үнэхээр давтагдашгүй уран хурц дайчин барилдаантай, монгол түмний хайртай бөх. Ард түмнийхээ нэгэн адил далай аваргыгаа барилдаасай гэж л хүсч байна даа. -Энэ жилийн улсын начны тааварт ямар бөхчүүд байна вэ? -Олон сайхан аймгийн цолтонгууд байна. Тухайлбал, А.Бямбажав, Ш.Тогтохбаяр, Н.Ганбаатар, А.Сүмбээ, Ч.Санжаадамба, Ш.Мөнгөнбаатар, Н.Батзаяа, Г.Түвшинбаатар, Ш.Жаргалсайхан, А.Алтанхуяг, Б.Чинзориг нарын залууст бөх сонирхогчид найдлага тавьж байгаа. Ер нь заалны барилдаануудад тогтмол бяр хүч үзэн, уран сайхан барилдаан үзүүлж байгаа олон залуус бий. -Сүүлийн үед МҮБХ-ноос гаргасан шинэ дүрмээр даваа болгон цолтой давсан бөхийг амжилтаар нь эрэмбэлэх болсон. Энэ дүрмийн талаар ямар бодолтой явдаг вэ? -Би хувьдаа тухайн бөхийн амжилтыг цаг тухайд нь үнэлсэн маш зөв дүрэм гэж бодож явдаг. Тухайлбал, дөрвөн удаа тав давсан Д.Ганхуяг начингийн урд нэг удаа тав давсан начин ам авбал утгагүй байх л даа. -Нэгэнт бөх тайлбарлагч хүнтэй уулзаж байгаагийнх манай Ховд аймгийн бөхчүүдийн талаар хэр сайн мэдэх вэ? -Тиймээ. Ховд аймаг бол олон сайхан бөхчүүдтэй нутаг. Олон түмэндээ уран мэхт хэмээн алдаршсан Ш.Ванчинхүү арслан, хадагт хар хэмээх Д.Рэнцэндорж, уран барилдаант Д.Мягмар заан, Ч.Бямбадорж, Ч.Батзориг, Ц.Мягмарсүрэн нарын заанууд, А.Баатархүү харцага, начингуудаас олимпийн хүрэл медальт Р.Даваадалай тэргүүтэй олон улсын цолтой бөхчүүд төрөн гарсан байдаг аа. -Сүүлийн асуултыг танд үлдээе. -Удахгүй болох Үндэсний их баяр цэнгэл наадамдаа хүн бүхэн сэтгэл тэнүүн сайхан наадаж, газар газрын бөхчүүд нь хүчтэй, шандаст хүлгүүд нь хурдан, эрхий мэргэн харваачид нь ончтой байх болтугай. Мөн намайг дэмжиж явдаг Худалдаа хөгжлийн банкны ХАБГ-ын болон "TV9"-ийн хамт олондоо талархаж явдгаа илэрхийлье. -Танд баярлалаа. 
М.ОтгонбаЯр 
