№199 (16476)     
1986 оны наймдугаар сарын 20.
Долоон настай сурагч

<< Хүүхдийн бие бялдрын өсөлт, сэтгэхүйн хөгжлийг харгалзан тэднийг долоон настайгаас сургуульд сургах арга хэмжээг 1986 оноос эхлэн 78 жилд багтаан үе шаттайгаар хэрэгжүүлнэ >> гэж сургуулийн системийг боловсронгуй болгох тухай МАХН-ын Төв Хорооны сэдвийн төсөлд заалаа. 

Хүүхдийг сургуульд сургаж эхлэх насыг нэг жилээр доошлуулснаар багачуудын танин мэдэх сонирхол илүү өрнүүн байдаг насанд нь сургалтын үр дүн сайжирч, дур сонирхолтой, идэвх оролдлоготой, суралцах хүмүүжил багаас нь баттай төлөвшүүлж сургалт, хүмүүжлийн ажлын чанарыг сайжруулах нэг чухал нөхцөлийг бурдүүлэх болно. 

Хүүхдийг долоон наснаас сургуульд элсүүлэн сургах нь манай хөдөлмөрчдийн боловсролыг дээшлүүлэх, соёлыг хөгжүүлэх үйлсийн том ололт, залуу үеийг нийгмийн амьдралд цаг алдалгүй бэлтгэхэд томхон алхам болно. Хүүхдийг долоон наснаас суралцуулах талаар манай оронд зохих хэмжээний туршилт бэлтгэл хийсний үр дүнд туршлага хуримтлагдлаа. Сурган хүмүүжүүлэх ухааны хүрээлэн долоон настай хүүхдийн дагнасан бүлэг зохион байгуулж, суралцах боломжийг хот, аймгийн төв, сум, бригадын сургууль дээр туршин судалж үзэхэд тэд программт мэдлэгийг эзэмшиж чадсан байна. 

Долоон настай хүүхдийг сургуульд элсүүлэн сургах ажил нь тодорхой үе шаттай байх бөгөөд материаллаг бааз, багшлах боловсон хүчний бололцоотой шууд уялдуулан дэс дараатай шийдвэрлэх асуудал юм. 

Хүүхдийг долоон настайгаас нь сургуульд элсүүлэн сургаж, бага сургуульд суралцах хугацаанд зохих өөрчлөлт оруулснаар сурагчдыг оюуны хэт ачааллаас урьдчилан сэргийлэх, дараахь шатны ангиудад амжилттай суралцах баттай суурь дэвсгэр тавьж өгөх. тэдний оюун ухааны хөгжлийг хангах таатай нөхцөл бүрдэх юм. Бага сургуульд суралцах хугацаандаа хүүхэд зөв хурдан, яруу сайхан унших, уншсанаа ухааран ойлгох, ном, сурах бичгийг бие даан ашиглах чадвар эзэмшээгүй бол дунд ангид дэвшин шинжлэх ухааны үндсийг системтэй судлах үед бэрхшээлтэй тулгарна. Бага ангид нь бодлого бодох, тооцоолох наад захын дадал баттай эзэмшүүлэхгүйгээр дунд ангид математик, физик, хими, шугам зургийн хичээлд сурагчид амжилттай суралцахад бэрхшээлтэй болно. Аль ч ангийн сурагч ямар ч боловсролтой хүнд зайлшгүй шаардагдах зөв, цэвэрхэн, товч, тодорхой бичиж, бодол санаагаа бусдад үгээр оновчтой илэрхийлэх чадвар, дадлагыг мөн л бага ангид эзэмшүүлэх ёстой. боловч одоогийн бага ангийн сургалтад энэ талаар ихээхэн дутагдал байгаа юм. Сургуулийн бүтэц, боловсролын агуулгыг боловсронгуй болгож, сургалт, арга зүйн иж бүрэн хэрэглэгдэхүүн боловсруулж, багшийн заах арга барилыг сайжруулах замаар эдгээр дутагдал, доголдлыг арилгах ёстой. 

Долоон настай хүүхдэд зөвхөн тодорхой хэмжээний мэдлэг, чадвар, дадал эзэмшүүлэх нь дагнасан зорилго биш учраас социалист нийгмийн идэвх санаачилгатай, бүтээлч иргэн болгон хүмүүжүүлэх хх суурийг баттай, зөв тавих, өөрөөр хэлбэл сургахын хамтаар хүмүүжүүлэх, төлөвшүүлэх нарийн түвэгтэй зорилтыг сурагчдад хөдөлмөр, ёс суртахуун, гоо зүй, бие бялдрын зэрэг цогцолбор хандлагаар төлөвшүүлэх шаардлагатай. Хөдөлмөрийн хүмүүжлийн гол агуулга нь долоон настай сурагчдад өөртөө үйлчилж сурах дадлыг баттай төлөвшүүлэх, эд юмсыг хайр гамтай эдлэх хүмүүжилтэй болгоход чиглэх тул бага ангийн хөдөлмөрийн хичээл ихээхэн үүрэгтэйгээс гадна хүүхдийн нас биед тохирсон гэр орны болон нийгмийн тустай хөдөлмөр үүнээс дутуугүй ач холбогдолтойг мартаж болохгүй. Гэхдээ хөдөлмөр нь бэрхшээх сэтгэл төрүүлэх биш харин сонирхох, амтшихаар зугаатай байх ёстой. Тэрчлэн бага сургуулийн нас нь хүүхдийн ёс суртахууны чанар, сэтгэлийн хөдөлгөөний эрчимтэй хөгжлийн үе болох тул хүний зан үйлийн ёс горим, ард түмний дэвшилт заншил, үг дууламтгай, хариуцлагатай, санаачилгатай, сахилгатай дэг журам, нийгмийн тустай үйл ажиллагаанд оролцох хүсэл тэмүүллийг бага балчраас нь бэхжүүлэхэд нөлөөлөх нь чухал. 

Долоон настай хүүхдэд найм юм уу есөн настантай харьцуулахад бүтэн жил, хоёр жилийн туршлага дутна. Багачуудын хувьд энэ бол их урт хугацаа, том зааг ялгаа юм. Үүнийг харгалзан үзэхгүй байж болохгүйгээр барахгүй найман настны адил шаардлага тавихаас болгоомжлох нь зүйн хэрэг. Хэдий тийм боловч байгаль орчныг танин мэдэх, хайрлан хамгаалах, бие бялдраа хөгжүүлж. эрүүл саруул өсч бойжихын анхны мэдэгдэхүүнийг өгөхдөө тэдний сониуч соргог байдалд түшиглэн тоглоом наадам, хамтын хөгжөөн дуулж, хөгжимдөх, зурах урлах хүслийг нь дагуулан таниулж мэдүүлэхийг чухалчлах ёстой, 

Долоон настай сурагч сургуулийн танхимд орж ирэхтэй холбогдуулан ардын боловсролын байгууллага, багш, сурган хүмүүжүүлэгчид, эцэг эхчүүдийн өмнө шинэ зорилт тулгарч байна. Ийм насны хүүхдэд хичээл заах арга барил нь найман настай хүүхдэд хичээл заахаас өвөрмөц онцлогтой байх учраас багшийг давтан бэлтгэх, сургалтын хэрэглэгдэхүүн, сурах бичгийг боловсруулах, сургалтын программд өөрчлөлт оруулах, хүүхдээр өдрийн дэглэмийг зөв мөрдүүлэх зэрэг олон асуудал шинээр гарч байна. Долоон насанд сургуульд орох хүүхдийг сургуульд сайтар бэлтгэхэд онцгой анхаарал тавьж уул ажлыг хүүхдийн цэцэрлэгт, сургуулийн дэргэдэх нэг сарын бэлтгэл бүлэгт, гэр оронд нь хийж байгааг туйлын ажил хэрэгч чанартай болговол зохино. Цэцэрлэгээр дамжсан хүүхэд нэгдүгээр ангид илүү амжилттай суралцаж байгаа нь амьдралаас харагдсан тул сургуулийн дэргэдэх бэлтгэл бүлгийн хичээллэлтийн чанарыг сайжруулах, хүүхдийг гэрээр сургуульд бэлтгэхэд зориулсан гарын авлага хэвлэн гаргах арга хэмжээг өргөтгөх шаардлагатай байна. 

Энэ хичээлийн жилд анх удаа сургуулийн танхимд орж ирэх долоон настай сурагчийн тухайд санаа тавих, халамжлах ажил зөвхөн ардын боловсролын байгууллагаар хязгаарлагдахгүй, эх эцэг, сурган хүмүүжүүлэгчид, бүх нийтийн ариун үүрэг мөн. 

Энэ жил манай орны ерөнхий боловсролын Дунд сургуулийн нэгдүгээр ангид долоон настай 7500 орчим хүүхэд орж суралцана, 

