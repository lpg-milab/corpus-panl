№182(16145)
1985 ОНЫ ДОЛДУГААР САРЫН 30.
Соёлч хөдөө

Манай орны хөгжлийн хурдац нь хөдөөгийн хөдөлмөрчдийн амьдралд бодитойгоор нөлөөлж, тэдний соёлжилт жилээс жилд сайжирсаар байна. 

Хөдөөгийн хөдөлмөрчдийн соёл техникийн мэдлэг, гоо зүйн хүмүүжлийг дээшлүүлэх, чөлөөт цагийг зөв зохистой, үр ашигтай өнгөрүүлэхэд нь соёл гэгээрлийн байгууллагууд идэвхтэй үүрэг гүйцэтгэдэг юм. Манай орны театр, чуулга, соёлын ордны 70 гаруй хувь, клуб, улаан булан, нүүдлийн кино цэгийн 90 гаруй, номын сан, уншлагын газрын 80 хувь, кинотеатр, суурин киноны 60 шахам хувь нь хөдөөгийн хөдөлмөрчдийн өдөр тутмын соёл, оюун санааны хэрэгцээнд үйлчилж байна. Төв, орон нутгийн соёл, гэгээрлийн байгууллагуудаас хөдөөгийн хөдөлмөрчдийн дунд хөдөлмөр соёлын чуулга уулзалт, соёлжилтын үзлэг зохиох, үйлчлэн сурталчлах иж бүрэн бригад ажиллуулах, ахуйн соёлын сургууль хичээллүүлэх, ардын театр, цирк, сайн дурын уран сайхны хамтлагийн хөдөлгөөн өрнүүлэх, хөдөлмөрийн алдар тэмдэглэх, залуучуудыг малчин, ажилчин, тариаланчдын эгнээнд хүндэтгэлтэйгээр хүлээн өгөх ёслол хийх, нэрэмжит үдэшлэг, нөхөрсөг уулзалт зохиох зэрэг ажлын шинэ хэлбэр мөн. 

Хөвсгөл аймгийн намын хороо улс, олон нийтийн байгууллагатай хамтран хөдөлмөрчдийн дунд амралт, баяр ёслолын өдрүүдээр ажиллуулах соёл хүмүүжлийн ажлыг уялдуулан зохицуулан << Чөлөөт цаг >> хөтөлбөр гаргаж << Ням гаригийн клуб >> , << Отор - 35 >> зэрэг сэдэвт ажил зохиодог болжээ. Мөн шатар, даам, радио, холбоо, автотехник, дуу хөгжим, бүжиг, гүйлт, явган аяллын төрлөөр хөдөө аж ахуйн үйлдвэрлэлийн үндсэн нэгж, хадлан тарианы бригад, салаа, сүүний тасаг, ферм, өргөн айлсалт, отрын нутаг, тууварчдын зам, малчны суурьд хүрч үйлчилж байгаа нь дэмжүүштэй туршлага мөн. Дорнод аймгийн Цагаан-Овоо сумын клубээс хөдөлмөрч малчдад соёлын иж бүрэн үйлчилгээтэй бригадаар үйлчилдэг туршлагыг 120 гаруй клубт, хөдөлмөрчдөд нүүдлийн кино клубын үйлчилгээ хийдэг Хэнтий аймгийн Дархан орон кино механикч Г. Юндэнгийн туршлагыг зуу шахам сумд нэвтрүүлсэн нь ур дүнгээ өгч байна. 

Гэвч хөдөөгийн хөдөлмөрчдийн соёлын хэмжээг дээшлүүлэх ажлын арга хэлбэр нь социалист бүтээн байгуулалтын эрэлт хэрэгцээ, намаас тавьж байгаа өнөөгийн шаардлагыг бүрэн хангаж чадахгүй байна. Хөдөлмөрчдийн чөлөөт цагийг зөв зохистой, үр ашигтай өнгөрүүлэхтэй холбогдсон соёл, урлаг, эмнэлэг, гэгээрэл, ахуйн үйлчилгээний олон талт ажлыг цаг үеийн чухал зорилтыг хэрэгжүүлэхгүй нягт холбон хийж чадахгүй байна. Орон нутагт ажиллаж байгаа соёл, урлаг, ахуйн үйлчилгээний байгууллагуудын үйл ажиллагаа суурин газраас хэтрэхгүй, алс зайдуу оршдог мал аж ахуйн суурь, хэсэг, малчид, тууварчид, тариаланчдад тэр бүр хүрч чадахгүй байна. Энэ нь урлагийн байгууллагын ажлыг дан ганц орлогын төлөвлөгөө биелүүлснээр дүгнэдэг өрөөсгөл хандлагатай ч холбоотой юм. МАХН-ын Төв Хорооны X бүгд хурал хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программ, түүнийг хэрэгжүүлэх үндсэн асуудлыг авч хэлэлцсэн нь мөн хөдөөгийн хөдөлмөрчдийн соёл ахуйтай холбоо бүхий нэгдмэл арга хэмжээ юм. Энэ зорилтот программын улс төр, нийгэм эдийн засгийн ач холбогдол, түүнд дэвшүүлсэн зорилтыг хэрэгжүүлэхийн тулд соёл, ардын боловсрол, эрүүлийг хамгаалах, нийтийн ахуйн үйлчилгээ, хөдөө аж ахуйн байгууллагууд зохиож байгаа ажлынхаа уялдаа холбоог боловсронгуй болгож, арга хэлбэрийг нь баяжуулан, орон нутагт ажиллаж байгаа бүтээлч сэхээтний хүч бололцоог энэ ажилд бүрэн чиглүүлж дайчлах хэрэгтэй. 

Хэрэглээний соёлыг хүн бүрт сайтар эзэмшүүлэх нь ухуулга, суртал нэвтрүүлэг, соёл хүмүүжлийн ажлын нэг үндсэн хэсэг байх ёстой. Социалист аж төрөх ёсны салшгүй бүрэлдэхүүн хэсэг болсон соёлын аян, ахуйн соёлын үзлэг, соёлч байгууллага, айл өрхийг шалгаруулах уралдаан зэрэг өргөн олныг хамарсан арга хэмжээг тогтмол зохиож байх нь хөдөөгийн хөдөлмөрчдийг соёлжуулахад чухал ач холбогдолтой юм. 

Хөдөөд соёл түгээгч гол хүч болсон соёлын ажилтан, багш, эмч зэрэг бүтээлч сэхээтнүүдийг тогтвор суурьшилтай ажиллуулах, тэдний улс төр, үзэл суртал, ёс суртахууны хүмүүжлийг ямагт өндөр түвшинд байлгах, мэргэжлийн ур чадвар, онолын мэдлэгийг дээшлүүлэх талаар өндөр шаардлага тавьж мэргэжил дээр нь өсгөж дадлагажуулах, тэдний нэр хүндийг дээшлүүлэхийн хамт, орон сууц, хөдөлмөрийн нөхцөлийг нь сайжруулах, хоол, хүнс, түлээ түлшээр хангах, бүтээлч хөдөлмөрийг нь сайшааж урамшуулах, тавьсан эрэлт хүсэлтийг нь хүлээж авч барагдуулах явдал сум нэгдэл, сангийн аж ахуйн нам, захиргааны байгууллагын анхаарлын төвд байх ёстой. Хөдөөгийн хөдөлмөрчдийн оюуны соёлыг дээшлүүлэх, хөдөлмөр, ахуй болон хүмүүсийн хоорондын харилцаа, тэдний ёс суртахууны зан үйлд соёлч байдал нэвтрүүлэх нь соёл гэгээрлийн байгууллагын ажлын гол хэмжүүр юм. Иймээс хөдөөгийн хөдөлмөрчдийн соёлжилтыг дээшлүүлэхийг нам, улс, олон нийтийн бүх байгууллага, манай орны сэхээтэн бүр анхаарч үр дүнтэй, тодорхой ажил хийх нь өнөөгийн хөгжлөөс урган гарч байгаа чухал зорилт мөн. 

