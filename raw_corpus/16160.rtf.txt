№197(16160)
1985 ОНЫ НАЙМДУГААР САРЫН 16.
Арвич хямгач хүмүүжил

Арвилан хэмнэлт бол намын эдийн засгийн бодлогын гол зангилаа асуудал мөн. Иймээс МАХН-ын Төв Хорооны X бүгд хурал << Нэг килограмм мах, талх, төмс, хүнсний ногоо, нэг литр сүүг ямар үнэ цэнээр үйлдвэрлэдэг, түүнийг яаж ариг гамтай зөв зарцуулах ёстой, тэр нь өөрт нь болон нийгэмд ямар ач холбогдолтой болохыг хөдөлмөрчдөд, ялангуяа хүүхэд, залуучуудад хамгийн зохимжтой хэлбэрээр ойлгуулах ажил зохион байгуулж байвал зохино >> гэж онцлон заасан юм, Үүнийг амжилттай хэрэгжүүлэх гол чухал нөхцөл нь арвич хямгач хүмүүжлийг хүн бүрийн эрхэм чанар болгон төлөвшүүлэх явдал мөн. Ингэснээр л намын арвилан хэмнэлтийн бодлогыг хэрэгжүүлэхэд олон түмнийг идэвх ухамсартайгаар татан оролцуулж чадах болно. 

Гэтэл аливаа ажилд нийгмийн эрх ашгийн үүднээс ухамсартай ханддаг, бага зардлаар эцсийн өндөр үр дүнд хүрэхийг байнга эрхэмлэдэг, хүч, хөдөлмөр зарцуулж нэгэнт бий болгосон материал баялгийг ухаалаг, зөв хэрэглэж чаддаг болгон хүмүүжүүлэх талаар зохиож байгаа ажлын үр нөлөө, чанар хангалтгүй байгаагийн улмаас их хэмжээний материал, хөдөлмөрийг үргүй зарцуулдаг, үрэн таран хийдэг баримт газар сайгүй байна. Урьд жилүүдийн шалгалтын материалаас үзэхэд, зарим сангийн аж ахуйн хурааж дууссан талбайн га бүрт дунджаар 20 - 30 кг тариа хаягдсан байлаа. Үүнээс үндэслэн өнгөрсөн онд хураасан тариалангийн нийт талбайн нэг ам метр бүрт нэг ширхэг түрүү хаягдсанаар тооцоолж үзвэл дараагийн жилд 10, 7 мянган тонн гурил хийх тариа ургуулах нөөц алджээ. Гэтэл ширхэг тариан түрүү хаяхыг юман чинээнд тоодоггүй өнгөрдөг явдал хаа сайгүй байна. Орчин үеийн бүх төрлийн гинжит болон дугуйт тракторын аль нэгийг цаг хоосон асаахад 11 - 31 төгрөгийн, нэг км сул явуулахад 4 - 12 төгрөгийн үргүй зардлын тооцоо гардаг боловч хоосон асаасаар, сул гүйлгэсээр л байна. Түүнчлэн ухаалаг хэрэглээг хэвшүүлж чадалгүй байгаагаас их нөөц алдаж байгаа баримт ч байна. Улсын хэмжээгээр нийтийн хоолны газруудын жилдээ бэлтгэдэг хоолны 5 8 хувь үлдэгдэл болон хаягдаж байгаа нь 1500 хүний бүтэн жилийн хүнсний хэрэгцээг хангах боломж алдаж байгаа хэрэг юм. Ер нь нарийвчилсан тооцоо хийж үзвэл аль ч ажил дээр, олонхи салбарт хаяж үрэгдүүлж байгаа зүйл харамсмаар их байгаа нь нууц биш. Энэ бол юуны өмнө арвич хямгач хүмүүжил эзэмшүүлэх ажил өнгөц хийсвэр, алдаг оног, хэсэг бусад байдалтай, амьдралаас тасархай байгаагийн балаг юм. Нийгмийн бүх баялагт эх оронч үзэл, эзэн хүний өөриймсөг сэтгэлээр ханддаг арвич хямгач хүмүүжил төлөвшүүлэх ажлыг хөдөлмөрийн хамт олны өдөр тутмын шийдвэрлэж байгаа аж ахуй, соёлын зорилттой нягт холбож, амьдралд ойртуулж, арга хэлбэрийг боловсронгуй болгох нь намын байгууллага бүрийн үндсэн зорилт мөн. Хүмүүжлийн ажилд хамт олны хүч бололцоог үр нөлөөтэй ашиглахыг онц чухалчилж, сүүлийн үед өргөн дэлгэрч, үр дүнгээ өгч байгаа хөдөлмөр зохион байгуулалт, урамшууллын бригад, хамтын тооцоотой бригад, арвилан хэмнэлтийн хувийн болон хамтын тооцоо хийж байгаа, өмч хөрөнгө, мал сүргийг нүдлэн хамгаалах нөхөрлөл, штаб байгуулан ажиллаж байгаа зэрэг арвич хямгач, хүмүүжил олгоход чухал нөлөөтэй дэвшилт хэлбэрүүдийг дэмжин бэхжүүлбэл зохино. 

Хүн бүрийг арвич хямгач, аж ахуйч дадал, заншилтай болгох ажлын нэг чухал чиглэл бол гудамж талбай, орон сууц, нийтийн үйлчилгээний газруудын эд хогшлыг зөв эдэлж хэрэглэж сургах явдал мөн. Энэ талаар их ажил хийх шаардлагатай байна. Зарим хүн зүлэгжүүлсэн талбай, тарьж ургуулсан мод, бут сөөгийг гишгэчих, нийтийн үйлчилгээний автобус, кино театр, нийтийн хоол, бусад үзвэр үйлчилгээний газрын сандал ширээг гэмтээх, орон сууцны болон бусад барилга байгууламжийн хана туурганд зурж эрээчих, нэгдэл, нийгмийн мал сүргийг алдаж үрэгдүүлэх явдал олонтаа байна. Ийм зохисгүй явдлыг дэргэд нь байгаа хүмүүс, хамт ажилладаг нөхөд нь харсаар, мэдсээр байж чимээгүй өнгөрдөг << надад хамаагүй >> гэх маягийн нийгэмч биш үзлийн аливаа илрэлтэй шийдвэртэй тэмцэл явуулах, ялангуяа иргэдийн бие биедээ тавих зарчимч шаардлагыг өндөржүүлэхэд хамт олны дунд зохиох үзэл суртал, зан суртахууны хүмүүжлийн ажлын хурц үзүүрийг чиглүүлэх хэрэгтэй. 

Хөдөлмөрчдөд арвич хямгач хүмүүжил олгох ажлыг намын эдийн засаг, нийгмийн зорилтыг үзэл суртлын талаар хангаж хэрэгжүүлэхтэй нягт холбон зохион байгуулбал илүү үр дүн өгнө. 

Намын арвилан хэмнэлтийн бодлогын учир холбогдол, арвич хямгач хүмүүжил олгох ажлын явцад бий болсон үр ашигтай арга туршлагыг ухуулга, суртал нэвтрүүлэг, хэвлэл мэдээллийн хэрэгслээр өргөн сурталчлахын хамт бүх шатны сургуулиуд, нам, ХЗЭ-ийн улс төрийн сургууль, үйлдвэрчний эвлэлийн социалист хөдөлмөрийн сургууль, хөдөлмөрчдийн эдийн засгийн сургалт, малчдын сургуулийн хичээлийн программд тусган, орон нутгийн материалаар баяжуулан сайтар судлуулах нь багш, сурган хүмүүжүүлэгчид, суртал нэвтрүүлэгчдийн ажлын өнөөгийн гол зорилтын нэг болж байна. Ялангуяа хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлэхэд сургалт, үйлдвэрлэлийн холбоог бэхжүүлэх замаар оюутан, сурагчдад арвич хямгач хүмүүжил олгох, ухаалаг хэрэглээнд сургах нь зарчмын чухал ач холбогдолтойг мартаж болохгүй. 

Намын арвилан хэмнэлтийн бодлогыг амьдралд хэрэгжүүлэх, хамт олны гишүүн бүрт арвич хямгач хүмүүжил, дадал олгох талаар зохиож байгаа ажилдаа Намын Төв Хорооны X бүгд хурлын шийдвэрийн дагуу дүн шинжилгээ хийж, арга барилаа сайжруулах нь манай нам, улс, олон нийтийн байгууллагын өнөөгийн эрхэм зорилт мөн. 

