Б.Нямгэрэл: Хотонгийн хусуурыг ангийн буу шиг улсын бүртгэлд оруулна

-Монголд ирдэг цөөхөн хотонгийн хувь заяа ер нь бүрхэг болоод байна гэх юм. Одоо яавал дээр вэ?
-Ховдын Хар ус нуурт л ирдэг хотон шувууны тоо хорь ч хүрэхээ болиод байгаа. Хотонгийн үржил үндсэндээ зогсчихлоо. Нүүдлийн замдаа хаана ч үхэж үрэгддэг юм билээ. Хотонгийн хусуурын хэрэглээг хязгаарлаж, эмх цэгцтэй болгохгүй бол хотон бүрмөсөн устах аюул нүүрлээд байна. -Хулгайн анчид тийм ч амар баригдахгүй нь мэдээж. Эмх цэгцэнд яаж оруулах билээ? -Хууль бус үйлдлээр ашиг хонжоо хайгчид энэ шувууг дэлхийд маш ховордсон шувуу гэдгийг анхаараасай. Дэлхийн байгаль хамгаалах сан, БОЯ-ныхантай хуучин хэрэглэж байсан хотонгийн хусуурыг улсын бүртгэлд оруулж, гэрчилгээ олгох талаар ярилцаж байгаа. Ангийн бууг яаж бүртгэдэг билээ яг түүн шиг хуульчлаад өгчихвөл шинээр агнаад байх нь арай багасах болов уу? 2005 онд Ховдын Чандманьд наадам үзээд явж байхдаа ажиглахад уяачдын бүсэн дэх хотон хусуурын олонхи нь 20-30 см урттай байсан. Энэ юу гэсэн үг вэ гэвэл хотонгийн ангаахайг хоёр сар ч хүрээгүй байхад нь агнаж байгааг гэрчилж байна. Нас гүйцсэн хотонгийн хошууны урт 37-45 см байдаг. -Хотонг хамгаалах өөр ямар арга байж болох вэ? -Нүүдлийн маршрутыг судлах нь маш чухал. Ер нь хотонг БНХАУ-ын зүүн өмнөд нутаг, Хонконгт очиж өвөлждөг гэж үзэж байгаа. Би саяхан Хонконгт болсон "Чийг намгархаг газрыг хамгаалах олон улсын симпозиум"-д оролцоод ирлээ. Тэндхийн судлаачид "хотон энэ онд ер харагдсангүй" гэж санаа нь зовниж байна лээ. Нүүдэллэх замдаа нэг хэсэг нь үхэж үрэгддэг байж магадгүй юм. Тийм учраас сансрын дохио дамжуулагч зүүж, нүүдлийг нь судлах хэрэгтэй байна. Тэгвэл хорогдоод байгаагийн учир шалтгаан нь тодрох боломжтой. Сансрын дохио дамжуулагч 700 гаруй зураг авдаг. Хиймэл дагуулаар дамжин, Канад, АНУ-ын станцуудад боловсруулсан зурагнаас хаана яваа, хаашаа нүүдэллэж байгааг мэдэж авч болох юм. Эцэст хэлэхэд хотонг Ховдынхон л хамгаална. Тэрнээс хаа холын Улаанбаатараас ч юм уу, Америкаас очсон жуулчид буудаад хороогоод байгаа юм биш. 




