 №45(16635)     
1987 оны хоёрдугаар сарын 21.
Ардын хяналт

Өнөөдөр ардын хянан шалгах байгууллагад ард түмний төлөвлөгч шилдэг тэргүүний ажилчин, малчин, сэхээтэн дөрвөн түм гаруй хүнийг эгнээндээ багтаасан анхан шатны 408 хороо, 5300 гаруй групп, пост ажиллаж байгаа бөгөөд үйлдвэр, албан газар, байгууллагын хороо, группийн дарга нарын ер гаруй хувь нь намын хороо, үүрийн товчооны гишүүд юм. Аймаг, хотын ардын хянан шалгах байгууллага өнгөрсөн онд 40 гаруй мянган удаа үзлэг шалгалт хийж, 35 сая гаруй төгрөгийн нөөц бололцоог олж 33 сая төгрөгийн хохирлыг илрүүлсэн байна. 

Улсын төлөвлөгөөг биелүүлэх, үйлдвэрлэлийн үр ашиг, ажлын чанарыг дээшлүүлэх, социалист өмчийг хамгаалах, нуугдмал бололцоог илрүүлэн ашиглах, сахилгыг бэхжүүлэх, боловсон хүчний хариуцлагыг дээшлүүлэхэд хяналтын ажил бүрэн чиглэж байна. 

Увс аймгийн Завхан сумын намын үүрийн товчоо ( нарийн бичгийн дарга нь Г. Доржсэмбэ ) ардын хяналтын хороо, группийг тэргүүний хүмүүсээр бэхжүүлж, тогтвортой ажиллуулан, тулгамдсан асуудлыг шийдвэрлэхэд нь туслах, хийсэн үзлэг шалгалтынх нь дүнг намын үүрийн товчоо, бүх гишүүдийн хурлаар хэлэлцэж дэмжих зэргээр тодорхой удирдаж гишүүд, идэвхтний бүтээлч санаачилгыг өрнүүлдэг байна. 

Дундговь аймгийн Эрдэнэдалай сумын нэгдлийн Тэнгэлэгийн бригадын ардын хянан шалгах группийн дарга Д. Дагданжамц гишүүд идэвхтэнд суурь хариуцуулж, малын хариулга, маллагаа, тэжээл, усны хангамж, бэлчээрийн ашиглалт, мал тэжээх, отор нүүдэл зохиох зэрэг мал аж ахуйн үйлдвэрлэлийн горим, технологийг чанд сахиулах чиглэлээр үзлэг шалгалт байнга хийж, дүнг хөдөлмөрчдийн өмнө ил тод мэдээлдгийн үрээр дутагдал дахин гарахаас урьдчилан сэргийлэхэд тус хүргэж бригад нь өр авлагагүй, малын алдагдалгүй болж улсын төлөвлөгөөг хугацаанд нь давуулан биелүүлжээ. 

Ардын хяналтын хороо, групп бүр ийнхүү намаас тавьж байгаа өнөөгийн өндөр шаардлага ёсоор идэвхтэй, дайчин ажиллаж, орон даяар ажилд түлхэц нөлөө үзүүлж, ахиц гаргах ихээхэн боломж байна. Өвөрхангай аймгийн Баян-Өндөр сумын ардын хянан шалгах хороо ( дарга нь Ц. Цэнд ) сумын хэмжээнд өмч хөрөнгө үрэгдэх, төлөвлөгөө тасрах зэрэг ноцтой дутагдал гарсаар байхад жилийн туршид үр дүнтэй нэг ч үзлэг шалгалт хийсэнгүй өнгөрөхөд аймгийн ардын хянан шалгах хороо, сумын намын үүр ч ийм хариуцлагагүй хүмүүст арга хэмжээ авалгүй эвлэрчээ. 

Улаанбаатар хотын техник туслалцааны үйлдвэрлэлийн барилгын трестийн харьяа нэгжүүд өнгөрсөн онд хөдөлмөрийн сахилгыг ихээхэн сулруулснаас хэд хэдэн сарын төлөвлөгөө тасалж, гурван зуу шахам мянган төгрөгийн чанаргүй бүтээгдэхүүн үйлдвэрлэж байхад тэндхийн ардын хянан шалгах хороо дорвитой нэг ч шалгалт хийгээгүй, таван группийн дөрөв нь бараг бүтэн жил ажиллаагүй атал хот, районы ардын хянан шалгах хороо, дэргэдэх намын байгууллагаас үүнийг төдий л хайхарсангүй өнгөрчээ. 

Анхан шатны зарим байгууллага хөдөлмөрчдийн захидал, шүүмжлэлийн дагуу гол гогцоо асуудлыг олж шалгадаггүй, шалгавч гэм буруутан албан хариуцлагатанд зэмлэл хулээлгэдэггүй, бөөрөнхийлдөг, үзлэг шалгалтын дүнг нийтэд сурталчлан дутагдлаас урьдчилан сэргийлж, хүн хүмүүжүүлэх ажилтай холбодоггүй байна. 

МАХН-ын Төв Хорооны II бүгд хурал дээр ( 1986 он ) нөхөр Ж. Батмөнх тавьсан илтгэлдээ өнөөгийн гол зорилт бол ажил хэрэгт шүүмжлэлтэй хандаж, олон түмний гүнд орж, тэдэнтэй илэн далангүй ярилцаж, ил тод ажиллах, боловсон хүчний ажлын арга барил, сэтгэлгээнд гүнзгий өөрчлөлт хийхэд оршиж байна гэж тэмдэглэсэн билээ. Намын анхан шатны байгууллагууд ардын хянан шалгах хороо, групийн дарга, гишүүдийг тогтвортой ажиллуулж, хянан шалгагчдын бүрэлдэхүүнд ажилчин, малчдыг улам өргөн оролцуулахыг анхаарах хэрэгтэй байна. 

Ардын хяналтын байгууллагууд амьдрал үйлдвэрлэлийн гүнд ажиллаж байгаа - нөхцөлд асуудлыг урьдчилан харж, шалгалтыг цаг үеийн ажилд сэрэмж дохио өгөхүйцээр сайн зохион байгуулж чадах ёстой. Үзлэг шалгалтыг ингэж урьдаас оновчтой төлөвлөж, далайцтай хийж дүнг гаргахдаа ил тод зарчмыг тууштай баримталж гагцхүү өнгөрсөн явдлын мөрөөр хөөцөлдөх биш, харин тулгаран буй зорилтыг угтуулан бодит ажил зохиомол үр нөлөө сайтай байх болно. Жишээлэхэд мал сүргийг тухтай хаваржуулах, төл хүлээн авах, тариалалтад бэлтгэх ажилд хийх хяналт шалгалтыг одооноос төлөвлөн хэзээ, хаана, ямар аргаар явуулахыг эртээс бодож боловсруулах нь зүйтэй. 

Сахилга зөрчиж эрх хэмжээгээ урвуулан ашигласан, социалист өмчид аж ахуйч биш хандаж үрэн таран хийсэн, чанаргүй бүтээгдэхүүн үйлдвэрлэж хохирол учруулсан, хүнд суртал, чирэгдэл гаргасан гэм буруутанд хүлээлгэх хариуцлагыг чангатгаж албан тушаалтанд тавих шаардлагыг гавьяа, нэр алдар, эрх тушаал ялгаварлахгүйгээр тавьж байх нь зүйтэй. БНМАУ-ын Ардын хяналт шалгалтын хуулийн хүч чадлыг дүүрэн ашиглаж хуулиар олгосон эрхийг бүрэн, зөв эдлэхийн хамт Ардыи депутатуудын хурлын байнгын комисс, хууль хамгаалах болон олон нийтийн байгууллагуудтай үзлэг шалгалтыг зохицуулан ажлаа уялдуулж, ер нь давхардсан, зэрэгцсэн, үр дүнгүй, мөр мөрөө дарсан үзлэг шалгалтаас аль болохоор зайлсхийх нь чухал байна. 

Намын анхан шатны байгууллагууд ардын хяналтын хороо, групийн ажлыг анхаарлынхаа төвд авч өдөр тутмын удирдлагаар хангаж тэднээс үйлдвэр, албан газар, байгууллага, хөдөө аж ахуйн нэгдэлд тавьсан шаардлагыг хэрэгжүүлэхэд байнгын туслалцаа дэмжлэг үзүүлж байвал зохино. Хяналт шалгалтын ажлын эцсийн үр дүн нь иргэдийн хөдөлмөр, социалист өмчид хандах социалист ухамсрыг төлөвшүүлэхэд нөлөөлөх учраас шалгалтын мөрөөр зохиох улс төр, хүмүүжлийн ажлыг өгөөжтэй хийж, гүйцэтгэлийн шалгалтаар өргөн тооцож байх ёстой. 

Урагшлах хөдөлгөөнд саад болж байгаа бэрхшээлийг даван туулахад ардын хянан шалгах байгууллагын дайчин арми намдаа туслах эрхэм үүргээ нэр төртэй биелүүлсэн нөхцөлд үйлдвэрлэлийн үр ашгийг дээшлүүлэх, аливаа ажлыг чанарын эргэлт гаргахад дэвшилттэй алхам хийж чадна. 

