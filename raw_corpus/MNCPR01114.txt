Ядаж гурвыг сонгуулахсан гэж хичээх юм

Зуучлах товчооны дарга Д.Сүхбаатартай манай сурвалжлагч уулзаж ярилцлаа. -Өмнө нь нэг удаа тантай уулзаж байсан. Тэр үед та хүмүүсээс, эргэн тойрноос бүр залхсан юм шиг санагдсан. Уучлаарай, одоо ч нэг тийм ганцаардангуй ... Эсвэл би буруу мэдрээд байгаа юм болов уу? -Амьдралаас залхах, уйдах үе хүнд байдаг л даа. Түүнээс биш хүн хүнээсээ дандаа залхаад унавал амьдрал гэж байхгүй байх байсан биз. 
-Бусдад дандаа боломж өгч байдаг ийм буянтай ажил ховор. Энд амьдралдаа шинэ гарц хайсан, ямар нэг мухардалтай нүүр тулсан улсууд л ирдэг юм шиг ээ. Гэтэл тэнд Солонгост таваас нэгийг нь л сонгож байгаа. Үлдсэн дөрөвт нь та боломж өгч чадахгүй буцаах болохоор бухимдал үүсдэг байх. Та гарч ирээд харин ч сайн тайлбарлах ёстой юм биш үү? -Миний одоогийн эрхэлж байгаа ажил маань хүмүүсийг гадаадад гарч ажил амьдралдаа шинэ хуудас нээхэд нь тусалж байгаа хүний төлөө ажил. Хэзээ боломжийг нь хангадаг вэ гэхээр Солонгосын ажил олгогч би тэр хүнийг авъя гэж сонгосон нөхцөлд тэр хүн Солонгост ажиллах нөхцөл нь бүрдэж байгаа юм. Энэ утгаараа бид хүмүүсийн төлөө ажиллаж байгаа. Таваас нэгийг нь сонгож байгаа нь солонгосчууд шүү дээ. Бидний хувьд илүү л олон хүнийг сонгуулах сонирхолтой. Бид тэгээд л хүнээ хаячихдаг юм биш шүү дээ. Очсон хойно нь анхаарал тавьж тэдний эрх ашгийг хамгаалдаг. Тийм үүрэг надад бий. Тэгээд ч миний хийх ёстой ажил. Хоёрдугаарт миний хувьд солонгосчуудыг ядаж гурван хүн сонгуулах асуудал байна. Дээр нь манайхан итгэл алддаггүй бол магадгүй 10 хүн авах байхад бүгдийг нь Монголоос сонгож ч болох юм. Зарим хүн ярьдаг л даа. Бараг бүгд гадагшаа гараад явчихлаа. Үүнийг зогсоох хэрэгтэй гэдэг ч юм уу. Зогсох ёсгүй учраас чадахгүй байгаа юм. Нэг талаар монголчууд маань гадагшаа гараад ажиллахад миний амьдрал дээшилнэ гэдгийг яс махандаа ортол ойлгож. Энэ мэдрэмжийг хэн ч шууд зогсоож дийлэхгүй. Таслан зогсоох гэж оролдвол хүчирхийлэл болох байх. Солонгосчууд 1970-аад оны дундуур гадаадад Ойрхи дорнодод ажиллаж байсан. Тэр үед Солонгосын Ерөнхийлөгч Та бүхэн Солонгос орныг нуруундаа үүрч яваа юм шүү гээд уйлж байсан гэсэн. Тэгэхээр тэр ард түмний хөлс хүч, итгэл найдвар тус орныг босгосон юм. Тэнд Солонгосчууд хар ажил хийж байхдаа технологи судалж дараагаар нь мөнгө гэдэг зүйлийг яаж олдогт суралцсан, түүнийхээ үнэ цэнийг мэдэрсэн. Гуравдугаарт хүн мөнгөө яаж зарцуулдаг вэ гэдгийг мэдэрсэн. Энэ нь тэдний үндэсний хөгжлийн түлхүүр нь болсон . -Өнөөдөр манайхны хувьд дөнгөж данган хувийн амьдралаа жаахан ч атугай өргөх л гэсэн зорилго байгаа. Тэнд эх орон, ирээдүйн тухай ойлголт байхгүй шүү дээ? -Аливаа зүйл ухамсартай, ухамсаргүй гэж ямар нэг хэмжээгээр ялгарч байдаг шүү дээ. Зорилгогүй хүмүүс байгаа байх. Гэхдээ зорилготой хүмүүс ч байгаа. Хэдэн сар ч болов уу ажиллаж ирээд энд жижиг компани байгуулах ч хүсэлтэй залуус захаас авам. Өнөөдрийн ахуй амьдралаа бодож байна гэдгийн цаана тэр хүмүүсийн үр хүүхдүүдээ сургуульд оруулах мөнгийг нь олох гэсэн алс ирээдүйн гэрэл гэгээ давхар явж л байгаа. -Энэ мухардалд орсон, гарц хайсан, ядарч хямарсан улсуудыг тэнд та нар аваачаад бөөн бөөнөөр нь хаячихаж байна. Гэтэл үүний цаана Монгол орон чинь эзгүйрэн гуньж байна гэдгийг боддог уу. Энд гэр бүл салалтаас авахуулаад өдий төдий гамшиг гарч байна. Энэ утгаар нь танай ажлыг хор уршигтай бизнес гэж тайлбарлах хүмүүс байдаг? -Ажиллах хүч, ажилчин гаргах нь дэлхий нийтийн түгээмэл асуудал. Хаана их байдаг вэ гэхээр ядуу буурай оронд илүү их байдаг. Энэ нь хоёр чиглэлээр явдаг. Нэг нь бизнес нөгөө нь үйлчилгээ гэж. Үүнийг ямар утгаар хэрэгжүүлж байна гэдгээс таны хэлсэн тайлбар гарч ирэх байх. Ажиллах хүчин явуулаад хөлс хүчийг нь ашиглаж цалингаас нь хэдэн хувийг ч байгаа бол бизнес. Өнөөдөр манай байгууллагын Солонгосын Хөдөлмөрийн яамтай хийсэн гэрээ бол үйлчилгээний хэлбэр юм. Сүхбаатар аваачсан хүмүүсээс нэг ч төгрөг авдаггүй. Солонгосын ажил олгогч чамд яг тэдэн вон өгнө, тэдэн цаг ажиллуулна, чиний амьдарч байгаа байрыг чинь даана гэх мэтээр гэрээг нь яс танилцуулаад гарын үсэг зуруулаад явуулж байна. Миний нөгөө хэлж байсан боломж гэдэг чинь эндээс гарч ирж байгаа юм. Амьдралаа дээшлүүлэх боломж гарч ирж байгаа юм. Эзний алба ээлжтэй гэдэг шиг. Энэ ажлыг аль ч аавын хүү хийнэ. Тэгэхээр зөв чиглүүлэх нь л чухал. Ядарсан ард түмний маань нэг нь ч гэсэн мөр бүтэн хувцастай яваасай гэж л боддог. Гэхдээ үүнийг тайлбарлахад, ойлгуулахад хэцүү юм. Хүмүүс олон өнцгөөс нь хардаг болохоор хэцүү юм. Бид хийж чаджээ. Одоо бол бахархаж болно -Зуучлах товчоо байгуулагдсан цагаас хойш бодитойгоор тэнд очиж ажилласан хүний тоо хэдэд хүрсэн бэ. Эдгээр хүмүүсийн дээд тал нь сард хэдэн доллар авч байна. Мөн доод тал нь? -Зуучлах товчоо байгуулагдаад дөрвөн жил болж байна. Солонгост ажиллах хүч гаргаад хоёр жил болж байна. 2004 оны наймдугаар сарын 30-нд анх бүртгэсэн. 2004 ондоо 300 гаруй хүн гаргасан. 2005 онд 4900 гаруй хүн гаргасан. 4900 гэдэг тоо бол монголын түүхэнд байгаагүй их тоо л доо. Нэг жилийн дотор ийм олон хүнийг гадаад улсад гаргаж ажлын байртай болгосон. Би өнөөдөр хийсэн ажлаараа бахархдаг. Эргээд харахад Зуучлах товчоо бол юм хийсэн байна. Бид өнгөрсөн хугацаанд Солонгосын бирж дээр 13800 гаруй хүний нэр байршуулсан. Үүнээс 9000 гаруй хүн нь сонгогдсон. Тэднээс өнөөдрийн байдлаар бид 5000 гаруй хүнийг явуулсан. Сонгосны дараагаар Солонгосын ажил олгогч маань Монголоос ийм хүн авах боллоо гээд тэр хүнийхээ визний мэдүүлгийг Хууль зүйн яамандаа өгдөг, тэр визний зөвшөөрөл гарах гэж нэлээн удна. Өнөөдрийн байдлаар 10 мянган хүн сонгогдсон байна гэхэд 5,6 мянган хүн явчихлаа гэхэд цаана нь дөрвөн мянган хүн визээ гарахыг хүлээж байна гэсэн үг. Энэ хооронд Солонгост байгаа олон жижиг, дунд үйлдвэрүүдийн дампуурах процесс явагддаг. Үйлдвэр дампуурснаас болж өнөөдрийн байдлаар 400-гаад хүн явж чадаагүй байна. Нөгөө талаас, энэ асуудалд манай манай хүмүүсийн буруу ч их байна. Сонгогдчихоод нөгөө хүмүүс маань олдохоо байчихдаг. Өнөөдөр миний ширээн дээр сонгогдчихоод олдохгүй байгаа 300 гаруй хүний нэр байна. Тэгэхээр эд маань бусад хүмүүстээ гай болж байна. Сонголт 14-20 хоног хүлээдэг. Тэгээд ирэхгүй бол гэрээг цуцалдаг. Тэгж байтал гэнэт нэг өдөр давхиж орж ирээд та нар хэлсэнгүй гээд биднийг дарамталдаг. Бид аргаа бараад олдохгүй хүмүүсээ зурагтай нь сонинд гаргадаг болсон. Үүнээс болж зарим нь гундуу явж байгаа. Нэг гар утас тэмдэглүүлчихдэг. Тэгээд тэрнийгээ зарах юм уу хаячихдаг. Зарим нь хаягаа өгчихдөг. Манайхан явж нөгөө хаягаар нь хайдаг. Тэгтэл нөгөөдөх маань айлын хашаанд түр байж байгаад нүүчихсэн байдаг. Хаачсан бэ гэхээр мэдэхгүй. Нүүгээд л явчихсан гэдэг. Иймэрхүү байдалтай байдаг. Нэг хүний хариуцлагагүйгээс болж цаана нь өдий төдий хүн хохирч байгаа юм. Одоо тэр олдохгүй байгаа 400 гаруй хүний оронд олддог 400 гаруй хүн байсан бол зүгээр юм. Энэний цаана нөгөө ирээгүй 400 гаруй хүнийг сонгосон солонгос хүмүүс маань Монголоос хүн авах гэхээр ирдэггүй юм байна лээ гээд мэдээлчихнэ. Монгол хүний боломжийг энэ мэт хариуцлагагүй улсууд нь хаагаад байна шүү дээ. -Цалингийн хувьд? -Солонгосын хөдөлмөрийн хөлсний доод хэмжээ 650 доллар. Манайхаас явж байгаа хүмүүс доод талын цалин нь 700 орчим доллар байгаа. Дээшээгээ 1100 орчим долларын цалин авч байгаа. -Бөөн юм болж явчихаад онгоцонд ороод л архиа уугаад, агсангаа тавиад унадаг гэсэн. Энэ байдал өөрчлөгдөж байна уу? -Би үүнд үнэхээр харамсдаг юм. Солонгос хэлний курст нь нэг ангид орлоо гээд архи уугаад эхэлдэг юм. Багштайгаа нийлээд баардаад явчихдаг. Багш нь ч, сурагч нь ч яасан дүүрчихсэн амьтад байдаг юм. Тэд солонгос хэл сурах гэж курст сурч байгаа юм уу эсвэл архидах гэж сурч байгаа юм уу. Солонгос хэлний курсын дунд явж байгаа хамгийн аюултай зүйл нь энэ. Багш сурагч хоёр хоёулаа нийлээд баардаж байдаг чинь ямар араншин бэ? Энэ бол ёстой монгол л араншин юм даа. Эхнээс нь л бид хатуу хандаж байгаа. Солонгос хэл- ний курст сурч байгаа нэртэй хүнийг би бүртгэхгүй шүү гэж хэлдэг. Курс шиг курст сурч байгаа хүнийг явуулна. Одоо курсүүдэд  зэрэглэл тогтоох цаг болсон. Борооны дараах мөөг шиг гарч ирсэн. Жигтэйхэн их үнэтэй, чанаргүй. Цуглалаа, тарлаа гэж архиддаг. Одоо хатуу шаардлага тавьж байна. Нэг талаар хүний эрх зөрчиж байж магадгүй л дээ. Авч явж байгаа архийг нь бид хурааж байна. Тэнд очоод авахаар эвгүй санагддаг юм. Тэгэхээс өөр арга байхгүй. "Би эзэндээ энэ архийг өгөх гэж авсан" гэж манайхан хэлдэг. Тэр солонгосчууд чинь тэрнээс архи гуйх юм уу. Ийм л сэтгэлгээтэй байна шүү дээ. Манайхаас очсон эмэгтэй хүн Тайваньд гэрийн эзэгтэйд нь архи бэлэглээд байх юм. Монгол уламжлал маань хаачив аа. Эмэгтэй хүн байж эмэгтэй хүндээ архи бэлэглэх юм гэнэ. Энэ архи гэсэн сэтгэлгээг монгол хүний сэтгэлгээнээс бүрмөсөн авч хаяхгүй бол сэхэхгүй шүү. Би боддог юм. Монголчуудыг хатуу гараар нь барьж байхгүй бол задгай тавиад цэвэрлэнэ гэж байхгүй. Архи гэдэг юмнаас болж Солонгосоос хөөгдөөд, баригдаад, эрүүлжүүлэхэд ороод боломжууд нь хаагдаад байдаг. Өнөөдөр хууль маань гууль болоод байгаа болохоор архидалт задгайраад байгаа юм. -Солонгост банкны асуудал хүнд байдаг. Цуглуулсан мөнгөө гуйвуулах, хадгалах гээд. Мөнгөө хадгалаад байхаар амь насанд аюултай ч гэх шиг. Хүмүүст байдаг энэ айдсын талаар та юу бодож байна вэ? -Өөрсдийнх нь сэтгэлгээ доогуур байдаг. Даяарчлагдаж байгаа өнөө үед банк шиг сайн байгууллага алга. Монголчууд өнөөдөр хоцроод байна. Банкаар мөнгө шилжүүлээд 0.01 хувиар шилжүүлчих нь харам байдаг юм шиг байгаа юм. Гэтэл өөрөө тэрнээс их мөнгөөр архи аваад уучихдаг. Тэгсэн мөртлөө банкаар мөнгө шилжүүлэхдээ хэдхэн хувийн шимтгэл төлөхөөсөө гол нь харлаад байдаг. Манайхаас явж байгаа хүмүүст үнэхээр үүнийг зөвлөмөөр санагддаг юм. Манайд байгаа найдвартай Худалдаа хөгжил, Голомт ч юм уу хувийн аль нэгэн банктайгаа гэрээ байгуулаад дансаа нээлгээд мөнгөө шилжүүлж болно шүү дээ. Тэгвэл тэр хүн тэнд очоод бэлэн мөнгө биедээ авч яваад бие биенээ дээрэмдээд байх шаардлага байхгүй. Бид ч гэсэн ийм саналыг тавьдаг. Гэтэл ихэнх нь зөвшөөрдөггүй. Монголд шимтгэл нь өндөр байж магадгүй. Тэрнээс болоод тэгдэг ч байж магадгүй. Үүн дээр бид хаана хаанаа бодох ёстой л байх. Хүний сэтгэлгээг өөрчилнө гэдэг чинь хамгийн хэцүү асуудал юм байна шүү дээ. -Та бүхний энэ буянтай ажлаас жижиг сажиг өө эрж байгаа юм шиг санагдаж магадгүй л дээ. Уучлаарай. Хэн нэгний халамжин дор орохгүй л бол очоод хэцүү гэх нэг яриа явах юм. Хамтран амьдрагчгүйгээр цаашдаа явахгүй дээ гэдэг ухуулга аль хэдийнэ явчихсан. Тэгээд хоёр талд удаан байгаад ирэхээр аажимдаа хүмүүс хөндийрдөг, сэтгэл нь эвдэрдэг, элдэв янзын сонин байдалд хүрдэг. Иймэрхүү зүйлийн талаар танд бодох зав зай байдаг уу? -Энэ бол амьдралд гардаг асуудал. Ийм сэтгэлгээ нийгэмд хэдийд үүссэн бэ гэхээр 20 мянган монгол Солонгост хараар байж байхад зайлшгүй гарсан. Өөрөөр хэлбэл тэр хүмүүс хараар амьдарч байна. Хэн нэгний хайр халамж хэрэгтэй. Ах нь юм уу, дүү нь юм уу очсон байвал ах дүү нараа татдаг. Тэнд хэн нэгний ивээлд байхгүй бол хараар байгаа учраас хөөгдөх, цалингүй болох аюул байнга байдаг. Тэрнээс болж Солонгос эзний дарамтад байх энэ байдлаас гарахын тулд хэн нэгэн эрийн халамжинд орох ч юм уу. Хараар ажиллаж байхад энэ яалт ч үгүй тогтсон байдал. Үүнээс болж олон сайхан гэр бүл, залуус сэтгэл санааны дарамтад ордог. Бидний орчин тойронд болсон процесс шүү дээ. Энэ байдлыг Солонгосын зарим хүмүүс маань ашиглаж байсныг нуугаад байх юмгүй. Солонгос эртэй манай хүүхнүүд яагаад холбогдоод байдаг вэ гэхээр мөнгөний төлөө л байсан. Манайхан ядуу байсан учраас манай эмэгтэйчүүдийг нэг хоёр зуун доллараар худалдаж авах энүүхэнд байсан. Энэ бүхнийг хууль ёсны байлгахын тулд хууль ёсны ажиллах хүч гаргадаг ийм байгууллага бий болоод байгаа юм. Хууль ёсны ажиллах хүч гаргах тал дээр юуг нүүр бардам хэлж байна вэ гэхээр тэр үйлдвэртэй нь бид гэрээ хийгээд ажиллаж байна. Нэг үйлдвэртэй гэрээ хийгээд эрэгтэй, эмэгтэй хольж авдаг үйлдвэр гэж хууль ёсоороо байдаггүй байхгүй юу. Энийг бол манайхаас явсан бүх ажилчид гэрчилнэ. Авч байгаа үйлдвэрүүд эрэгтэй хүн авч байгаа бол дандаа л эрэгтэй хүнээ л авдаг. Хараар ажиллаж байгаа хүмүүсийн цалин нь бага байдаг болохоор цаана нь өөр сонирхол байдаг. Замбараагаа алдсан зүйл ч байсан. Ялангуяа залуучуудын хувьд. Надад бодогддог юм. Гэр бүлээ авч явж байгаа нь сайхан боловч цаана нь сэтгэлдээ эмзэглэлтэй нь хэцүү санагддаг. Тэгэхээр амьдрал өөрөө хартай цагаантай. Энэ эрээнтэй бараантай хорвоог яалтай ч билээ дээ. Ингэж бодож л зөөлрүүлэх юм даа. Аль алийг нь буруутгах арга алга. Энд итгэл л биднийг аврах байх. -Хараар ажиллаж байгаа хүмүүсийн тоо багассан уу? -Маш багассан. Одоо 4.5 мянга орчим хүн болсон. Өнөөдөр хараар ажиллах үнэндээ ямар ч боломж байхгүй. Гэрээгээр ажиллаж байгаа нь гадуур архиа уугаад явж байхад хараар ажиллаж байгаа хүмүүс гадуур явах боломж алга. Нутаг минь дуунд гардаг шиг цэлийх ч даанч ээж минь тэнд алга даа -Төр нь хямраад, ядуурал нүүрлээд хүмүүсийн дотор байсан эрхэм чанарууд аяндаа арилаад байна. Бүх төвшинд хямрал нүүрлээд ирсэн. Итгэл гэдэг зүйл энд ч гэсэн алга болсон байгаа? -Магадгүй. Хайр гэдэг зүйл тун бага болсон байх. Би тантай санал нэг байна. Өнөөдөр юмыг өнгө мөнгөөр хэмждэг болсон цаг. Өнгө мөнгөний төлөө биеэ худалддаг болсон цаг. Нөгөө тал дээр ядуу амьдрал нөлөөлж байгаа. Үүнээс болж л өөрийн сайхан бие, сэтгэлийг худалддаг. Өнөөдөр манай нийгэмд үнэхээр бий болсон зүйл. Яаж ч дараад дийлэхгүй байх. Харин хэдэн хувь нь эмзэглэж сэтгэлдээ тээж явдаг юм бол доо. Их Хурлын гишүүд, төрийн түшээдийн маань хэд нь бодож явдаг бол. Энэ ажлыг хийж байгаа надад магадгүй заримдаа хамгийн гунигтай санагддаг. Өнөөдөр маш олон янзаар эвдрэл гарч ирдэг болсон. Янз бүрээр эвдэрч байна. Ааш араншин, сэтгэл нь эвдэрч байна. Хүн өөрийнхөө натур чанараараа байх ёстой. Хүн эвдрэхээрээ яг араатантай адил болдог. Хүн эвдрэхээрээ зэрлэг адгуусны чанар нь илэрдэг. Хүн гэдэг чинь юун дээр тогтдог вэ гэхээр сэтгэл, ухамсар, юмыг өрөвдөж нигүүлсгэдэг, юмыг наанатай цаанатай бодож хайрладаг дээрээ тогтдог байхгүй юу. -Нийгэм тэр аяараа зөв хүний эрэлд гарсан юм шиг. Таныхаар тэр зөв хүн гэж хэн бэ? -Миний хувьд зөв санаатай яваа хүнийг хэлдэг юм болов уу даа. Намайг хүүхэд байхад ээж маань эрээнтэй бараантай хорвоо шүү. Миний хүү зөв л яваарай гэж хэлдэг байсан. Өвөө маань хүн гишгэсэн мөрөө эргэж хардаг хэцүү цаг ирнэ шүү гэж хэлдэг байсан. Дэлхий нийтээр яригддаг шүү дээ. Төгс хүн гэж байдаггүй гэж. Түүнтэй адилхан зөв хүн гэдэг чинь төгс гэдэг утгаар нь биш. Зөв яваа гэдэг утгаар нь. Алдаа оноо, буруу зөрүүгүй хүн байдаггүй шүү дээ. Алдсан ч алдаа оноогоо засаж чаддаг. Бүдэрсэн чулуун дээрээ ахиж бүдэрдэггүй. Хүнийг нигүүлсэж чаддаг. Муу зүйл хийсэн хүнийг өнгөрүүлж чаддаг хүнийг хэлдэг юм болов уу даа. -Зөв хүн төрдөггүй. Явцын дунд бий болдог гэсэн үг үү? -Ер нь хүн төрөхдөө өндөг шиг өөгүй төрдөггүй шүү дээ. Миний ойлголтоор зөв хүн явцын дунд л бий болдог байх. Өөр өөр хэлбэл амьдралыг ухаанаар л харж чаддаг байх. Энэ ухааныг нь эцэг эх нь суулгаж өгдөг. Өнөөдөр яагаад эвдрэл үүсээд байна вэ гэхээр эцэг, эх нь өөрсдөө эвдэрчихээд байна. Тэгэхээр эвдэрсэн эцэг, эхээс яаж зөв хүүхэд гарахав дээ. 1980-аад оны сүүл 1990-ээд оны эхээр зах зээл эхэлж байх үед төрж өсөж байсан хүүхдүүд өнөөдөр 20 хүрээд амьдралд хүрч байна. Өнөөдөр амьдралд 17-18 настай хүүхдүүд хулгай хийж, хүн зодож, хүчин хийж байна. Зөв хүнээс л зөв хүүхэд төрөх байх. -Манайхан ярьдаг шүү дээ. Удамт хүний үр, сүүт гүүний унага гэж. Ямар хүн болох нь тухайн хүний угсаа язгууртай нь их холбоотой юм болов уу гэсэн бодол надад төрдөг юм. Тэдний хүүхэд гэхээр аан тэднийхэн үү, тэгвэл ч нэг дүн нуруу бий шүү... гээд л хөгшчүүл ярьж дүгнэдэг дээ? -Монголчууд удам сайтай айлаас бэр авахыг боддог. Удам сайтай айлд охиноо өгөхийг боддог. Удам муутай айлаас авгай аваад ухаан муутай хүүхэд төрвөл насан туршийн зовлон болно шүү дээ. Удмыг харах нь чухал. Гэхдээ хичнээн удам сайтай байгаад араатан шиг ааштай бол бас яахав. Тийм улс зөндөө л байна шүү дээ. Тэгэхээр хүүхдийг хайраар угжиж, хатуудуу гараар барьж байх нь чухал юм. Хайр үзэж өсөх хэрэгтэй. Би өөрөө хайранд бялхаж өссөн хүүхэд. Хайр гэдэг хүүхдийг их л өрөвчхөн болгочихдог гэмтэй. Хоёрдугаарт тунирхуу болгодог байж магадгүй. Бас амархан гомддог болдог байж магадгүй. Гэхдээ хайр амталж өссөн хүн хүнд хэзээ ч муу юм хийхгүй. Олон сайхан танилууд маань надтай адилхан, өнчин өрөөсөн байлаа. Хайраар өссөн хүн цаанаа л нэг өөр байдаг. Гэхдээ миний бодлоор ухаанаар хамт угжихгүй бол хайр хал болдог байж магадгүй. Хайр, хал хоёрыг тэнцүүлнэ гэдэг бол том ухаан. Одоогийн зарим эцэг эхэд байгаа болов уу даа. -Хүний ганц хүү хүчтэй амьдрахгүй бол нурна гэж би нэг хүний тухай хөрөгтөө бичиж байсан юм. Эх эцгээс ганцаараа хүн үнэхээр хүчирхэг байхгүй бол болохгүй санагддаг? -Та түрүүн ярьсан. Та анх уулзахад эргэн тойрноос гүнзгий залхсан харагдсан гэж. Магадгүй намайг зөв харсан байх. Сэтгэл амьдрал хоёр чинь зөрчил байхгүй юу. Сэтгэл амьдрал хоёр насан туршид зөрчилдөж байдаг. Гэтэл сэтгэлээ хэнд ч нээж чадахгүй яваа хүн зөндөө байна. Хүний ганц хүүгийн тухай таны тэр хөрөг надад хүчирхэг сэтгэгдэл төрүүлж байсан. Хүний ганц хүү хүчирхэг байхын тулд сэтгэлдээ байгаа хэцүү болгоныг л дотогшоо залгиж байх ёстой юм. -Бусдад юугаа ч даатгах эрхгүй байх. Тийм үү? -Надад амьдралаа хэн нэгэнд даатгах эрх хэзээ ч байгаагүй. Нөгөө талаар амьдралын ухааныг хатуу, шийдмэг ойлгож амьдрах хэрэгтэй. Магадгүй зарим нэг хэсэгт нь хатуу хөтүү амьдралын аяыг олох гэж аашилж аяглаж яваа минь ойлгомжгүй санагддаг байж ч мэдэх юм. Тийм учраас намайг ойлгомжгүй этгээд гэж зарим нь хэлдэг байх. Намайг хэн нэгэн тулж түшнэ, дээш нь татна, би ардаа хөрөнгөтэй зоорьтой хүнтэй гэдэг ч юм уу тийм азтай хувь тохиол надад даанч байсангүй дээ. Иймээс би сэтгэлдээ байгаа хатуу хэцүү зүйлээ дотогш нь залгиж байсан байж магадгүй. Би дөчин нас хэвийсэн хойноо одоо амьдралаа бодоход чанга хатуу байх тийм л ерөнхий зарчим авсан байх юм. -Банкны үйлчлэгч ээждээ тусалж шөнөжин хана шалыг нь угаалцаж дуусгаад хоёулаа сарны гэрэлд гэр лүүгээ алхаж явахад ээждээ бүх ертөнцийн ачааг хагаслаад өгчихсөн юм шиг жаргалтай амьтан явж байлаа гэсэн таны яриа сэтгэлээс гардаггүй? -Ам нээвэл уушги нээ гэж үг байдаг. Яагаад ч юм заримдаа би гэдэг хүн өөртэйгөө л ярьж хорвоог өнгөрөөж яваа хүн шиг санагддаг юм. Хүний энэ эрээнтэй бараантай орчлонд алдаж онох гээд ер нь юу эс тохиолдож, бодогдох вэ. Хүнийг алдаж явахад нь алдааг нь засаж, ядарч явахад нь хооллож ундалж, аль байгаагаа л өгч өлмий дор нь ивээс болж өгдөг юм ганцхан эхийн хайр юм. Миний хувьд яахав дээ. Би ганц л ээжтэй хүн. Ингэж ярихад хүн гайхаж магадгүй л дээ. Яагаад ингэж онцолж байна вэ гэхээр би хүний өргөмөл ганц хүү юм. Түрүүн бид хоёр ярьж байсан. Хүний ганц хүү сэтгэлийн их хүчтэй байж л хүний дайнд амьдарна гэж. Тэр хүчийг хаанаас олж авдаг вэ гэхээр ээжийнхээ хайр, ухаан хоёроос л олж авдаг. Хүнийг хайрлах, энэрэх арга ухааныг энэ бүхнээс л олж авдаг. Тэр хүч, тэр энергийг олж авч чадаагүй хүн хүчтэй байж чадахгүй. Өөрөөр хэлбэл, намайг хүчирхэгжүүлж байгаа зүйл бол миний ээжийн намайг гэсэн хайр, энерги юм. Ганц хүүгээ сайн сайхан яваасай гэж боддог миний ээжийн хайр юм. Тэр нь намайг одоо ч гэсэн тэжээгээд явж байгаа юм. Миний ээж намайг хаа нэгэн газраас харж л байгаа. Буруу юм хийж байгаа бол засаж чадна. Алдаж байгаа бол Тэндээс хүүгээ хөтлөөд гарч чадна. Хүнээс төрснөөрөө л хүн ээжтэй болчихно гэж байдаггүй юм шиг. Хүн хорвоод ээжийгээ олно гэж байдаг байх. Эхийн хайр, элбэрлийг хүн бурхнаас олж авдаг байх. Зарим нь надтай санал нийлэхгүй байж магадгүй. Миний төрсөн эх гэж хүн байсан л даа. -Алтан хэвлийдээ арван сар тээгээд, ангир уургаа амлуулсан тэр ачийг яах вэ. Өргөмөл хүүхдүүдийн тойронд ийм нэг асуулт байнга эргэлдэж байдаг? -Тэр алтан хэвлийдээ арван сар тээгээд, ангир уургаа амлуулсан тэр ачийг яах вэ гэж. Гэтэл тэр ачтай эх хорвоогоор дүүрэн нь үнэн. Гэвч бас тэр ачийг үзүүлээгүй ээж гэж байдаг юм шүү дээ. Ангир уургаа шимүүлэлгүй хаяад явчихдаг. Тэр үр үхнэ үү, яана хамаа байхгүй. Хүн болно уу, хог болно уу эргэж ч хардаггүй. Тэр эхэд гэдсэнд нь байхаас л юу ч биш болчихсон үр бас байдаг байхгүй юу. -Ялтан болно уу. Янхан болно уу огт хамаагүй, зүгээр л мартчихдаг ээж гэж үү? -Намайг гурван сартай байхад хаяад явсан гэдэг юм билээ. Би ямар мэдэх биш дээ. -Таны ээжийнхээ тухай ярьж байсан яриа одоо ч миний сэтгэлд тод байна. Хүний хаясан хүүхдийг олж аваад, тэр амьтны төлөө өөрийн бүх амьдралыг зольчихсон. Шувууны сүүдрээс хүртэл харамлан байж намайг өсгөсөн ээжийгээ би яах юм бэ гэсэн... -Энэ бол үнэхээр агуу амьдрал. Миний л хувьд агуу. Энэ ертөнц дэх хамгийн агуу хайр энэрэл юм. -Ээжийгээ өөрийнхөө төрсөн ээжийг биш гэдгийг та хэзээ мэдсэн бэ? -Миний ээж чинь насаараа ганц бие явсан юм биш шүү дээ. Ханилсан хань нь 1945 оны дайнд яваад эргэж ирээгүй. Ангир уургаа шимүүлж өсгөсөн ганц үрээ алдчихаад зовж явах үедээ намайг олж учирсан. -Ээж тань энэ хувь заяаныхаа тухай танд яг юу гэж хэлдэг байсан бэ? -Бурхан намайг ээжид минь өгсөн гэсэн. Сонин үг шүү. (инээв) Манай нутагт борчуулын хороолол гэж байсан. Миний ээж тэр үед банкинд галч хийдэг байсан. Зарлага байхгүй учраас хүн дууддаг ажлыг хажуугаар нь бас хийдэг байж. Тэгээд нэг өдөр ээж маань борчуулын хороололд нэг айлд очиж. Нөгөө айл нь таньдаг хөгшнийх нь байж таарч. Тэр хөгшин нь л өө эднийх гэж ядарсан айл байна. Нэг хүүхдэн хүүхэн нь хүүхэд гаргаж хаячихаад алга болсон. Яаж амь зууцгаана даа гэж ирээд л ярьж. Манай нутагт хүүхдээрээ шахуу хүүхэд гаргасан хүний3 хүүхдэн хүүхэн гэдэг байсан. Хүүхдээрээ хүүхэн болсон хүнийг тэгж хэлж байгаа юм. Ер нь бол айхтар үг л дээ. Хүүхэд гаргаад эцэг дээрээ хаячихаад явчихсан. Миний төрүүлсэн эх хамгийн том нь дараа нь гурав дөрвөн бандитай айл байсан гэсэн. Миний ээж надад энэ талаар нэг их тодорхой яриагүй л дээ. Манай нагац ах л ярьсан. Тэгээд ээж маань хөшнийхөөс гарч яваад яагаад ч юм тэр айл руу орж үзмээр санагдаад байсан гэсэн. Тэгээд яваад орсон чинь би баруун талын хаяанд адсаган дээр сүүл ч юм юу ч юм тас хар юм хөхчихсөн, сүүмийсэн нүдтэй, цэрдийсэн гэдэстэй элэг эмтэрмээр амьтан хэвтэж байсан гэсэн. -Тэгээд л шууд авчихсан уу? -Тийм. Тэр үе манайх арваад үнээтэй. Бас ч гэж хэрэндээ хөөрхөн амьжиргаатай айл байж. Сүүлд намайг аваад ээж Сэлэнгэ рүү явж төрсөн эхтэй маань уулзуулсан. Тэгэхэд л би миний төрсөн эх гэж ийм хүн байдаг юм байна даа гэж бодож байсан. Яагаад ч юм надад тэр хүнийг ээжээ гэх сэтгэл байгаагүй. Би нэг хоноод л явна гэж хэлсэн. Тэгээд гэртээ харья гэсэн. Их хөгтэй. Нэг өдөр намайг үхэр туугаад ир гэсэн. -Хэн? -Яагаав. Нөгөө миний төрсөн ээж. Тэгэхээр нь би чадахгүй гэсэн. Тэгсэн чи яагаад чаддаггүй юм гээд намайг алгадаад авдаг юм байна. Тэгээд би ээждээ орилсоор гүйж очоод энэ бүдүүн авгай чинь намайг алгадчихлаа гээд л бөөн юм болсон. Би явна гэсэн. Тэгэхэд миний ээж намайг хэзээ ч алгадаж үзээгүй. Нялх хүүхдийн ухаанд тэр хүний тухай сайхан сэтгэгдэл ингээд л үлдээгүй. Оюутан байхад маань нэг өдөр намайг үүдэнд дуудсан. Ээж чинь ирчихсэн байна гэсэн. Тэгээд гайхаад ээж хөдөөнөөс яагаад надад хэлэхгүй ирдэг байнаа гэж бодоод дэвхрээд бууж очлоо. Тэгсэн нөгөө миний төрсөн ээж болох авгай зогсч байна.Тэгээд хамт хоолонд орлоо. Тэгээд би чамайг тээж төрүүлсэн нь үнэн. Чиний дараа цувуулж төрүүлсэн зургаан дүү чинь байна. За чи одоо энэ зургаан дүүгээ авч яв. Би одоо бие хаа муутай гэж байна. Тэгэхэд л надад хүн гэж ямар муухай, арчаагүй амьтан бэ гэж бодогдсон. Намайг гурван сартай байхад хүн биш гээд хаяад явчихсан хүн өнөөдөр намайг одоо чи дүү нараа авч яв гэж хэлж чадаж байна аа. Тэгээд би дүрсхийж ирээд шууд л ингэж хэлсэн. Би ганцхан ээжтэй. Би танаас ч төрөөгүй. Тэгээд л би ахиж уулзаагүй. Зарим нь зөв, зарим нь буруу ч гэж хэлдэг юм. Ээж маань нас барахынхаа өмнө "Надад миний хүү төрсөн эх дээрээ очиж байгаарай даа. Муу ч, сайн ч чамайг тээж төрүүлсэн эх хүн шүү дээ. Чиний энэ зэрэгтэй явж байгаа чинь эхтэй чинь л холбоотой" гэж чичрэн байж хэлсэн. Даанч надад очих сэтгэл байгаагүй. -Дүү нарын тухайд? -Тэр тухай одоо би яримааргүй байна. Надад хэцүү байна. Хуучин бол огт мэддэггүй байсан. Тэд нар ямар гэмтэй юм бэ гэдэг бодол намайг зовоодог. Хүн чанарынхаа хувьд би тусалдаг, дэмждэг. -Өргөмөл хүүхэдтэй эх хүн хүүхдээ юм юмнаас харамлаж явдаг. Энэ их хармын сэтгэлийг юугаар ч шүүх аргагүй. Гэтэл бид чинь хэзээ ч юм нисээд явахад бэлэн хүний үр шүү дээ? -Та өөрөө эмэгтэй хүн болохоор тэгж боддог байж болно л доо. Би чинь эрэгтэй хүн шүү дээ. Гэхдээ хэзээ ч сайн эхийн хүү тэлээ хурга шиг амьтан болдоггүй юм. Би ээжийгээ алдаад 10 жил болж байна. Одоо ч гэсэн би ээжийгээ хажуудаа байна гэж боддог. Би нутаг руугаа явах дургүй л дээ. Яагаад гэвэл нутаг маань дуунд гардаг шиг цэлийгээд л угтдаг. Даанч ээж минь тэн байхгүй. Ганцхан үнэн тэнд бий. Нутагтаа очихоор бүх л юм ээжийг минь санагдуулаад байдаг. Хаашаа л харна ээж маань. Заримдаа зовсон үед хэдий би дургүй ч гэсэн очмоор санагддаг . Дотор бачимдаад хэцүү байх үед хүч чадалгүй болж цөхрөх гээд байх үед хүний үр ээжийг минь орлосон нутаг руугаа гүйдэг юм байна. -Ээжийгээ та жаргааж чадсан уу. Энэ их харьцангуй ойлголт байх л даа? -Би амьдралд нэг л юманд харамсаж явдаг. Би ээжийгээ жаргааж чадсангүй дээ гэж. Надад үнэхээр тэгж бодогддог. Хүний үр юм чинь баярлуулж байсан үе бий. Сургуулиа онц төгсөөд гадаад, дотоодод суралцаад, Элчин сайдын яаманд ажиллаж муу ээжийнхээ магнайг тэнийлгэж явлаа. Ээж минь надаар бахархдаг байсан юм шүү. Нутагт нь Долгор гуайн ганц хүү тэгж явна, ингэж явна гэж сайн сайхнаар хэлэгдэх ээжид минь хичнээн сайхан байсан гээч. Гэсэн ч одоо эргээд харахаар би жаргааж чадаагүй л юм шиг санагддаг. Дандаа л зовоож байсан санагддаг. Хамгийн наад зах нь хол ойр явснаараа хүртэл зовоож байсан санагддаг. Харийн нутагт байхад ээжийгээ дандаа сануулж, зүүдлүүлж зовоож байж. Миний ээж дандаа миний төлөө шаналж байсан. Даарч, хөрч байгаа болов уу гээд л. Тэр үед Бээжинд Элчин сайдын яаманд ажиллаж байхад захиа ховор очдог байлаа шүү дээ. Тэгэхэд нэг удаа ээжээс маань захиа очсон юм. Захиандаа "Энд хавар болоод ногоо гарч одоо л нэг хүмүүсийн гэдэс цайж байна даа. Миний муу хүү л тэнд харийн нутагт цагаан идээний бараа харахгүй байгаа биз дээ" гэж бичиж байсан. -Монгол ухаанд олон айхтар сургааль үгс байдаг. Тэрний нэг нь "Эцэггүй хүүхдийн толгой том" гэх үг. Та эцэггүй өссөн болохоороо их дур зоргоороо юу. Таны амьдралд ер нь эцгийн хайраар дутах үе байсан уу? -Магадгүй ээж маань намайг хэзээ нэгэн цагт ийм асуулттай нүүр тулж магадгүй гэж бодоод хайраар дутаагаагүй өсгөж чадсан байх. Одоо л би бодож байна. Урьд нь ерөөсөө бодож байгаагүй юм байна. Тэрнийг л надад өдий болтол мэдрүүлээгүй байна гэдэг маань цаана нь ээжийн маань асар айхтар ухаан байсан байгаа юм. Би эцгийн хайраар дутаагүй. Тэр бүх зүйлийг миний ээж надад өгсөн. Харин эр хүний хал хайраас хол өссөн би эр хүнийхээ хувьд хэтэрхий жижиг сажиг юмыг анзаардаг. Юманд амархан баярлаж, гомддог. Сэтгэлийн хөдөлгөөн эмоцоо амархан илэрхийлдэг болж хүмүүжсэн байж магадгүй. Эр хүний нөлөөлөл их дутагдсан байх. Тийм ч учраас би хүүхдүүдээ эцгийн хайраар хайрлахыг боддог. -Өөрийн эрхгүй бидний яриан дотроос ястай чанартай монгол эхийн дүр гарч ирж байна. Дэлхийн бүх эхчүүдээс ялгарах монгол эхчүүдийн тэр дүр таны ээж байх. Мэдээж та олон газраар явж байсан хүн. Бусадтай харьцуулж үзэж байсан л байх. Дэлхийн бүх эх адилхан байдаг болов уу, эсвэл өөр болов уу? -Хэцүү асуулт юм даа. Ертөнцийн бүх эх сайхан байх. Тэр дундаа миний ижий наддаа хамгийн агуу нь. -Хүн их хачин амьтан. Хар элгийн хүнд хайрлан дурлаад ээжээсээ илүү хайртай болчихдог. Бодоход ээжийн маань надад үзүүлдэг нөлөө хүртэл хайртай хүний дэргэд юу ч биш болж хувирдаг юм шиг. Муухай ч юм аа даа? -Ээжийн минь хайр намайг хүн болгосон. Миний хайрыг хүүд минь хүргэ гэж өөр нэгэн эмэгтэйг явуулсан юм шиг санагдаж би амьдралдаа ирсэн бүсгүйг хайрладаг. Ингэж бодох тусам тэр эмэгтэйг би илүү хайрладаг. Хүүхэд байхдаа ээжийнхээ өвөр дээр нь чихээ ухуулаад унтчихдаг байсан сан. Ээжийнхээ үнэрийг үнэрлээд хачин гоё унтдаг байсан. Хорвоо дээр зөвхөн ээж бид хоёр байгаа юм шиг. Хорвоод өөр юу ч байхгүй юм шиг тийм амгалан унтдаг байсан. 
Б.Ганчимэг