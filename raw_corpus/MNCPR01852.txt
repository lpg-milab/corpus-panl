Сэглүүлж дууссан ч эх орон минь шүү!

Сэтгүүлч хэмээх дөрөв дэх засаглалыг төлөөлсөн хэдэн годгор охид "Айвенхоу майнз" компани дээр хүрэлцэн очиж "гэдэс гарна" гэнэ. Болиоч дээ. Дэлхийн чөлөөт хэвлэлийн ганцхан алтан дүрэм байдаг.
Тэр нь "... Аливаа албан томилолт, дайллага, цайллагад сурвалжилж буй талынхаа зардлаар очиж..." бичихийг хатуу хориглосон байдаг. Яаж ч бодсон хүний өгсөн хоолны шавхрууг долоосон хүн Тунгалаг тамир романы Галсан шиг новшрохыг яавч монголчууд хожим сайнаар дурсдаггүй. Түүх түрүүчийн явдлыг мартаж амжаагүй шахуу байхад дараах үйл өрнөж, хурдсаж байна. Жишээ хэлье. Тухайлъя, өнгөрсөн зун "Алтан Дорнод Монгол" гэдэг Оросын харьяат нэгэн алтны компани яаж өвчигнөв. Бүх хэвлэл мэдээллийн дотроос "Өдрийн сонин" ганцаараа үүнийг эрс эсэргүүцэж бичсэний төлөө тэд биднийг газрын хөрснөөс арчих хүртэл заналхийлсэн. Харин бусдад нь хоол, мөнгө, хахууль өгсний хүчинд нэг удаа ч болов аргалсан сураг дуулддаг. Үнэн байж магадгүй. Нэг хэсэг мэдээллээр "нинжа" нар түмпэн сав тачигнуулан хөөрхий муу "Алтан Дорнод Монголын" уурхайг түйвээгээд л тэд "Ийм л юм болсон доо" хэмээн уйлах нь холгүй учирлаад байсныг санаж байна. Тэгсэн бүр давраад Монголын засаг захиргааны нэгжийг Монголоос нь хөөж, үүнийг нь Монголын шүүх засаглал "зөв зөв. хөө хөө" гэж үү! Төв аймгийн Заамар сум энэ үед дээшээ тэнгэр хол, доошоо газар хатуу гэгч болж дэмий л хэвлэлд хандсан. Алтан нарыг алгаар хааж болдоггүйн жишгээр "Алтан Дорнод Монгол"-ын лиценз өнөөдөр цуцлагдаад явж байна. Энэ арай дэндсэн хэрэг байсан даа л өнөөдөр ийм үр дүнд хүрсэн юм. Цааш яривал их юм бий. Тэр жил Орост төлөх өрөө дарчихлаа гээд "ёолк"-ноор бөөн баяр болцгоосон. Телевизийн нэг сурвалжлагч бүр уйлчихсан энэхүү баярт мөчид та яагаад сэтгэл догдлохгүй байна гэх шиг. Энэ үед манай сонин ганцаархнаа эсрэг зогсож бусдадаа хэмлүүлж явсан цаг саяхан. Болио ч дээ. 250 сая долларын 50 нь хаачсан талаар тайлангаа өг. Үнэнээ хэлбэл мянганы сорилын тусламжинд хамруулъя гээд цаана чинь "Дэлхий" гэдийгээд зогсож байна. Энэ өдрөөс хойш ядуу Монголын өчнөөн өр ширийг хүчингүй болгоо биз дээ. Эсвэл худлаа хэлж байна уу? Эрхэм хүндэт "үзэг нэгт" нөхөд минь та ямар ч ухамсартай, боловсролтой, аль нэг намын дуу хоолой байх нь хамаагүй. Маргааш, нөгөөдрөөс олон нийтэд зүхүүлж, нүүр рүүгээ шороо цацуулахгүйн тулд өнөөдөр энэ муу Монгол гэдэг оронд төрсөнөө бодоод ч гэсэн аливаад бодолтой хандаач. Улс төр намын дуу хоолой, хоточ нохой болох нь хамаагүй. Ямартай ч ард нь монгол хүн байгаа тул болох л байлгүй. Тэдний гар хөл болсон ч яадгийм. Харин "Айвенхоу майнз", "Бороо гоулд", "Алтан Дорнод Монгол", "Таван толгой", "Төмөртэйн орд" ... гэх мэт үргэлжлэх гадаадын хөрөнгө оруулалттай уул уурхайн компаниуд сэтгүүлчдийг өлөн, ядуугаар нь тохуурхаж аяга будаа, зуун грамм архи, дарсханаар хуурах нь түгээмэл боллоо. Эдний хямдхан хоолонд худалдагдаж сэтгүүлч нэрээ гутаалгаж эх орныхоо эсрэг дуугардгаа болъё. Хүний юмыг идсэн уусан хүн эргээд зүхвэл хүн чанарын хувьд өөдгүй биз дээ. Тэдэнтэй тэдэнгүй монголчууд урьд нь байсаар ирсэн, байх ч болно. Оршин тогтнох ч байлгүй. Өчигдөр "Өдрийн сонин"-г "Айвенхоу майнз" компанийн урьсан урилга заллагад очихгүй гэсний төлөө өнөөдөр олон учирлал илгээсэн. Эрхэм Фрийдланд гуай уул уурхайн "Оюу толгой"-г хэрхэн нээсний учрыг Канаддаа их л сонин тайлбарласан байдаг. Монгол гэдэг орон ямар ч захиргаагүй, эзгүй, хоёр бөхтэй тэмээ унасан малчид. Байгаль хамгаалагчид, хэвлэл мэдээлэл, олон нийтийн байгууллагын эсэргүүцэл байхгүй. Яаж ч дураараа дургихад боломжтой орон... Гол нь Хятадад маш ойрхон. Хятадууд уурхайн хүдрийг авна гэсэн, хятадууд зөвшөөрсөн, хятадууд..." Тэрээр үгэндээ хэт итгээд монголчууд интернэт уншиж мэддэггүй мэт гэнэдсэн байж болох. Эргээд сонирхоход, үзэхэд, уншихад юу хийж орхио вэ гэхгүйн тулд дэлхийн хэвлэл мэдээллийн алтан дүрмээ барьцгаая гэж манайх уриалсан нь ийм учиртай. Төр дөрвөн жил тутамд өөрчлөгддөг бол дөрөв дэх засаглал үнэнийг бичсэн тохиолдолд өнө мөнх орших боломжтой. Сиймхий ч гэсэн гэр минь Сэгсгэрч гэсэн ижий минь, Сэглүүлж дууссан ч эх орон минь шүү дээ. 
Ж.Гангаа
