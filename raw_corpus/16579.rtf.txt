№302(16579)                  
1986 оны арван хоёрдугаар сарын 18.
11,7 САЯЫН ТӨЛӨӨ!

БНМАУ-ын эдийн засаг, нийгмийг 1986 - 1990 онд хөгжүүлэх төлөвлөгөөнд таван жилийн эцэст хээлтэгч малын тоог 11, 7 саяд хүргэх зорилт дэвшүүллээ. Тавигдсан тодорхой зорилтыг хэрэгжүүлэх гол арга зам, нөөц бололцоо нь эх мал өсгөх асуудал бөгөөд хээл хаялт, сувайралт болон бусад төрлийн элдэв зарлагыг аль болохоор багасгаж сүргийн бүтцэд хээлтэгчийн эзлэх хувийг малын төрөл бүр дээр зохистой хэмжээнд зөв тохируулан үржил селекцийн ажлын шинжлэх ухааны үндэслэлийг сайжруулах шаардлагатай байна. << . . . Бойжуулсан төл, хээлтэгч малын тоо төлөвлөснөөс нэлээд хэмжээгээр дутаж байгааг мал аж ахуйн талаархи шинэ таван жилийн зорилтыг хэрэгжүүлэхэд цаашид учирч болзошгүй бэрхшээлийг нэмэгдүүлж байгаа хэрэг гэж үзэх хэрэгтэй >> гэж МАХН-ын Төв Хорооны II бүгд хурал заалаа. 

Сүргийн нөхөн үйлдвэрлэлийн үндсэн эх булаг болсон хээлтэгчийг онцгой анхаарч тоо толгойг жилээс жилд нэмэгдүүлэх, гарсан төлийг хорогдолгүй бойжуулахад бүхнийг зориулж, мал өсгөх технологийн шийдвэрлэх зангилгаа гэж үзвэл зохино. Өнгөрөгч онд хээлтэгч малын тоо 12 аймагт нэмэгдсэний дотор Увс, Сүхбаатар, Завханд өмнөх оныхоос хориос дөч гаруй мянган толгойгоор, Төв Хөвсгөлд эм ямаа, Говь-Алтайд гүү, Завханд ингэнээс бусад төрөл дээр, Увс, Ховдод малын төрөл бүр дээр өсч сүрэг сэлбэлт сайжирсан боловч Баянхонгор аймагт малын төрөл бүр дээр, Өвөрхангайд эм хонь, Хэнтийд эм ямаанаас бусад төрөл. дээр хээлтэгчийн тоо буурчээ. 

Орон нутагт аж ахуйн бодлогын үндсэн асуудлын нэг болох хээлтэгчийг хамгаалах талаар гарч байгаа гол дутагдал бол сувайрах, хээл хаях, хээлтэйгээ болон зүй бусаар хорогдох явдал мөн. Оны эхний арван сарын байдлаар улсын хэмжээгээр зүй бусаар хорогдсон нийт малын 46, 2 хувь үржлийн үнэ цэнэтэй хээлтэгч байснаас гадна Ховд, Өвөрхангай, Дундговь, Дорнод, Баян-Өлгий, Баянхонгор аймагт эх мал илүү их хорогдож сүргийн өсөлтөд сүрхий уршиг тарьжээ. Хээлтэгчийг зөв сонгож үр төл сайтайг нь өсгөж олшруулах, хувийн жинг нэмэгдүүлэх нэгдсэн арга хэмжээ авахгүй урсгалаар тавьсны улмаас сүргийн нөхөн үйлдвэрлэлт удааширч, түүгээр ч барахгүй Ховд, Баян-Өлгий, Говь-Алтай аймагт хээлтэгчийн хувийн жин малын төрөл бүр дээр ноднин жил буурч, Хөвсгөл, Дорноговь, Завхан, Өвөрхангайд улсын хэмжээний дунджаас 1. 2 3. 4 пунктээр доогуур болж байсан юм. Хээлтэгчийн бүтэц нэлэнхүйдээ сайжирвал нийт сүргийн таваарлаг чанар дээшилж нөхөн үйлдвэрлэл арвижих ёстой атал хээлтэй малаа арчилгаа маллагааны муугаар ажил хариуцлагагүйгээс болж хорогдуулан хувийн жинг багасгаж улмаар нөхөшгүй гарз учруулж байна. 

Хээлтэгчийг тогтвортой өсгөх талаар хөдөө аж ахуйн нэгдэл, аж ахуй бүрт хөдөлшгүй төлөвлөгөө өгч биелэлтийг нарийн тооцон дүгнэж эх малын эзлэх хувийн жинг нэмэгдүүлэх нь мал өсгөх эсэхийн үндсэн үзүүлэлт болж байх ёстой. Хээлтэгч малыг зөвхөн тоо толгойгоор өсгөх, төдийгүй ашиг шимээр илүү сайн, цаашид үржих биологийн чадавхитай хэсгийг шилэн сонгож чанаржуулах замаар хээлтэгч малын суурь байгуулан үржлийн үндсэн сүргийн чанарын түвшинг сайжруулах тодорхой ажил зохиох, ер нь эх малыг хээл авах бүрэн чадвартай, хээлээ тээх тэнхээтэй, гарсан төлөө өстөл нь тэжээх жилбэлэг чанарыг ихээхэн харгалзаж шилэлт сонголт явуулж, эх мал бүрийг зүсэлж, нүдлэн анхаарах шаардлагатай байна. Хээлтэгч малыг таваас зургаан удаа төллүүлж, цаашид үр төлийг удамшуулан сайжруулж сүрэг сэлбэх шилэлт, сонголт, ангилалт, заазлалтыг шинжлэх ухааны үндэслэлтэй хийхийн оронд нэг бол хөгширсөн эх малыг олон жилийн турш үржилд оруулж малын чанар доройтуулан жижгэрч ашиг шим буурахад хүргэх, нэг бол хээлтэгчийн үр төл өгөх хугацааг бүрэн ашиглахгүй эргэлтэд түргэн хамруулж эх малыг давжааруулдгийн аль аль нь хохиролтой байна. 

Нийт хээлтэгчид шинээр нэмсэн хээлтэгчийн эзлэх хувь сангийн аж ахуйд ингэ, үнээ, хөдөө аж ахуйн нэгдэлд гүү буурсны гол шалтгаан бод малын суурийн хөдөлмөр зохион байгуулалт боловсронгуй биш, хариулга маллагаа хяналт муутай, бүдүүн тоймоор ажилладгаас алдах, үрэгдэх, хээл хаях, хорогдох нь их байгаатай шууд холбоотой юм. 

Аж ахуйн дотоодын хэрэгцээнд хээлтэгч малыг ямар ч хяналтгүйгээр, ялангуяа байдсан гүү, гунж, дөнжин үнээг идшинд их хэрэглэдэг аж ахуйч бус явдалтай газар сайгүй тэмцэх ёстой. Малын үржүүлгийн ашиглалтыг зуун эхээс бойжуулах төлийн тоогоор хэмжих, үүний тулд эх мал тутмаас төл авах, хээлтсэн мал бүрийн хээлийг хамгаалах, угтуулан тэжээх, нарийн хяналт, тооцоонд оруулан тодорхой хүмүүст хариуцуулан тэдэнд хариуцлага ногдуулж байвал зохино. 

Бэлтгэлийн эр малын нөөцгүй болсон аж ахуйд үржлийн үндсэн сүрэгт нас дэвших өсвөр эр малыг шилж зарлагадаж, охин төлөг, борлон, гунжийг бэлтгэлд нийлүүлснээс өвөл, хавар ихээр турж онд орсон жижиг давжаа хэсэг үлдэж эх сүргийн чанарт муугаар нөлөөлдөг учир аж ахуй бүр маханд зориулж бэлтгэхээр малын нөөцтэй болж малыг бэлчээрээр таргалуулах, нэмэгдэл тэжээлд оруулах, шахаж бордон жинг ихээхэн нэмэгдүүлж цөөн малаар махны хэрэгцээг хангаж хээлтэгчийг хэмнэх бололцоог газар сайгүй ашиглах ёстой. 

Үржлийн суурь бүрт анхаарал халамж байнга тавьж, түүний ашиглалт, зарцуулалтад тавих хяналт, арчилгаа маллагааг маш нарийн болгож, нэг бүрчлэн нүдлэн хамгаалж, хорогдлыг багасгах үр нөлөөтэй арга хэмжээ авч арга барил, сэтгэлгээгээ өөрчилж хээлтэгч малыг 11, 7 саяд хүргэх зорилтыг хэрэгжүүлэхэд орон нутгийн нам, улс, хөдөө аж ахуйн байгууллага, удирдах ажилтан, мал аж ахуйн мэргэжилтэн, нийт малчин бүх нөөц бололцоогоо дайчлан ажиллах нь хойшлуулшгүй зорилт мөн. 

