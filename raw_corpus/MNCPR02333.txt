Намууд гүйцэтгэх ёстой үүргээ биелүүлж чадахгүй байна

Саяхан болж өнгөрсөн "Шилжилтийн үеийн улс төрийн намуудын үүрэг" сэдэвт бага хурал дээр УИХ-ын гишүүн Д.Ганхуягийн тавьсан "Засгийн газар болон сөрөг хүчний хоорондын харилцан тоглолт" сэдэвт илтгэл олны анхаарлыг багагүй татсан байна. Уг илтгэлийг бүрэн ихээр нь нийтлэв.
Монгол улс хүний эрхийг дээдэлсэн ардчилсан  эрх зүйт төр, зах зээлийн эдийн засгийн нийгэмд шилжих замыг сонгосноос хойш 15 жилийн хугацаа өнгөрлөө. Энэ хугацаанд хууль тогтоох эрх мэдэл бүхий Төрийн эрх барих дээд байгууллага болох УИХ, Засгийн газар, Шүүхийн байгууллагын институтийн эрх зүйн үндэс бүрэлдэн үйл ажиллагаа нь тодорхой түвшинд жигдэрч байна. Ардчилал, ардчилсан нийгэм гэдэг ойлголтыг дэлхий даяараа "Иргэдийг ард түмэн нь ард түмний төлөө бодлого тодорхойлох улс төр буюу улс төрийн нам, улстөрч, төрийн бодлого тодорхойлох төлөөлөлийн байгууллага болох парламентыг сонгох сонголт ..." буюу "The government of the people, by the people for the people" гэж товчоор тайлбарладаг болоод нэлээд хугацаа өнгөрч байна. Энэ утга санааг манай улсын ардчилсан Үндсэн хуулинд Монгол улсад засгийн бүх эрх ард түмний мэдэлд байна. Монголын ард түмэн төрийн үйл хэрэгт шууд оролцож, мөн сонгож байгуулсан төрийн эрх барих байгууллагаараа уламжлан энэхүү эрхээ эдэлнэ. Эндээс шударга сонгуульгүйгээр ардчиллын тухай ярих нь утгагүй зүйл гэдэг нь хэнд ч тодорхой юм. Иймээс иргэд өөрсдийн ажиллаж амьдрах ая тухтай нөхцөлөөр хангуулах, хувийн хэвшлээс авах боломжгүй чанартай үйлчилгээг төрөөс тэгшээр авах, бусад төрөөс олгогдох боломжийг тэгш ашиглах эрхээ эдлэх болон үзэл бодлоо чөлөөтэй илэрхийлэхийн тулд улс төрийн намаар дамжуулан төрийн эрх барилцах түшээдээ сонгодог. Тиймээс ч УИХ-ын гишүүд хуулиар нийт иргэн, улсын ашиг сонирхлыг эрхэмлэн баримтлана гэж тангараг өргөдөг. Эндээс улс төрийн нам хүчнүүд улс орноо хөгжүүлэх, иргэдийнхээ амьжиргааг дээшлүүлэх зэрэг бодлого боловсруулан түүнийгээ мөрийн хөтөлбөр болгон Засгийн эрхийг барихын төлөөх төрийн сонгуульд өрсөлддөг. Гэхдээ парламентын засаглалтай оронд парламент дэх сөрөг хүчин гэдэг нь хүмүүст зайлшгүй шаардлагатай агаар, ус, хүнстэй адилхан зүйл гэдэгтээ хэн ч маргахгүй нь мэдээж. Сөрөг хүчний үндсэн үүрэг нь эрх баригч улс төрийн хүчний үйл ажиллагааг ард түмэнтэй хамтран хянах, алдаа дутагдлыг нь шүүмжлэх, засаж залруулах, төрийн үйл ажиллагааг нээлттэй ил тод, тунгалаг ариун байлгахыг шаардах, өөрийн улс орны нийгэм эдийн засаг, улс төрийн гол гол бодлого, нийгэмд тулгамдсан асуудлаар өөрсдийн хувилбар, мөрийн хөтөлбөрөө сөргүүлэн тавьж олон нийтээр хэлэлцүүлэх явдал нийтлэг байдаг. Эндээс ардчилсан орны аливаа улс төрийн хүчний үйл ажиллагаа нь харьцангуй ил тод байх шаардлагатайгаас гадна улс орны болон ард түмний эрх ашгийн асуудлыг тэргүүн зэрэгт тавихгүйгээр цаашид үндсэн зорилтоо хэрэгжүүлэх боломжгүй гэдгийг үгүйсгэхийн аргагүй юм. Энд бас нэг өгүүлэх шаардлагатай зүйл нь улс төрийн намын болон улс төрийн лидерүүдийн үүрэг ролийг хөндөх шаардлагатай болов уу. Улс төрийн лидерийг тухайн хүний зан чанарын онцлог, тухайн үеийн нийгмийн байдал, манлайлах үйл ажиллагааны үр дүн гэсэн өнцгүүдээс үнэлэх хандлага нэлээд байдаг. Мөн лидерүүдийн тухайн үеийн улс төр, нийгмийн орчинд явуулж үйл ажиллагаагаар нь үзэл бодлыг ихэд эрхэмлэн бусадтай тэмцэж өөрийн имиджээ өргөх үйл ажиллагааг голчилдог буюу хүч хэрэглэхийг эрмэлздэг улстөрч, нөгөө талаас нь аль болох бодол саналаа чөлөөтэй илэрхийлэн шударгаар өрсөлдөж бодлогын оновчтой шийдвэр гаргах, шийдвэр гаргахад аль болох нөлөө бүхий олон хүмүүсийг оролцуулснаар уг шийдвэр боломжтой түвшинд хэрэгждэг гэсэн менежментээр ажилладаг хүлээцтэй буюу эв эеийг эрхэмлэдэг лидер ч гэж ангилдаг байна. Хүч хэрэглэдэг улс төрчид бол европын орнуудад нэлээд их байсан. Лидер болоод лидерийн манлайллын харьцуулсан судалгаа сүүлийн үед эрчимтэй явагдаж байгаа бөгөөд эндээс лидерүүдийг төлөөллийн чанартай болон шинэчлэлийг эрхэмлэгч гэж ангилах хандлага ч гарч ирсэн байна. Улс төр бол олон нийтийн хүсэл, бодол санаанд тулгуурлан явагддаг тул тэдний эрх ашгийг төлөөлж чадах үйл ажиллагаа нь улс төрийн лидер хүний ажил гэж төлөөллийн чанартай улстөрчид үздэг. Энэ нь өнөөдрийн даяаршлын зуунд тусмаа хөгжилтэй орнуудад нэлээд давамгайлж байна. Тэгвэл нөгөө нь өнөөг хүртлэх бидний амьдралын хэв маягийг ингэж эрс өөрчлөх шаардлагатай гэж үзэн түүнийг гүйцэтгэл рүү шилжүүлэхийг зорин дэмжигчдийг өөртөө татах үйл ажиллагааг чухалчилдаг тул шинэчлэлийг эрхэмлэгч улстөрчид гэж үздэг байна. Гэхдээ энэ хоёр нь хоёул хоорондоо нягт холбоотой тул хамтарч ажиллах нь чухал байдаг. Эдгээрээс гадна уламжлалын чанартай болон аз турших буюу адал балмадын чанартай үйл ажиллагаа явуулдаг улс төрийн лидер гэсэн томьёолол ч бас байдаг. Уламжлалын чанартай үйл ажиллагааны хувьд уламжлал нь нийгмийн онцлог тул лидерийн манлайлал онцын шаардлагагүй гэж гэж үздэг . Аз турших буюу адал балмадын чанартай улс төрчийн үйл ажиллагаа нь бусдыг байнга буруутгах, түүнийхээ төлөө амлалт хийж хүмүүсийг тэмцэл, хөдөлгөөн, тулалдаанд уриалдаг байна. Нэг бодит жишээ нь Гитлер еврейчүүдийг ялыг бусдад оногдуулагчид "scapegoat" хэмээн нэрлэж хомроглон устгасан явдал. Ингээд сүүлийн 12 жилийн явц дахь Манай орны төрийн сонгуулийн үр дүн ба Засгийн газар болон сөрөг хүчний харилцан тоглолтын тухай хэдэн үг хэлье. 1992 оны УИХ-ын сонгуулийн хувьд МАХН үнэмлэхүй олонх болж Засгийн эрх барьж байлаа. Энд онолын гэхээсээ илүүтэй прагматик байдлаар хандсанд л асуудлын гол байгаа юм. Өөрөөр хэлбэл, "таньдаггүй бурхнаас таньдаг чөтгөр дээр" гэсэн бодлоор л сонголтоо хийсэн гэж товчхоноор тайлбарлаж болох болов уу. Харин энэ үед сөрөг хүчин сайн ажиллаж үүргээ сайн гүйцэтгэснээр дараахь үр дүнд хүрсэн гэж хэлж болно. 1996 оны УИХ-ын сонгуульд Ардчилсан холбоо эвсэл-50, МАХН-25, МУНН-1 гэсэн үр дүн гарсан. Монголын ард түмнийг олон жилийн турш удирдан жолоодож ирсэн МАХН-ын бодлого, шийдвэрийг иргэд 4 жилийн турш хүлээн авсны эцэст ардчилсан хүчинд итгэж сонголтоо хийсэн. Энд сонгогчдын мэдлэг боловсролын түвшин дээшлээд, ардчиллын утга учрыг ойлгох ойлгоц дээшлэн өмнөх 4 жилд таньдаг чөтгөрийн нүүрийг үзлээ, одоо ардчилсан хүчинд өгөөд үзье гэж сонгосон болов уу. Энд мөн сөрөг хүчин тоглолт маш сайн байсан. Эрх баригч хүчин туршлагагүйгээс хариуцлагүй хандсан явдал ч бий. 2000 оны УИХ-ын сонгуулиар МАХН-д бараг сөрөг хүчин байхгүйгээр дахин төрийн эрхийг олгосон. Энд Ардчилсан хүчний эвсэл Засгийн газраа олон дахин сольж, төрийг тогтворгүй болгож байсан. Түүн дээрээ сонгуульд олон хуваагдаж орсон зэрэг том хүчин зүйлүүд нөлөөлсөн гэж хэлж болох юм. 2000 оноос хойш,энэ үед үнэхээр УИХ болон Засгийн газрын түвшинд сөрөг хүчний орон зай дутагдсан. Дутагдалтай талыг нь хэлбэл, Төрийн эдийн засаг дахь оролцоо нэмэгдсэн. Засаглал нь хууль дээдлэх бус нэлээд захиргаадалтын шинжийг агуулснаас төрийн үйл ажиллагааны төвлөрөл, хүнд суртал нэмэгдсэн зэргийг хэлж болох байхаа. Харин Засгийн газрын үйл ажиллагаа үр дүнтэй, хурдацтай явагдаж байсныг хэлэх нь зүйтэй болов уу. 2004 оны сонгуулийн ард түмний сонголт улс төрийн намуудад нэгийг бодогдуулахуйц байдлаар тусгалаа олсон болов уу гэж үздэг. Сонгуулийн үр дүн нь УИХ-д олонхи ч байхгүй цөөнх ч байхгүй сонголт байлаа. Энэ тохиолдолд ард түмнийхээ сонголтыг хүндэтгэн, манай улсын түүхэн нөхцөл байдалд үүссэн улс орныхоо хөгжилд түүхэн үүрэг гүйцэтгэсэн, улс төрийн талбарт нөлөө бүхий улс төрийн хоёр хүчин хамтарч ажиллахаар шийдэн Их эвслийн Засгийн газрыг байгуулан, аль нэг улс төрийн хүчин нь дангаараа Засгийн эрхийг барьж байх үедээ шийдвэрлээгүй буюу шийдвэрлэхэд эрсдэлтэй Монгол улсын ардчилал болон хөгжил, иргэдийн амьжиргааг дээшлүүлэхэд чухал ач холбогдол бүхий дараахь асуудлуудыг шийдвэрлэхээр зориг шулуудсан. -Улс төрийн намуудын тухай хууль, ОНРТ-ийн тухай хууль, Сонгуулийн тухай багц хууль, Татварын шинэчлэл болон татварын багц хуульд оруулах өөрчлөлт, Засаг захиргааны нэгжийн шинэтгэл, Авилгалтай тэмцэх НҮБ-ын конвенцид нэгдэн орох болон үүнтэй холбогдсон эрх зүйн орчинг бүрдүүлэх, Гэр хорооллын дэд бүтцийг сайжруулахтай холбогдсон "40 мянган орон сууц хөтөлбөр" тэргүүлэх чиглэл болох мэдээлэл, харилцаа холбооны технологийн Е-засаглал хөтөлбөрийг батлан хэрэгжүүлэх, ажлын байрны хязгаарлагдмал байдлыг багасган ажлын байрыг нэмэгдүүлэх, нэмүү өртөг шингэсэн импортыг орлох, экспортын чиглэлийн бэлэн бүтээгдэхүүний үйлдвэрлэлийг дэмжиж иргэд ба үндэсний орлогыг нэмэгдүүлэх зорилтыг хэрэгжүүлэх нөхцөлийг хангадаг боловсруулах үйлдвэрийг хөгжүүлэх харилцааг зохицуулах жижиг дунд үйлдвэрлэлийн эрх зүйн байдлын тухай болон бусад холбогдох хууль. Ийм эрх зүйн орчны зохицуулалт байхгүйгээр ядуурлыг багасгах үндэсний бүтээмж болон өрсөлдөх чадварыг дээшлүүлэх, дэлхийн зах зээл дээр Монгол брендийн өсөлдөх чадварыг дээшлүүлэх гэж ярих нь утгагүй юм. -УИХ-ын тухай багц хуульд нэмэлт өөрчлөлт оруулах, Бодлого тодорхойлох болон бодлого хэрэгжүүлэх төрийн байгууллагын бодлогын хэрэгжилтэд хийх үнэлгээний тухай эрх зүйн орчин "government policy evolution system", ардчилсан Үндсэн хууль батлагдсанаас хойшхи УИХ-аар батлагдсан бусад хууль тогтоомжийн хоорондын уялдаа холбоог сайжруулах, зөрчлийг арилгах, шинэчлэх боловсронгуй болгох, цэгцлэх асуудал болон бусад. Гэтэл сүүлийн үед энэ зорилтоо хэрэгжүүлэх ажлын явц удааширч, хэт их улстөржилт газар авснаар мухардмал байдалд ороход хүрээд байна гэж хэлж болохоор байна. Үүний гол шалтгаан нь : -Эрх баригч болон сөрөг хүчин улс орноо хөгжүүлэх, иргэдийнхээ амьжиргааг дээшлүүлэх оновчтой бодлого боловсруулахын төлөө өрсөлдөж хэрэгжүүлэхэд хамтарч ажиллах бус байнга бие биенийхээ дээр гарахын төлөө сөргөлдөн тэмцэж ирснээс нийгэмд яаралтай шийдвэрлэх олон асуудал хуралдсанаас нийгэмд бухимдал байгаа нь тодорхой юм. -Мөн улс төрийн хүчин, улстөрчдийн гол ажил нь ард түмний сонголтыг хүндэтгэн улс орноо хөгжүүлэх, иргэдийн нийтлэг эрх ашгийг дээдлэн ажиллах ёстой атал, эрх мэдэл албан тушаалын төлөө тэмцэж зорилт нь хэрэгжихгүй бол тулган шаардах, зөвхөн дараагийн сонгуульд хэрхэн нэр цэвэр үлдэж хариуцлагаас бултаж ялахыг чухалчлах зэрэгт хөтлөгдөх хандлага гарч байгааг үгүйсгэхгүй. -Нөгөө талаас өнөөгийн Засгийн эрхийг барьж буй улс төрийн хүчнүүд Эвслийн засгийн газрыг байгуулахдаа зорилтоо тодорхойлсон болохоос биш түүнийгээ хэрхэн хэрэгжүүлэх өөрөөр хэлбэл, энэ нийгэмд зайлшгүй шаардлагатай сөрөг хүчний орон зайг хэрхэн нөхөхөө сайн тооцоогүй гэдэг нь тодорхой байна. Их эвслийн Засгийн газар нь олон давуу талтай боловч сөрөг хүчний орон зайг нөхөх асуудлаа шийдвэрлэгдээгүй тохиолдолд Засгийн газар нь хэврэг байдаг гэдэг нь судалгаанаас тодорхой байна. Сөрөг хүчний орон зайг нөхөх гол үйл ажиллагаа болох улс орноо хөгжүүлэх, иргэдийн амьжиргааг дээшлүүлэх төрийн хамгийн оновчтой бодлогыг тодорхойлох шийдвэрлэх процессийн оюуны өрсөлдөөн нь өөрөөр хэлбэл, холбогдох зөвшилцөх зөвлөлийн үйл ажиллагаа нь далд хуйвалдааны шинжтэй биш олон нийтэд ил тод нээлттэй байх. -Хөгжилтэй орнуудын парламентад нэвтэрсэн "Ерөнхий сайдын хариултын цаг" "Prime minister’s answer's time" -ийг яг байгаа байдлаар нь хөрсөн дээрээ буулгаж 7 хоногт нэг удаа Засгийн газрын мөрийн хөтөлбөрийн хэрэгжилт болон нийгэмд тулгамдаж буй болон бусад асуудлыг хэрхэн шийдвэрлэх гэж байгаа зэрэгтэй холбогдуулж Ерөнхий сайдтай Засгийн эрхийг барилцаж буй Улс төрийн намуудын дарга нарыг ээлжлүүлэн өмнөх төрийн бодлогын асуудлаар олон нийтэд нээлттэйгээр мэтгэлцүүлэх. Ингэснээр нийгмийн бухимдал болон нийгэмд тулгамдаж буй асуудал үр дүнтэй хурдацтайгаар шийдвэрлэгдэх нөхцөл бүрддэг. Ийм парламентын засаглалтай олон оронд нэвтэрсэн үйл ажиллагаа байхгүй байгаагаас сөрөг хүчний орон зай үгүйлэгдэж дараахь асуудал зарим нийгмийн сонирхлын бүлэг болоод олон нийтийг бухимдуулж байна гэж үзэж байна. Үүнд: -Төрийн бодлого боловсруулахдаа холбогдох нийгмийн сонирхлын бүлгэд тулгамдаж буй асуудалд судалгаа муу хийдэг, олон нийтийн хэлэлцүүлгийг ор нэр хийдэг. -Засгийн газарт тавих парламентын хяналт сул. Засгийн газар УИХ болон УИХ-ын гишүүдтэйгээ бүтээлчээр хамтарч ажиллах тогтолцоо сул. Мөн зарим төрийн түшээдийн шинэ санаа, шинэчлэлийг хүлээж авах чадвар хөгжөөгүй байна. Асуудал болгоныг улс төрийн өнцгөөс харах явдал нь байнгын асуудал ч болсоор байна. -Нийгмийн баялгийн хувиарлалт болоод дахин хувиарлалт шударга бус, иргэдэд тэгш боломж олдох нөхцөлгүйгээр маш муу хийгдэж байгаа. Жишээлбэл уул уурхайн салбар болон газар хувьчлалыг тойрсон маргаан. Боловсруулах үйлдвэрийн салбар хөгжих нь байтугай жирийн наймаачид ч шударгаар төлөхөд хүндрэлтэй татварын орчинтой буюу иргэд ,байгуулагын орлоготой харьцуулахад хэт их татварын ачаалал үүссэн. Дээр нь хаана ч байхгүй өндөр хүүтэй санхүү, зээлийн орчин байсаар байгаа. Нийт хүн амын 3 хүний нэг нь ямар нэгэн байдлаар нийгмийн халамжинд хамрагдаж байгаа. Нөгөө талаас нийгмийн баялгийг бий болгох бизнесийн салбарт удаан хугацаагаар ажилласнаас илүү гайгүй шиг төрийн албан тушаалд томилогдвол амьдрал ахуй хурдан сайжирдаг сонин үзэгдэл бий болсон гэж иргэд ярих болсон. Төрийн албан хаагчдын авч буй цалин амьдралын бодит өртгөөсөө 4-5 дахин бага байгаа... -Сонгуулийн дараа төрийн захиргааны болон үйлчилгээний албан хаагчдаа сүүлийн 8 жилд учир утгагүй сольж халж хэлмэгдүүлж ирсэн. Тиймээс тэдний мэргэшил ур чадвар дээшлүүлэхгүй байгаа.Нөгөө талаас тэдний ихэнх нь Улс төрийн аль нэг хүчний доторхи сонгуулийн ажилтай байдаг. Хэрэв нэг улс төрийн хүчин байнга төрийн эрх бариад байх юм бол албан тушаал баталгаатай гэж үзэн ард иргэдэд үйлчлэхээсээ илүү дарга, улстөрч улс төрийн намд үйлчлэх хандлага байхыг үгүйсгэхгүй. Энэ тохиолдолд ард иргэд төлсөн татвартаа харамсах нь мэдээж юм. Энэ утгаар нь хуучны нам төвтэй төрийн тогтолцоо хэвээрээ байна гэж хэлж болох талтай. Иймээс тэднийг тодорхой хугацаагаар улс төрийн намын гишүүнчлэлээс түтгэлзүүлэх шаардлага байгаа. Ер нь цаашид хүн ам цөөтэй манай оронд нам гишүүнчлэлтэй байх шаардлагатай эсэхэд дүгнэлт хийх шаардлага байж болохыг үгүйсгэхгүй юм. -Гүйцэтгэх засаглал, Шүүх засаглалын хууль биелүүлэх мөрдүүлэх үйл ажиллагаа туйлын хангалтгүй байсаар байна. Ер нь энэ асуудлыг сайжруулахгүйгээр эрх зүйт ардчилсан нийгмийг цаашид хөгжүүлэх зорилт биелэлээ олно гэхэд хэцүү. Төрийн түшээд, төрийн албан хаагчид өөрсдөө хууль их зөрчдөг гэсэн яриа байсаар байгаа. Нөгөө талаас засаглалын дунд, доод шатанд сөрөг хүчний орон зай бага учир хүнд суртал газар авч төрийн үйлчилгээ доголдон иргэдийг бухимдуулсаар байна. Засаглалын доод шатны буюу төрийн үйлчилгээг иргэдэд шууд хүргэх албан тушаалтан иргэдийг үзэл бодлоор нь ангилж Үндсэн хууль болон бусад хууль зөрчих явдал байсаар байна гэсэн яриа ч байсаар л байна. -Шилжилт хөдөлгөөнийг төрийн бодлогоор зохицуулах, орон нутгийн өөрөө удирдах эрх мэдлийг нэмэгдүүлэх, төрийн эдийн засаг дэх оролцоог багасгах, төрийн үрэлгэн тогтолцоог хумиж, хамгийн... . Жижигхэн хамгийн... үр дүнтэй... .нээлттэй сайн засаглалыг хөгжүүлэх зорилтыг шийдвэрлэх үүднээс засаг захиргааны нэгжийн шинэтгэлийг яаралтай хийх шаардлагатай байна. Энд хугацаа алдсанаас ардчилсан төрийн бүтээн байгуулалтаас өмнө иргэд рүүгээ чиглэсэн үйл ажиллагаа санасан үр дүнд хүрэхгүй байна. Жишээлбэл, нийт хүн ам буюу хөдөлмөрийн насны хүн амтайгаа харьцуулахад хамгийн олон төрийн албан хаагчтай. Дэгсдүүлж хэлбэл нийслэлд бараг хүн амын тэн хагас нь суурьшсан, аймгуудаасаа доор статустай 3-4 дахин их хүн амтай дүүрэг, сумнаас доор статустай 4-5 дахин хүн амтай хороодуудтай болсон байна. Гэхдээ энд би нэг зүйлийг онцлон тэмдэглэхийг хүсэж байна. Энэ бол Монголын улс төрийн намууд нийгмийн улс төрийн тогтолцоо нь онолын болон практик түвшинд гүйцэтгэх ёстой үүргээ хангалттай биелүүлэх түвшинд төлөвшиж чадаагүй байна гэж үзэж байна. Мэдээж энэнд цаг хугацаа шаардлагатай байсан гэдэг нь хэнд ч тодорхой. Тиймээс ч нийгмийн сонирхлын бүлгийн хэлбэр болох хөдөлгөөн, ТББ-ууд олноороо түрэн гарч нийгмийн, хүмүүнлэгийн, гэгээрлийн гэхээсээ илүүтэй улс төрийн үйл ажиллагааг идэвхтэй явуулж байна. Аливаа зүйл сайн, муу хоёр талтай байдгийн адилаар энэ үзэгдэл нь нэг талаас улс төрийн намуудын шинэчлэл, төлөвшилтөд эерэг нөлөөлж, нийгмийг эрүүлжүүлэх, төрийн байгууллага, албан тушаалтны үйл ажиллагааг ил тод, тунгалаг, түргэн шуурхай болгоход ач холбогдолтой ч нөгөө талаас иргэдийн зүгээс төрдөө итгэх итгэлийг алдагдуулах, нийгэмд олныг хамарсан эмх замбараагүй байдал үүсгэж болзошгүйг эрх баригчид ч, иргэд ч хүлээн зөвшөөрч асуудалд хариуцлагатай хандах цаг болжээ. Миний тавих илтгэлийн сэдэв "Засгийн газар болон сөрөг хүчний хоорондын харилцан тоглолт" гэж томъёологдсон ч аливаа тоглоом нарийн тогтсон дүрэмтэй, шударга хараат бус шүүгчтэй, бас үзэгчтэй, гол нь тоглогчид нь тодорхой байж сая тоглолт болно гэж ойлгож байна. Иймд өнөөгийн монголын улс төрийн амьдралтай холбогдуулан үзвэл Засгийн газар болон сөрөг хүчний харилцан тоглолт байна уу гэвэл сонгодог утгаараа бараг байхгүй гэж хэлэхэд хилсдэхгүй байхаа. Ер нь нийт иргэдийн ихэнх нь сонгосон сонголтынхоо эцсийн үр дүнг харахыг хүсч байгаа нь тодорхой бөгөөд үүнд ч би эргэлзэхгүй байна. 2004 оны ард түмний сонголт Монгол улсын хөгжил болоод нийт иргэдийн амьжиргааг дээшлүүлэхэд том амжилт авчирч чадна гэдэгт итгэж байна. Эцэст нь хэлэхэд, Сонгуулийн тогтолцоо болоод хуулийн хэлэлцүүлгийг улс төрийн бүх намуудын санал бодлыг уралдуулах замаар явуулж зөвшилцөлд хүрэх нь ард түмний сонголтыг хамгийн их хэмжээгээр илэрхийлсэн парламенттай байх нөхцлийг бүрдүүлэх,ардчиллыг бэхжүүлэн хөгжүүлэх, улс төрийн намууд төлөвшин хариуцлага нь нэмэгдэх, улс орон хөгжин цэцэглэхийн зэрэгцээгээр нийт иргэдийн амьжиргаа дээшлэх гэсэн зорилтуудыг шийдвэрлэхэд үүрэг гүйцэтгэх төдийгүй миний илтгэлийн сэдэв болох "Засгийн газар болон сөрөг хүчний харилцан тоглолт" жинхэнэ утгаараа хэрэгжих нөхцөл бүрдэнэ гэж бодож байна. Түүнчлэн хууль дээдэлсэн эрх чөлөөтэй тусмаа оюун санаа үзэл бодлын хувьд эрх чөлөөтэй, ёс зүйтэй орны иргэд тэр хэмжээгээрээ хөгжилтэй байдаг гэдэгт итгэж байна. 

