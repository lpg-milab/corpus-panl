№175(16765)    
1987 оны долдугаар сарын 23. 
Сонгогчдын найдвар депутатад

Сонгогч хөдөлмөрчдийн өндөр итгэл найдвар хүлээж төрийн Эрх барих байгууллагад ажилчин анги, хоршоолсон малчид, хөдөлмөрийн сэхээтний төлөөлөгчөөр сонгогдсон Ардын Их Хурлын 375, орон нутгийн ардын хурлын 16 мянга шахам шилдэг тэргүүний сайчуул депутатууд манай нийгмийн улс төр, эдийн засаг, үзэл суртлын салбарт ажиллаж байна. Орон нутагт нийгмийн хүрээний асуудлыг шийдвэрлэх, сахилга, дэг журам, зохион байгуулалтыг бэхжүүлэхэд ардын депутатуудын хурлын гүйцэтгэх үүрэг улам өсөн нэмэгдэж байна. Хурлын гүйцэтгэх захиргааны байгууллага, депутатууд хөдөлмөрчдийн өмнө ажлаа тогтмол тайлагнаж, сонгогчдын захиа даалгавар, санал хүсэлтэд туйлын анхааралтай, ажил хэрэгчээр хандаж байвал зохино >> гэж нөхөр Ж. Батмөнх МАХН-ын XIX их хуралд тавьсан илтгэлдээ цохон дурджээ. 

Манай бүх шатны хурлын депутат МАХН-ын XIX их хурал, БНМАУ-ын Ардын Их Хурал, орон нутгийн хурлын чуулганы шийдвэрийг тойргийнхоо сонгогчид, хөдөлмөрийн хамт олонд цаг алдалгүй хүргэн танилцуулж, түүнийг биелүүлэхийн төлөө хүч чармайлт, мэдлэг, авьяас, чадвараа дайчлан ажиллаж байна. Гэхдээ БНМАУ-ын депутатын тухай хуулийн заалтыг депутат бүр төгөлдөр сайн биелүүлж. сонгогчдынхоо санаа бодлыг бүрэн гүйцэд судалж төрийн эрх барих байгууллагад уламжлан чуулганы шийдвэрт тусгах, мөн чуулганаас гаргасан шийдвэрийн биелэлтийг тойрогтоо зохион байгуулж. олон түмний хүчийг дайчилж шинэ зүйл бүтээх талаар идэвх санаачилгатай ажилладаг гэж хараахан хэлж болохооргүй байгааг нуух аргагүй юм. 

Манай төрийн эрх барих байгууллагууд сонгуулийн шинэ системд шилжсэн 1950-иад оноос хойш орон нутгийн болон. Ардыи Их Хурлын сонгуулийн зөвхөн нэг тойрогт депутатаар сонгогдсон хүний тоо дунджаар арав шахамд хүрч байгаа бөгөөд тэднийг төрийн ажлын зохих дадлага олж авсан хүмүүс гэж хэлж болно. Ийм том нөөц хүчийг орон нутагт бүрэн ашиглахгүй байгаагаас депутатын төрийн ажлын залгамж чанар жигд хангагдахгүйгээр барахгүй урьдахь сонгуулиудаар депутатад сонгогдон ажиллаж байсан хүмүүс шинээр сонгогдсон депутатуудад туршлага дадлагаа эзэмшүүлж халамжлагч идэвхтний журмаар туслах ажил ч хийгдээгүй өнгөрдөг удаа их байна. 

МАХН-ын Төв Хорооны III бүгд хурлын шийдвэрийг хэрэгжүүлэх ажилд бүх шатны хурлын депутатууд хошуучилж өөр өөрсдийн сонгуулийн тойргийн дэвсгэрт оршдог үйлдвэр, аж ахуй, соёлын бүх байгууллагын ажил, үйлчилгээний чанарыг сайжруулах, үйлдвэрлэлийн үр ашгийг дээшлүүлэхийг онцгой анхаарч тусалбал зохино. Мэргэжилтэн идэвхтнүүдийнхээ туслалцаатайгаар тойргийнхоо хэмжээний улс ардын аж ахуй, соёлын үйл ажиллагаанд эдийн засгийн шинжилгээ судалгаа хийж аливаа ажил, үйлдвэрлэл, бүтээгдэхүүний чанар, үр ашиг дээшлүүлэх ойрын болон хэтийн тодорхой зорилго дэвшүүлж ажиллах ялангуяа алдагдалтай үйлдвэр, аж ахуй, соёлын газруудад өөрчлөлт гаргахад депутатууд хараа хяналтаа төвлөрүүлэх нь зүй ёсны ажил мөн. Үүний тулд депутат өөрөө эдийн засгийн мэдлэгээ цуцалтгүй дээшлүүлж, ажлын байдлыг газар дээр нь нарийн сайн мэдэж хурлын гүйцэтгэх захиргаад ч эдийн засаг, аж ахуйн механизмыг хэрэглэх тухайд депутатуудтайгаа нягт хамтран ажиллаж сургууль, хичээл, хамтын үзлэг зэрэг биет ажил зохион байгуулж байвал зохино. 

Депутат бүр тойргийнхоо дэвсгэрт оршдог үйлдвэр, хөдөө аж ахуйн нэгдэл, сангийн аж ахуйн сүүлийн жилүүдийн үр ашгийн үзүүлэлт, бүтээгдэхүүний чанарын байдлыг нарийвчлан анхаарах, хөдөлмөрчдийн нийгмийн асуудал, хүн амын хүнс, орон сууцны хангамжийг хэлбэрэлтгүй сайжруулах, тэдний ахуйн соёлыг дээшлүүлэхэд санаа тавьж байх, малын зүй бус хорогдлыг багасгах, малыг отроор болон бордож таргалуулах, гахай, шувуу өсгөн үржүүлэх ажЛыг эрчимжүүлэхэд туслах, ойрын жилүүдэд төмс, хүнсний ногоогоор тойргийнхоо хүн амын хэрэгцээг хангахын төлөө хөдөлмөрчдийн болон улс, ардын аж ахуйн бүх байгууллагын бүтээлч санаачилгыг өрнүүлэх талаар их зүйл хийх шаардлагатай байна. 

МАХН-ын XIX их хурал, Намын Төв Хорооны III бүгд хурлын шийдвэрийг хэрэгжүүлэхэд төр, олон түмний холбоог улам бэхжүүлж, ардчиллыг гүнзгийрүүлэн, хүмүүсийн хөдөлмөр, нийгмийн идэвхийг дээд зэргээр өрнүүлэхийн төлөө төрийн зүтгэлтний хувьд гүйцэтгэх ажлынхаа арга барилыг шинэчлэн өөрчлөх, хүний төлөө тавих анхаарал халамжийг гол зүйл болгон, шинэ сэтгэлгээ, арга барилаар хандаж ажиллахыг депутат хүн өөрөө үлгэрлэх шаардлагатай юм. Манай нийт ажлын чанар, үр ашгийг дээшлүүлэх тэмцлийг хөдөлмөрчин нэг бүрийн амьдралын хэм хэмжээ болгоход депутат тодорхой санаачилга гаргаж мал аж ахуй, тариалангийн үйлдвэрлэлийн хоцрогдлыг шийдвэртэй арилгах, улсад бэлтгэх төрөл бүрийн ноос, сүү, үр тариа, хүнсний ногооны төлөвлөгөөг хугацаанд нь биелүүлэх, бүтээгдэхүүний чанар дээшлүүлэх, ахуй үйлчилгээ, соёлжилтын зэрэг асуудлаар нийтийг уриалж, үлгэрлэн ажиллах нь чухал байна. Сахилга, зохион байгуулалтыг бэлтгүүлэхэд хөдөлмөрийн хамт олны анхаарал, хүч чармайлтыг төвлөрүүлэх, хөдөлмөрчдийн эрэлт хэрэгцээг аль болох шуурхай хангахад депутат нэг бүр их чармайлт гаргавал зохино. 

МАХН-ын Төв Хорооны III бүгд хурлын үзэл санааны дагуу бүх шатны хурлын депутатууд сонгуулийнхаа тойрогт депутатын хувьд хийж байгаа ажлаа зарчимчаар дүгнэж цаашид төрийн эрх барих төлөөлөгчдийн байгууллагын гишүүний хувьд шинэ шаардлагын дагуу урьд өмнөхөөс илүү их үр бүтээлтэй ажиллахыг сонгогчдын итгэл найдвар, эрх ашиг шаардаж байна. 

