Өмгөөлөгч ах гомдолгүй гээд хэлчих, мөнгө өгье гэж байсан

Г.ЖАМЪЯН (Монгол Улсын соёлын гавьяат зүтгэлтэн) 
Одоогоос яг жилийн өмнө нийслэлийн хойд дүүрэгт, Дэнжийн мянга руу эргэдэг зам дээр автын том осол болж, хоёр хүн Гэмтэл согог, сэргээн засах клиникийн эмнэлэгт очоод нэг нь гайгүй илааршиж, нөгөө нь нас барсан билээ. Хэрэг явдал цагдаа, шүүхийн хүрээнд шийдэгдэлгүй сунжирсан. Саяхан энэ хэрэг эцэслэн шийдэгдсэн ч талийгаачийн хоёр өнчин охин, шүүгч, өмгөөлөгч нарт голоо харлатал гомдож яваа тухайгаа хэлэхээр сонинд хандаж ирсэн юм. Өнчин хоёр охины том нь болох Ц.Цасан-Угалзтай ярилцлаа.
-Болж өнгөрсөн хэрэг явдлын талаар жаахан тодруулахгүй юу? -2007 оны хоёрдугаар сарын 27-ны шөнө 23.00 цаг арай болоогүй байхад ээж минь Дэнжийн мянга руу эргэдэг засмал замыг хөндлөн гарч явсан юм билээ. Тэнд чинь явган хүний гарц, энээ тэрээ юм бараг байхгүй шүү дээ. Тэгээд ч шөнө. Энэ үед хар хурдаараа ирсэн гэрэлгүй жийп машин ээжийг, дэргэд нь байсан хүнтэй хамт дайрч холоо чулуудчихаад, хориод метр газар явж зогссон байгаа юм. Миний ээж л гэхэд зургаа долоон метр газар чулуудагдсан. Жолооч машинаас бууж нэг хүнтэй утсаар яриад, дайруулсан хоёр хүнийг гэмтэлд хүргэсэн юм билээ. -Ээж чинь хүнд гэмтсэн үү? -Хүнд гэмтсэн. Бүтэн газар байгаагүй байх. Хавирганууд нь хугараад уушги руугаа сүлбэчихсэн, дотуур цус их алдсан байсан гэсэн. Тав зургаа хоноод нас барсан даа. Миний ээжийг дайрсан жолооч Б.Батболдыг эмнэлгийн жижүүрийн цагдаа шил үлээлгээд согтуу байна хэмээн уурлаж, элэгдэхэд эсэргүүцэл үзүүлэхгүй байсан гэж тэнд харж байсан хүмүүс гэрчилдэг юм. -Танай ээж бас архи уусан байсан юм биш үү? -Ээж минь архи уудаггүй, биднийг л тэжээх гэж зүтгэж байдаг хүн шүү дээ. Шүүх хурал дээр ээжийг согтуу байсан бололтой яриад байсан. Үхсэн хүн үг хэлж чадахгүй болохоор юу ч гэж болох л байх. -Та нар хэдүүлээ үлдэж байгаа юм? -Уул нь олуулаа байсан. Эмээ, өвөө хоёр минь түрүү жил нас барчихсан. Тэгтэл ээж минь машинд дайруулаад өнгөрчихлөө. Одоо би долдугаар ангийн эмэгтэй дүүтэйгээ л хоёулаа үлдсэн. Уул нь би дээд сургуульд сурч байсан юм. Төлбөрөө төлж чадахгүй болоод гарчихсан. Ах, эгч нарынхаараа ээлжилж хоноод л явж байна. Би ажил хийе гэсэн чинь авах газар олдохгүй юм. Дүүд тэжээгчээ алдсаны гэж 40-өөд мянган төгрөг өгдөг, түүгээрээ л амьдарч байна. -Ээжийг чинь дайрсан жолоочийн талаас тус дэм үзүүлэхгүй байна уу? -Юу ч өгөөгүй. Оршуулгын зардал гэлүү дээ хэдэн төгрөг өгсөн талаар ах, эгч нар л мэдэж байгаа даа. -Шүүхийн шийдвэр ер нь юу гэж гарсан бэ? -Дүүргийн шүүхэд шүүх хурал болсон. Алтантуяа шүүгч шийдсэн. Шүүгдэгч Батболдын өмгөөлөгчөөр Баярсайхан гэж хүн оролцсон. Тэр хүнийг 500 мянган төгрөг авсан гэх юм билээ. Манай эгчид хүртэл "Гомдолгүй гээд хэлчих. Мөнгө өгье" гэсэн байгаа юм. Манайхны 150 мянган төгрөг төлж авсан өмгөөлөгч Алтанцэцэг эгч бол шүүгч, яллагчдын амаар л бөнжигнөөд байх нь тэр. Ер нь тэгээд шүүх хурал гэдэг чинь, их мөнгөний л хурал болдог шиг юм билээ. Анхан шатны шүүхээс жолооч Б.Батболдыг 17 сая гаруй төгрөгөөр торгох шийдвэр гаргасан. Бид давж заалдсанаар уг торгуулийг болиулж гэмт хэрэгтнийг таван жил хорих ял оноосон. -Шүүхийн энэ шийдвэрт та нар гомдох ямар үндэслэл байгаа юм? -Цагдаа, хуулийн байгууллага чинь ээжийнхээ амийг нэхэж байгаа бидний гомдлыг л барагдуулах ёстой юм байгаа биз дээ. Шүүхийн энэ хоёр шийдвэрийн аль нь ч хагацал үзэн өнчирч яваа бид хоёрын гомдлыг барагдуулж чадсангүй. 17 сая төгрөгөөр торгосон торгууль улсын санд л орно. Бидэнд сохор зоос ч ирэхгүй. Дайрсан жолоочийг шоронд таван жил хорилоо гэхэд, өнчин бид орон сууцтай болохгүй. Өмсөх хувцастай болохгүй. Өлсдөгөөрөө өлсөөд л ядарч зүдэрч явна. Хохирогч бидний гомдлыг барагдуулсан шийдвэрийг шүүх гэдэг газар гаргадаггүй юм байна. Хоёр хүн дайрч, нэгийг нь гэмтээж, нөгөөг нь хөнөөгөөд өнчин өрөөсөн ийм хүмүүс үлдээсэн жолоочид хэдэн жилийн ял оноосон болоод л "өршөөчихдөг" юм байна. Ээжийгээ алдсан бид, ах дүүгээ алдсан олон хүн, шүүгч, өмгөөлөгчдөд гомдол хэзээ ч тасрахгүй. -Та хоёр минь одоо ямар янзтай амьдарч байна? -Би ахындаа голдуу. Дүү маань эгчтэй хамт тэднийд байгаа. Дүү саяхан нэг өглөө уйлчихсан уулзлаа. Ээжийг зүүдэлж гэнэ. Хөл машинаараа учиргүй юм оёод л, охиндоо пальто хийж байгаа юм гээд хачин эрээн юм оёж өмсгөөд, орчин үеийн моод ийм болсон шүү дээ гэж байна гэж зүүдэлж л дээ. Дүү маань хавар өмсөх хувцасгүй байгаа юм. Тэгээд л санааширч бодохдоо ээжийг зүүдэлсэн юм шиг билээ. Ээжийгээ их санадаг, хичээлдээ ч их муудсан л даа. Миний ээж оёдол хийж биднийг тэжээдэг байсан юм. Үйлдвэр нь дампуураад ээж ажилгүй, юу тааралдсанаа цуглуулж биднийг тэжээдэг байсан даа. Одоо тэжээдэг ганц хүн маань байхгүй ядарч явна. Шүүгч Алтантуяа, өмгөөлөгч Баярсайхан Алтанцэцэг нар бидэн шиг үр хүүхэдтэй л баймаар юм. Энэ хатуу хорвоод бид хоёрыг яаж амьдраасай гэж тийм шийдвэр гаргаж байгаа бол. Одоо бид хоёрт хоолны мөнгө, солих хувцас ч алга. (Цасан-Угалз охин хэсэгхэн уйлж суулаа) -Одоо энэ гомдлоо хаана яаж хандъя гэж бодож байна? -Би хэлж мэдэхгүй байна. Жолооч Батболдын талынхан компанид ажилтай их л боломжийн хүмүүс юм шиг билээ. Шүүх хурал дээр нэгэн мөнгөний тухай яриа гарсан гэсэн. Хэнээс гарсан мөнгө хэний гар дээр байгааг үнэндээ ойлгосонгүй. Ээжийг минь хөнөөсөн хүн, биднийг орон байртай болгоод ч юм уу, сургууль төгстөл маань боломжийн хөрөнгө мөнгөний туслалцаа үзүүлээд, хүний ёсоор хандвал бид ингэж явахгүй л дээ. Ээжгүй болж өнчирсөн бидний хохь л болоод өнгөрч байна. Тэгээд бид сонинд хандаж байгаа юм. Сайн санаатнууд юу гэж зөвлөхийг сонсъё. 
Г.Жамъян
