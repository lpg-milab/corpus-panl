№194 (15843}   
1984 ОНЫ НАЙМДУГААР САРЫН
МИЛИТАРИЗМЫГ ХЯЗГААРЛАН ЗОГСООЁ 

Дэлхийн хоёр дайн хийгээд том, жижиг олон дайн империалист гүрнүүдийн гэм буруугаар үүсэхдээ сая сая хүн ардын амь насыг бүрэлгэж хэдэн арав, зуун саяыг нь өнчрөл хагацалд учруулан олон үеийн турш бүтээн бий болгосон үнэт баялаг, соёл иргэншлийг хөнөөн сүйтгэж ирснийг хүн төрөлхтөн мартах ёсгүй. Лениний тодорхойлсноор " Дайн чинь ой мод ургуулахтай төстэй << аж үйлдвэрийн салбар >> . . . . гэсэн том мод ургуулахад арав хорин жил хэрэгтэй. . . Түүн шиг зэгсэн элбэг насанд хүрсэн << их бууны зууш >> бий болно " гэж тооцоолдог хөрөнгөтнүүд өнгөрсөн түүхэнд орчин үеийг захируулахыг мэрийж байна. Тэгээд ч зэвсгийн монополитнуудын гараар тэжээгдэж, санаа зоригийг нь илэрхийлж байдаг улс төрийн харалган зүтгэлтнүүд дайныг эзлэн түрэмгийлэх бодлогоо явуулах, баяжих хөлжих цорын ганц арга хэрэгсэл гэж үзэж, халуун цөмийн эрин үед аж төрж байна гэдгийг эргэцүүлэн бодохыг огтхон ч хүсэхгүй байна. Хүчний харьцаа социализм, ардчилал, энхийнхний талд ашигтайгаар өөрчлөгдөж байгаа түүхэн бодит байдлыг харгалзахгүй, зэвсэглэлээр улайран хөөцөлдөж, дэлхийг хэд дахин устгах цөмийн зэвсгийн их нөөцийг бий болгож, сансрыг хүртэл зэвсэглэх гэж байна. 

Бүхнийг дайнч үзлийн үүднээс сэтгэдэг, ажил хэрэгч, милитарист зорилгод захируулдаг, империализмын гол толгойлогч АНУ-ын одоогийн засаг захиргаа аюул заналыг тусгайлан даллаж, ЗСБНХУ, АНУ хийгээд Варшавын гэрээ, НАТО-гийн хооронд тогтсон цэргийн тэнцвэртэй байдлыг өөртөө ашигтайгаар өөрчлөхийн тулд зөвхөн цөмийн зэвсгийн үйлдвэрлэлд жилд 45 миллиард доллар зарж байгаадаа сэтгэл ханахгүй, цаашид улам нэмэгдүүлэх хүсэлтэйгээ удаа дараа мэдэгдэж байна. АНУ Өрнөд Европт << Першинг 2 >> далавчит пуужин байрлуулж. ЗХУ болон түүний холбоотнууд руу онилж дэлхийн хоёр дайн үүсэх талбар болж байсан Өрнөд Европыг халуун цөмийн ердийн зэвсгийн агуулах олон улсын түрэмгий цэргийн хуаран болгохоор улайран шамдаж байна. Цагаан ордныхон Алс Дорнодод японы милитаризмыг зүйл бүрээр хөхүүлэн дэмжиж, арлынхаа орныг үл живэх нисэх онгоц тээгч болгох гэсэн ерөнхий сайдынх нь хүслийг, ёсоор болгож, хятадын жанжлах үзлийг дэмжихийн тул цэрэг, улс төрийн харилцааг зузаатгаж байгааг анхаарахгүй өнгөрч болохгүй. Өрнөдийн орнуудын өөгшүүлэлтийн харгайгаар ХБНГУ-д хонзогнох бодлого, дайны хийрхэл газар авч, зэвсгийн үйлдвэрлэлд тавьсан хориг цээр арилж, хамгийн аюулт зэвсэгт гар нь улам ойртсоор байна. 

Америкийн империализм капиталист ертөнцөд ноёрхож байсан байр сууриа сулраад ирмэгц эдийн засгийг милитаричлах явдлыг эрчимжүүлж, хуучин байр сууриа олж авах, дэлхийд өөрийн нөлөөг аллага хядлага, түрэмгийлэн эзлэх ямар ч аргаар тогтооход бэлэн байна гэдгээ Ойрхи Дорнод, Төв Америкийн улс орнуудын эсрэг үйлдэж байгаа цуст хэрэг явдлаар илчлэн харууллаа. 

Пентагон 1981 - 1983 онд цэрэг дайны зардалд 558 млрд доллар зарж байсан бол 1985 - 1989 онд 1, 96 триллион доллар зориулахаар төсөвлөж, шинэ системийн зэвсэг бэлтгэхэд 700 шахам млрд доллар зарах гэж байна. Империалист гүрнүүдээс зэвсэг, технологи авдаг хөгжиж байгаа 15 орон цөмийн зэвсэг хийх бүх болзлоо бүрдүүлээд байгааг өрнөдийнхөн өөрсдөө хүлээн зөвшөөрч байна. Энэ бүхэн энх тайванд туйлын ноцтой аюул занал учруулж байна. Үүний зэрэгцээ АНУ тэргүүтэй зэвсгийн монополитнууд, тэдний улс төрийн зуучлагчид үндэсний эрх чөлөөний хөдөлгөөнийг нухчин дарах, хөгжиж байгаа орнуудыг хооронд нь сөргөлдүүлэх замаар завсраас нь улс төр, эдийн засгийн болон цэрэг, стратегийн ашиг завшаан олохыг хичээж байна. Энэ зорилгоор дэлхийн халуун цэгүүдэд харгис үүрэг гүйцэтгэж байгаа Израиль, ӨАБНУ, Пакистан, мэтийн орнуудыг хөхүүлэн захирах зорилгоор жилд наяад млрд долларын зэвсэг олгож байна. Империализмын ийм балмад бодлогын уриагаар сүүлийн дөчөөд жилд орон нутгийн 150 орчим дайн болж, 10 гаруй сая хүний амь сүйджээ. 

Вашингтоныхон цэрэг аж үйлдвэр хамссан салбаруудад улсаас ахиухан хөрөнгө оруулах замаар цэрэг стратегийн << ашиг хонжоо >> олохын зэрэгцээ капиталист томоохон өрсөлдөгчдийнхөө дээр гарч, дотоод эдийн засгийн хямралыг давж болно гэж үзэж байна. Түүний улс төр, цэрэг стратегийн эцсийн зорилго нь коммунизмын эсрэг << загалмайтны аян дайнд >> шургуу бэлтгэх явдал гэдэг нь илэрхий билээ. 

Энэ бурангуй чиг шугамын өөдөөс ЗХУ болон социалист хамтын нөхөрлөлийн бусад орон энх тайванч гадаад бодлогоо сөргүүлэн тавьж байна. 

Зөвлөлт Холбоот Улсын дэвшүүлсэн бодит санал, санаачилга бүр нь үүний амьд гэрч болж, цөмийн дайны эсрэг дэлхий нийтийн тэмцэлд эрч хүч өгч байна. Эдгээр бодит санал, санаачилгыг хэрэгжүүлэх эсэхээс цөмийн эрин үед аж төрж байгаа хүн төрөлхтний хувь заяа, өнөө, ирээдүй шийдвэрлэгддэг гэдгийг эрүүл саруулаар сэтгэдэг улс төрийн зүтгэлтэн, эрдэмтэд, олон нийтийн зүтгэлтнүүд, энх тайван, ардчилал, шударга ёсны төлөө тэмцэгчид улам бүр ойлгож дэмжиж байна. 

Дайн, энхийн асуудал хүн бүхний сэтгэлийг хөдөлгөж байгаа өнөө үед нөхөр К.Черненко ЗХУКН-ын Төв Хорооны ээлжит бус бүгд хурал дээр << Бидэнд цэргийн давуу байдал хэрэггүй, бид хүсэл зоригоо бусдад тулган хүлээлгэх бодолгүй байна. Гэхдээ цэргийн тогтоон тэнцвэртэй байдлыг бид эвдүүлэхгүй, бид улс орныхоо батлан хамгаалах чадварыг бэхжүүлэх, дайнч балмад этгээдүүдийн ааг омгийг дарахад хангалттай хэрэгслийг өөртөө байлгах талаар хойшид ч санаа тавих болно гэдэг талаар хэн ч, өчүүхэн ч эргэлзэхгүй байг. . . Энэ бол энх тайвныг сахин хамгаалах маш чухал угтвар нөхцөл мөн >> гэж тов тодорхой мэдэгдсэн нь зэвсэг хангинуулж байгаа этгээдүүдэд хатуу сануулга болох ёстой. 

Милитаризмыг өөгшүүлж өчүүхэн ч болохгүй, түүнийг хазаарлан зогсоох нь хүн төрөлхтний энх тайван амьдрах эрхийг хамгаалах бүх нийтийн түгээмэл үүрэг мөн. 

