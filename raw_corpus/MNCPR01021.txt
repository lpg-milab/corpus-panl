Сэлбэ голыг нөхөн сэргээж, соёл амралтын хүрээлэн байгуулна

Сэлбэ голын байгаль экологид нөхөн сэргээлт хийж, үндэсний соёл, амралтын цогцолбор хотхоныг байгуулахаар болжээ. 
Хотхоныг Сэлбэ голын дагуу Дамбадаржаагийн гүүрнээс Энхтайваны гүүрний баруун эрэг хүртэлх зургаан км зурваст найман хэсэгтэйгээр байгуулах төсөл гарчээ. Хамгийн эхэнд Ус, мөсөн спорт амралтын цогцолбор байрлах бол "Алтан хараацай" цэцэрлэгт хүрээлэн, Хубилай хааны усан хүрээлэн, "Залуус" цэцэрлэгт хүрээлэн, "Монос" ургамлын парк, "Их Монгол", Үлгэрийн хотхон, "Амьтны ертөнц" зоопарк дараалан бий болох ажээ. Ирэх хавар гэхэд анхных нь болох Хубилай хааны усан хүрээлэнгийн тодорхой хэсгийг ашиглалтад оруулахаар ажиллаж байгаа гэсэн. Энэ талаар Туул, Сэлбэ голын байгаль орчныг хамгаалах холбооны тэргүүн Д.Наранхүүгээс тодрууллаа. 
-Сэлбэ голыг нөхөн сэргээж, соёл, амралтын цогцолбор байгуулна гэлээ... -Сэлбэ голын байгаль орчныг нөхөн сэргээх нь зайлшгүй зүйл. Өнөөдөр Сэлбэ гол маань хог новшинд дарагдсан, урсгал нь татарсан байдалтай байгаа. Тиймээс Сэлбэ голын усны түвшинг нэмэгдүүлэн толио тогтоож, үүндээ түшиглэн хүүхдийн үлгэрийн хотхон болон соёл, амралтын найман цогцолбор барихаар төлөвлөөд байна. Цэцэрлэгт хүрээлэнгийн зорилго нь хүүхэд залуус сургуульдаа үзэж судалснаа нүдээрээ харах зэрэг танин мэдэхүйн ач холбогдолтой. Нөгөө талаар хүүхэд залуус чөлөөт цагаа өнгөрөөх аятайхан газар өнөөдөр манайд алга. Тийм орчинг бид бий болгосноор гэмт хэрэг зөрчил багасна гээд сайн тал олон. Цогцолбор өвөл зунгүй ажилладаг байхаар төлөвлөж байгаа. Тэгж байж Сэлбэ голоо хамгаална. Бид хаврын хаварт хүч хөдөлмөр гаргаж, хөрөнгө зарж субботник хийж хогийг нь цэвэрлэдэг, маргааш нь л хог хаячихсан байдаг шүү дээ. Энэ ажлаа Ерөнхийлөгч, Шадар сайд, хотын дарга, хотын ерөнхий архитекторт танилцуулсан. Шадар сайд 100 хувь дэмжиж байгаа. -Энэ хавар эхний цогцолборыг ашиглалтад оруулна гэсэн үү? -Эхний ажил болгож Хубилайн усан хүрээлэнг бид хийж эхэлсэн. Үүнд дэмжлэг болгон Шадар сайд тодорхой хэмжээний хөрөнгө мөнгө өгсөн. Тэр мөнгөөр Хубилайн усан онгоц, усан цөөрөм зэргийг хийнэ. Хубилай хаан Солонгос, Япон руу далайгаар довтолж байсан түүх бий. Бид гадны орон руу түрэмгийлсэн гэдэг утгаар нь биш монголууд далай тэнгисийг эзэгнэж, дэлхийд байхгүй усан флотыг байгуулж байсан гэдэг утгаараа усан онгоцонд музей байгуулах юм. Тухайн үед усан онгоцыг хятадуудаар улаан нарс модоор хийлгэсэн байдаг. Бид усан онгоцныхоо захиалгыг өгчихсөн байгаа. Ирэх зургадугаар сар гэхэд Хубилайн усан хүрээлэнгийн зарим хэсгийг ашиглалтад өгнө. -Энэ хүрээлэнг хаана байгуулах вэ? -"Чингис" зочид буудлын баруун талд. Арслантай гүүр, XII хороолол руу явдаг Сансар гудамжны гүүр хүртэлх 260 метрийн зайд, яг Сэлбэ голын гольдрол, далан дотор нь барих юм. Даланг дагуулаад дугуй, роликны зам хүртэл байгуулахаар төлөвлөсөн. Усан хүрээлэн маань дотроо зургаан хэсгээс бүрдэх юм. -Далайн аквариум байгуулна гэж сонссон... -Тийм ээ. Эхний хэсэг нь усан цөөрөм. Усан онгоц байрлах цөөрөм л дөө. Дараагийнх нь далайн ил аквариум. Хүүхдүүд хичээл дээр үзсэн далайн амьтдаа тэнд нүдээрээ харна. Далайн од, сувд гэж юу юм гэдгийг биеэрээ үзнэ. Тэнд олон төрлийн загас, ургамал байх юм. Бид усан толиог бий болгохдоо хөрсний усыг ашиглах зорилготой байгаа. Монголын нууруудыг загастай болгосон эрдэмтэн эмэгтэй бий. Тэр хүнтэй хамтарч ажиллах санаа байна. Далайн амьтад амьдрах орчин нөхцөлийг бүрдүүлж чадвал ямар ч амьтан манай нөхцөлд амьдраад байх боломжтой. Монголд байдаг загас, жараахайг ч авчрах юм. Загас барих нь хүний ядаргааг гаргадаг. Өнөөдөр хүүхэд, хөгшидгүй стресст орсон байна гэдэг. Тэгвэл чөлөөт цагаараа алжаал ядаргаагаа тайлах, мэдлэгээ нэмэх боломж олгох юм. Далайн музей буюу далд аквариум бас байгуулна. Хойд, урд мөсөн далай, цагаан баавгай яаж амьдардаг зэргийг харуулна. Америкийн Чикаго хот өвөлдөө манайх шиг хүйтэн уур амьсгалтай. Тэнд далайн гахай, цагаан баавгай байж л байдаг шүү дээ. Энэ бүхнийг үзэнгээ хүүхдүүд танин мэдэхүйн сэдэвтэй ном уншиж болох номын уншлагын танхим байгуулах зорилготой. Мэдээж, бид үйлчилгээ явуулж байгаа болохоор бага хэмжээний үнэ хөлс авна. -Хөрөнгө мөнгөний асуудлаа яаж шийдэх вэ? -Бид одоо гүний худгаа ухаж байна. Шинэ жилээс өмнө мөсөн каток хийчих байх. Шинэ Ерөнхий сайдад дуулгаж, төр засгаас дэмжлэг авах бодол бий. Нийтдээ 130 сая төгрөгөнд цөөрөм, усан онгоц бэлэн болно. Бусдыг нь цааш шат дараалан хийнэ. Санхүүгийн хувьд хөрөнгөнийхөө 60-70 хувийг олчихоод байгаа. Бүх цогцолбороо 2011 он гэхэд хийгээд дуусах төлөвлөгөөтэй. Ирэх онд Хубилайн усан хүрээлэнгээс гадна залгуулаад доод талд нь "Залуус" цэцэрлэгт хүрээлэнгээ эхэлнэ. "Water sound" буюу хөгжийн аялгуугаар оргилдог оргилуурууд байх юм. Монголд усан парк алга. Үүнийг шинээр бий болгож гэж байгаа. Энэ дашрамд хэлэхэд, Сэлбэ голын дагуу оршин суудаг хүмүүс энэ ажилд сэтгэлээ өгөөч ээ. Хандив ч өгч болно. Ер нь төслөө хэрэгжүүлэхийн тулд хонжворт сугалаа явуулна. Энэ бүтээн байгуулалтад гар бие оролцсон хүүхэд, сургууль, хамт олонд эргээд хөнгөлөлттэй үнээр үйлчлүүлэх зэрэг эрх өгнө. -Сэлбэ гол маань зун бороо орохгүй бол урсгал нь татарчихдаг. Нөхөн сэргээлт хийхэд усны түвшин хэр нэмэгдэх вэ? -Одоо бид усны гедрогийн судалгааг хийж байна. Удахгүй нөөц нь гараад ирнэ. Сая 20 метр ухахад хөрсний ус байж л байна. Бид хөрсний усыг ч ашиглана, гүний усыг ч ашиглана. Гэхдээ гамтай хэрэглэе гэж байгаа. Зүгээр тавьчих юм бол голын ус урсаад л яваад өгнө. Тиймээс байгалийн чулуугаар боолт хийх юм. 100 метрийн зайтай ийм боолтууд хийхээр өмнөх боолт нь тодорхой түвшинд хүрээд хальж дараагийнх руугаа урсана. Ийм маягаар усны толио үүсгэх юм. Ус нь багасаад ирэхээр гүний усаараа дүүргээд байх юм. Үүнийгээ үечлээд уртасгаад байх бодолтой байна. Мөн учиргүй гүнзгий биш, өргөн байх юм. Хуурайшилтай үед орчиндоо чийгшил өгнө. Өмнө нь бетоноор хийсэн боолт байсан юм билээ. Одоо хагараад алга болсон. Сэлбэ, Туул голын эрэг дагуу байсан бургасыг огтолж авснаас ус нь татарсан шүү дээ. Тиймээс эрэг дагуу хуучин ургаж байсан хөрсөн дээр нь бургас, янз янзын мод тарина. Ер нь Сэлбэ голоо хамгаалъя гэвэл бүр эхэнд нь мод тарих шаардлагатай. Мод ургаад ирэхээр усаа татна шүү дээ. 
Д.Оюунтуяа
