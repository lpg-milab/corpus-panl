Гэгээнтнүүдийн нутгаар...

Архангай аймгийн Цэцэрлэг суманд байх Заяын гэгээний хийдийн зүг "Их хэлмэгдүүлэлтийн мөрөөр" аяны хүрээнд сэтгүүлчдийн баг жолоо залсан. Харуй бүрийгээр Хархориныг дайран шөнө дунд Архангай аймгийн Цэцэрлэг суманд очлоо.
Заяын гэгээний хийд. Булган уулын өвөрт байх энэ хийд хэдэн зууны их түүхийг хадгалан нам гүмхэн оршино. Их хэлмэгдүүлэлтийн сүүдрийн гэрч болсон хийдийг 1624 онд "Чантын хөндий" гэдэг газар анх босгосон түүхтэй. Ламын гэгээн, Заяын гэгээн, Ширээт гэгээн хэмээх гурван их гэгээн энэ газарт ирж хоноглохдоо хэнийх нь аяганд цэцэг ургасан нь өөрийн хийдийг байгуулъя гэж тохирчээ. Заяын гэгээний аяганд цэцэг дэлгэрснээр Булган уулын өвөрт энэ хийд боссон домогтой. Цагтаа энд мянга гаруй лам хувраг шавилан суудаг, шашин номын томоохон төв байжээ. Гэвч их хэлмэгдүүлэлтийн үеэр ихэнх лам хуврагуудыг өчиггүйгээр буудан хороосон гашуун түүхийг нутгийн хөгшчүүд дурсаж сууна. Хийдийн гол дуганд лам нарыг бөөнөөр нь хийж, дараа нь олон ачааны машинаар зөөн хороодог байж. Хийдэд байсан зургаан Заяын гэгээнтний занданшуулсан шарилыг хүртэл хийдээс гарган газарт булж байжээ. Жилийн дараа дахин ухаж гаргасан ч нэгэнт чийг авсан шарилууд хэдийнэ эвдэрсэн байж. Харин Халхын анхдугаар Заяын гэгээн Зая бандида Лувсанпэрэнлэйн шарилыг аль нэгэн гэгээний шарилтай хамт сэргээн буцааж хийдэд нь залжээ. Зая бандида цолыг таван ухаанд нэвтэрхий хүнд олгодог байна. Харин саяхан долдугаар Заяын гэгээнийг далай лам тодруулсан. Булган уулын энгэрт зурсан бурхдын зураг бороонд угаагдах тусам улам тодордог нь сонин. Хэлмэгдүүлэлтийн үед эдгээр бурхдын зургийг арилгах гэж үзсэн ч чадаагүй орхижээ. Одоог хүртэл хийдийн хөх тоосго, бурхан зурсан будгийн найрлагыг тайлж чадаагүй байгаа. Нутгийн хөгшид их л сонин түүхийг ярьцгаана. Тухайн үеийн нөхцөл байдалд тааруулан зураг зурахдаа хүртэл худлаа зурж байсан тухайгаа, Тариатынхан танк хүлдэг гэдэг ам дамжсан ярианы тухай гээд хөврүүлж өгнө. Эсэргүү, хэлмэгдүүлэлтийн үед хүүхэд байсан тэд нутгийн хүмүүсийн аман яриаг л бидэнд тийн дамжуулж байгаа хэрэг. Тэр үед танк биш харин хоёр хүний суудалтай танкист гэдэг жижигхэн хуягт маягийн машин очиж байсан тухай дурсаж байв. Заяын гэгээн, Мэргэн гүн Гомбожав нар хамгийн түрүүнд Намын үүр байгуулсан тухай сонирхолтой түүхийг ч бас өгүүлсэн. Ер нь Архангай нутаг түүхийн арвин баялаг улбаатай. Хэлмэгдүүлэлтийн хар шуурганд өртөж олон зуун соён гэгээрүүлэгчээ алдсан ч нутгийнхан тэр гашуун түүх хожим хойно бүү давтагдаасай гэсэндээ үр хойчдоо үлгэр мэт хүүрнэн сууна. Их хэлмэгдүүлэлтээс хойш даруй 70 жил өнгөрөөд байгаа хэдий ч дайран өнгөрсөн хар сүүдрийн гашуун дурсамж одоо ч ард түмний сэтгэлд байсаар байна. 1937 онд хэлмэгдүүлэлтэд өртөж халуун амь бүлээн цусаа асгасан олон мянган хүний гэгээн дурсгалыг хүндэтгэж "БНМАУ-ын төлөө зүтгэе" бүрэн хэмжээний уран сайхны кино хийх гэж байна. Энэ киног "Гал пикчерс" студи санаачлан, "MSW" группын гишүүн байгууллагууд хамтран бүтээж байгаа юм. Зохиолч Д.Энхболдбаатарын жүжгээс сэдэвлэсэн энэ кинонд бүрэн эрхт улс болон тогтнох түүхэн үйл явдлын талаар өгүүлэх аж. Уг киноны ерөнхий продюсераар Ч.Мөнхзул, ерөнхий найруулагчаар "Гал пикчерс" студийн ерөнхий найруулагч Г.Бадамрагчаа, ерөнхий зураглаачаар "Лемон продакшн" студийн захирал Л.Лхагвадорж, зураачаар тус студийн зураач Д.Лхагвадорж нар тус тус ажиллах юм байна. 
Я.Баярбаатар 
