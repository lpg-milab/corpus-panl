№25(15674)
1984 ОНЫ НЭГДҮГЭЭР  САРЫН 29.
Тэргүүн туршлага бүтээлч хүн

МАХН-ын XVIII их хурал шинжлэх ухаан, техникийн ололт, шинэ санаачилга, тэргүүн туршлагыг нийтийн хүртээл болгох талаар тодорхой зорилт дэвшүүлж, түүнийг нийгмийн үйлдвэрлэлийн үр ашиг, хөдөлмөрийн. бүтээмжийг дээшлүүлэх чухал хөшүүрэг болгохыг онцлон заасан билээ. 

МАХН-ын Төв Хорооны V ( 1979 оны ) бүгд хурлаар энэ асуудлыг тусгайлан хэлэлцэж, удирдамжийн чухал заалт өгсний гадна тэргүүний байгууллага, хамт олон, хөдөлмөрийн сайчуудын туршлагыг судалж дэлгэрүүлэх аргачлалыг тодорхой заасан нь үйлдвэрлэлд тэргүүн туршлага нэвтрүүлэх ажлын чанарыг сайжруулах чухал хөтөлбөр болж байна. 

Хөдөлмөрчин олны идэвх санаачилгаар үүсэн гарсан дэвшилт арга барил, шинэ зүйл, тэргүүн туршлагыг соргогоор сонгон олж нийтийн хүртээл болгох нь нам, захиргаа, олон нийтийн байгууллагын чухал зорилт мөн. Сүүлийн үед нэвтрүүлэх тэргүүн туршлагыг улсын төлөвлөгөөнд тусгаж, хамт олон, хүмүүсийн уралдааны үүрэг чухал байр эзлүүлэх болов. 1984 онд Хөдөө аж ахуйн Яамны системд 20 гаруй туршлага нэвтрүүлснээр улсын хэмжээгээр 10, З сая шахам төгрөгийн ашиг олохоор төлөвлөжээ. Хөнгөн, Хүнсний үйлдвэрийн Яамны харьяа 26 үйлдвэр, аж ахуйн газар чанарын удирдлагын иж бүрэн системийг нэвтрүүлж, энэ жил үйлдвэр, аж ахуйн гучаад газарт туршиж хэрэглэхээр төлөвлөж байна. 

БНМАУ-ын хөдөлмөрийн баатар оёдолчин Ц. Амгалан, Д. Цэнд-Аюуш, Е. Норовсүрэн, олон дамжлага дээр өндөр бүтээлтэй ажилладаг Р. Чимэддорж, төрийн шагналт эсгүүрчин В. Дүгэрсүрэн, чанарын бригадын ахлагч Д. Доржсорог нарын туршлага одоо олон түмний хүртээл болжээ. БНМАУ-ын хөдөлмөрийн баатар хоньчин С. Цогтгэрэл, ямаачин Т. Жамц, үхэрчин Г. Данзандаржаа, адуучин С. Шарбанди, тэмээчин Б. Үрчгэрийн туршлагыг жил бүр олон мянган хүн эзэмшиж, малын амьдын жинг нэмэгдүүлэх, төл бойжуулах талаар өндөр амжилтад хүрч байна. 1983 онд БНМАУ-ын хөдөлмөрийн баатар С. Энэбишийн сэлбэг, шатахуун хэмнэдэг туршлагыг 102 хэсэг, бригад, салаа ажилдаа нэвтрүүлэн 746. 8 мянган төгрөгийн сэлбэг, шатахуун хэмнэхээр авсан үүргээ 23. 5 хувь давуулан биелүүлжээ. 

Тэргүүн туршлага нэвтрүүлж, эцсийн өндөр үр дүнд хүрэх ажил нь ихээхэн хөдөлмөр, шургуу тэмцэл шаарддаг, Тэргүүн туршлага нь үйлдвэрлэлийн эцсийн өндөр үр дүнд хүрэх, бүх ажлын чанарыг дээшлүүлэхэд бригад, цех, тасаг, байгууллагын хамтын ажиллагааг чиглүүлэн сайжруулах чухал хөшүүрэг болж байна. 

ЗХУ-ын туршлагыг бүтээлчээр нэвтрүүлэн хэрэглэснээр аж үйлдвэр, барилгад хөдөлмөрийг бригадаар зохион байгуулж урамшуулах хэлбэрийг нэвтрүүлэх, хөдөө аж ахуй, аж үйлдвэрийн газрын хооронд уралдааны гэрээ байгуулж ажиллах хөдөлгөөн өрнөж, үр дүнд хүрч байна. Энэ талаар амжилт олж байгаа газар олон байна. ЗХУ-ын Ямполийн районы хөдөө аж ахуй, аж үйлдвэр, тээврийн байгууллагын туршлагаар уралдааны гэрээ байгуулж ажилласан Увс аймгийн Баруунтурууны сангийн аж ахуй, гурил тэжээлийн үйлдвэр, тээврийг удирдах газар ургацыг богино хугацаанд чанартай хурааж эцсийн бүтээгдэхүүний гарцыг нэмэгдүүлэх үүрэг авч хэрэгжүүлсний үрээр гурилын үйлдвэр бүтээгдэхүүний 58. 8 хувийг чанарын нэгдүгээр ангид тушааж, гурилын гарц 0. 56 хувь дээшилжээ. Ингэж уралдааны гэрээтэй ажиллаж хамтын ажиллагааг сайжруулан эцсийн өндөр үр дүнд хүрч байгаа туршлагыг газар бүр дэмжин дэлгэрүүлэх хэрэгтэй. 

Гэсэн ч тэргүүн туршлага нэвтрүүлэх ажилд багагүй дутагдал оршиж байна. зарим газар тэргүүн туршлага нэвтрүүлэх ажилд хэлбэрдэх, ёс төдий хандах, хамт олныхоо тэргүүний сайчуудын туршлагыг судлан нэвтрүүлэхийн оронд гаднаас аль нэг бэлэн загвар эрж хайх явдал ч байна. Мөн тэргүүн туршлага нэвтрүүлэх ажилд үйлдвэрлэлийн засгийн талаас нь голлон анхаараад нам улс төрийн ажил, нийгмийн талаас нь хандах, бас удирдлага, ажлын арга барилыг боловсронгуй болгох асуудалтай нягт холбон иж бүрнээр шийдвэрлэх нь дутагдалтай байна. Ийм байдлыг эцэс болгож нэгэнт судалсан, нэвтрүүлэхээр төлөвлөсөн тэргүүн туршлагыг орон нутгийн нөхцөл, байгууллага, хүмүүсийн ажил байдлын онцлогт тохируулж нэвтрүүлэхдээ туршилтын аргыг өргөн хэрэглэж, иж бүрэн хандах нь чухал байна. Социалист хөдөлмөрийн бригадын гавшгайчдын III  зөвлөлгөөн дээр нөхөр Ю. Цэдэнбалын хэлсэн үгэндээ хийсэн дүгнэлт, заасан үе шатыг хэрэгжүүлэхийг байнга анхаарч ажиллавал зохино. 

Тэргүүн туршлага нэвтрүүлэх ажлыг социалист уралдаан зохион байгуулах ажилтай нягт холбох ёстой. Уралдаанд үүрэг амлалт авахуулах, үүрэг хамгаалах, уралдааны явцыг мэдээлэх, дүгнэх, түрүүлэгчдийг шагнаж урамшуулахдаа тэргүүн туршлага нэвтрүүлэх асуудлыг байнга хамт авч үзэж байх хэрэгтэй. Уралдаанд түрүүлэгчид нь араасаа олон түмнийг үлгэрлэн дагуулагч, халамжлан хүмүүжүүлэгчид учраас тэдний ажлын тэргүүний арга барил, баялаг туршлагыг судлан нийтийн хүртээл болгохыг онцгой анхаарвал зохино. Тэргүүний хүмүүсийн тодорхой туршлагаар хичээл заах, эздээр нь зөвлөлгөө өгүүлэх, ухуулгын төрөл бүрийн хэлбэрээр сурталчлах, нам, эвлэлийн улс төрийн сургууль, үйлдвэрчний эвлэлийн социалист хөдөлмөрийн сургуулиар судлуулах, реферат бичүүлэх, төлөвлөгөө зохиох, үр дүнг тооцоолон гаргах зэрэг арга хэлбэрийг өргөн ашиглах хэрэгтэй. 

