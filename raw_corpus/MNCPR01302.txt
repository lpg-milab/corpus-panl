Жендэрийн мэдрэмжтэй улстөрчид шалгарав

Эрчүүд нь намаараа талцан нударга зөрүүлэх шахан өрсөлдөж байхад хүүхнүүд нь улс, төр засаглал дахь байр сууриа нэмэгдүүлэхийн төлөө түншилж байна. АН, МАХН, Иргэний зориг, "Эх орон" намын эмэгтэйчүүд өчигдөр бие биедээ баяр хүргэж, халуун дотно алга ташилтаар түншлэлээ мялаав. 
Жилийн өмнөөс дөрвөн намын эмэгтэйчүүд түншилж эхэлжээ. "Улс төр ба засаглал дахь эмэгтэйчүүдийн түншлэл" форум зохион байгуулж, "Их тэнгэрийн тунхаглал" хэмээх түүхэн баримт бичиг гаргасан. Түүнийхээ буянаар намуудынхаа удирдах байгууллага дахь эмэгтэйчүүдийн байр суурийг нэмэгдүүлээд зогсохгүй УИХ-ын сонгуулийн тухай хуульд "Их тэнгэрийн тунхаглал"-д заасанчлан эмэгтэй нэр дэвшигчдийг 30-аас доошгүй хувьтай байлгах заалт оруулж чадсан юм. Түншлэлийнхээ нэг жилийн ойг өчигдөр тэд тэмдэглэв. Соёлын төв өргөөний концертын танхимыг дүүргэн хуран чуулсан хүүхнүүд УИХ-ын дарга Ц.Нямдорж, АН-ын дарга Ц.Элбэгдорж, "Эх орон" намын дарга Б.Эрдэнэбат, ИЗН-ын Д.Өлзийсайхан, хотын дарга Ц.Батбаяр нараар гоёлоо. Тэд жендэрийн мэдрэмжтэй улстөрчөөр шалгарсан юм. Харин хотын дарга танхимийн өндөр түрээсийг даасан юм байж. Дөрвөн намын эмэгтэйчүүд цаашдаа ч түншлэх бөгөөд "Улс төр бас засаглалд эмэгтэйчүүдийн түншлэл" форум нэртэй төрийн бус байгууллага бий болжээ. Форумын дарга, Ардчилсан эмэгтэйчүүдийн холбооны тэргүүн Б.Дэлгэрмаа яагаад эмэгтэйчүүд түншлэх болсныг тайлбарлахдаа хуучин нийгмээс улбаатай эдийн засгийн бүх эрх мэдэл эрчүүдэд төвлөрснийг дурдаж байна лээ. Эмэгтэйчүүдийг засаглалд аваачихыг тэр "нийгмийн дайчилгаа" гэдэг үгээр илэрхийлсэн. "Ямар төр засаг одоо эмэгтэйчүүд улс төрд бүү ор гэж зүрхлэх юм бэ" "Эмэгтэй учраас хоёрдугаар зэрэглэлийн хүн гэж орчин үед тооцно гэж үү" хэмээн асуух анхааруулахыг зэрэгцүүлсэн. Эмэгтэйчүүд эрчүүдийн нэгэн адил улс төрд орсноор тунгалаг төр засаг, хүндээ чиглэсэн бодлого явах болов уу хэмээн Б.Дэлгэрмаа дүгнэв. Жендэрийн мэдрэмжтэй улс төрчөөр шалгарсан эрчүүдээ хүүхнүүд халуун алга ташилтаар мялаав. Сонгуулийн тухай хуульд хүүхнүүдэд хаяглагдсан 30 хувийн квотыг суулгахад хүчин зүтгэсэн хэмээн Ц.Нямдорж магтуулав. "Эмэгтэйчүүдэд АН-ын үүд хаалга нээлттэй" хэмээн удаа дараа мэдэгдсэн намын дарга Ц.Элбэгдорж Ерөнхий сайд байхдаа анх удаа Жендэрийн тэгш байдлын хороог толгойлсон, ҮЗХ-ны сонгуульд зөвхөн эмэгтэйчүүд өрсөлддөг квот суудал гаргаж өгсөн хэмээн сайшаал хүртлээ. Жендэрийн мэдрэмжтэй улс төрчийн шагналаа аваад тэрбээр эмэгтэйчүүдийг улс төрд орох орон зай гаргаж өгсөн эр нөхрүүдэд нь тусгайлан баяр хүргэв. Харин ИЗН-ын Д.Өлзийсайхан "Ядаж төрийн гурван өндөрлөгийн нэг нь эмэгтэй хүн байгаасай" гэж хүсдэг гэнэ. Намын удирдах байгууллагадаа эмэгтэйчүүдэд 20 хувийн квот өгсөн Эх орон намын дарга Б.Эрдэнэбат ч талархлын гадна үлдээгүй. 
Б.Эгшиглэн

