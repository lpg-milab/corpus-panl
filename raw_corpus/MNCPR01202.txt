Булган хангайн нутгаар бууж мордсон тэмдэглэл

"Адгийн тэнэг авгай сум хоёроо магтдаг" гэж өөрөө наргиан болгосон хэдий ч Засаг даргын орлогч нь сумаа магтахгүй байж чадсангүй. Тэр тусмаа гурил, уул хоёроо ихэд онцлов. Булган аймгийн Орхон суманд үйлдвэрлэдэг "Орхон мандал" хэмээх гурил нь энэ нутгийн ганц брэнд аж. 
Мөн сумынх нь зүүн хойно дүнхийх Байнга хэмээх сайн эрийн нэрээр нэршсэн хайрхан бол эрт цагийн сайн эрчүүдийн бүгдэг байсан домогт уул гэнэ. "Мянган агтны хонхор" гээд ам жалга бүр нь эр хүний хийморь сүлдтэй холбоотой аж. Харин явуулын надад бол сумынх нь баруун талын мөөмний толгой шиг ихэр хоёр уул их содон санагдсан. "Арай мөөм уул гэдэггүй байгаа даа" хэмээн асуувал үгүй гэнэ лээ. Сумын урд талыг эмжиж урсах домогт Орхон түшээ гүн. Хотын бидэнд нүдний гэм болсон хөглөгөр ногоон ой. Орхон суманд байшингүй айл гэж үгүй. Аргагүй л ус, мод, цэцэг гурваараа гайхуулсан сайхан хангай. Зуншлага сайхан болохоор өтгөн ногоо нь дөрөө зурж өвсний шүүдэр өвдөг норгож байна билээ. Үүл нь усандаа тунаж ус нь загасаа эрхлүүлэх түшээ гүн Орхон мөрөн ихэмсэг агаад даруухан. Нар унасан хойно түүдэг тойрч суугаад уруул чимчигнүүлсэн айраг сөгнөж элдвийг хүүрнэн суухад сар хүлхэх Орхон мөрөн хуурын аялгуунд домог шивнэх шиг. Ай, хэдэн мянганыг гаталж урссан энэ их усан та хичнээн амьтдын голыг дэвтээж, амьдралыг нь тэтгээ бол доо. Монгол орныг элгээр нь мөлхүүлж цусаар уйлуулсан тэртээх он жилүүдэд гамин цэргүүдийг гатлуулалгүй үерлэн үйсэндээ VIII Богд Жавзандамба хутагтаас түшээ гүн цол өргөмжлөгдсөн гэх эл домгийг сонсон уяхан нэгнийх нь нулимс мэлтрэм сайхан. Түүнээс хойш Түшээт хан аймгийн хошуу ноёд жил бүрийн билэгт сайн өдөр 50, 50 лангийн ембүүгээр тахилга өргөдөг болсон гэдэг. Орхон мөрний хөвөөнд майхан хатгаад хотын утаа тортог дуу чимээ үгүйдээ л гар утасны хонхны дуунаас хол амарч байхдаа насан буурал ижийнхээ хажууд чанга дуу гаргадаггүй шигээ, хатуу ултай гутлаар эргийнх нь зөөлөн элсэн дээр гишгэж боломгүй санагдаж билээ. Хаа холын аянчин гийчин, явуулын хэнд ч байсан байгаагаа бариад ирэх Орхон сумынхан зочломтгой найрсаг юм билээ. Бусдын галд ирэхдээ аргал, хомоол эсвэл мөчир, зомгол хормойлоод ирдэг эртний монгол заншил хангайн нутгийн энэ суманд хэвээрээ байх нь сайхан санагдсан шүү. За тэгээд утаа амтагдсан хээрийн цай, загасны шинэ шөл гээд хичнээн сайхныг аялал зугаалгаар явагсад юу эс андах билээ. Хээрийн гал дээр буцалсан бүхэн үгээр дүрслэмгүй сайхан. Загасны шөл, шарсан загас, ямааны хорхог, хөмүүл мангираар амталсан шорлог гээд цааш нь дурсаад байвал арааны шүлс л асгаруулахын нэмэр биз дээ. Голын хөвөө бараадан хоёр майханд төвхнөж бүхнийг гар аргаар хийж хот газрын хөгжлийн ядаргаагаа тайлахаар ирсэн бидний галд Орхон сумын Засаг даргын орлогч Ц.Даваадорж, ИТХ-ын нарийн бичгийн дарга Ц.Энх-Амгалан нар анхнаасаа л бүл нэмсэн. Булганы төвөөс тус сумыг зорьсон манай хоёр айлыг угтаж аваад хамгийн сайхан газартаа буулгаж газар орноо танилцуулж элдвийг хөөрсөн хоёр залуу төрсөн нутаг усаа орхиж соёл иргэншлийг бараадаагүй ажээ. Өнөөгийн залуусын үхэлдэн дурлаж байгаа компьютер, өндөр үнэтэй машин, орд харшийг үл тоож нутаг усаа хот суурингийн дайнд хүргэж хөгжүүлэхийг зорьж яваа нь юухан хээхнээс андашгүй. 3700 гаруй хүн амтай эл суманд Увс, Завханаас 3500 орчим хүн 150 мянган малаа туусаар "цагаачилж" иржээ. "Хүн нэмбэл хүнс нэмдэг" хэмээн гадны хоноцыг тээршаалгүй тосч авч байгаа нь Ц.Даваадорж даргын ярианаас тодорхой. Зарим аймгийнхан бэлчээр, худаг усаа харамлан зодолдож шившгээ дэлгэсэн сураг энд тэнд бишгүй л сонсогдож байдагсан. Харин энэ сумынхан найрсаг монгол зангаар угтан авч айлсан амьдарч байгаа ажээ. Энэ сумаас сүүлийн зургаан жилд гэхэд л найман улсын аврага төржээ. Хөдөлмөр хийж аварга болно гэдэг сонгуулийн сурталчилгаанд явж одон зүүж гавъяат авахаас огт өөр зүйл ээ. Бас тэнд нэг сонин зүйл байна аа. Тэр нь явуулын Тамгын газар. Бэлчээр, сөл даган нүүж одсон малчдаа хаа буусан газар нь очиж үйлчилгээ үзүүлж санал бодлыг сонсч явдаг явуулын Тамгийн газрыг сумын Засаг даргын Тамгын газрын нөөц хөрөнгөнөөс санхүүжүүлж хэрэгжүүлдэг байна. Төр засгийн эрхэм түшээд Орхон суманд "дайлаар" ирэх нь олон бололтой. Сумынхан ч ирэгсдийг угтаж явагсдыг үдэж сурчээ. Орхон голын эрэгт "Ерөнхийлөгчийн" гэх нэгэн газар хүртэл байна. Уул, ус тэгширсэн байгалийн өвөрмөц тогтоц бүхий газар. Орхоны ширүүхэн урсгал яг тэр хавьд яав гэмээр тогтож урсах нь загас барихад нэн тохиромжтой ажээ. Экс Ерөнхийлөгч Н.Багабанди тэнд хэдэн цагаар ч хамаагүй дэгээ шидээд зогсчихдог байсан гэнэ. За тэгээд УИХ, Засгийн газрын гишүүд зуны дэлгэр цагаар араасаа хөвөрч Орхоны загасыг туйлдтал шүүрддэг бололтой. Бидэнтэй зөрөөд МАХН-ын ерөнхий нарийн бичгийн дарга С.Баяр ирэх сураг сонсогдож байсан ч больчих шиг болсон. Янз нь Хөвсгөл аймагт болж буй нөхөн сонгуулиас болоод загасчилах хорхойгоо түр тэвчихээс аргагүй болоо байлгүй. Дарга даамлууд өндөр үнэтэй жип машинтай уралдан давхилдаж тоосоороо сумын төвийг нь будаж Орхон голын загасыг ширхэгчлэн түүж байхдаа сургуульд нь ганц компьютер ч гэсэн хандивлачихсан л байгаасай. Найрсаг зантай сумынхан юм нэхэхгүй нь тодорхой. Гэвч "аяганы хариу өдөртөө агтны хариу жилдээ" гэж нэг үг бий. Санадаггүй нэгэнд сануулах нь юуны буруу байв гэж дээ. Орхон сумын нутагт Орхон мөрний эрэг дээр өнгөрүүлсэн гурав хоног харавсан сум мэт өнгөрлөө. Ирсэн гийчин буцаж орсон бороо арилдгийн үлгэрээр хотоос ирсэн аянчин дараагийн сум руу хөдлөхөөр бороон дундуур ачааллаа. Цэцэг жимс жигдэрсэн наймдугаар сарын өдрүүдээр Булган хангай нутгаар бууж мордоод ирсэн минь энэ. 
Л.МӨНХБАЯСГАЛАН 
