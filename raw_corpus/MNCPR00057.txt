18 дахь ДАШТ-ий шигшээд Азиас баг үлдсэнгүй

Берлинээс манай сурвалжлагч мэдээллээ Тэр жил Монголд "Халтар царайт" гарахад хотын амьдрал зогсонги байсныг санаж байна уу. Өчигдөр Герман-Швед тоглох үеэр Берлинд яг ийм байдлыг дахиад олж харах боломж тохиолоо. Хэдийгээр тоглолт Мюнхенд болж, би бээр Берлинд байгаа ч тэмцээний уур амьсгал огт суларсангүй. Хот тэр чигтээ нам гүм.
Гэхдээ Подольски гоол оруулах мөчүүд, Ларссон торгуулийн цохилтоо удаах үеэр л энд тэндгүй пин пан хэмээн салют буудаад аймаар. Германчууд II дайнаас хойш "үндэстэн" гэдэг үгийг хэрэглэхээсээ айдаг болчихсон юм гэнэ лээ. Уг үг нь "Нацист" гэдэгтэй ойролцоо утгатай юм болов уу. Харин энэ удаа айж ичилгүй тугаа хийсгэж, угсаа үндэстнээрээ бахархаж байх шиг байна. Шигшээ баг нь ч бас галзуу тоглож байна. Одоо Аргентинтай тоглохоор боллоо. Үүнээс өмнө чанга багтай бараг л таараагүй германчууд 1/8-д үнэхээр чадалтай байна уу үгүй юу гэдгээ нийтэд харуулах болж дээ гэж манай тусгай сурвалжлагч Д.БАТ-ЭРДЭНЭ Берлинээс мэдээллээ. Германы 12 хотод болж буй 18 дахь удаагийн ДАШТ-ий хэсгийн тоглолтууд өндөрлөж 16 баг нутаг буцах болсон. Үүн дээр нэмэгдэн дахин хоёр баг харилаа. Өнгөрсөн бямба гаригт талбайн эзэн Германы шигшээ баг "B" хэсэгт аман хүзүүдсэн Шведийн залуустай өрсөлдсөн. Тоглолт эхлээд л 20 дугаартай довтлогч Лукас Подольски амжилттай довтолж, дөрөв дэх минутад эхний гоолыг Шведүүдэд бэлэглэв. Энэ хооронд зүгээр байсангүй багийн ахлагч Баллак талбайн төвөөс хүчтэй цохилтоор бөмбөгдөхийн зэрэгцээ бусад дотлогчид зүүн, баруун жигүүрээр зайгүй дайрч байлаа. Үүний дүнд ахиад л нэг бөмбөг. Нөгөө л Подольски. Шведийн шигшээ баг хамгаалалтаа сайн л гэж бодсон байх, харин германчууд сэтлээл л довтлоно. Нутгийн эзэд үнэхээр гялтгар байна лээ. Ширхэг ч өө байхгүй. 1/8 шигшээгээс гэртээ харих болсон Шведийн хувьд өөрсдөө ч их шатсан тоглолт үзүүлсэн, Бразилийн шүүгч Симон ч хариуг нь барьсан. Тэрээр Шведийн Тедди Лючичд 28, 35 дахь минутад шар хуудас өргөөд, мишээж байгаад л улаан болгосон. Ингээд л хөөрхийс талбайд есүүлхэнээ гүйх боллоо. Уг нь хожигдож байхдаа хамгийн сайхан тоглодог шигшээг Швед гэдэг. Даан ч энэ удаад яаж ч чадалгүй тэмцээнээ дуусгалаа. Дэлхийн гурван удаагийн аварга (1954, 1970, 1990) Германы шигшээ баг тэмцээнээ цааш үргэлжлүүлж энэ сарын 30-д аргентинчуудтай тоглоно. Багийн тоо багасах тусам германчуудын тоглолт сэргэж байгаа ч Аргентин амархан бууж өгөхгүй биз. Шилдэг 16 багуудын хоёр дахь тоглолт "С"-гийн манлай Аргентин-Мексикийн хооронд болов. Аргентиний хувьд 1978, 1986 онд аварга болж, 1930, 1990 онд үзүүрээс нь атгаад алдсан алдарт баг. Өдгөөгөөс 16 жилийн өмнө эхний тоглолтод Марадонагаа хасуулсан ч урамтай сайхан тоглож, аваргын төлөө Германтай таарч байсан. Харин энэ жил 1/4-т энэ хоёр таарах нээ. Аль хожсон нь аварга болох магадлал тун өндөр. Зөвхөн өөрсдөөс нь л шалтгаална. Аз таарч Аргентин хариугаа авах юм бол Марадонагаас хойш анх удаа эдний шигшээ өндөр амжилт үзүүлэх гэж байна. Аз гэдэг нь германчууд байнга 12-уулаа тоглож байгаа Алдаа багатай, үзүүштэй тоглолт хийж ирсэн Мексикийн шигшээ энэ удаад харамсалтай нутаг буцах болж байна. Тэд хэсгийн тоглолтод сайхан тоглосон ч аргентинчуудаас үнэхээр хаашаа ч бултсангүй. Гэхдээ шигшээд ч гэсэн сайн тоглосон. Эхний гоолыг өрсөлдөгчдөө бэлэглэж хүнд байдалд хэсэг байлгалаа. Даан ч хоёрхон минут дутуу байхад М.Родригес багаа аварч 2:1 болгосноор Мексик ялагдал хүлээв. Хэсгийн аваргын тэмцээн "G", "Н"-ээр дуусав. Энэ хоёрт Испани, Швейцариас бусад нь тодорхойгүй байсан. Харин шийдвэрлэх гурав дахь тоглолтод Франц, Украины шигшээ өрсөлдөгчөө дийлснээр хэсэгтээ хоёроор шалгарлаа. Харин Ази тивийн ганц найдвар болоод байсан БНСУ-ын шигшээ баг плей-оффд шалгарч чадсангүй. Саудын Арабын хувьд угаасаа тодорхой байсан. БНСУ-ын баг хэсгийнхээ аваргаар шалгарсан Швейцарьт 2:0-ээр дийлдсэн. Сонирхуулахад ДАШТ-ий хэсгийн тоглолт дуусахад Швейцарийн багийн хаалгач Паскаль Цубербюлер ардаа нэг ч бөмбөг алдаагүй амжилттай тоглосон байна. Харин хамгийн хариуцлагагүй хаалгач "С" хэсэгт таарсан Серб, Черногорын Драгослав Еврич. Тэрээр 10 гоол хаалгандаа алджээ. Мөн энэ удаагийн ДАШТ-ээр нэг ч гоолгүй буцсан улс Кот’Д Вуарын шигшээ баг аж. "Герман-2006"-гийн хэсгийн тоглолтуудын дараа нутгийн эзэн Мирослав Клозе дөрвөн гоолтой мэргэн буучдыг манлайлж байгаа бол түүний хойноос гурван бөмбөг оруулсан Фернандо Торрес (Испани), Креспо, Родригес (Аргентин), Подольски нар гурван гоолтой удаалж байна. 
Б.Бадмаа

