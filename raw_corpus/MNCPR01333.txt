Н.Энхбаярт хандан "Цадиггүй улс төр хийхээ боль" гэж Ц.Нямдорж хэллээ

Өчигдөр өглөөгүүр УИХ-ын чуулган хуралдаж байснаа больж, Ерөнхийлөгчийн хоригийг байнгын хороогоор хэлэлцэх боллоо.
Саяхан батлагдсан төсвийн хуульд орон нутгийн хөрөнгө оруулалт нэртэйгээр батлагдсан 7.6 тэрбум төгрөг хуваарилах заалтад тавьсан Ерөнхийлөгчийн хоригийг хэлэлцэв. Ерөнхийлөгч хориг тавьсан үндэслэлдээ "Улсын төсвийн энэ заалт нь төсвийн удирдлага санхүүжилтын хуулийн тодорхой заалтуудыг зөрчжээ" гээд цааш нь утгачлан хэлэхэд гадуур гишүүдийг зуун сая төгрөг өөрсдөдөө зориулах гэж байна гэсэн шүүмжлэл их байгаа учир төсвийн хуулийн энэ заалтад хориг тавьж байна гэсэн байлаа. Гишүүд уг асуудлыг хэлэлцэж эхлэв. Тэгэхдээ манай Ерөнхийлөгчийн анхны хориг тул хүлээн авах нь зүйтэй гэсэн санал танхимд ноёрхож байсан. Төрийн ажил хийхэд нэг тийм байж боломгүй уур амьсгал байнга ажиглагдаж байх нь манай "онцлог" ч юм уу даа. "Намын даргын маань анхны санал" ч гэх шиг бас "манай Ерөнхийлөгчийн анхны хориг" ч гэх мэтчилэн "Балдан гуайн хонийг маллаж шар цагааг нь хүртэж байж ганц удаа адуунд нь яваад өгөхөд надаас юу хорох вэ дээ" гээд ач санасан хоньчин өвгөн шиг л төрийн ажлыг явуулж байгаа нь анзаарагдах юм. Уг нь ард түмнээсээ сонгогдоод төрийн ажил хийж байгаа төрийн түшээд шүү. Ач санахдаа тулбал зөвхөн ард түмэндээ л ач санах ёстой мэт. Харин УИХ-ын дарга Ц.Нямдорж энэ удаа нэлээд ширүүн бөгөөд гашуун үг хэлж Бээжинд яваа Ерөнхийлөгчийн чихийг хайраад авах шиг болсон. Тэрбээр "Ерөнхийлөгчийн хоригийг хүлээж аваад цааш нь яах, юу хийхээ байнгын хороо мэдэж байгаа байлгүй дээ. 7.6 тэрбум төгрөгийг гишүүд зарахгүй гэдгийг та бүхэн мэдэхийн цаагуур мэдэж байгаа. Ингэхэд гишүүд та нар хийсэн ажлаа ойлгож байгаа юу. Жишээ нь гишүүн М.Зоригт та саяхан бидэнд "баярлалаа" гээд л байгаагүй юу. Тэгсэн одоо юу болоод энэ 7.6 тэрбум төгрөг буруу байсан мэтээр яриад унав. УИХ-ын гишүүд өөрсдөө хэвлэл мэдээллээр буруу юм ярьж олон нийтэд таагүй уур амьсгалыг бий болгодог. Та нар нийт улсын эрх ашгийг хамгаалж байна уу, үгүй юу. Шударга царай эсгээд л хэлэлцэж тохирсон зүйлээ унагаж байдгаа болих болоогүй юу? . Нэг даргын үгээр бүх юм болж байдгийг юу гэж үзэх вэ. Хаанаас дарга гарна тийшээ зам явж байдаг нь худлаа юу. Зүүн талаас дарга гарвал зүүн тийшээ зам явдаг, баруун талаас дарга байвал баруун тийшээ зам сунаж байдаг. Тэр Дашинчилэнгийн зам яаж эхлээд одоо яагаад зогсчихоод байгаа юм. Хөрөнгө оруулалтыг ингэж шийдэж байдгаа болимоор байна. Ер нь өдөр тутмын сонинуудаар ярилцлага хийж байгаад дараа нь хориг тавьж жүжиглэн улс төр хийж цадиггүй авирладгаа болимоор юм. Энэ жүжгийн чинь хөлд төр үймээд байна. Эхлээд лооль шидсэн. Дараа нь алх шидлээ. Тэгээд чулуу шидэж, дараа нь хаалга сүхдэв. Энийг турхираад байна шүү дээ. Энэ тухай та бүхэн бодож үзээрэй. Амин хувийн тодрох гэсэн үйлдлээрээ улс төр хийдгээ больё оо" хэмээн хэлсэн юм. УИХ-ын дарга хэдийгээр үнэн хийгээд гашуун үг хэлсэн ч "Ерөнхийлөгчийн маань анхны хориг " хэмээн өхөөрдөх гишүүдийн хөөрсөн сэтгэлийг унтрааж чадалгүй ад болоод өнгөрсөн. Гишүүд зөвхөн үүнийг л хүлээж байсан юм шиг саяхан баталсан төсвийн заалтаа буруу хэмээн гар өргөцгөөлөө. Хуулиар Төсвийн төслийг тухайн оны арванхоёрдугаар сарын 1-ний дотор батлах учиртай. Хэрвээ төсөл батлагдахгүй бол УИХ тарах хуультай билээ. 
Ж.Сандагдорж
