В.Ющенкод их итгэж байсан

Юлия Тимошенког мэдэхгүй хүн бараг үгүй. Украйны түрүүчийн эрх баригчид түүнийг шоронд хорьж, харин ардчилсан үзэлтнүүд Ерөнхий сайдаа саяхан огцрууллаа. Маш чадварлаг гэгддэг энэ эмэгтэй эх орондоо төдийгүй хилийн чанадад олны анхаарлын төвд байдаг. 
Украйнд эхлүүлсэн шинэчлэлийг Ерөнхийлөгч В.Ющенко биш энэ эмэгтэй анх санаачилсан гэж ч ярьдаг. Түүний "Аргументы и факты" сонинд өгсөн ярилцлагыг сонирхуулъя. -Таныг харахад маш тайван сайхан эмэгтэй шиг. Гэтэл үнэн хэрэгтээ маш тооцоотой, эрх мэдлийн төлөө улайрсан хүн гэх юм... -Эмэгтэй хүнийг гадна төрхөөр нь дүгнэж болохгүй гэдэг үнэн шүү. Би бол тавьсан зорилгоо биелүүлнэ гэдэгтээ өөртөө маш итгэлтэй байдаг хүн. Улс төрд баримталж буй миний бодлого хэтэрхий хатуу чанд байж магадгүй. Үнэн хэрэгтээ бол би улбар ягаан хувьсгалын үед өгсөн амлалтаасаа нэг ч удаа няцаагүй. Тэр үед хүмүүс сайхан үгтэй л амлалт өгч байсан шүү дээ. Би улс төрийн түншээсээ нүүр буруулаагүй. Харин надаас хүмүүс нэг бус удаа урвасан. -Эрх мэдэл, засгийн эрхийг барих нь таны зорилго уу. Төрийн тэргүүнээс татгалзах шалтгаан танд бий юу? -Улс төрийн бүлэглэлүүдийн нөлөөнд автдаггүй, өөрийнхөө санхүүгийн эрх ашгийг тэргүүн зорилгоо болгодоггүй, хамгийн чухал үзэл бодлоосоо урвадаггүй тийм хүн төр, засгийг толгойлсон тохиолдолд татгалзана. В.Ющенког ийм л улстөрч гэж маш их итгэж байсан. Харамсалтай нь, би эндүүрч. Ерөнхийлөгч өөрийгөө тойрон хүрээлүүлсэн хүмүүс нь огт өөр зорилготой. Ерөнхийлөгчид хувьсгалын өдрүүдэд дэмжиж байсан хүмүүсээс нь тэд илүү үнэмшилтэй, хүчтэй, нөлөөтэй санагдсан бололтой. Тэгээд ч өөрөө тэднээсээ шууд хамааралтай юм байна. -В.Ющенко таныг Ерөнхий сайдаас чөлөөлөхөд ямар дүгнэлт хийсэн бэ? -Би энэ албан тушаалд байхдаа боломжоо дээд зэргээр ашиглан ажиллах ёстой гэж үзсэн. Украйнд сайд нарт заавар өгдөг нэлээд хэдэн эрх мэдэлтэн байдаг. Тэд нь Ерөнхийлөгч, Ерөнхий сайд, Үндэсний аюулгүйн зөвлөлийн дарга, Төрийн нарийн бичгийн дарга, намын удирдагчид. Миний ажил бол түмний нүдэнд харагдаггүй там байсан. -Украйны одоогийн Ерөнхий сайд Ехануров улс орныхоо өмнө тулгарсан асуудлыг шийдэж чадах болов уу? -Энэ бол техникийн шинж чанартай Ерөнхий сайд, улс орны эдийн засгийн бодлогыг тэр биш Ерөнхийлөгчийн тойрон хүрээлэгчид тодорхойлно гэдгийг Украйн даяараа мэднэ. Ноён Ехануров хуучин үзэл бодлыг баримталдаг намын удирдагчидтай тэврэлдэн үнсэлцэх дуртайгаас үзэхэд тэдний амьдрал сайжирч байгаа бололтой. Гэхдээ энэ нь удаан үргэлжлэхгүй биз. -Та ажлаа өгөхдөө тэргүүлсэн Засгийн газар чинь маш үр бүтээлтэй ажилласан гэж байсан. Гэтэл энэ найман сарын хугацаанд элсэн чихэр, шатахууны үнэ нэмэгдэж Оросын хийг хулгайлах явдал дээд цэгтээ хүрсэн. Үүнд та өөрийгөө буруутай гэж боддог уу? -Манай Засгийн газар маш хүнд нөхцөлд ажиллаж байсан. Эдийн засгийн нарийн нууц ажиллагааг Үндэсний аюулгүй байдлын зөвлөлийн дарга П.Порошенко удирдан явуулдаг байв. Тиймээс хямрал гарсанд гайхаад байх юм алга. Ерөнхий сайдыг огцруулах асуудлыг Ерөнхийлөгчид тавихын тулд энэ бүхнийг хийж байсан. -Ирэх аравдугаар сарын 2-нд таны охин Английн рок хөгжимчинтэй хуримлана. Хуримын ёслол хаана болох вэ? -Миний охин аз жаргалтай байгаа тиймээс би ч гэсэн аз жаргалтай байна. Цорын ганц сэтгэл гонсойлгож буй зүйл гэвэл үүнийг улстөрчид бидний эсрэг ашиглах вий гэх болгоомжлол. Гэхдээ Шон, охин маань хоёр бие биедээ маш их хайртай. Тэдний хурим Киевт, Украйнд болдог бусад хуримын адил болно. 

