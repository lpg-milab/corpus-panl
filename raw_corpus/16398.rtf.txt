№121 (16398)        
1986 оны тавдугаар сарын 21.
Нэгдлийн зөвлөл

<< Хөдөө аж ахуйн нэгдлийн ажлыг эрхлэн удирдах дээд байгууллага бол хөдөө аж ахуйн нэгдлийн зөвлөл мөн >> гэж БНМАУ-ын Хөдөө аж ахуйн нэгдлийн үлгэрчилсэн дүрэмд заажээ. Улс орны эдийн засаг, нийгмийг хөгжүүлэх үйлсэд хөдөө аж ахуйн нэгдлүүд тэдгээрийн зөвлөл идэвхтэй хувь нэмэр оруулж, нэгдэлчин олны улс төр нийгмийн идэвхийг өрнүүлэх талаар өнөөгийн өндөр шаардлагын дагуу ажилдаа дүн шинжилгээ хийж, шинэ шаардлага, шинэ арга барилаар ажиллах хэрэгтэй болж байна. Нэгдлийн холбооны дээд зөвлөлөөс эхлээд аймаг, сумдын нэгдлийн зөвлөлүүдийн ажилд өөрчлөн арилгууштай дутагдал нийтлэг байгаагаас болж, мал аж ахуйг эрхлэх ярга барил сайжрахгүй, малын зүй бусын хорогдол багасахгүй, хөдөө аж ахуйн нэгдлүүдийн дийлэнх нь алдагдалтай ажиллаж байна. Алдагдалтай нэгдлүүд үйл ажиллагаандаа шүүмжлэлтэй хандаж, шийдвэртэй арга хэмжээ авч, эдийн засгийн бие даасан байдлаа хангахыг чармайхын оронд улсаас тусламж шаардаж, тэтгэврийн аргаар амьдрах эрмэлзэл газар авчээ, Гэтэл сайн ажилтай нэгдлүүд өөрийн хүч бололцоонд түшиглэн, ахиц олж чадаж байна. Хөвсгөл аймгийн Цагааи-Уул сумын << Бадрал >> нэгдлийн зөвлөл ( дарга нь БНМАУ-ын хөдөлмөрийн баатар Ү. Аварзад ) , Төв аймгийн Бүрэн сумын << Бүрэндэлгэрэх >> нэгдлийн зөвлөл ( дарга нь Г. Батмөнх ) үлгэрчилсэн дүрмээр тогтоосон эрх, ардчиллыг хэрэгжүүлэх, гишүүдийг нийгмийн үйлдвэрлэлд үр бүтээлтэй хөдөлмөрлөх идэвхийг нь өрнүүлэх, нэгдлээ материаллаг бааз, санхүү, эдийн засгийн талаар бэхжүүлэх талаар эзний ёсоор санаачилгатай ажиллаж байна. 

Бүрэндэлгэрэх нэгдлийн зөвлөл улсын хэмжээнд хөдөө аж ахуйн нэгдлүүдийн дотроос хамгийн түрүүнд бүтээгдэхүүний чанарын удирдлагын системийг ажилдаа туршин нэвтрүүлж, бүх сууриа мөнгөн тооцоонд оруулж, нэгдэлчдийнхээ хийсэн хөдөлмөрийг тоо, чанараар нь жигд үнэлдэг болсны үр дүнд зөвхөн мал аж ахуйд бүтээгдэхүүний чанарын үзүүлэлтээс жилд 150 - 200 мянган төгрөгийн нэмэгдэл орлого олжээ. << Бадрал >> нэгдлийн зөвлөл эрх ардчиллыг биелүүлэх, нэгдлийнхээ эдийн засгийн үндэс мал сүргийн таваарлаг чанарыг сайжруулах, тэжээлийн баазыг орон нутагтаа бэхжүүлэх, бэлчээр усжуулах, нэгдлийн гишүүдийн ахуй, амьдралд нийгмийн аж ахуйгаас орох орлогын хэмжээг нэмэгдүүлэх зэрэг хамгийн гол гогцоо асуудлыг эрэмбэ дараатай шийдвэрлэж, тооцоо судалгаа сайтай ажилладаг байна. Хөдөлмөрийн хамт олны санал хүсэлт эрмэлзэл бодолд тулгуурлан, зорилтоо дэвшүүлж, ажлаа төлөвлөх, социалист өмчийн эс ширхэг бүрийг нүдлэн хамгаалах, байгалийн баялгийг ашиглан олзворлох зэрэг зангилгаа асуудлуудад эдгээр нэгдлийн зөвлөл, түүний тэргүүлэгчдийн зүгээс ажил хэрэгчээр ханддаг байна. 

Хөдөө аж ахуйн нэгдлийн зөвлөл болгон ингэж эрх ардчиллынхаа дагуу зохих ёсоор ажиллаж чадаж байгаасан бол манай нэгдлүүд нийтийн аж ахуйгаа жигд хөгжүүлж, амжилтаа цаг үргэлж арвижуулж, мал аж ахуйд ахиц гарахын хамт өмч хөрөнгө үрэгдэх, мал сүрэг алдагдах, гишүүн бүр үйлдвэрлэлд жигд оролцож, үр бүтээлтэй ажиллахгүй хөдөлмөрөөс бэрхшээх, сахилга, дэг журам, зохион байгуулалт гажуудуулах, үйлдвэрлэлийн технологи зорчих, өр авлага өсөх ноцтой дутагдал гаргахгүй байж болохсон билээ. Хөдөө аж ахуйн нэлээд нэгдлийн зөвлөлийн ажиллагаанд хуучин арга барил ноёрхож, асуудалд ёс төдий хэлбэрдэх маягаар хандаж, зарим үед зөвлөлийн гишүүд идэвхгүй ажиглагч, аялдан дагалдагчийн байр суурь баримталдгаас ардчилал зөрчихөд ч хүрч, гагцхүү нэгдлийн даргын ам харж суудаг идэвхгүй байдал газар авчээ. 

Хэнтий аймгийн зарим нэгдэлд сүүлийн жилүүдэд нэгдлийн гишүүдийн тоо цөөрч, мөн Дэлгэрхаан сумын << Баянбадрал >> , Мөрөн сумын << Оч >> зэрэг нэгдэл арваад жилийн турш гишүүдийнхээ хувийн хэрэгт бичлэг хийгээгүйгээс хүмүүсийн хөдөлмөр үнэн зөвөөр үнэлэгдэхгүй, нас өндөр болж тэтгэвэр тогтоох үед чирэгдэл будлиан гарах явдал ихэсчээ. Нэгдлийн зөвлөл, хянан байцаах комисс зохих ёсоор ажиллаж чадаагүйн наад захын уршиг ийм тул үйлдвэрлэлийн үр ашгийг дээшлүүлэх, хөдөлмөр зохион байгуулалтыг сайжруулах, дотоод төлөвлөлтийг нарийсгаж улсын төлөвлөгөөний биелэлтийг хангах, шагнал урамшууллын болон бусад эдийн засгийн хөшүүргүүдийг зүй зохистой хэрэглэн, аж ахуйгаа хөгжүүлэх гол гогцоо асуудал нэгдлийн зөвлөлийн хараанаас гарч хэрхэвч болохгүй. Нэгдлийн зөвлөлийн тэргүүлэгчдийн бүрэлдэхүүнд мал аж ахуйн мэргэжилтэн сэхээтнүүд ордог боловч тэд бие даасан санал бодолгүй, идэвхгүй ажиллаж, нэгдлийн аж ахуйн амьдралд нөлөө үзүүлж чадахгүй байна. Хөдөө аж ахуйн нэгдлийн зөвлөл нь өөрийн эрх ардчиллын дагуу дотооддоо дагаж мөрдөх дүрэм журмыг боловсронгуй болгохоос эхлээд нэгдэл аж ахуйгаа хөгжүүлэх алс хэтийн болон жилийн төлөвлөгөөг боловсруулж хэлэлцэх, батлах, жил жилийн үйлдвэрлэл - санхүүгийн төлөвлөгөөний биелэлтийг зохион байгуулж, хяналт тавихад жинхэнэ эзний ёсоор ажил хэрэгч оролцож, мэдлэгтэй шийдвэрлэж байхын тул олныхоо итгэл хүлээж сонгогдон ажиллаж байгаагаа гүнзгий ухамсарлах ёстой. Ялангуяа нэгдлийн зөвлөлийн тэргүүлэгчдийн үүрэг, хариуцлага, бие даасан ажиллагаа ажил хэрэгч чанарыг эрс сайжруулбал зохино. Нэгдлийн зөвлөлийн тэргүүлэгчид тайлангаа хамт олныхоо өмнө тавихдаа нэгдлийн ажлын байдлыг малчид гишүүддээ илэн далангүй ярьж, балансын шинжилгээ, өр төлбөрийн байдал, хөрөнгө мөнгөний зарцуулалт, хуваарилалт, хөлс төлөлт, шагнал урамшуулал, хөдөлмөр зохион байгуулалт, гишүүдийн соёл, ахуйн үйлчилгээ зэрэг амин чухал асуудлыг ярилцаж, нэгдлийн зөвлөлийн хурлыг оновчтой зүйлд чиглүүлж байх нь зайлшгүй шаардлага мөн. 

Нэгдлийн зөвлөлийн социалист ардчиллыг улам гүнзгийрүүлэх, нэгдэлч олныг нийгмийн үйлдвэрлэлийг удирдах ажилд гар бие оролцуулах, төлөвлөгөөт ажлын хувь заяаг амьдралын бодит шаардлагад тулгуурлан зөв шийдэхэд онцгой үүрэг гүйцэтгэж чадах хэмжээнд ажиллуулахын тулд Нэгдлийн холбооны дээд зөвлөлгөөн эхлээд, аймаг, сумдын нам, улсын байгууллагууд өргөн далайцтай ажил зохиох хэрэгтэй байна. 

