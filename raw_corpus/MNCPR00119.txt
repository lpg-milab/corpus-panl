Билл Гейтс 12 дахь удаагаа тэргүүн баячуудын жагсаалтыг тэргүүллээ

Америкийн "Форбс" сэтгүүл уламжлалт ёсоороо дэлхийн хамгийн баян 400 хүний жагсаалтыг гаргалаа. Өнгөрсөн жилийнхтэй харьцуулахад жагсаалтын эхний аравт орогсод өөрчлөгдсөнгүй. "Майкрософт" компанийн тэргүүн Билл Гейтс 12 дахь удаагаа дэлхийн тэргүүн баянаар шалгарсан байна. 
Интернэт дэх Google хайлтын системийг зохиосон Сергей Брин 11 тэрбум ам. долларын хөрөнгөөрөө 16 дугаарт шалгарчээ. Тэрээр асар богино хугацаанд хөрөнгөө чамгүй арвижуулжээ. Жагсаалтыг гаргасан мэргэжилтнүүдийн үзэж байгаагаар энэ жилийн нэг онцлог нь дэлхийн баячуудын хөрөнгө улам нэмэгдсэн явдал гэнэ. 400 тэргүүн баяны хөрөнгө нь нийтдээ 1,13 триллион ам. доллар болжээ. Энэ жил хоёр залуухан баян уг жагсаалтад эзэлдэг байраа ахиулж чадсан байна. Энэ бол дээр дурьдсан Оросоос гаралтай Сергей Брин, Ларри Пейдж нар юм. Өнгөрсөн жилийн жагсаалтад хоёулаа 43 дугаарт бичигдсэн бол энэ жил 16 дугаарт оржээ. Тэдний хөрөнгө нь 4-өөс 11 тэрбум ам. доллар хүртлээ өссөн гэнэ. Дашрамд дурдахад Сергей Брин 1979 онд зургаан настайдаа эцэг эхийнхээ хамт хуучин ЗХУ-аас явсан бөгөөд орчин үеийн технологийн чиглэлээр ажиллажээ. Тэрээр Стэнфордын их сургуульд оюутан байхдаа Интернэтийн төсөл дээр баяжих гараа эхэлсэн аж. Ингээд эхний аравт орсон баячуудын жагсаалтыг сонирхуулъя. 1.Билл Гейтс-51.0 тэрбум ам. доллар-Майкрософт 2.Уоррен Баффет-40.0-Berkshire Hathaway 3.Пол Аллен-22.5-Майкрософт-investment 4.Майкл Делл-18.0-Dell 5.Лоуренс Елисон-17.0-Oracle 6.Кристи Уолтон-15.7-Wal-Mart inheritance 7.Джим Уолтон-15.7-Wal-Mart 8.Робсон Уолтон-15.6-Wal-Mart 9.Элис Уолтон-15.5-Wal-Mart 10.Элен Уолтон-15.4-Wal-Mart 

