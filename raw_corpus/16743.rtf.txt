№153(16743]        
1987 оны зургадугаар сарын 27  
Жигүүртэн шувууд

Манай орны амьтны аймшгийн нэг томоохон хэсэг жигүүртэн шувууд юм. БНМАУ-ын нутаг дэвсгэрт 56 овог 108 төрөлд хамрах 404 зүйл шувуу бүртгэгдээд байна. Үүний дотор манай орны хувьд ховордож байгаа 18 зүйл шувууг тусгайлан хамгаалахаар монголын улаан номд бүртгэжээ. Мөн манай улсын хууль тогтоомжоор 31 зүйлийн шувууг агнаж устгахыг хориглосон нь дэлхийн шувуу хамгааллын олон нийтийн талархлыг хүлээсэн юм. 

Байгаль, байгалийн нөөц хамгаалах олон улсын холбооны дэлхийн улаан номд бүртгэгдсэн алаг тогоруу, цэн тогоруу, дагуур тогоруу, хар тогоруу. нэг зүйл хурагч бор, реликт цахлай хэмээх ховор нандин шувуудын нүүдэллэн ирж үр төлөө бойжуулдаг хамгийн тохиромжтой өлгий нутаг нь өнөөдөр Улз голын сав, Их нууруудын хотгор болж байна. Ус намаг орчмын амьдралтай 122 зүйлийн шувуу манай оронд ирж дулааны улирлыг өнгөрөөх буюу дайрч өнгөрдөг. Эдгээрийн дотор олон улсын хамгаалалтад орсон хотон, халбаган хошуут, цагаан дэглий, хун. ямаан сүүлт, уулын галуу зэрэг ховор шувууд цөөнгүйг нэрлэж болно. 

Шинжлэх ухаан техникийн дэвшлийн эрин үед махчин шувуудын амьд байгаль дахь үүрэг, ач холбогдлыг судлах, хамгаалах асуудал онцгой ач холбогдолтой болж байна. Манайд өдрийн махчин шонхор, харцага, бүргэд, сар, элээ, тахиа, тас, ёл зэрэг 36 зүйл шувуу, ууль, шар шувуу, бэгбаатар, бүгээхэй зэрэг шөнийн махчин 11 зүйл шувуу бүртгэгдээд байна. Махчин шувууд нь түргэн үржилтэй мэрэгчдийн тоо толгойг хянан тогтоох, сэг зэмийг идэж арилгах зэрэг экологи эрүүл ахуй, ариун цэврийн чухал үүргийг тухайн нутгийн орчин зүйн системд гүйцэтгэдэг болох нь өнөө үед нэгэнт тодорхой болсон билээ. 

Нийт жигүүртэн шувууны 315 зүйл нь нүүдлийн. 89 зүйл нь манай оронд өвөлждөг, 23 зүйл нь тохиолдлын байдлаар ирдэг, 42 зүйл нь дайрч өнгөрдөг байна. Энэ байдал нь шувууны нөөцийг хамгаалалт ашиглах зорилго чиглэлийг тогтоодог. Улсын бэлтгэлд хүйтний улиралд хур, сойр, хөтүү, бор ятуу, эрээн хавирга, ногтруу зэрэг шувууг нийлүүлж байна. Хүйтний улиралд шувуу бэлтгэлийн ажлыг хөдөлмөр зохион байгуулалтын шинэ шатанд гаргаж, нөөц бололцоог бүрэн ашиглах талаар Монголын анчдын нийгэмлэг, худалдаа, бэлтгэлийн байгууллага бүтээлч санаачилга гаргах шаардлагатай юм. Гэхдээ агнуурын шувууны нөөцийг хадгалан, арвижуулалт тодорхой ажил үндсэндээ хийгдэхгүй урсгалаар явж ирсэн дутагдлыг цаашид тэвчиж болохгүй. Хавар. намрын улиралд усны шувуу бэлтгэн нийтийн хоолны газарт хэрэглэж байгаа Ховд аймгийн ой, агнуурын аж ахуйн туршлагыг Сэлэнгэ, Булган, Хэнтий зэрэг усны шувуу элбэгтэй агт тодорхой хяналтын дор нэвтрүүлэх нь зүйтэй. 

Ус намгийн шувууны махыг хоолонд хэрэглэх нь хүнсний програмд зохих нэмэр хандив оруулах бололцоотойг анхаарах хэрэгтэй. Зэрлэг шувууны мах нь тахиа бусад амьтны махнаас уураг, эрдэс бодис, ховор элемент, азотлог хандмал бодисоор баялаг тул хүнсний болон биологийн шимт чанараар давуу юм. Азотлог хандмал бодис ихтэй учир хоол боловсруулах эрхтний уйл ажиллагааг сайжруулах, сул биетэй, мэдрэлийн ядаргаатай, ходоод гэдэсний хурц архаг өвчтэй хүмүүсийн сувиллын хоолонд хэрэглэх бололцоотойг анхаарч, эмнэлэг, рашаан сувиллын хоолонд ашиглах арга хэмжээг холбогдох байгууллага авах шаардлагатай байна. 

Шувууны үүр хийж тавих, тухайн орон нутагтаа байгаа шувуудын зүйлийн бүртгэл гаргаж хөтлөх, нүүдлийн шувуунд ангариг хийж турших зэрэг нь зөвхөн танин мэдэхийн төдийгүй шинжлэх ухааны ч багагүй ач холбогдолтой юм. Одоогоор энэ чиглэлээр холбогдох байгууллага, газруудаас хийж байгаа ажил тун чамлалттай байна. Хоол хүнсэнд хэрэглэх зорилгоор махны чиглэлийн шувуудыг үржүүлэх, нутагшуулан зэрлэгшүүлэх, улмаар спорт агналт зохион байгуулах ажлыг хийж эхлэх цаг болжээ. Гоёл чимэглэлийн, өрөө тасалгааны янз бүрийн шувуудыг үржүүлэх, худалдаалах явдал ч зүй ёсоор шаардагдаж байна. Бүргэдийг гэрийн болгон, сургуулилж, ан хийдэг аргад залуу үеийг сургах, ардын энэхүү ус дамжсан уламжлалыг хадгалан үлдээх талаар Баян-Өлгий аймгийн холбогдох байгууллагууд дэс дараалалтай, тодорхой ажил хийх ёстой. 

НҮБ-ын мэргэжлийн байгууллага - Боловсрол, шинжлэх ухаан, соёлын байгууллага ( ЮНЕСКО ) , Хүнс тэжээлийн байгууллага ( ФАО ) хийгээд Байгаль, байгалийн нөөц хамгаалах олон улсын холбооны гишүүний хувьд дэлхийн жигүүртний аймгийг хамгаалахад БНМАУ-ын үүрэг хариуцлага зохих ёсоор өндөржиж байна. Иймээс дэлхийн улаан номд бүртгэгдсэн шувуудын зусдаг ус намаг бүхий гол, нуурыг хамгаалан онгон төрхийг хадгалах нь << Олон улсын чанартай усны шувууны байршил, ус намгийн  эдэлбэрийг хамгаалах тухай >> Рамсарын олон улсын конвенцийг ( Иран 1971 ) сахин хүндэтгэх арга хэмжээ болох ёстой. << Усны шувуу нүүдлийн үедээ олон улсын дундын нөөц >> гэж Рамсарын конвенцид тодорхойлсныг үндэслэн холбогдох улс оронтой энэ асуудлаар гэрээ хэлэлцээр байгуулан ажиллах нь эх орны жигүүртэн шувуу хамгаалалт ашиглалтын шинэ зорилт болж байна. 

Жигүүртэн шувууг хамгаалж ашиглах нь манай амьтны аймгийг хамгаалах ажлын нэг үндсэн хэсэг юм. Ийм учраас Шинжлэх ухааны Академи, их, дээд сургууль, салбарын холбогдох эрдэм шинжилгээний байгууллагын эрдэмтэн, мэргэжилтнүүд уг асуудлыг иж бүрнээр нарийн судлах, олон түмэнд сурталчлах ажлыг улам өргөтгөх хэрэгтэй. Газар эдэлбэр, он, ан агнуур, ус ашиглалтын зэрэг хууль тогтоомжийг зүйлчлэл биелүүлж эх орны жигүүртэн шувуудыг хамгаалах, ашиглах талаар төв, орон нутгийн байгаль амьтныг хамгаалах болон хөдөө аж ахуй, ой, агнуурын байгууллагаас тодорхой ажил зохиож үр дүнг нь тууштай дээшлүүлэх шаардлагатай байна. 

Жигүүртэн шувуудаа хайрлан хамгаалах нь нийт ард түмний эх оронч, интернационалч үүргийн нэг.

