Ашигт малтмалын орлогыг ард түмэнд ашигтайгаар хэрхэн хуваарилах вэ?

Монгол Улсын Ерөнхий сайд Ц.Элбэгдорж УИХ-ын намрын чуулганы нээлтэд хэлсэн үгэндээ "Монголд ашигт малтмалын ноогдол ашигт суурилсан Тогтворжилт хөгжлийн сан байгуулья" хэмээн онцолсон.
Энэ сангийн хөрөнгийг зөвхөн эрүүл мэнд, боловсролын салбарт зарцуулах тухай уншигч та ч сонссон байх. Ашигт малтмалаас ард нийтээрээ ашиг хүртэх сонгодог жор энэ бололтой. Засгийн газар үүнийгээ УИХ-д санал болгох юм байна. Хэрэв энэ сан байгуулагдвал тэр хөрөнгийг хэрхэн зөв зохистой зарцуулж болох талаар санал асуулга явуулж байна. МУИС-ийн Нийгмийн шинжлэх ухааны сургуулийн декан Ш.Содном Ашигт малтмалын ноогдол ашгаас сан байгуулах нь маш зөв санал мөн. Үүнийг үнэхээр дэд бүтэц, нийгмийн салбарт зориулах нь чухал хөрөнгө оруулалт болно. Мэдээж хуваарилалт нь ухаалаг, зөв хийгдсэнээс үр дүн, өгөөж нь тодорхойлогдоно. Боловсрол, эрүүл мэнд, соёл урлаг, шинжлэх ухаан гээд санхүүгийн хувьд гацаанд орсон, байнга хомсдолтой байдаг олон байгууллага бий. Боловсролын байгууллагын ажилтан миний хувьд энэ сангаас юуны түрүүнд төрийн өмчийн, төрийн гэж нэрлэгддэг их, сургууль, коллежийн сургалт, эрдэм шинжилгээний ажиллагааг хэвийн явуулах нөхцөлийг хангахад зориулах хэрэгтэй. Энэ сургуулиудын тогтмол зардлыг тэр сангаас гаргах хэрэгтэй. Дараагийн шатанд мэдээж гадаадад сургах хэрэгтэй. Гэхдээ зөвхөн тэргүүлэгч мэргэжлийг гадаадад бэлтгэвэл зөв шиг байгаа юм. Ер нь боловсролын салбар бүхэлдээ залуу үеийг сургаж хүмүүжүүлэх, амьдралд бэлтгэх нэр төртэй үүргээ ёсоор нь биелүүлж чадахгүй байна. Хатуухан хэлэхэд хүүхэд залуучуудаа чанаргүй сургалтын системээр саатуулах газар болж хувирч магадгүй байна. Өнөөдөр ашигт малтмалын лиценз гэдэг нь мөнгө угаадаг тогтолцоо болчихжээ. Гадныхан манайд орж ирээд эд баялагтай газрыг нь ухаад явчихаж байгаа үйлдлийг л хөрөнгө оруулалт гэж ойлгоод байгаа ташаа хандлага байна. Хөрөнгө оруулалт гэдэг бол манайх мэтийн дэд бүтэц шаардлагатай газар тухайн салбарт туслах бодлого, бүтээн байгуулалт байж сая хөрөнгө оруулалт болох ёстой гэж ойлгож байгаа. Тэгэхээр ашигт малтмалын ноогдол ашгаас сан байгуулахаасаа өмнө Ашигт малтмалын шинэчилсэн хуулиа баталж, лиценз олголтыг цэгцлэх ёстой. Энэ нь сан байгуулж зөвхөн боловсрол, эрүүл мэндийн салбарт зориулна гэдгээс илүү Монгол улсын баялаг нь иргэн нэг бүрийн өмч мөн гэсэн тодорхойлолтод хүрэх эхний шалгуур үзүүлэлт болж байгаа юм. БСШУЯ-ны Мэргэжлийн боловсролын хэлтсийн дарга Д.Баяр Санд орсон хөрөнгөөр өндөр хөгжилтэй орнуудад мэргэжилтэн бэлтгэнэ гэдэг бол зөв санал. Өнөөдөр өндөр хөгжилтэй оронд мастер, докторт сургахад жилдээ нэг хүнд 16 мянган ам.доллар зарцуулдаг. Тэр нь хөгжилтэй оронд амьжиргаанд хүрэлцдэггүй. Энэ байдлыг зохицуулахаас эхлээд л бодлого хэрэгтэй байгаа юм. Дотоодын оюутнуудад ч анхаарал хандуулах хэрэгтэй. Судалгаа шинжилгээний ажил хийдэг багш нарыг мэргэжил дээшлүүлэх, ажиллах ур чадварын нь зүгээс мөн байнга цэнэглэж байхад чиглэсэн тогтвортой систем боловсруулж энэ зүгт хөрөнгө оруулах хэрэгтэй байна. Бас энэ сангаас сурах авьяастай хүүхдүүдийн амьжиргаанд нэмэр хандив болох хэрэгтэй байгаа юм. Өнөөдөр орлого багатай болон хөдөө орон нутгийн хүүхдүүдэд хичнээн чадвар, суралцах арга барил байгаад ч хөрөнгө мөнгөний дутагдал байгаа нь маш их. Гэхдээ тэр тэтгэлэг, хөтөлбөрийг хавтгайруулах биш зөвхөн чаддаг, сурч мэдэх чин хүсэлтэйд нь л олгох хэрэгтэй. Өнөөдөр их, дээд сургууль, мэргэжлийн сургалт үйлдвэрлэлийн төвүүдийн (МСҮТ) багш нарын асуудал их тулгамдаж байна. Компьютер дээр ажиллаж чаддаггүй багш нар хичээл зааж байна. Хөдөөд боловсон хүчин очихгүй болохоор багш нар нь хөгширсөн. МСҮТ-үүдэд, их, дээд сургуулиудад ч цаг үетэйгээ нийцсэн сурах бичгүүд хэрэгтэй. Сурах бичгийн хангалт сайн биш байна. Номгүйгээр, сурах бичиггүйгээр яаж дээд боловсролын сургалт эрхлэх вэ. Хамгийн гол нь МСҮТ-д сургалтын орчин нь хөгжлийн шаардлага хангахгүй байгаа юм. 1987 оноос хойш байшин барилгад нь засвар ороогүй гадрууд олон байна. Ашигт малтмал хайгуул, олборлолтын лицензийг хэтэрхий хяналтгүй шилжүүлдэг байдлыг хяналтын системд оруулна гэсэн тун зөв асуудал яригдаж байгаа. Гэхдээ аливаа юм хоёр талтай. Дахиад тэр тодорхойлолт гаргах хууль, хяналтын байгууллагын иргэдэд гар хүндрүүлдэг шинэ давхарга бий болгож мэдэх вий. Гол нь ашигт малтмалын зарцуулалт, ашиглалтын байдал зах зээлийн хуулиар ил тод болох аргыг л олох хэрэгтэй. Хуулийн төсөлд яригдаж байгаагаар ашигт малтмалын хайгуул, олборлолт хийх хөрөнгө мөнгөтэй, техник төхөөрөмжтэй газарт дуудлага худалдаа, тендерээр шалгаруулж өгнө гэсэн санаа зөв ч эцэстээ дахиад л мөнгөтэй хүмүүсийн оролцдог ажил болж байгаа юм шиг. Зөв зохицуулалт хэрэгтэй байна. Өнөөдөр нэг хүн өчнөөн лиценз эзэмшээд, дамлаад, худалдаад Монгол Улсын баялаг хэдхэн хүний гарт байгаа тогтолцоог үгүй болгох хэрэгтэй. Сүхбаатар дүүргийн XIV хорооны өндөр настан Н.Сэсээр нутаг ус, газар шорооныхоо төлөө монголчууд үеийн үед амь насаараа дэнчин тавьж зүтгэсээр ирсэн баатарлаг түүхтэй. Ардчилал зах зээлийн энэ цагт эх орныхоо баялгийн ашиг шимээс хүртэхээр болвол маш их баяртай байна. Манайд орон сууц, газрыг ард түмэндээ өмчлүүлсэн уламжлал бий. Энэ туршлага дээрээ тулгуурлан Монгол банкинд хууль ёсны монгол айл өрх, ард иргэн бүрт регистерээр нь данс нээж, ашигт малтмалаас олсон ашгийн тодорхой хэсгийг олговол зүйтэй болов уу гэсэн саналтай байна. Улс орны ашигт малтмалаас олж байгаа нийт ашигтай хөөцөлдмөөргүй байна. Ядаж л зөвхөн Оюу толгойн алт, өнгөт металл, Таван толгойн нүүрснээс олсон ашгийг дээрх саналын дагуу олговол монгол айл бүр, иргэн бүр дансанд хөрөнгөтэйдөө сэтгэл дүүрэн байх болно. Монголын баялаг иргэн бүртээ хүрэх хамгийн харагдахуйц сонголт нь энэ гэж бодож байна. Монгол айл өрх бүр тэрхүү данснаасаа авч орон сууц барих, түүнийгээ өргөтгөх, эрүүл мэндээ сайжруулах, их дээд сургуулийн хүүхдийн сургалтын төлбөр зэрэг тодорхой хэрэгцээтэй зүйлдээ зарцуулж байвал энэ улсын иргэн болсондоо гүнээ баярлах болов уу. Бас өнөөдөр хөдөлмөрийн талбарт албан бусаар алт олборлодог нинжа нарын бүхэл бүтэн давхарга байна. Тэднийг байнгын түгшүүрт амьдардаг тухай хэвлэл мэдээллийн хэрэгслээр сонсогддог. Алт олборлодог гадаадын хэн ч тэднийг ашиглалтын талбай дээрээ дээрэлхээд энэ улсын газар уснаас нь яахан хөөж чадах вэ. Энэ байдлыг арилгахын тулд тэр гадны хөрөнгө оруулагчдыг өнөөх нинжа нартай хамтран ажиллуулах систем, бодлогыг төр засгийн төвшинд шийдвэрлэн гаргаж өгмөөр санагдаж байгаа юм. Өөрөөр хэлбэл, нинжа гэж хэлэгдэж байгаа Нийгмийн нэгэн бүлгийн олсон багахан алтыг тэр гадаадынхан худалдаад аваг л дээ. Ингэж Монголын төр иргэндээ туслаасай. 
Б.ХАЖИДМАА
