Эмнэлгээс "төрсөн" тэрбумтан

Өмнө нь гаалиас төрсөн тэрбумтныг хэвлэлүүд бичиж байсныг олон түмэн мэдэхээс биш эрүүл мэндийн салбараас тэрбумтан төрж байсан талаар манай уншигчид дуулаагүй нь лавтай.
Энэ талаар салбар хариуцсан сайд нь тухайн эмнэлэгт "төрийн эргэлт" хийх гэж оролдоогүй бол хэн ч мэдэхгүй өнгөрөх байсан биз. Бид энд энэ намар хэл амтайхан албан тушаалаасаа буугдсан Хавдар судлалын үндэсний төв (ХСҮТ)-ийн захирал асан А.Мөнхтайваны тухай, түүний удирдаж байх хугацаанд тус эмнэлгийн байдал ямар байсан, эмч нар нь хэрхэн ажиллаж байсан талаар өгүүлж байна. Сайд Л.Гүндалай нь салбарынхаа идээ бээрийг гаргах гэж сүүлийн үед шахсанаас биш захирал А.Мөнхтайваны үед ХСҮТ-ийн зарим эмч нар төлбөр авах ёсгүй байж мөнгөтэй хагалгаа хийдэг, тухайлбал, Эрдэнэ-Очир, Ягаан нарын эмч нарын үзүүлж, хагалгаа хийдэг "үйлчилгээний" ханш 500-800 мянган төгрөг байдаг нь тогтсон үнэ гэж энд үйлчлүүлж байсан хүмүүс болон тус эмнэлэгт ажиллаж байсан эмч, ажилчид мэддэг байжээ. Үүнийг тус эмнэлгийг тойрсон хэл ам ид өрнөж байх үеэр өмнө нь энд ойр дотны хүмүүсээ эмчлүүлж байсан болон эмчлүүлээд дийлээгүй алдаж байсан хүмүүс "Ийгл" телевизийн ярилцлагаар өгүүлж байсан нь саяхан. ХСҮТ өнөөдрийг болтол уушгины дурангийн аппаратгүй. Байхгүйн нэрийдлээр гадны аппаратыг түрээслэдэг, нэг өвчтөнг 20-30 мянган төгрөгөөр харуулаад зогсохгүй дээрээс нь эд эсийн шинжилгээ гэж таван мянган төгрөг нэмж авдаг байна. Мөн Үндэсний ганц томоохон мэргэжлийн энэ эмнэлэгт аль ч жирийн эмнэлэг, лабораториудад хийж байдаг хавдрын маркерийн шинжилгээ байхгүй, байлгах сэтгэл ч удирдлагад байдаггүй гэж ажиллагсад ярьж байлаа. Тиймээс уг шинжилгээг тус төвд байдаг хувийн компани үзүүлэлтээс хамааран 10000-100000 төгрөгөөр хийдэг аж. ХСҮТ-ийн компьютерт томографийн аппарат хоцрогдож, орчин үеийн шаардлага хангахгүй болсныг далимдуулан бас нэг хувийн компани гаднаас лизингээр оруулж ирсэн аппаратаар 55000-100000 төгрөгөөр шинжилгээ хийдэг, тэр нь Хавдартай тэмцэх сан гэх хувийн бизнесийг далдалсан нэртэй байгууллагад ордог аж. Энэ булхай нь илрэхээс өмнө А.Мөнхтайван захирал тус сангийн нэрийг "Эрүүл мэндийг дэмжих төв" нэртэй болгон өөрчилжээ. "Swanson family Foundation" сайн дурын байгууллагаас ХСҮТ-д хандивласан маммаграфийн аппаратыг эмнэлэгтээ биш дээрх "Эрүүл мэндийг дэмжих төв"-ийн нэрээр түрээслэгчдэд ашиглуулан тэд нар нь иргэдээс 10000-20000 төгрөгийн төлбөртэй шинжилгээ хийдэг болжээ. ХСҮТ-д дотоод эмийн сангийн дуслын шингэн хийх блок ариутгал муу гэдэг шалтгаанаар хагас жил хэртэй хаагджээ. Үүнийг тус эмнэлгийн шударга эмч, ажилтнууд захирал асан Мөнхтайван өөрийн хувийн үйлдвэрийн шингэнийг нийлүүлэх зах зээл болгохын тулд блокийн засварыг ийнхүү тодорхой хугацаагаар хойшлуулан саатуулж байсан гэцгээж байна. Мөнхтайваны хувийн шингэний үйлдвэр гэдэг нь тэрээр БНХАУ-д үйлдвэрлэсэн 80 тонн шингэнийг хил давуулан оруулж ирээд "Монголд үйлдвэрлэв" гэсэн шошго наан худалдаалж байсныг хэлэх бөгөөд энэ нь өдгөө хууль, хяналтын байгууллагад эрүүгийн хэрэг үүсгэгдээд шалгагдаж байна. ХСҮТ дээр ямар мэргэжлийн болон ямар зэрэг дэвтэй нь мэдэгдэхгүй хятад эмч нар үзлэг хийдэг, гэвч тэдний мэдлэг, чадвар манай эмч нарынхаас илүү гардаггүй, харин ч үзлэг хийгээд гаргахдаа Хятад улсад очиж оношоо баталгаажуулж, эмчлүүл гэх болсонд үйлчлүүлэгч нар олон удаа гомдол мэдүүлдэг боловч хятад эмч нар өдийг хүртэл байсаар байгааг эмнэлгийнхэн өвчтөнүүдийг зориуд урагшаа БНХАУ руу явж эмчлүүлэх гэсэн, тийшээ мөнгөний урсгалын нэг суваг нээх гэсэн санаа хэмээн ярьсаар. ХСҮТ-ийн удирдлага гадны эмч нарыг ингэж дураар нь байлгах мөртлөө эмнэлэг дотроо өөрийн эмч, ажилтнуудаа дуулгавартай, дуулгаваргүйгээр нь илт ялгаварлан гадуурхаж, туяаны Баярмаа, Энхтуяа, дурангийн Наранцэцэг, мэс заслын Энхцэцэг, мэдээгүйжүүлэгч Билэгмаа нарын өндөр мэргэжлийн чадварлаг эмч нараа дээрх хувийн ашиг сонирхлын үүднээс халсан байна. ХСҮТ-д үйлчлүүлэгчдийн дараалал, ачаалал их байдаг нь менежмент муудаа биш эмч, удирдлагын бизнестээ байдаг аж. Хэдий их дараалал байна тэнд хүнд суртал, түүнээс үүдэн авлига авч байдаг, үүнийг ХСҮТ дээр бүлэг эмч нар нэг нэг эмчилгээг хуваарилан авч зохион байгуулжээ. Үүнийг нь удирдлагын зүгээс өөгшүүлэн Эрдэнэ-Очир эмчид ходоодны үзлэгийг Ягаан эмчид хөхнийхийг, Чинбүрэнд элэгний, Ганбаатарт бүдүүн шулуун гэдэсний, Ганзоригт уушгины эмчилгээг хуваарилан өгснөөр тэр л эмч байхгүй бол түүнийг орлох хүнгүй болсноор тэр талын эмчилгээ, үйлчилгээ, хагалгаа хоцорч өвчтөнүүд нөгөө эмчээ хайн мөнгө барин өвдөг сөгдөх нь холгүй гуйдаг болжээ. Долоо хоногт нэг эмч дор хаяж нэг сая төгрөгийн төлбөр олдог ийм л мөнгө саадаг нарийн зохион байгуулалттай ажлыг А.Мөнхтайван захирлын үед бий болгож үүнийх нь хөлд олон мянган эмчлүүлэгч, өвчтөн иргэд чирэгдэн хохирох болсон байна. ХСҮТ-ийн хашаанд нэг хэсэг барилгын "Жигүүр гранд" ХХК болон тус эмнэлгийн хооронд гарсан газрын маргааны үеэр дээрх компанийн зүгээс эмнэлгийн ажилчдад хямдралтай байр олгох, дулааны шугамыг нь сольж өгөх, дээвэр хийж өгөх зэрэг боломжийн саналуудыг тавиад байхад А.Мөнхтайван захирал байхдаа албан тушаал, эрх мэдлийнхээ хүрээнд эмнэлгийн хамт олныг хүчээр эсэргүүцлийн ажил хаялт зохион байгуулан эсэргүүцсэн дүр эсгэсэн мөртлөө дээрх компаниас эцэст нь дөрвөн өрөө орон сууцны санал авснаар газрын төлөөх өнөөх тэмцэл нь хуурамч байсан нь "хувьсгалын" биш хувийн зорилго нь биелэгдсэнээр илэрч сая нэг юм өндөрлөсөн байна. А.Мөнхтайван 2005 онд ОХУ-д нэгхэн хоногийн дотор Ph.D доктор цол хамгаалаад ирэхдээ ШУА-ийн доктор, гистиологич Самбуупүрэвийг өөрийнх нь докторын ажлыг удирдсан гэж зальж явсныг өвгөн доктор мэдээд толгой сэгсэрч суудаг гэнэ. Энэ бүхний эцэст ХСҮТ-ийн хуучин захирал А.Мөнхтайваныг эмнэлгээс "төрсөн" тэрбумтан хэдийнэ болсон гэж мэргэжил нэгт хүмүүс нь ярьж байна. Тангараг өргөсөн эмч хүн ийнхүү салбараасаа анх удаа тэрбумтнаар "тодорчээ". 
Б.Билгүүн
