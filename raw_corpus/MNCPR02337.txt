Нэрээ гурав сольж, бууриа гурав сэлгэсэн сум

Манай сумын тахилгат овоо Адарга, Баян-Өлзийт, Авшиг, Замт, Урт, Арангат, Хүйтэн, Сайханы хөндий, Ар, Өвөр гурван булаг гээд сүрлэг сайхан уул нуруу, хөвч ой, уужим саруул хөндий, ам болгоноос нь оргилон урсах рашаан булгууд, алдарт Онон мөрөн, хужир марзаараа гайхагдсан Сайн цагаан, Хялаацаг, Холбоо, Шилийн болон Шийрийн гурван нуур гээд бага залуудаа хишиг шимийг нь хүртэж явсан нутагтаа очиход мөн ч сайхан даа. Хүүхэд залуу насандаа эргээд төрчихсөн юм шиг л санагдана гээч. 
Сумын маань тэг дундуур баруунаас зүүн тийш Онон мөрөн урсана. Онон мөрөн битүү ой шугуйгаар хучигдсан, арал зах нь тэр чигээрээ малын бэлчээр, хадлан, малчдын өвөлжөө, хаваржаа. За тэгээд, үрэл мойл, улаалзгана, долоогоно, нохойн хошуу, тэхийн шээг, гогод мангир гээд төрөл бүрийн жимсээр дүүрэн. Байгаль өөрөө бүтээгээд өгчихсөн үзэсгэлэнт сайхан цэцэрлэг. Ийм сайхан нутагт төрсөн хүн өөрийгөө азтай гэхээс өөр яахав. 
Энэ жил манай сумынхан 85 жилийнхээ ойг тэмдэглэхээр төр захиргаа, олон нийтийн байгууллага, ард олныг хамарсан хөдөлгөөн өрнүүлж, 85 бүтээлч ажил амжуулна гээд эрвийх, дэрвийхээрээ хөдөлмөрлөж байна. 
Эзэн Богд Чингэс хааны өлгий Сэцэн хан аймгийн Хөвчийн Жонон вангийн хошуу эдүгээгийн Хэнтийн аймгийн Баян-Адарга сум бол миний өсч төрсөн уугуул нутаг минь юм. 
Ардын хувьсгал ялсны дараа нутгийн захиргааны өөрчлөлтөөр манай сум 1923 онд  Баян-Өлзийт, 1931 оноос Баянхонгор, 1933 оноос Баян-Адарга гэж нэрлэгдэх болж, энэ тоолон буурь сэлгэсээр Баяндуурилаг хэмээх гайхамшигт сайхан нарсан ойн хаяа дэрлэн төвлөрсөн түүхтэй. 
Баян-Адарга нь уул нуруу, тал хээр хосолсон уудам нутагтай. Ой хөвч, гол мөрөн, үржил шимт хар хөрстэй, малын бэлчээрийн өвс ногоо, ус унд тэнцүү. Ёстой бурхнаас заяасан өгөөмөр сайхан нутагтай сум. Энэ сайхан нутгийн нэгээхэн хэсэг Замтын баруун салаанд өчүүхэн миний бие 1922 онд төрсөн билээ. Миний бие төрсөн нутгаа орхиж 1942 онд цэрэгт мордсон тэр цагаас хойш 70 шахам жил өнгөрчээ. Хүн нас ахих тутам төрсөн нутаг,  ахан дүүсээ улам ихээр санаж мөрөөддөг болохыг биеэр мэдэрч явна. 
Монгол Улсын нэг хэсэг, эд эс нь болох сумынхаа эрт эдүгээг төсөөлөхийн хувьд нутгийн маань ажил ямархуу байгааг өнгөрсөн, одоотой нь харьцуулан үзэх их дуртай. 
Манай суманд анхны бага сургууль 1940 онд нэг жижигхэн модон байшин, хэдэн эсгий гэртэй, хоёр багштайгаар үүд хаалгаа нээж байсныг би мэдэх юм. Одоо 500-гаад сурагчтай, есөн жилийн дунд сургууль, 30 шахам багшийнх нь 16 нь бакалавр, хоёр нь тэргүүлэх, тав нь заах аргач зэргийн мэргэжилтэй. Сургууль нь аймгийнхаа зүүн хойд бүсийн бага олимпийн зургаан удаагийн аварга, зүүн бүсийн бага олимпиадын математикийн тавдугаар байрын шагналтай, 100 буудалт даамын тэмцээнд нэгдүгээр байр эзэлснийг сонссон хүн баярлалгүй яахав. 
Сүм хийдийг устгах кампанит ажил өрнөж байсан өнгөрсөн гучин хэдэн оны үед дээрээс Ламын хүрээг буулгаж ашиглах хуваарь гаргажээ. Энэ хуваарийн дагуу манай сум тус хүрээний цогчин дуганыг нурааж авах болж сумын даргын тушаалаар бидний хэдэн хүн 20 гаруй үхэр тэргээр 4-5 удаа ачиж уг дуганы модоор сумын улаан буланг барьж билээ. Тэгвэл өнөөдөр сум маань орчин үеийн техник, хэрэгслээр тоноглогдсон соёлын төвтэй, орон нутгийг судлах танхимтай болоод авчээ.   
Өнгөрсөн зууны 60-70-аад онд мал сүргийг хашаажуулах, бэлчээрийг усжуулах, малын тэжээл бэлтгэлийг сайжруулах их ажил улс даяар өрнөсөн. Манай сум ч энэ ажлаас хоцроогүй. Малын хашаа, худаг усаар хангагдсан. Гэтэл 1990-ээд онд өмч хувьчлал нэрийн дор нөгөө олон хашаа, тэжээлийн цех, агуулах, гүн өрмийн болон богино яндант худаг цөм алга болж, одоо эргээд асар их хөрөнгө хүч зарцуулан шинээр хашаа худаг гаргах тухай ярьцгааж байгааг бодохоор даанч яав даа гэж харамсах сэтгэл төрдөг юм. Сүүлийн жилүүдэд малчдын амьжиргааны эх үүсвэр болсон малын тоо 30-аад хувиар өсч, таваарлаг чанар нь дээшилж Д.Жигмэддорж, Д.Пүүлэй, Ж.Болд, Г.Сосор нарын зэрэг мянгат малчин долоо төржээ. 
Сумын удирдлага гадаад харилцаагаа өрөгтгөх, гадны зээл тусламжийг ашиглах талаар овсгоо санаачилгатай ажиллаж байгаа санагддаг. Тухайлбал, БНХАУ-ын Өвөр Монголын өөртөө засах орон, БНСУ-ын ижил төрлийн байгууллага, хүмүүстэй холбоо холбоо тогтоон тэдний дэмжлэг тусламжийг авч Монгол Улсад хэрэгжүүлж байгаа гадаадын төсөл, хөтөлбөрүүдэд оролцож багагүй амжилт олж байна. Хөдөөгийн ядуурлыг бууруулах төслийн хүрээнд багуудыг хүний бага эмч, эмнэлгийн зохих тоног төхөөрөмж, мотоцикльтэй болгож дөнгөжээ. Мөн  "Данида-2"-ын тусламжтайгаар  сургуульдаа компьютерийн иж бүрэн кабинет байгуулж, хүүхдийн цэцэрлэгийг тохижуулан сумандаа анх удаа спорт заал барьсан байна. Солонгосчуудын тусламжтайгаар 13 оюутны дөрвөн жилийн сургалтын төлбөрийг санхүүжүүлж, тусламжийн байгууллагын хөрөнгөөр сумын төвд гүний хоёр худаг шинээр гаргаж, хуучин худгийнхаа усыг цэвэршүүлэн усны асуудлаа шийдэж чадлаа. Мөнхүү хөтөлбөрийн 91 сая төгрөгийн хөрөнгөөр малчдын бүлэг байгуулж, гэрийн цэцэрлэг нээх, төмс, хүнсний ногоо тариалах аргад сургаж үр болон тоног төхөөрөмжөөр хангаж, ногооны зоорь хийжээ. Энэ мэт сумынхаа амьдралыг дээшлүүлэх олон ажил  хийж байгааг дурдаж болох юм. 
Тус суманд хувийн жижиг, дунд үйлдвэр, энэ төрлийн бизнес хөгжих баттай үндэс нэгэнт тавигджээ. "Идэр-Онон", "Адаргын од", "Мөнх Онон" зэрэг аж ахуйн нэгж, арав гаруй хоршоо, дэлгүүр байгуулагдаж чамгүй ашиг орлоготой ажиллаж байна. Эдгээр аж ахуй нэгж сумандаа анх удаа "Сайхны буудай" нэртэй гурил үйлдвэрлэж байгаа гэсэн. Мөн модон эдлэл, талх, нарийн боов, зайрмаг, гутал,  дугуй засвар, халуун ус, үсчин, зочид буудал, цайны газар гэх мэт үйлчилгээний хүрээ өргөжсөөр байгаа сайхан мэдээ дуулддаг юм. Газар тариалан ч сэргэх үндэс тавигдаж "Адаргын од" компани нэг гагаас хурааж авсан ургацаар аймаг, улсдаа тэргүүн байр эзэлж нэр алдраа цуурайтуулж явна. 
Баян-Адарга сумын удирдлагууд ой угтсан ажлаа ахмад үеийнхнээ залуучууддаа сурталчлах, тэднийхээ гавьяа зүтгэлийг хүндэтгэн мөнхжүүлэх ажил зохиож байгаа нь тун олзуурхууштай. 
1939 оны Халх голын дайн, 1945 оны чөлөөлөх дайнд оролцсон 44 ахмад дайчин манай суманд байдаг юм. Тэдгээрийн дотор эх орноо хамгаалах дайнд баатарлаг гавьяа байгуулж "цусан гавьяаны" улаан тугийн одонгоор шагнагдсан Баярын Жамьян, Гомбын Балдан, Ванжилын Гончигдамба нарын олон хүнийг нэрлэж болно. 1930-аад оны үеийн ардын хувьсгалт цэргийн гарамгай дарга нарын нэг, морьт хороо, бригадын дарга, цэргийн яамны орлогч сайд, бүх цэргийн жанжны орлогч, Ерөнхий сайдын орлогчийн алба хашиж байсан корпус командлан захирагч Гончигийн Самбуу бол манай сумын иргэн билээ. Г.Самбуу 1930-аад оны их хэлмэгдүүлэлтэд өртөж алтан амиа харамсалтайгаар алдсан юм. Мөн Цэрэнгийн Дамдин, Ванжилын Юндэнбазар, Балдангийн Доржгомбо нар 1940-өөд онд улсын алдарт сайн малчин гэдэг цолоор шагнагдаж байсан бол 1970, 1980 онд Д.Сүрэн, П.Лхамсүрэн, Ц.Дэнсмаа, Ч.Мөнхжаргал, Ч.Одгэрэл нар Монгол Улсын аварга малчин цолоор шагнуулж байв. Тэрчилэн Монгол Улсын гавьяат барилгачин Д.Чойдог, Монгол Улсын гавьяат жүжигчин А.Энхтайван зэрэг хөдөлмөр бүтээлээр алдар нэр нь цуурайтаж явсан олон ахмад бий. 
1930-аад оны улс төрийн хилс хэрэгт өртөн амь насаа алдсан олон арван сэхээтэн, лам хувраг, жирийн малчдаа манай сумын удирдлагууд мартаагүй, тэднийхээ алдрыг мөнхжүүлэн хүндэтгэлийн суварга босгосон нь олны талархал хүлээжээ. Үүнтэй холбогдуулан бас нэгэн зүйлийг сонирхуулъя. Юу гэвэл, Монголын шашин, төрийг хослон баригч, хэмжээгүй эрхт хаан VIII богд Жавзандамбын анхны хатан, эх дагина Ц.Дондогдулам, дараахь хатан Н.Гэнэнпэл нар манай сумын харьяат юм. Өдгөө энэ түүхэн үйл явдалд зориулсан, их хатдын цогцолбор байгуулах санаачилга гарган бэлтгэл ажлаа базааж байна. 
Нийслэл дэх нутгийн зөвлөлөөс төрөлх сумынхаа хөгжилд гар бие оролцон туслах зорилгоор олон ажил зохион байгуулж эхэллээ. Жишээ нь, сумын төвд чацарганын цэцэрлэг байгуулах, төмс, хүнсний ногоо тариалах ажлыг дэмжих, их хатдын цогцолбор байгуулахад туслах зэрэг янз бүрийн ажил зохиож байна. 
Баян-Адарга сумынхаа үүсч хөгжсөний 85 жилийн ой угтсан бүтээлч ажил ийнхүү өрнөж байгаад өвгөн би сэтгэл хөдлөн баярлаж байна. Та бүхний дэвшүүлсэн зорилт хэрэгжинэ гэдэгт бүрэн итгэлтэй байна. Манай сум хөгжинө өө. Та бүхэндээ ажлын амжилт сайн сайхны ерөөл дэвшүүлье. 

Өндөр настан М.ГҮржав 
