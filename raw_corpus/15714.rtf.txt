№65(15714)
1984 ОНЫ ГУРАВДУГААР САРЫН 16
Үзүүлэн таниулахтай ухуулга

Үзүүлэн таниулахтай ухуулга нь итгүүлэн үнэмшүүлэх талаараа давуутай юм. Тийм ч учраас нам ийм ухуулга, суртал нэвтрүүлгийн ач холбогдлыг өндөр үнэлж, агуулга, хэлбэр, чанар, үр нөлөөг нь дээшлүүлэхийг байнга анхаарч ирэв. Тухайлбал, ухуулга, суртал нэвтрүүлгийн техник хэрэгсэл, үзүүлэн таниулах материалыг улам элбэгшүүлэх, үзэсгэлэн гаргах, энэ талаархи тэргүүн туршлагыг нэвтрүүлэх зэрэг арга хэмжээ авч байна. Үүний үрээр үзүүлэн таниулахтай ухуулгын тоо, чанарт нэлээд өөрчлөлт гарав. 

Үзүүлэн таниулахтай ухуулгын агуулга, арга хэлбэрийг байнга сайжруулж байгаа намын байгууллага, сектор, суртал нэвтрүүлэгч, ухуулагч цөөнгүй байна. Тэдгээрийн туршлагаас үзэхэд, социалист байгуулалтын практик зорилт, нам, засгийн бодлого, тогтоол, шийдвэрийг хөдөлмөрчдөд аль болох ойлгомжтой хэлбэрээр сурталчлахын тулд үзүүлэн таниулах материал техник хэрэгслийг өргөн ашигладаг байна. Бас түүний агуулга, ур хийц, өнгө үзэмж, чанарыг дээшлүүлэх талаар тодорхой төлөвлөгөөтэй ажилладаг байна. Гэвч намын үзэл суртлын ажлын нэн чухал хэсэг үзүүлэн таниулахтай ухуулга, суртал нэвтрүүлгийг намын байгууллага бүхэн жигд анхаарахгүй байна

Нам, засгийн тогтоол, шийдвэрийн утга учрыг тайлбарлаж, түүнийг биелүүлэхэд олон түмнийг уриалсан үзүүлэн таниулах материал клуб, улаан булан, сурталчлах булан, танхимд байдаг боловч тэр нь ур хийц, өнгө үзэмж муутай, нэгэн хэв маягийн байх явдал олонтаа байна. Мөн үзүүлэн таниулах зүйл нь системгүй, дайчин шуурхай биш тэр ч байтугай утга агуулга, үг үсгийн алдаа мадагтай байх явдал ч цөөнгүй байна. Таван жил, тухайн оны төлөвлөгөөт зорилтыг сурталчилсан материалаа цар тухайд нь сольж шинэчилдэггүй, эсвэл зөвхөн тоо баримтыг өөрчлөх төдийгөөр хязгаарлаж хэлбэрддэг дутагдал оршиж байна. зарим хог суурин газрын гудамж талбайд бичиж тавьсан самбар, зурагт хуудас үзүүлэн таниулах зүйл нь цаг үе, өнгө үзэмжээ алдаж, сурталчлах шаардлагыг хангахгүй болох явдал ч байна. Ухуулга, суртал нэвтрүүлэгт үзүүлэн таниулах материал, техник хэрэгсэл ашиглахдаа мэдлэгтэй хандаж ул үндэстэй бодож, оновчтой хийж, зөв байрлуулаагүй, хурц дайчин хэллэггүй, давтаж хуулбарлан, ор нэр болгосон зүйл нэлээд байна. 

Хүмүүсийн боловсрол, мэдлэгийн хэмжээ өсч байгаа өнөө үед хөдөлмөрчдийн дунд зохиох ухуулга, суртал нэвтрүүлгийн ажлыг шинжлэх ухааны үндэстэй хийж, үр нөлөөг улам бүр дээшлүүлэхэд үзүүлэн таниулах материал, техник хэрэгсэл үлэмж ач холбогдолтой юм. Юуны өмнө үзүүлэн таниулахтай ухуулгын ажлыг намын байгууллагаас удирдах удирдлагыг эрс сайжруулах хэрэгтэй. Үүний тулд ЗХУКН-ын байгууллагуудын туршлагаар аймаг, хот, районы намын байгууллага үзүүлэн таниулахтай ухуулгыг удирдах хэтийн төлөвлөгөөтэй ажиллавал зохино. Уг төлөвлөгөөнд тухайн газрын хэмжээгээр зохиох үзүүлэн таниулахтай ухуулгыг намын байгууллагаас удирдах арга барил, клуб, улаан булан, албан үйлдвэрийн газар, гудамж талбайд байх уриа, лоозон, зурагт хуудсын сэдэв, чиглэл, хариуцах байгууллага, хийх хугацааг тодорхой заасан байх хэрэгтэй. Үүний хамт ухуулагч, лектор, суртал нэвтрүүлэгчдийг үзүүлэн. таниулах материалаар хангах, түүнийгээ тогтмол ашигладаг байх зэрэг арга хэмжээг тод томруун тусгасан байх шаардлагатай. 

Намын байгууллага бүрийн дэргэд үзүүлэн таниулахтай ухуулгын зөвлөлийг төрөл бүрийн мэргэжлийн хүмүүсийг оролцуулан байгуулах хэрэгтэй. Тэгээд түүнийг арга зүйн зөвлөлгөө өгөх, тэргүүн туршлага нэвтрүүлэх, тухайн байгууллагын хэмжээгээр зохиож байгаа ухуулгын байдал, түүний агуулга, арга хэлбэрийг сайжруулах асуудлыг мэргэжлийн үүднээс нэгтгэн чиглүүлж байх үүрэгтэйгээр ажиллуулбал зохино. Албан байгууллага, гудамж талбайн ердийн болон баяр ёслолын үеийн чимэглэлийн агуулга, үзэл суртал уран сайхны хэмжээг дээшлүүлэхэд урчуудын эвлэлийн байгууллага, зураач, урчууд, архитекторууд онцгой үүрэг гүйцэтгэх ёстой. Иймээс зураач боловсон хүчний мэдлэг, мэргэжлийг дээшлүүлэх, давтан, бэлтгэх, энэ ажилд авьяас билэгтэй, дур сонирхолтой идэвхтэнүүдтэй ажиллах ажлыг сайжруулах нь чухал байна. Мөн үзүүлэн таниулах материалын шилдэг сайн загваруудыг гаргаж нийтэд дэлгэрүүлэх ажил зохиох нь зүйтэй. 

Тэрчилэн шинжлэх ухааны суртал нэвтрүүлэг, залуучууд хүүхэд, эмэгтэйчүүдийн онцлогт тохирсон үзүүлэн таниулах зүйл, бас хууль эрх, гоо зүй, эмнэлэг гэгээрэл, биеийн тамир, спортын суртал нэвтрүүлэгт үзүүлэн таниулах материалыг улам хүрэлцээтэй болгох хэрэгтэй байна. Үг, ярианы үр нөлөөг дээшлүүлэхэд тусалдаг чухал зэмсэг үзүүлэн таниулах материалыг хийж ашиглах талаар лектор, суртал нэвтрүүлэгч, ухуулагчдаас гаргаж байгаа санаачилга, чармайлтыг нам, улс, олон нийтийн байгууллага зүйл бүрээр дэмжин тусалж байвал зохино. 

Аймаг, хотын намын хороод ухуулга, суртал нэвтрүүлгийн үзүүлэн таниулах материалын уралдаан зарлаж, үзэсгэлэн гаргах, тодорсон тэргүүн туршлагыг нийтийн хүртээл болгох арга хэмжээ авч байх нь зүйтэй. Дээд боловсролтой сэхээтнүүдээр тэдний ажил мэргэжлийн чиглэлийн дагуу төрөл бүрийн үзүүлэн таниулах материал хийлгэж, түүнийг намын байгууллагад төвлөрүүлэн сурталчилгаанд тогтмол хэрэглэж ухуулгын материаллаг баазаа бэхжүүлж байгаа намын зарим байгууллагын туршлагыг тууштай нэвтрүүлэх хэрэгтэй. 

Энэ онд болох МАХН-ын III их хурал хуралдсаны болон БНМАУ-ыг тунхагласны 60 жилийн ой, Халхголд японы милитаризмыг бут цохисны 45 жилийн ойг угтан зохиож байгаа үзэл суртал, хүмүүжлийн ажил нь үзүүлэн таниулахтай ухуулгыг улам баялаг агуулгатай болгож байна. Иймээс эдгээр түүхэн үйл явдлыг цаг үеийн ажил амьдралдаа нягт холбосон утга төгөлдөр үзүүлэнт ухуулгыг улам өргөтгөх намын байгууллагын чухал зорилт болж байна. 

