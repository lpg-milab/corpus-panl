Киркоров наадмаар дахин ирнэ

"Их Монгол 800" олон улсын үзэсгэлэн худалдаа, урлагийн их наадам энэ сарын 14-31-ний өдөр нийслэл Улаанбаатар хотод болно. Энэхүү ажлыг зохион байгуулах ажлын хэсгийн гишүүн Б.Зоригоо, С.Баянмагнай нар сэтгүүлчдэд өчигдөр ажлын явцынхаа талаар мэдээлэл хийлээ. 
Тулгар төр байгуулагдсаны 800 жилийн ойн арга хэмжээний хүрээнд зохион байгуулах ажлын хэсгийг УИХ-ын гишүүн, Үйлдвэр худалдааны сайд Б.Жаргалсайханаар ахлуулан байгуулсан байна. Олон улсын үзэсгэлэн, худалдаа урлагийн их наадмыг Хүй долоон худагт зуун мянган хүний суудалтай задгай хүрээлэн байгуулж хийхээр төсөл боловсруулжээ. Задгай цэнгэлдэх хүрээлэнд томоохон урлагийн тоглолт зохион байгуулахаар төлөвлөсөн байна. Түүнээс гадна, үзэсгэлэн худалдааг гэр хэлбэрийн павильонд байгуулахаар төсөлд суулгажээ. Олон улсын үзэсгэлэн худалдаа, урлагийн их наадмыг зохион байгуулахад нийт есөн тэрбум төгрөг зарцуулагдах тооцоо гарчээ. Гэвч энэ оны төсвийн тодотголоор хоёр тэрбум төгрөг зарцуулахаар төсөвлөсөн байна. Нэгэнт хөрөнгө мөнгөний хүрэлцээгүйгээс Хүй долоон худагт зохион байгуулах боломжгүй болсон учир Төв цэнгэлдэх хүрээлэнд хийхээр болсон аж. Олон улсын үзэсгэлэн худалдаа урлагийн их наадмын урилгыг 26 улс оронд хүргүүлсэн боловч эдүгээ уг арга хэмжээнд 11 улс орон оролцох мэдүүлгээ ирүүлсэн байна. Урлагийн их наадмын хувьд гэхэд л ХБНГУ-ын "Чингэс хаан" хамтлаг ОХУ-ын дуучин Киркоров, Распутина нар урилгаар ирж оролцоно. Гадаадын хамтлаг дуучдаас гадна эх орны урлагийнхан нийт 400 хүний бүрэлдэхүүнтэй оролцох ажээ. Жүжигчдийн хувцас хэрэглэл, эд зүйлсийг жигдлэх шинэчлэх гээд ажил ундарч байгаа юм байна. Эдгээр мөнгө шаардлагатай байгааг тус ажлын хэсгийнхэн өчигдрийн байдлаар төлөвлөгдсөн хоёр тэрбум төгрөгнөөс гар дээрээ сохор зоос ч аваагүй байгаа гэж мэдэгдлээ. 


