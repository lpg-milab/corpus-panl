№242 (16519)       
1986 оны аравдугаар сарын 9.
Бүх төрлийн Потенциалыг дайчлах зорилт

Улс ардын аяс ахуйд бий болсон потенциал, нөөцийг дайчлан оновчтой, гүйцэд ашиглах нь орчин үеийн нийгэм, эдийн засгийн хөгжлийн гол чиг хандлага болов. 

Манай улс ардын аж ахуйн үндсэн фондын хэмжээ түргэн хурдацтай нэмэгдэж, түүний бүтцэд чанарын өөрчлөлт гарч байна. Үйлдвэрлэлийн үндсэн фондын VII таван жилийн цэвэр өсөлтийн хэмжээ 1980 оны үйлдвэрлэлийн нийт үндсэн фондын 7О хувьтай тэнцэж байна. Материал, түүхий эдийн хангамж сайжирч, жилээс жилд нэмэгдэж улс орны үйлдвэрлэх хүчин түргэн хурдацтай хөгжиж байна. Хөдөлмөрийн нөөц 1985 онд 1980 оныхоос бараг 15 хувь өсч бүтцэд нь тоо, чанарын ихээхэн өөрчлөлт гарч ажилчдын дийлэнх нь өндөр мэргэжилтэй боллоо. 

Улс ардын аж ахуйд ажиллагч дээд, тусгай мэргэжлийн дунд боловсролтой хүмүүсийн тоо өнгөрсөн таван жилд бараг 40 хувь өсчээ. Энэ бүхэн нь бий болсон потенциал асар их байгааг харуулж байна. 

Нийгмийн үйлдвэрлэх хүчний талаар олсон амжилт, нөөц боломж нь улс орны хөгжлийн хэтийн сайхан төлөвийг харуулж байгаа юм. Гэвч бий болсон потенциалыг бүрэн ашиглаж чадахгүй байгаагаас нийгмийн үйлдвэрлэлийг илүү түргэн хурдацтай өсгөх, үр ашиг, чанарыг дээшлүүлэх ихээхэн нөөц алдаж байгааг намын их хурлаас анхааруулан заасан. 

Үндсэн фондын ашиглалт улс ардын аж ахуйн салбар бүрт жигд сайжирч чадахгүй байна. Үйлдвэрийн газрын хүч чадлыг хугацаанд нь бүрэн эзэмшихгүй, тогтоосон хэмжээнд хүргэж ашиглахгүй байгаагаас үйлдвэрлэсэн цэвэр бүтээгдэхүүний өсөлт үндсэн фондынхоос хоцорч фондын өгөөж буурдаг дутагдал арилаагүй. Үр ашгийн үндсэн үзүүлэлтийн нэг хөдөлмөрийн бүтээмжийг байнга, тогтвортой дээшлүүлэх зорилт салбар, яам, аймаг, хот, үйлдвэр, аж ахуйн газар бүрээр жигд биелэхгүй байна. 

Хөдөлмөрийн бүтээмж дээшлүүлэх төлөвлөгөөг өнгөрсөн таван жилд хэд хэдэн яам тасалсан бөгөөд түүний түвшинг урьдахь таван жилийнхээс бууруулсан газар ч байна. Материаллаг нөөцийг хэмнэлттэй. үр ашигтай зарцуулах талаар их ярьж байгаа боловч тогтвортой өсөлт, дэвшилттэй үр дүн гарахаар зохиосон ажил бага байгаа юм. Эдгээр нь үйлдвэрлэлийн нэгэнт бий болсон потенциалыг бүрэн, үр дүнтэй ашиглаж, түүний өгөөжийг нэмэгдүүлэх зайлшгүй шаардлагатайг харуулж байна. 

Оны эхний есөн сарын ажлын дүнгээс үзэхэд байгаа хүч нөөцийг дайчлан ашиглах, үр ашиг, чанарыг дээшлүүлэх боломж алдсаар байгаа баримт цөөнгүй гарав. 

Мөн бүтээгдэхүүн борлуулах, чанарын нэгдүгээр ангийн бүтээгдэхүүн үйлдвэрлэх төлөвлөгөөг олон сая төгрөгөөр тасалж хөдөлмөрийн бүтээмж дээшлүүлэх төлөвлөгөөг дөч гаруй үйлдвэр хангаагүй байсны дотор өнгөрсөн оны мөн үед хүрсэн түвшингээс хөДөлмөрийн бүтээмжээ бууруулсан үйлдвэр ч хэд хэд байна. Эдгээр тасалдал, дутагдлын ихэнх нь Ой, модны аж үйлдвэрийн Яам, Хөнгөн, хүнсний үйлдвэрийн Яам, Түлш, эрчим хүчний үйлдвэрийн Яам, Нийтийн аж ахуй, үйлчилгээний Яам, Барилга, барилгын материалын үйлдвэрийн Яамны харьяа үйлдвэрүүдэд байна. 

Түүнчлэн долоо, наймдугаар сард бүтээгдэхүүн борлуулалтын талаар хангалтгүй ажилласнаас барилгын олон байгууллага угсралтын төлөвлөгөөг тасалдуулсны дээр үйлдвэр, аж ахуйн нэлээд газар хөдөлмөрийн бүтээмж, дундаж цалингийн өсөлтийн харьцааг алдагдуулсан зэрэг ноцтой дутагдал гаргажээ. Эдгээр нь үйлдвэрлэл явуулах бололцоо, шаардлагатай потенциал дутагдсанд биш гагцхүү ажлын арга, зохион байгуулалтын хоцрогдлоос голлон шалтгаалжээ. 

Үйлдвэрлэлийн үр ашгийн өсөлтийн дийлэнхийг байгаа нөөцийг дайчлан ашиглах замаар хангах зорилт тавьсан нь VIII таван жилийн нэг онцлог мөн. Үүнийг хэрэгжүүлэхэд юуны өмнө үндсэн фондын ашиглалтыг сайжруулж, түүний өгөөжийг нэмэгдүүлэхийг онц анхаарах хэрэгтэй. Үйлдвэрлэл, хөдөлмөрийн зохион байгуулалтыг сайжруулах, ээлж нэмэгдүүлэх, ажилчдын мэргэжлийн ур чадварыг дээшлүүлэх зэрэг үр ашгийн төлөө бүх боломжийг эрж хайх, байгууллага бүр санаачилга гаргаж, бодитой, тодорхой ажил зохиох нь зүйтэй. Хөдөлмөрийн бүтээмж дээшлүүлэх зорилтыг газар бүр жигд биелүүлж, улс ардын аж ахуйд бий болсон боломжийг дүүрэн ашиглахын тулд сахилга, дэг журам, зохион байгуулалтыг сайжруулах нь онцгой чухал юм. Энэ талаар бий болсон материаллаг нөөц боломжийн ашиглалтыг сайжруулахаас гадна оюуны асар их потенциалыг үр дүнтэй ашиглахад ч анхаарах хэрэгтэй байна. Энд үйлдвэрлэл, хөдөлмөрийг шинжлэх ухааны үндэстэй удирдаж, зохион байгуулах, социалист овсгоо, үйлдвэрлэлийг гардан хийх хүмүүсийн бүтээлч идэвх санаачилга зэрэг өргөн хүрээтэй асуудал хамаарагдана. Намаас энэ талаар онцгой анхаарч хүний хүчин зүйлийн ролийг өндөржүүлэхийн чухлыг онцлон заалаа. Иймд дэвшүүлсэн өндөр зорилтыг хуучин сэтгэлгээ хоцрогдсон аргаар шийдвэрлэж чадахгүй, гагцхүү эдийн засгийн нарийн зөв тооцоонд тулгуурласан шийдэмгий арга, бүтээлч сэтгэлгээгээр ажиллах нь чухал байна. 

Манай өнөөгийн нэн чухал зорилтын нэг бол бага зардлаар их зүйл хийж нийгэм, хүн амын хэрэгцээг хангах, улс орны хөгжилд салбар, байгууллага, хамт олон бүрийн оруулах хувь нэмрийг нэмэгдүүлэх явдал мөн. Удирдлага зохион байгуулалтын ажил чухамхүү үүнд чиглэж үйлдвэр, байгууллага бүр улсын өмнө хүлээсэн үүрэг, тавьсан зорилтыг бие даан бүрэн хариуцан биелүүлдэг байх хэрэгтэй. 

