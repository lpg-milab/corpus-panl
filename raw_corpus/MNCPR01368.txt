Шинэ загварын хадуур, тармуур бүтээжээ

Шинжлэх ухаан технологийн гэгдэх онцлогтой "Агро-био-бизнес-2007" үзэсгэлэн өчигдөр үүдээ нээлээ. Хөдөө аж ахуйн их сургууль (ХААИС)-д зохиогдож буй энэхүү үзэсгэлэнд ХААИС-ийн харьяа хүрээлэнгүүд болон газар тариалангийн чиглэлээр үйл ажиллагаа явуулдаг албан байгууллага, аж ахуй нэгж, хувь хүмүүс оролцож бүтээлээ дэлгэжээ. 
Энэ үеэр ган халуунд тэсвэртэй гэгдэх үр тарианы шинэ сортуудыг Дархан-Уул аймгийн Ургамал газар тариалангийн сургалт эрдэм шинжилгээний хүрээлэнгийнхэн танилцууллаа. Дундын болцтой, 86 хоногт боловсордог, ган, налалтанд тэсвэртэй, талбайн нөхцөлд тоост харуугаар өвчилдөггүй зэрэг олон давуу тал үр тарианы шинэ сортуудад бий гэнэ. Үзэсгэлэнг зорьж очигсод хүнсний ногооны гар багаж хэрэгсэл, морин хадуур, тармуур, усны төрөл бүрийн насос, сийрүүлүүр зэргийг сонирхож харагдсан. Хөдөө аж ахуйн системд шинээр үүсч буй фермерүүдэд зориулан зохион бүтээсэн эдгээр хэрэгслийг шинжлэх ухааны үйлдвэрлэлийн "Анхны анжис" компани дэлгэжээ. Төмсний үрлүүр 350-400, төмс манагч, сийрүүлэгч 280 мянган төгрөг гээд өөр өөр үнэтэй байна. Түүнчлэн өдөрт 800-900 үрслэг суулгах чадал бүхий чацаргана тарих анжис ч үзэсгэлэнд байна. Монголчуудын урласан энэ хэрэгслийг үзэсгэлэнд оролцогчид 500 мянган төгрөгөөр үнэлсэн байх юм. Сонирхуулахад, морь ба жижиг тракторт угсрах хадуур, тармуур эрэлт ихтэй байгаа гэж байв. Уг хэрэгслийг зохион бүтээсэн Ч.Нанжаагийн хэлж буйгаар морь ба жижиг тракторт угсрах хадуур, тармуурыг ашигласнаар шатахуун, түлш гээд санаа зовох зүйлгүй аж. Тэрбээр анхны загварыг зохион бүтээхэд 4-5 сарын хугацааг зарцуулсан бөгөөд өдгөө энэ мэтээр 52 шинэ бүтээл гаргажээ. Заримыг нь газар тариалан эрхэлдэг албан байгууллага, хувь хүмүүс ихэд таашааж ашиглаж эхэлжээ. Тармуур, хадуур эрэлт хэрэгцээтэй байгаагийн нэг илрэл нь шинэ загварын хадуур тармуурыг энэ онд 45 мянган ширхгээр үйлдвэрлэх болсон явдал хэмээн тэрбээр дурдсан. Дотоодын түвшин, цаг уурын нөхцөлд тохируулсан хэмээн өөрийн зохиосон бүтээлээ онцолсон Ч.Нанжаа газар тариалангийн зориулалттай хэрэгслүүдээ одоогоор Монгол Улсын 170 гаруй сумдад нийлүүлээд буй ажээ. Энэ мэт нарийн ногооны үрлүүр, хөрс хамгаалах техникийн сэлбэгүүд, сүрэл цацагч зэрэг газар тариалангийн тоног төхөөрөмжүүд "Агро-био-бизнес-2007" шинжлэх ухаан технологийн үзэсгэлэнд бий. Өнөөдөр өндөрлөх энэхүү үзэсгэлэнд очиж хувиараа хүнсний ногоо болон мод тариалдаг хүмүүс холбогдох мэргэжилтнүүдээс үнэгүй зөвлөгөө авч болох юм. 
Ч.Анна
