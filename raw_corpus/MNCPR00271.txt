ХЯТАД ИРГЭД ХЯНАЛТГҮЙ ЗОРЧИХ БОЛОМЖГҮЙ 

Хятад ажилчид чөлөөтэй явах, хилийн боомтоор зорчигчид хяналтгүй зорчих зэрэг зөрчил дутагдал гараагүй. Хилийн цэрэг, цагдаа, тагнуулын алба, хилийн боомтын гадаадын иргэн харьяатын асуудал эрхэлсэн алба, орон нутгийн удирдлагаас тодрууллаа. 
Хилийн цэргийн 0146 дугаар ангийн штабын дарга, дэд хурандаа Ч.Дэлэг "Хилийн боомт байнгын ажиллагаатай болсноор хилийн зөрчил буурсан. Хятад иргэд хил зөрчсөн, эсвэл хилээр зорчихдоо хяналтгүй явсан зэрэг зөрчил хилийн албанд бүртгэгдээгүй. Нутгийн иргэд хятад ажилчидтай хутгалдаж, хэний нутаг нь мэдэгдэхгүй болтол замбараагүй болсон гэж зарим хэвлэл ташаа мэдээлэл гаргаж байгаад харамсч байна. Бид сумын цагдаагийн тасаг, Гадаадын иргэн харьяатын асуудал эрхэлсэн албатай хамтарч ажилладаг" гэсэн бол Хилийн тагнуулын албаны дарга, дэд хурандаа Ц.Амгаланбаатар, хоёр улсын талаас хилийн зөрчил гарах явдал зогссон. Хэдэн жилийн өмнө малаа эрж яваад төөрөх, малын хулгайн зөрчил гардаг байсан. Мөн өвс ургамал түүх сонирхолтой болон ухаан солиотой хүмүүс хил зөрчих тохиолдол гарч байв. Одоо хилийн шалган нэвтрүүлэх боомт олон улсын жишгээр ажиллаж байна. Хоёр орны иргэд зохих журмын дагуу зорчдог. Бичиг баримтын зөрчил гардаг ч цаг тухайд нь илрүүлдгээс энэ чиглэлээр зөрчилтэй иргэдийг алдаж байгаагүй. Хилийн отрядын хажуу дахь Билүүт уул өндөрлөг газар учраас уурхайн хятад ажилчид нууцын зэрэглэлтэй зураг авч байна гэх мэдээлэл цацагдсан нь үндэслэлгүй. Тийм боломж ч байхгүй. Цаашлаад сумын охид, бүсгүйчүүд уурхай руу очдог. Хятад иргэд айлгаж ичээдэг гэх мэдээлэл ор үндэсгүй. Зохих хэмжээгээр хилийн бүс, зурваст үйл ажиллагаа явуулж буй тул бидний зүгээс байнгын хяналт, шалгалт хийж байдаг. Хилийн 0146 дугаар ангийн хувьд төвөөс хийсэн шалгалтаар "В" үнэлгээтэй гарсан. Энэ нь бидний ажлын нэг үзүүлэлт. Бид зохих журмын дагуу ажиллаж байгаа гэлээ.
Сумын цагдаагийн тасгийн дарга Б.Ганхуяг, хятад иргэд, уурхайн ажилчид чөлөөтэй сэлгүүцсэн болон нутгийн иргэдтэй зохисгүй харилцсан талаар зөрчил, дутагдал, санал гомдол манай албанд тэмдэглэгдээгүй. Бидний зүгээс энэ талаар хяналт тавьж, холбогдох албаныхантай хамтарч ажилладаг гэж ярив. Хилийн боомтын гаалийн орлогч дарга Д.Дүгэрсүрэн, гааль, гадаадын иргэн харьяатын асуудал эрхэлсэн алба, шалган нэвтрүүлэх боомт болон зохих байгууллага, алба хамтран ажиллаж, зохих журмын дагуу үйл ажиллагаа явуулж байна. Одоогоор ноцтой зөрчил, зүй бус харилцаа гараагүйг онцолсон. Мөн сумын Засаг дарга Ө.Батсайхан, Иргэдийн хурлын дарга О.Энхтуяа нар ч холбогдох байгууллага, иргэдийн оролцоо хяналт зохих төвшинд байгааг тэмдэглэсэн. 
Уул уурхай бий болсноор сумын иргэд газар шороогоо хамгаалах зорилготой "Эрдэнэцагаан нутаг" хөдөлгөөн байгуулж, 13 хүнийг тэргүүлэгч гишүүнээр сонгожээ. Тэд уурхайн ойролцоох малчдаас ирсэн мэдээллийн дагуу хяналт тавьдаг. Ирсэн мэдээлэл бодитой эсэхийг очиж шалгахад газар хол, бензин шатахуун шаардагддаг зэрэг бэрхшээл байдаг. Зарим нэр дэвшигчдийн зүгээс бидний зорилгыг гуйвуулах, ашиглах хандлага гарч байна. "Монос" компанийн захирал Л.Эрдэнэчимэгт энэ асуудлаар албан бичиг хүргүүлсэн. Бид бие даасан үйл ажиллагаа явуулахаар тамга, тэмдэгтэй болж байгаа гэж хөдөлгөөний нарийн бичгийн дарга Д.Эрдэнэтуяа хэлсэн. Уурхайнуудын хувьд ч зөрчил, дутагдал, тулгамдсан асуудал байгааг сумын удирдлага, хилийн боомтынхон, байгаль орчны байцаагч, хөдөлгөөнийхөн ярьж байгаа. Тухайлбал, Баянцогтын нүүрсний уурхайгаас хилийн боомт руу нүүрс тээвэрлэдэг зам хүнд даацын машин явсаар эвдрэх хандлагатай байгаа. Мөн тоос малчдыг бухимдуулах болсон. Хатуу хучилттай зам тавих асуудлаар уурхайнханд зохих шаардлага хүргүүлсэн. Уурхайн зүгээс нөхөн сэргээлт хийх төсөв зардлаас зам тавих, тоосжилтыг дарах ус шүршигч машинтай болохоор төлөвлөсөн хэмээн ярьж байна. "Баян Эрч" компанийн хувьд гурван худаг гаргах зөвшөөрөлтэй ч, дөрөв дэх худгийг орон нутгийн удирдлагаас зөвшөөрөл авалгүй гаргасныг хөдөлгөөнийхөн хэлж буй бол ИТХ-ын шийдвэрээр дээрх худгийн ажиллагааг зогсоох шийдвэр гаргасан байна. Мөн худаг гаргасан газар булгийн эх мөн эсэх талаар иргэд хоёр талцсан байр суурьтай байгаа аж. Уурхайн ойролцоох малчдын хувьд уурхай худгаа ажиллуулаад усаа малчид руу урсгаж байвал болохгүй зүйл үгүй гэсэн бол хөдөлгөөнийхөн худгийг хаах хэрэгтэйг шаардаж байна. Мөн хятад ажилчдын тоог цөөлөх талаар орон нутгийн удирдлага, хөдөлгөөнийхөн ч хатуу шаардлага тавьдаг. Мэргэжилтэй ажилчин байхгүй гэдэг үүднээс хятад ажилчид зайлшгүй хэрэгтэй болдог. Гэхдээ ажиллах хүчний төлбөр өндөр тул уурхайнхан аль болох монгол ажилчдаа мэргэшүүлж, гадаадын ажиллах хүчийг шахах бодлого баримталдаг хэмээн ярьж байна. 
Эрдэнэцагаан суманд сүүлийн жилүүдэд бороо хур орохгүй, ган гачиг ихтэй байгаа. Отрын малчид ихээр орж ирэх болсноос бэлчээр талхагдах болсон зэргээс малчид бухимдах болсон. Дэлхийн дулаарал, царцааны нүүдэл гээд цаг уурт нөлөөлж буй хүчин зүйл ч бий. Үүнийг иргэд шинэ тутам хөгжиж буй уул уурхайтай холбож үзэх хандлага байгааг ч зарим хүн ярьж байна. Мөн иргэд уул уурхайн талаар мэдлэггүй болон ашигт малтмал уул уурхайгаас болж бусад аймаг, сумдад гарч буй сөрөг үзэгдлээс үүдэн хардах, айж болгоомжлох хандлага байгаагаас үл ойлголцол, зөрчил тэмцэл гарахад нөлөөлж байгаа явдал ч байна. Цаашид уул уурхайн компани оруулахгүй гэсэн бодлого баримталж, нутгийнхаа ихэнх газрыг тусгай зөвшөөрөлд хамруулсан хэмээн аймаг, орон нутгийн удирдлага, ИТХ-ын дарга нар ярилаа. 
Эцэст тэмдэглэхэд, Эрдэнэцагаан элэг буруутны нутаг болчихоогүй, элгээрээ энх амгалан аж төрж байна. Егүзэрийн өндөр дов, нар ургах зүгийн нутгаар 2000 км аялж, уул уурхайн компаниудын ажилтай газар дээр нь танилцаж, нутгийн иргэд, малчидтай уулзсан сурвалжлага, тэмдэглэлийг өндөрлөж, нийслэл рүү хүлгийн жолоо залах үест эрдэнэцагаанчууд Өлзийт, Чандмань овоогоо тахиж, Сүхбаатар сумынхан Дарханхаан уулаа, Баяндэлгэрийнхэн бага Алтан-Овоогоо тахиснаар цас, бороо холилдон орж байлаа. Тавдугаар сард л бороо орчихвол, ирэх зун дэлгэр сайхан болдгийг хэн хүнгүй мэдэх хойно, сайн цаг, сайхан амьдрал айсуй. 
