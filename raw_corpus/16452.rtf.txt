№175 (16452)         
1986 оны долдугаар сарын 23.
Хот, суурины өвлийн бэлтгэл

Манай орны байгаль цаг уурын өвөрмөц нөхцөл нь хот, суурины үйлдвэр, албан газар, соёл, үйлчилгээний байгууллагын хэвийн жигд ажиллагааг өвлийн улиралд найдвартай байлгахын тулд бүх талын бэлтгэл хангахыг зүй ёсоор шаарддаг онцлогтой билээ. 1986 оны эхний хагасын төлөвлөгөөний биелэлтийн дүнг БНМАУ-ын Сайд нарын Зөвлөлд хэлэлцэхдээ гуравдугаар улирлын төлөвлөгөө биелүүлэх болон цаг үеийн кампанит бусад ажлыг өвлийн бэлтгэл хангахтай нарийн уялдаатай хослуулж, эрчимтэй зохион байгуулахыг нийт байгууллагад үүрэг болгосон юм. Орон даяар нд өрнөж байгаа хадлан, тэжээл бэлтгэх, мал оторлож таргалуулах, сүү, цөцгийн тос боловсруулах, тээвэрлэх ажилтай зэрэгцүүлэн үйлдвэрийн газрын барилга, машин техникийн их засварыг дуусгаж, албан газар, хөдөлмөрчдийн хэрэгцээний түлээ, нүүрсийг нөөцлөн хамгаалж, цахилгаан станцын тоног төхөөрөмж, цахилгаан, дулаан, уур, усны шугам сүлжээний их засвар туршилт тохируулгын ажлыг чанартай хийж тав тухтай өвөлжих нөхцөлийг хангах шаардлага тулгарч байна. 

Сүүлийн жилүүдэд Дархан хот, Увс, Дундговь, Төв аймгийн нам, захиргааны байгууллага өвлийн бэлтгэл ажилд ихээхэн анхаарч туршлага хуримтлуулж байна. Гэвч өнгөрсөн жилүүдийн практикаас үзэхэд хариуцлагагүй, сахилгагүй явдал, хуучирч догширсон сэтгэлгээ, хөшүүн хойрго ажиллагааны уршгаар өвлийн бэлтгэл хангах үлэмж чухал ажилд нөөц бололцоогоо бүрэн дайчлахын оронд заримдаа өнгөц хийсвэр, нүд хуурах төдий хандаж ноцтой дутагдал гаргаж байсныг мартаж болохгүй. Халуун, хүйтэн ус дулааны шугам, хоолойг хөлдөөж ажилгүй болгох, нөөцөлсөн түлээ нүүрс нь хүрэлцэхгүй ид хүйтнээр гал алдаж хүйтэн зэврүүн нөхцөлд өдөр хоног өнгөрөөсөн болж ажил сулруулах, улмаар мал өвөлжүүлэх зэрэг бусад ажилд тавих хүч, анхаарлыг ч сарниулан хохиролд хүргэдэг ноцтой дутагдал цөөнгүй байлаа. Өндөрхаан, Алтай, Сүхбаатар хотод өвөлжилтийн бэлтгэлийг эртээс далайцтай зохион байгуулдаггүй, тоног төхөөрөмж, шугам сүлжээний их, урсгал засварыг оройтуулж чанаргүй хийдэг, нүүрс татаж нөөцлөхийг урсгалаар орхисон зэргээс хотын хэрэглэгчдийг дулаанаар найдвартай хангаж чадахгүй зутрааж, үргүй зардал гаргадаг дутагдал өмнөх жилүүдэд нэг биш удаа үзэгдэж байв. 

Багануур, Эрдэнэт хотод дулааны гол болон хуваарилах шугам, барилгын оруулга бүрт тохируулга хийгээгүй, хэрэглэгчдийн дулааны зарцуулалтад тавих хяналт байхгүйгээс дулаан хангамжийн систем доголдож хөдөлмөрчдийг удаа дараа чирэгдүүлж байсан баримт бий. Эрдэнэт хотын ус, дулааны хангамжийн гол шугамыг хариуцах эзэн байхгүйгээс өвлийн улиралд хөлдөж, түүний бурууг байгууллагууд бие бие рүүгээ түлхэлцэн хохирол чирэгдэл учруулдаг дутагдал давтагдсаар байв. 

Нүүрс татаж нөөцлөх талаар эдгээр хот, аймаг, районы тээврийн байгууллагууд аж ахуйн гэрээгээр хүлээсэн үүргээ одоо ч хангалтгүй биелүүлж байна. Нэр дурдсан аймаг, хотын намын хороо, АДХын гүйцэтгэх захиргаа, харьяалах яам, газар эдгээр дутагдалд дүгнэлт хийж, юуны өмнө инженерийн байгууламжийн тоног төхөөрөмж, шугам сүлжээнд ашиглалтын хугацаанд гарч байсан зөрчил, доголдол, ажлын саатал гэмтлийг давтан гаргахгүйгээр засвар үйлчилгээг зохион байгуулахын хамт элэгдсэн, тохируулга алдагдсан эд ангийг нэгбүрчлэн шалгаж, гарч болзошгүй гэмтлийг илрүүлэн засварлах ажлыг хариуцлагатай хийх хэрэгтэй. Өвлийн их ачааллын үеийн хэвийн нөхцөлийг бүрдүүлдэг түлшний болон гэнэтийн эвдрэл гэмтлийн үед хэрэглэх багаж хэрэгслийн нөөцийг хангалттай бэлтгэхийн зэрэгцээ засвар, үйлчилгээний шуурхай ажлын машин механизмын өөрийн нь засвар үйлчилгээг чанартай хийхээ орхиж болохгүй. Засварын шаардлага хангаагүй, өвлийн бэлтгэлийг нь муу хийсэн барилга объектуудыг дулааны системд холбодгийг шууд зогсоох нь зүйтэй. Дулааныг технологийн дагуу үрэгдэл багатай хадгалж чадахааргүй байшин барилгыг шугамд холбосноос л тэдгээр нь хамаг дулааныг замд алдаж ид хүйтний улиралд бусад байгууллага, хэрэглэгчдэд давхар давхар хохирол учруулдаг учраас түүнд эвлэрэнгүй хандаж хэрхэвч таарахгүй. 

Өвлийн их ачааллын үеийн ус, дулаан, цахилгаан түгээлт, хэрэглээний горим, параметрийг зов тооцоолон тогтоож мөрдүүлэхийн хамт байгууллага, албан газруудын инженерийн байгууламж, орон сууцны ашиглалтын ажилчдын мэдлэг чадварыг шалган зохих хичээл, дадлага хийж өвлийн ажиллагааны горим дэглэмийг судлуулан эзэмшүүлэх хэрэгтэй. Барилгын хаалга, цонхны дулаалгыг чанартай, өнгө үзэмжтэй хийхээс эхлээд өндөр хүч чадалтай, дулаан, цахилгааныг их хэрэглэдэг тоноглолыг их ачааллын үед зогсоох бэлтгэл хангах зэрэг түлш, эрчим хүчийг зохистой ашиглах, арвилан хэмнэх нөхцөлийг хангах нь хот, суурины өвлийн бэлтгэлийн салшгүй хэсэг мөн. 

Хот, суурины өвлийн бэлтгэл хангахад зөвхөн инженерийн барилга, байгууламжид анхаараад зогсохгүй гудамж талбайн цас, мөс цэвэрлэх тусгай зориулалтын машин механизмыг засварлах, ажилд бэлтгэх, шатахуун тослох материал базаах, байнгын хяналтад байх цэг, объектыг найдвартай холбоогоор хангахаас гадна ажилтан, ажилчдын гэр ахуйн бэлтгэлийг хангуулах, хүйтний улирал эхлэхээс өмнө амраах зэрэг арга хэмжээг хамтад нь авч үзвэл зохино. Төвлөрсөн халаалтын системд холбогдоогүй, тийм системгүй төв суурин газрын жижиг уурын зуухны засварыг сайн хийхийн дээр тэнд ажиллах галч ажилчдыг эртээс сонгон олж дадлагажуулан бэлтгэх нь зүйтэй. Аль ч хот, төв суурин газрын үйлдвэр, аж ахуй, соёл, үйлчилгээний байгууллага харин хүйтний улиралд хэвийн жигд ажиллаж улс ардын аж ахуй, соёлын төлөвлөгөөт зорилтыг амжилттай биелүүлэх эсэх нь юуны өмнө өвлийн бэлтгэлийг хэрхэн хангаснаас шалтгаалдаг билээ. Иймээс уг ажлыг аймаг, хотын намын хороод гартаа авч тэнд хариуцлага, зохион байгуулалтыг сайжруулж шинэ арга барил нэвтрүүлэх нь чухал байна. 

