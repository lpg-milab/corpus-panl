Шатрын дэлхийн аварга шалгаруулах тэмцээн Болгарын гроссмастерын ялалтаар өндөрл

Веселин Топалов албан ёсны дэлхийн аварга. Тэр энэ цолыг гуйж бус гуядаж авлаа. Тэмцээний эхний өдрөөс л бусдаасаа тасарсан В.Топалов уг тэмцээн дуусахаас нэг тойргийн өмнө дэлхийн аварга болох нь тодорхой болсон.
Энэ удаагийн дэлхийн аваргад тэр үнэхээр бэлтгэл сайтай байж бусдаасаа тасархай байсан гэдгийг түүний гол өрсөлдөгчид болох В. Ананд, П.Свидлер нар ч хүлээн зөвшөөрч байна. Тэгээд ч шинэхэн дэлхийн аварга маань уг цол гуншин дээрээ 300 мянган "ногоон" шагнал болгон "халаасаллаа". Шатар сонирхогчдын ой тойнд Топалов нэг л дэлхийн үнэмлэхүй аварга хэмээн сонсогдохгүй байгаа нь Каспаров, Крамник уг тэмцээнд оролцоогүйтэй холбоотой. Каспаров ч яахав аль дээр үед "тэтгэвэрт" гарахаа илэрхийлсэн, тэгээд ч ФИДЕ-гийн нэрийн өмнөөс ямар нэгэн тэмцээнд оролцохгүй гэдэг хүн, харин Крамникийн хувьд Лекотой тоглосон тоглолтын үед зовж байж хадгалж үлдсэн үнэмлэхүй аваргаа жирийн дэлхийн аварга шалгаруулах тэмцээний үед алдахыг хүссэнгүй бололтой. Иймд Топалов-Крамник гэсэн тулааныг ФИДЕ зохиохын төлөө бүхий л зүйлээ зориулах нь дамжиггүй болж үлдлээ. Ерөнхийдөө Сан-Лиусд болж өнгөрсөн энэ дэлхийн аварга шалгаруулах тэмцээнийг ФИДЕ боломжийн хэмжээнд зохион байгуулсан гэж үзэж байна. Дараагийн шатрын дэлхийн аварга шалгаруулах тэмцээн 2007 онд болох бөгөөд энэ тэмцээнийг ФИДЕ-гийн удирдлагууд хуучин дүрмээрээ зохион байгуулах бодолтой байгаа гэнэ. 



