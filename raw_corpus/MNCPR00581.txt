Замын буруугаас гарсан авто ослын хохирлыг ЖОЛООЧ ХАРИУЦАХГҮЙ

Авто зам дээр осол гарахад хоёр талын жолооч буруутан болж хэнийх нь буруу зөв гэдгээ тогтоолгохоор Замын цагдаад ханддаг. Тэгвэл одоо осол гарахад жолооч нар бус зам өөрөө хариуцлага хүлээх болж байна гэвэл та итгэх үү.
Монголын авто тээвэрчдийн нэгдсэн холбооноос эвдрэл хэмхрэлтэй замын буруугаас болж осол гарвал хариуцлагыг нь жолооч нарт бус тухайн замыг засах ёстой аж ахуйн нэгж, дүүргийн тохижилт үйлчилгээний хэлтэс болон зам сэндийлж орхисон буруутныг тогтоож тэднээр авто ослын хохирлыг төлүүлдэг арга хэмжээ явуулж эхэлжээ. "Авто замын нөхцлөөс учирсан хохирлыг барагдуулах" нэртэй энэ шинэ журам нь хэрэгжээд эхэлсэн. Тэгэхээр одоо авто осол гарсан тохиолдолд замын эвдрэлээс үү, эсвэл жолоочийн хариуцлагагүйгээс болж уу гэдгийг нэгдүгээрт анхаарах хэрэгтэй болох нь. Авто замын тухай хуулинд авто замын ашиглалтын буруугаас болж гарсан хохирлыг авто замынхан нь нөхөн төлнө гэж тусгагдсан байдаг хэдий ч өдий хүртэл манайд энэ нь огт хэрэгждэггүй байсан гэнэ. Тиймээс Монголын авто тээвэрчдийн нэгдсэн холбоо нь жолооч нарын эрх ашгийг хамгаалж энэ журмыг хэрэгжүүлэхээр болоод байгаа юм байна. Замын цагдаагийн газраас гарч буй осол аваар шалтгааны 70-аад хувь нь жолоочийн буруутай үйл ажиллагаанаас болон тээврийн хэрэгслээс эзэлдэг гэсэн бол 10 шахам хувийг нь замын эвдрэл хэмхэрлээс болж гардаг гэсэн тооцоо бий. Хэдийгээр замын буруугаас болж осол гарсан ч жолоочийн буруутай үйл ажиллагаанаас болсон гэж үздэг. Энэ байдлыг одоо зогсоох бөгөөд Замын цагдаа болон иргэдийн өгсөн мэдээллийн дагуу 24 цагийн турш 327890, 320916 дугаарын утсаар дуудлага авсан "Итгэл-Эстимейт" компани ослын газарт ирж замын буруугаас болж уу, жолоочийн буруугаас болж уу гэдгийг тогтоох аж. "Итгэл-Эстимейт" компани нь осол аваарын эвдрэл гэмтлийг тогтоодог үнэлгээний газар. Үнэлгээний уг байгууллага нь ослын газар дээрх жолоочтой харилцан тохиролцож байж үнэлгээ хийсэн хөлсөө авна. Ойролцоогоор гарсан хохирлын 5 орчим хувьтай тэнцэхүйц хэмжээний төлбөрийг "Итгэл-Эстимейт" компани үйлчилгээний хөлсөндөө авах юм байна. Өвлийн хальтиргаа гулгаатай энэ үед цас, мөсөө цэвэрлээгүйн улмаас осол гарвал хохирлыг нь тухайн нутаг дэвсгэрийг хариуцсан Тохижилт үйлчилгээний компаниас авах ч асуудал гарч болзошгүй талаар Монголын автотээвэрчдийн нэгдсэн холбооныхон ярьж байв. 
Б.Долзодмаа
