ХИЛИЙН ДЭЭС АЛХСАН ОРОСУУДЫГ ТАНИХ НЬ

Эртнээс Орос оронд тансаглах, гангарахад татагдаж байсан нь үнэн. Оросын тансаглал нь үнэтэй шампан дарсны шилээр толь хага цохих, хавтгайрсан зугаалга, хар түрс, цыганууд байлаа. Зөвлөлт төрийн үед олон жил бидэнд тансаглах, гангарах боломж байсангүй. Намын хэм хэмжээ нь хэт гангарахгүй байх явдал байлаа. 
Өнөөдрийн бидний тансаглал нь ази маягаар алт, очир алмааз, ангийн үс, сайхан хүүхэн, үнэртэн, амттай хоол, үнэтэй автомашин, тансаг мебельд татагдах тэмүүлэл болж байна. Дээд зэрэглэлд тэмүүлж байгаа нь дэлхий нийтийн худалдааны үзүүлэлтээр батлагдаж байгаа юм, тухайлбал, дээд зэрэглэлийн барааны экспортын 27 хувь Орост, 27 хувь Эмиратад, зөвхөн 20 хувь нь Хятадад ногдож байна. 
Зөвхөн Арабын Эмиратад шопинг хийхээр очиж байгаа оросуудын тооноос үзэхэд ойлгомжтой бөгөөд учир нь дэлхийн тансаг хэрэглээний 35 хувь энэ оронд ногддогоос харагдаж байгаа юм. Зөвхөн Москвад гуравхан ширхэг Cartier ТҮЦ. Зөвхөн Москвад хоёрхон ширхэг Hermes ТҮЦ.  Харин Парист ганцхан. Юуны тухай миний ярьж байгааг ойлгож байна уу? 
Оросын ихэнх хатагтай нар Милан, Парис, Лондон явахдаа хэн нэгнийг алмайруулахаар  хамгийн хамгийн хамгийныг авч явдагт хамаг учир байгаа юм. Тэд Channel -ийн урт түрийтийг өшиглөж, Prada туфль углаж, Hermes эсвэл Louis Vuitton цүнх үүрч, Dolce & Gabbana эсвэл Gucci-гийн гайхамшигт костюмын хослол өмссөн байх юм. Гэтэл Миланд ч, Парист ч, Лондонд ч брэндийг хэрэглэдэггүй бөгөөд  гудамжинд хэрэглэхийг эрээ цээргүй бүдүүлэг үйлийн  шинж гэж үздэг байна. 
Хэрэв таныг өмссөнөөр чинь  сонжвол  та бол сонголт хийх чадваргүй нэгэн эсвэл та орос хүн. Хэрэв өдрийн цагаар та хэт гоёсон байвал таныг амьдралынхаа хамгийн сайхан мөчийг тэмдэглэхээр Петровскийн сүмд очих гэж байгаа юм байна гэж бусад хүн ойлгоно. Гэтэл энэ нь тийм биш байдагт л хамаг учир байгаа юм. 
Би олон удаа Жина Лоллобрижидотой уулзаж байсан. Тэр эмэгтэйд дэлхийд ч гайхуулмаар номин эрдэнийн олон сайхан зүүлт бий. Тэгэхдээ энэ нь  гоёлоо бүгдийг нь нэг дор зүү гэсэн үг биш л дээ. Харин манай орос эмэгтэйчүүд гадаадад явахдаа бусдад бүгдийг үзүүлэх зорилготой юм шиг загнадаг.  Саяхан би Стамбулд семинар зохион байгуулахдаа өөрийн шавь оюутан охидуудаа онгоцны буудал дээр угтаж авсан юм. Онгоцноос англи, франц, герман бүсгүйчүүд чөлөөт байдалтайгаар бууж тайван алхалсаар такси хүлэглэн одов. Ер нь дандаа л ийм байдаг. 
Одоо орос хүүхнүүдийн онгоцноос буух ээлж...  Тэдэнд бид орос хүүхнүүд гэж өөрсдийгөө танилцуулах огтхон ч шаардлагагүй байлаа. 
Өндөр бас хурц үзүүртэй  туфль өмсөж, алтан эмжээртэй, хөх таарсан яг тэр хэсэгт нь халаастай, "Rich", "Famous" эсвэл "love me" гэсэн бичээс бүхий цээживчтэй, хамгийн орчин үеийн уранхай жийнстэй байсан. Ихэнх нь хагас гэрэлтсэн торон материал их ашигласан хувцастай, бүгдээрээ Coco Channel, Valentino, Ferre маркийн нүдний хар шил  зүүсэн байлаа. Эдгээр "хатан хаан-хун"-гууд онгоцны буудал дахь  сахалтай туркуудийн хараанд өртөж байсан нь сонирхолтой байлаа. 
Ер нь гадаадад аялж яваа манай эмэгтэйчүүдийг хоёрхон загварын гэж ангилж болох юм: бидэнтэй байнга л таарч байдаг баян гангачууд нөгөө нь "байдаг л" ганзагын наймаачид. Тэд өндөр үнэтэй тансаг бараанаас эхлэн зах дээр энд тэндгүй л байдаг хог болсон хуурамч цүнх гэх мэтчилэн бүгдийг  зардаг ТҮЦ-ний эзэн , наймаачин хүүхнүүд юм. Алба юм шиг час улаанаар будсан богинохон үстэй, тэгээд тэд моод юм шиг заавал хар бараан өнгийн хувцастай, ихэвчлэн торгон атлас өмсөж бүс бүсэлсэн байхыг яанаа. Гоо сайхны үйлчилгээг хэтрүүлснээс хэт түлэгдсэн нүүрэндээ өнгө хувирагч тос түрхсэн нь яг л лууван аятай харагдуулдаг гээч. Тэгээд ч тэдний "Бид жинхэнэ ориг бараа хэрэглэгч"гэсэн бардам зан нь үргэлж илэрч харагддаг. Зөвхөн энэ л зан нь ертөнцийн тэргүүнд явах хүслийг нь оргилуулж, хамгийн моодны байх гэсэн нь орос хүүхнүүдийн имиж болдог доо. 
Бас нэгэн зүйл. Орос хүүхнүүдийн нүд бүхий л эрчүүд дээр унаж байдаг. Манай улсын хүн амын 60 хувь нь эмэгтэйчүүд байдгаас эрчүүд хүрэлцдэггүй байж болох юм. Тиймээс тэд хилийн дээс алхмагцаа л нөгөө  хан хөвгүүд нь хаана байнаа гэж бодож эхэлдэг байхаа? Тэдний нүдэн дэх энэ оч хийгээд бусад зүйл нь франц, герман бүсгүйчүүдэд байдаггүй бөгөөд энэ нь зөвхөн орос хүүхнүүдэд байдаг бололтой. Уг нь бол бид итали, франц, герман бүсгүйчүүдээс жишээ авах шаардлагагүй л юм л даа. Бид зөвхөн усыг нь уусан учраас л  ёсыг нь бас дагах хэрэгтэй болж байгаа хэрэг юм. 
Бид эх орондоо Можайск ч юм уу Великие Лугид юу хүссэнээ хийж болно. Харин бид Елисейн тал эсвэл Лондоны Оксфордын гудамжаар алхахдаа бодох зүйл их бий. Ядахдаа л элдэв гоёл чимэг, алт эрдэнэс, өндөр өсгийнөөсөө татгалзах хэрэгтэй. Хэт өндөр үнэтэй цүнх барьж явах нь халаасны хулгайчдын анхаарлыг л татахаас цаашгүй. 
Ихэнх нь гадаадад очсон анхныхаа өдөр л түрийвчээ, зээлийн картаа хулгайд алдсан байдаг. Иймээс хорвоогийн эзэгтэй мэт аяглахаа л больчих. Энэ байдал ялангуяа Парисын "нохой бөөсний" хэмээх ёж нэртэй түмэн нэрийн барааны Ванв зах дээр ихэвчлэн ажиглагддаг. Очир алмааз, цул алтан гинжин зүүлт зүүсэн олон орос бүсгүйчүүд моодны ертөнцийн бүхий л алдартай фирмийн гял цал болсон цүнх чирэн өглөөний 9,00 цагт энэ зах руу ирдэг. Энэ зах дээр барааны үнэ чанараас бус харин үйлчлүүлэгчийн харилцаанаас хамаардаг байх юм. Иймээс ядаж нэг бараа худалдан авахыг хүсч байгаа бол зүүсэн элдэв новшноосоо салахыг зөвлөе. "Нохой бөөсний зах" дээр моод үзүүлдэггүйг санагтун. 
Жишээлбэл: Би Катрин Деневтэй үргэлж тааралддаг. Түүнийг хэн ч таньдаггүй, тэр эмэгтэй хар нүдний шил зүүж, нүүрээ талласан торон алчуур зангидсан, бие барьсан костюмны оронд урт банзалтай  байх жишээтэй. Бусдын анхаарлыг татахгүйгээр тэрээр хуучны даавуун эдлэл худалдан авдаг. Гайхамшигтай арьсан дээл оёдгоороо алдаршсан эгч дүү Фендийг би харсан. Тэд лав л булган дээлтэй ирээгүй юмдаг. Хэний ч анхаарлыг татахгүйн тулд тэд нийлэг захтай драпан пальто өмссөн байсан. Мөн би тэнд Японы алдарт дизайнер Ямамотог харсан, тэр биеийн тамирын цамц, жийнс өмссөн байсан нь хэний ч анхаарлыг татахгүй л байна лээ. Алдарт Эммануэль Унгарог харсан, тэр мөн л бусдын анхаарлыг татахгүйн тулд уранхай жийнс,майк, цамцтай байсан. 
Эдгээр хүмүүс аль болохоор  л "Намайг бүү анхаараарай" гэж байхад орос хүүхнүүд "Намайг хараач, би ямар үзэсгэлэнтэй гоё вэ, би хамгийн моодны биш гэж үү" гэсэнтэй адилаар аягладаг. Үнэн хэрэг дээрээ тэд моодны гэж огтхонч харагддаггүй. 
Үнэндээ оюунлаг хэрнээ хэний ч анхаарлыг татаад баймааргүй даруухан хувцасласан сайхан хүүхнүүд байдаг, магадгүй тэд хэтэрхий баян ч юм бил үү? Тэднийг хармагц оросууд гэж шууд тааж чадахгүй, тэр байтугай энгийн костюм өмссөн нөхрийг нь ч анзаардаггүй. 
Оросууд ийм маягаар өөрсдийгөө таниулж байгаа нь харамсалтай л хэрэг. Европын эдийн засгийн систем өнөөдөр хэврэг байгаагаас францууд өөрсдийнх нь баялгийг эмтэлж байгаа нөхдүүдэд таатай биш хандах болсон. Иймэрхүү хандлага  Италид ч, Англид ч ажиглагдаж байгаа. Орос үйлчлүүлэгчдийг гомдоож байгаа зүйл нь тэдний халаас дахь бэлэн мөнгө бөгөөд энэ нь хармааны хулгайчдын мөрөөдөл гэж хэлж болох юм. Яагаад гэвэл  үнэтэй, мөнгөтэй Hermes цүнхийг булаахад л "кеш" өвөрт нь орж ирэх ба өндөр өсгийтэй туфльтэй хатагтай яагаад ч чамайг хөөж гүйцэхгүй. Энэ байдлыг ресторанд ч харж болно. Францууд өчүүхэн жаахан төлбөрийг ч зээлийн картаар бус чекээр хийдэг. Тэгээд ч тэд замдаа тааралдсан бүх зүйлийг хуу хаман худалдан авдаг оросуудад дуртай биш л байдаг юм даа. Заримдаа энэ нь инээдэмтэй санагддагийг нуух юун. Бүхий л брэнд барааны үзэсгэлэн болж явахаас зайлсхийж үргэлж өөрийнхөөрөө байж, оюунлаг байдлаа хадгалахыг хичээгтүн.
Б.ЭРДЭНЭ 


