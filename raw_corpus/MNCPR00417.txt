
Путин ба Кабаева

Ерөнхийлөгч В.Путин Оросын хамгийн сайхан бүсгүйгээр тодорсон, 24 настай, уран сайхны гимнастикийн олимпийн аварга Алина Кабаеватай гэрлэх гэж байгаа тухай хэвлэл мэдээллийн хэрэгслүүд мэдээлсээр байна.
Хамгийн түрүүнд "Московский корреспондент" сонин ийм мэдээллийг цацсан юм. Ингэхдээ В.Путин Ерөнхийлөгчийн албаа хүлээлгэн өгснийхөө дараахан хуримлана хэмээн бичжээ. Ингээд л сүүлийн хоёр долоо хоногийн турш энэ сэдэв Оросын төдийгүй дэлхийн томоохон хэвлэлүүдийн анхаарлын төвд орсон юм. Гэтэл саяхан тус сонины эзэн, Төрийн Думын гишүүн, тэрбумтан Александр Лебедев интернэтэд нэгэн мэдэгдэл тавьжээ. Тэрээр редакцийн бодлогод оролцдоггүй гээд тус сонины ажилтнуудад хоёрхон зам байна гэжээ. Бичсэн зүйл нь үнэн гэдгийг батлах, эсвэл хариуцлагагүй алхам хийснээ хүлээн зөвшөөрөөд хүлцэл өчих. "Саркозигийн синдром" нэртэй уг нийтлэлд бичсэнээр Оросын Ерөнхийлөгч хоёр сарын өмнө эхнэр Людмилагаасаа салсан, Алина Кабаеватай ирэх зургадугаар сарын 15-ны өдөр Санкт-Петербургийн ойролцоох Константиновийн ордонд хуримаа хийх гэнэ. Саяхан В.Путин Италид айлчлахдаа өөрийн найз Ерөнхий сайд асан С.Берлусконитой уулзсаныхаа дараа хэвлэлийн бага хурал хийлгэсэн билээ. Айлчлалынхаа талаар мэдээлэл хийхээр ирсэн түүнээс сэтгүүлчид огт өөр зүйлийг сонирхож байв. Оросын Ерөнхийлөгчөөс -Ерөнхийлөгчийн албыг хаших хугацаанд таны тухай янз бүрийн цуу яриа нэг бус удаа гарсан байх. Италийн хэвлэлд таныг удахгүй тамирчин Алина Кабаеватай хуримаа хийх гэж байгаа тухай бичсэн. Эхнэрээсээ салсан гэдэг үнэн үү. Италид парламентын сонгууль болохоос өмнө таныг С.Берлускони дээр ирэх гэж байсан гэсэн үнэн үү хэмээн асуужээ. Оросын Ерөнхийлөгч үүнд хариулахдаа -С.Берлускони бид хоёр олон улсын улс төр, эдийн засаг, эрчим хүчний асуудлыг хэлэлцсэн гээд арай чухал сэдвийг хөндсөн асуулт тавьж болсонгүй юу хэмээн сэтгүүлчийг буруутгажээ. -Би санал хураалт болохоос өмнө Сильвиод уулзах хүсэлт тавьсан. Нэгдүгээрт намайг урьсан юм. Тэгээд ч би түүнтэй уулзаагүй нэлээд удсан. Хоёрдугаарт хэд хэдэн асуудлаар түүнтэй зөвлөлдөх гэсэн юм гэжээ. Ингэж хэлснийхээ дараа Путин гүнзгий амьсгаа аваад маш тайвнаар -Хариулахгүй тойроод өнгөрнө гэсэн сэтгэгдэл төрүүлэхгүйн тулд таны тавьсан асуултын хоёрдугаар хэсэг рүү оръё. Нэгдүгээрт таны хэлсэн үгэнд нэг ч үнэн үг алга. Хоёрдугаарт шар хэвлэлд уран сайхны гимнастикийн аварга Алина Кабаева, Оросын Нэгдүгээр суваг телевизийн нэвтрүүлэгч Катя Андреева нарын тухай бичсэн гэсэн. Тэд надад таалагддаг гэвэл та бүхэн гайхахгүй байх. Яагаад гэвэл Оросын эмэгтэйчүүд бүгдээрээ надад таалагддаг. Миний бодлоор Оросын эмэгтэйчүүд хамгийн авьяастай, хамгийн сайхан нь. Тэдэнтэй эн зэрэгцэх бүсгүйчүүд бол зөвхөн италичууд гэжээ. Оросын Ерөнхийлөгчийн хэлснийг өгүүлбэр өгүүлбэрээр нь орчуулж байсан гэнэ. Түүнийг ийнхүү хариулж байхад найз Берлускони нь маш анхааралтай ажиглаж байжээ. Уран сайхны гимнастикийн олимпийн аварга Алина Кабаева нь өдгөө 24 настай. Тэрээр өнгөрсөн арванхоёрдугаар сард болсон сонгуулиар Төрийн Думын гишүүнээр сонгогдсон юм. В.Путины ивээлээр ОХУ-ын хууль батлах дээд байгууллагын гишүүнээр сонгогдсон энэ бүсгүй "Нэгдсэн Орос" намыг чимдэг бүсгүйчүүдийн нэг гэгддэг. Тэрээр Төрийн Думд залуучуудын асуудал хариуцсан хорооны орлогч даргаар томилогдоод удаагүй байгаа. Ер бусын уян хатан биеэрээ гайхагддаг тэрээр уран сайхны спортоор дэлхийд тэргүүлдэг тамирчдын нэг. 15 настайдаа буюу 1998 онд Европын аварга, түүнээс нэг жилийн дараа дэлхийн аварга болсон. 2000 оны Сиднейн олимпийн тоглолтын үеэр маш харамсалтай явдал болсныг үзэгчид мартаагүй байх. Аварга болохын даваан дээр цагираг гарнаас нь мултарч хүрэл медаль хүртсэн билээ. Алина тэр үед В.Путины хараанд өртөж, тэд танилцсан байна. Брисбейнд болсон сайн санааны тоглолтын үеэр Кабаева таван медаль хүртсэн ч түүнийг диуретика хэмээх хориотой эм хэрэглэсэн хэмээн бүх шагналыг нь хураажээ. 2004 оны Афины олимпийн тоглолтоор алтан медаль авсныхаа дараахан Алина өвдгөндөө гэмтэл авсан аж. Ингээд л их спортыг орхиж, улс төрд анхаарлаа хандуулах болсон тухайгаа өнгөрсөн хоёрдугаар сард албан ёсоор мэдэгдсэн юм. Яг тэр үед нь В.Путин түүнийг дэмжсэн байна. Оросын нэгэн хэвлэлд Москва хотын төвийн нэгэн зоогийн газар В.Путин, Алина Кабаеватай хоёулхнаа оройн хоол идсэн тухай яриа ч гарсан юм. Ерөнхийлөгч уран сайхны гимнастикийн аваргатай гэрлэх гэж байгаа тухай Оросын төдийгүй дэлхийн улс орнуудын сонинууд мэдээлсэн тул Алина Кабаевагийн аав нь хүртэл мэдэгдэл хийсэн. Тэрээр охин нь нөхөрт гарах гэж байгаа талаар юу ч мэдээгүй гээд "Над шиг хүнтэй суувал маш сайн сан. Уг нь тэр над шиг хүн шүү" гэжээ. Энэ нь хэвлэл мэдээллийн хэрэгслүүдийн гол сэдэв болж байхад Кремль ч, нэрт тамирчин Алина Кабаевагийн төлөөлөгч ч эхэндээ ямар нэгэн мэдэгдэл хийгээгүй. Харин сүүлд нь хэн хэн нь дээрх мэдээллийг үгүйсгэсэн. Алина Кабаева ч өөрийг нь Оросын Ерөнхийлөгчтэй хайр сэтгэлийн холбоотой хэмээн бичсэн сониныг шүүхэд өгнө гэдгээ хэлсэн. Гэтэл Их Британийн "Daily Mail" сонинд "Кремль албаар ийм мэдээлэл цацсан. Үүгээр далимдуулан хэвлэл мэдээлэлд тавих хяналтыг улам чангатгах гэж байгаа тухай цуу яриа гаргасан гэсэн таамаглалыг дэвшүүлж байна" хэмээн бичжээ. Харин "The Times" сонины өчигдрийн дугаарт бичсэнээр ОХУ-ын Ерөнхийлөгчийн хувийн амьдралын тухай бичсэн "Московский корреспондент" сониныг хаахаар болсон гэнэ. Тус сонины ерөнхий редактор Григорийн Нехорошевийг ажлаас нь халсан хэдий ч энэ мэдээллийг үнэн гэсээр байгаа аж. Учир нь тэд мэдээллийг хуримын арга хэмжээг зохион байгуулах Москвагийн нэгэн компаниас авсан байна. Тэгээд ч ажлаасаа халагдсан ерөнхий редактор Григорий Нехорошев "Энэ нийтлэлийн тухай гэвэл би сурвалжлагчдадаа бүрэн итгэж байна" гэжээ. В.Путиныг найман жил ОХУ-ын Ерөнхийлөгчийн албыг хаших хугацаанд өөрийнх нь тухай болоод эхнэр, хүүхдүүдтэй нь холбоотой мэдээлэлд ямар нэгэн тайлбар өгдөггүй байсан. Учир нь Оросын Ерөнхийлөгч өөрөө ийм заавар өгчээ. 
Ю.Дэлгэрмаа
