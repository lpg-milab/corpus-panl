Хойч үе минь улаан хавтастай ч ногоон толгойтой болохгүйн төлөө

Маргаашаа харах ухааны "нүд"-ээ эртээ урьдын цагт үгүй хийчихсэн, магадгүй өмнө нь нүдтэй байсан эсэхэд эргэлзэхээр гэгээн гэрэлт төр маань өнөөдрөөрөө сэтгэл хангалуун "амьдарч, амьсгалж" байна.
Газар доорх элс чулуугаа барагдашгүй баялаг мэт санаад бялхалзаж байна. Ёстой нөгөө ёроол нь цоорхой саваа мэдэлгүй арвай будаагаа хадгалдаг гэнэн тэнэгэрхүү юм болж байх шив дээ. Үлгэрт гардаг тэр тэнэг ялимгүй гэнэндүүхэн, тэгээд ч бусдад хал балаг багатай бол манай төрийн жолоо цулбуурыг атгасан "тэнэгүүд" бүр онцгой хорон санаа, хор найруулдаг удмын авьяастай, хорлол, дарлал, дурлал гурвыг хосгүй хослуулдаг чадвартай болохыг харж ханаад энэхүү нийтлэлийг эрээчиж сууна. Ардчиллын "үнэт зүйлс"-ээ аварч хамгаалах нь зарим хүмүүсийн хийдэг ажил юм гэж бодоход, хэл, соёл, утга зохиол гэсэн "үнэт зүйлсээ" хайрлаж дуугарах нь үгийн ертөнцийн салхи бороонд норж цохиулж яваа хэний ч хүүгийн хэрэг зориг гэж хэнхэглэн саналаа. Аяа, ард түмнээ харанхуй байлгах нь дээдэст ямар ашигтай вэ гэж би удаан бодлоо. Сонгуулийнхаа шоуны үед толгойг нь эргүүлэхэд амар эсвэл өөрсдөө дэндүү харанхуй болохоор тэднийг ялимгүй боловсруулчихвал үнэн дүр царай нь зурагтаар гарах шиг тодорхой болчих гээд байдаг гэсэн хоёрхон хувилбарт л хүрч байна. Тиймээс эх орончдын баг өмссөн эх оронгүйчүүлийн "төр" ард түмнээ улам харанхуй болгохын төлөө нарийн "дотор" хар ухаан сийлж суугаа чинь он улирах тутам хэнд ч ойлгомжтой болсоор байна. Эрдэм номонд дутуу гийсэн хүнийг урьдын цагт цэл "ногоон" гэж нэрлэдэг асныг бид мэднэ. Тийм ногоон хүмүүс ихэвчлэн өөрийн үндэстний гэсэн зан суртахуун, эрдэм боловсролыг хагас дутуу гадарлагчдыг хэлдэг байжээ. Тэгвэл одоо тийм "ногоон" малгайтан гэдэг шиг "ногоон" толгойтнууд эхлээд эх хэлийг минь эрэмдэглэж хаяад одоо оюун санааг минь бүрэн бусниулахаар оволзож эхлэв. Эх хэл, оюун санаа үгүй бол кабелийн жаран суваг үзээд ч тархи толгойд нь гэгээ тусах боломжгүй гэдгийг тэд сайн мэдэж байна. Ард түмнээ бүрэн мунхруулах "ариун бус дайн"-аа ч эхлүүллээ. Эхлүүлэх эхлүүлэхдээ дэндүү ёслол төгөлдөр эхлүүллээ. Магадгүй, хэн нэгэнд чинь дээрх өгүүлбэрүүд өнгөрсөн нийгмийн уриа лоозон мэт марзан, сүржин сонсогдож болох юм. Мах, будааны үнэ өсөх зэрэг нь эх хэл, утга соёлоо алдахын дэргэд юу ч биш болохыг санах зэргийн ухаан ард түмэнд минь үлдсэн гэдэгт найднам. Тэгээд ч ард түмний нэр барьж улс төрийн бизнес хийдэг, жагсаалчин цуглаачин биш болохоор Монголын заяа хаячихаагүй бол сайн цаг ирнэ хэмээн хий итгээд нам сууж, сэм залбирч болох л байлаа. Гэтэл ёстой нөгөө хонгор даахьтай, энгэр шүлстэй үеэсээ дур хүслээ өгсөн "уран зохиол"-ыг минь хэн дуртай физикчин, математикчин, пионерчин, комсомолчин "ногоон дарга" нугууд ирээдүйг нь Монголын оюун санаанаас зайлуулахаар ханцуй шамлан орж, уран зохиолын хаалга халхлан ханхалзахыг харж сууж тэвчихгүй нь ээ. Даргын пролонон суудал дээр "амбаараа" ивж, захирлын зандан ширээнд тохой тулсан хэн дуртай нь монгол үндэстний олон зууны турш бүтээсэн оюуны их өв санг дорд үзэх эрхийг хэзээ хэнээс хүлээж авсан юм бол. Хэн гээч "гэгээн бурхан" тэдний зүүдэнд морилоод, эсвэл хэн гээч "саруул оюунтан" тэдний чихэнд "уран зохиол шиг утгагүй хийгээд хоцрогдсон хичээл" байхгүй гэж шивнээд, зөн совиндоо итгэсэн "тэд нар" нүүрээ ч угаалгүй албандаа гүйж ирээд нуухтай нүдээ нухан байж монгол хэл, уран зохиол гэсэн зорилго тусдаа хоёр хичээлийг нэгтгэж, дунд сургуульд үзэх цагийг нь яагаад дур мэдэн хассан юм бол оо. Энэ бүгдийг сонсоод гайхахад хоёр хуруу, галзуурахад харин ганц хуруу дутаад байна. Эрүүл ухаантай болоод "монгол" эхийн сүү хөхөж, "монгол" эцгийн үг ухааныг сонсож өссөн хэн чиг ийм болчимгүй болоод "буруу" алхам хиймээргүй юм хэмээн саналаа. Магадгүй хүчинд автагдаж, мөнгөнд булагдаад өөрийн эрхгүй ийм шийдвэр гаргасан биз хэмээн "аргагүй хамгаалалт" хэтрүүлсэн гэдэг шиг уучилж ойлгохыг хичээлээ. Гэвч... Харахаар л гомдоод байх юм гэдэг шиг бодохоор л цээжинд гал асаж утааг нь хамраараа гаргахад хүргэж байна. 1996 оноос уран зохиолын хичээлийг долоо хоногийн хоёрхон цагаар дунд сургуульд үзэж судлах болсон. Дээрээс нь агуулгын стандартыг бүрэн шинэчилж чадаагүй. Уран зохиолын хичээл заах арга байхгүй шахуу гэж баахан сурталчилсан. Энэ бүхэн бол үндэстний утга соёлдоо дайсагнан ханддаг харш үзэлтнүүдийн алсын бодлоготой явуулга. Харин өнгөрсөн зууны соц уран зохиолын зарим нэн хоцрогдсон зохиолчид одоо ч зураг хөрөгтэйгөө сурах бичгийн хуудсанд суу залиа бадруулсаар заларч буй нь нуулгүй хэлэхэд хуучнаасаа салахгүй дороо эргэж, дотроо түлхэлцэж байгаа уран зохиолыг судалдаг сурталчилдаг бидний өчүүхэн зангийн үнэн буруу гэдэгтэй санал нийлж, Монголын ирээдүй нь оюун санааны ертөнцөд жинхэнэ сонгодог монгол хэлт уран зохиолоо хүргэж өгөхийн төлөө бодох цаг болжээ. Зөвхөн монгол хэлт уран зохиолыг ч бус дэлхийн сонгодог уран зохиолын гайхамшигт ертөнцийг ирээдүйн оюун санаанд гүн бат суулгаж өгөхийг бодох цаг болжээ. Учир шалтгаан даанч энгийн. Яруу сайхнаар сэтгэх хэрэглээ хүний хэрэгцээнээс гарч дандаа л тооны машин, тооцоолох хэрэгслийн гар хөл болчихоогүй юм бол уран зохиол буюу уран сайхнаар сэтгэж гоо сайхныг төрүүлэх үгийн "урлаг" оршсоор байх бус уу? Тэгээд ч хүн хүн шиг байхын гол шалгуур нь зүрх сэтгэлдээ байхаас зүүлт чимэгтээ байдаггүй гэдгийг эрхмүүд юу эс андах вэ. Тиймээс би уран зохиолын хичээлийг гадуурхан үзэгчдэд хандаж мунхаглан санасан бодлоо муйхарлан тулгаж байна. Миний саналаар гадаадын улс амьтныг дуурайж, хөлөө хөлдөөчихөлгүй шиг 12 жилийн сургалтад шилжих гэдэг чинь буруу ч юм бас биш. Тэгээд шилждэгээрээ шилж. Харин та нар минь улс үндэстнийхээ ирээдүйн яруу сайхны сэтгэлгээнд боломж олгож 5-8 дугаар ангид монгол хэл, уран зохиол хоёрыг хамтатгаж судлуулдгаараа судлуул. Үзэж судлах цагийн тоог ч үлэмжхэн нэмэхийг санал болгож байна. Энэ хугацаанд сурагчид эх хэлний сайн боловсролыг эзэмшихээс гадна, монгол ардын аман зохиол, эртний сонгодог уран зохиолын бүтээлүүдтэй ойртон танилцаг. Гэхдээ монгол хэлний сургалт нь давуу чанартай байг. Эрхмүүд ээ, ингэж ядаж болно биз дээ. Одоо харин миний хүрд эргүүлэх ээлж. 9-10 дугаар ангид дэлхийн сонгодог уран зохиолыг судлуулъя. Уг нь Нобелийн шагнал сонгодог уран зохиолын хэмжүүр биш л дээ. Хааяа хааяахан хальт улс төржөөд олгочихдогийг бид мэднэ. Гэвч, манай сурагчид дунд сургуульд сурах хугацаандаа дөнгөж дөрөвхөн Нобелийн шагналтны бүтээлийг хагас дутуу сонсоод өнгөрдгийг та мэдэх үү. Нэг бодлын аймаар ч юм шиг, нөгөө бодлын бахархмаар ч юм шиг ээ. Үнэхээр дэлхийн уран зохиолын түүхийг үзэх цагийг нэмэхгүй бол уран зохиол гэж юу болохыг "Багш" найраглал, "Хөх даалимбан тэрлэг", "Хүрэн морь"-оор төсөөлөгчид дэндүү олон болох нь. Магадгүй, тэгж төсөөлөгчид уран зохиол чинь алиа марзан, амар хялбар гэж үзээд хэрэггүй зүйлийн жагсаалтад хэдийнэ оруулчихаад байна. Үнэндээ С.Беккет, Ж.Жойсыг судлахгүй юм аа гэхэд Бальзак, Байроноо ядаж ирээдүйн соёлт хүмүүс илүү мэддэг болоод төгсмөөр дөө. Нарийндаа бол, хүн төрөлхтний оюун санаа ямар түвшинд хүрснийг, үгийн урлаг яаж төгөлдөржсөнийг гадарладаг болох нь "Болор цом"-ын тэргүүн шүлгүүдээр уран зохиолыг төсөөлж, хэмжихээ болих сайн талтай юм аа. Эцэст нь миний саналаар Монголын орчин үеийн уран зохиолын хичээлийг 11-12 дугаар ангидаа үзэж судалдаг баймаар. Гэхдээ энэ удаад уран зохиолын хичээл нь давуу чанартай байг. Д.Нацагдоржийн "Харанхуй хад" өгүүллэгийг үзэж судлаад монгол хэлний эх задлалын аргаар "ухаж төнхөж" болох биш үү. Тэгээд ч нуулгүй хэлэхэд өгүүлбэрийн гишүүдийг ялган зурж чаддаг хэрнээ өргөдөл найруулан бичиж чаддаггүй хүмүүсийг хичнээн жил төгсгөх вэ. Харин Монголын орчин үеийн уран зохиолын түүх хичээлийн агуулгын тухайд үзэл сурталжсан болоод яах нь тодорхойгүй уран бүтээл болоод уран бүтээлчдээс үүрд хагацсан байх нь гол. Өөр бас нэг санал байна. Монгол хэл, уран зохиолын хичээл заах аргыг орчин үеийн сургалтын аргуудтай холбон баяжуулахгүй бол сурах бичиг хуулуулдаг, намтар цээжлүүлдэг дэндүү утгагүй хуучинсаг хоёрхон аргатай багш нугууд одооны хэллэгээр жинхэнэ "шаврын хаалт" болж байна. Хардаж байгаа юм биш эх зохиол уншдаггүй, заах арга барилаа шинэчлэх хүсэлгүй зарим багш нарын зүгээс л "уран зохиолын хичээлийг уусгах бодлого" эхэлсэн гэж би санадаг шүү. Харин түүнийг нь баяртайгаар хүлээн авч өөгшүүлэн дэвэргэсэн боловсролын бодлого барьдаггүй "бодлоготонгууд" олон байсныг ойлгож байна. Хуучин багш нараа шинэчлэх ажлыг бодлогоор л хийхээс ийм тийм гэсэн таамгаар хийдэггүйг эрхбиш та нар минь мэдмээр юм даа. Наад зах нь гэхэд монгол хэлний улсын аварга гэж сонссоноос уран зохиолын хичээлийн улсын аварга гэж дуулаагүй л юм байна. Энэ л гэхэд нэг юм хэлээд байгаа юм шүү дээ. Үндсэндээ нэлээд олон жилийн өмнөөс уран зохиолын хичээлийг улайм цайм "жийх" болсныг чинь би мэднэ. Дарга нар аа. Үр хүүхдүүд минь бусдын "канон"-дчихсон хуулбар болж үлгэрийн төгсгөл шиг эд баялаг, хөрөнгө зоорь гэсэн утгагүй жаргалд умбахыг харж суух сайхан гэж боддог энэ цагийн "мэргэдүүд" минь хожимдоогүй дээрээ сэтгэл зүрхний боловсрол олгодог хичээлүүдийг жийрхэж үзэхээ болимоор юм. Дээхнэ үед аав ээжийн залууд өөрийн сонирхлыг нийгмийн сонирхлоос доогуур тавихыг шаарддаг байсан гэдэг. Одоо ч ялгаагүй зарим онцгой тохиолдолд өөрийн сонирхлыг нийгмийн сонирхлоос доогуур тавьж сурмаар юм даа, дээд боловсролын улаан хавтастай ч дээд зэргийн "ногоон" толгойтой Боловсролын яамны бодлого баригчид минь. Ертөнц экологийн хямралд бүрэн автаад тоосонцор шороо хоёр л үлдчихээгүй цагт хүн байгалийн гоо сайхныг мэдэрсээр байх болно. Гар хөл нь богиносож, хуруу хумс нь сунаж, үс гэзэг нь мулзраад, нүүр царай нь базсан цаас шиг үрчийж орхиогүй бол бүсгүй хүний гоо сайхныг магтан дуулсаар байх болно. Зүрх сэтгэл нь төмөржөөд, арьс мах нь хайрсжаагүй цагт хүн хайрлан дурлаж, сэтгэлийн гоо сайхныг эдэлсээр байх болно. Тэр цагт ганцхан монгол хүмүүс л гоо сайхны мэдрэмж нь "О" заасан голдоо хөлдүү, сэтгэлдээ галгүй, хүн төдий дүрстэй, тоо төдий ухаантай болж орхих вий хэмээн олигтой хэдэн хромсомоо шатаан байж бичлээ. Та шатаж уншина уу, шалчийж уншина уу. Хэрхэхийг тэнгэр мэдтүгэй. 
Хэл бичгийн ухааны доктор П.Батхуяг 
