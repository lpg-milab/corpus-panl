"Grand Plaza" цогцолбор

"Шинэ байшин" булангийн энэ удаагийн дугаарт Баянгол дүүргийн дөрөвдүгээр хороонд байрлах баруун дөрвөн замын баруун талд сүндэрлэж буй "Гранд плаза" барилгыг танилцуулъя. Худалдаа, үйлчилгээ, оффисын зориулалтаар баригдаж буй энэ барилга нь 15 давхар аж. 
1-6 дугаар давхарт нь их дэлгүүр байрлах бөгөөд түүнээс дээд давхарт 72 аж ахуй нэгжийн оффис байх юм байна. Барилгын орчин үеийн шийдэл, европ стандартаар барьж буй энэ барилгын материал нь төмөр каракас. Дэлхийн шилдэг архитектуртай барилгуудыг нэрлэсэн номонд уг барилгын дизайны талаар өгүүлсэн байдаг гэнэ. Түүнчлэн энэ барилга агааржуулалтын иж бүрэн тоноглолтойгоос гадна найман баллын газар хөдлөлтөд тэсвэртэй. Эргэн тойрон авто машины зогсоол байхаар төлөвлөж байгаа бөгөөд барилгын доод давхарт 70 гаруй автомашины зогсоолтой аж. Худалдаа, үйлчилгээний зориулалттай барилга нь гурван талдаа хаалгатай. Мөн гурван талаас нь автомашин орох замтай. Байшингийн дотоод зохион байгуулалт нь орчин үеийн интерьер дизайнд нийцсэн байх ба цахилгаан шат болон лифт нь Японы фирмийнх. Одоогоор барилгын ажил 80-90 хувьтай явж байна. Харин ирэх наймдугаар сард албан ёсоор нээлтээ хийх юм байна. "Гранд плаза"-гийн барилгын нийт талбай нь 31 мянган метр квадрат юм байна. Энэ барилгын захиалагч, гүйцэтгэгчээр нь "Жигүүр гранд" компани ажиллаж байгаа аж. 

