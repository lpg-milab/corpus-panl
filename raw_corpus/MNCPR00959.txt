МУИС-ийн Эдийн засгийн сургуулийн өнөө ба ирээдүй

Улс орныхоо хөгжил, цэцэглэлтийн төлөө үе үеийн эдийн засагчдыг бэлтгэсээр ирсэн МУИС-ийн Эдийн засгийн сургууль өдгөө 59 жилийг ардаа орхижээ. Энэ сургуульд түүх намтар ч их, ирээдүйд хийх ажил, төлөвлөгөө ч их. Тус сургуулийн захирал, Эдийн засгийн ухааны доктор Ч.Хашчулуунтай уулзаж цөөн хором ярилцлаа.
-МУИС-ийн Эдийн засгийн сургуулийн түүхээс та эхлээд сөхөөч. Элсэгчдэд эрэлт ихтэй энэ сургуулийг чухам хэдийд анх байгуулагдсан бэ гэдгийг уншигчид тэр бүр мэдэхгүй болов уу? -Юуны өмнө энэ сургуульд суралцаж төгссөн үе үеийн төгсөгчид, үе үеийн багш ажилчиддаа сургууль байгуулагдсаны 59 жилийн ойн мэндийг хүргэе. Тэгэхлээр 1947 оны тавдугаар сарын 16-нд Засгийн газрын 22 дугаар тогтоолоор МУИС-ийн Эдийн засгийн сургуулийн үндэс суурь нь тавигдсан юм билээ. Тиймээс энэ оноос эхлэн сургууль байгуулагдсаны баяраа тэмдэглэж байхаар болж байгаа юм. Анх байгуулагдсан он цагаас хойш манай сургууль хүрээгээ тэлж эх орныхоо хөгжлийн төлөөх олон мянган төгсөгчдийг бэлтгэсээр ирлээ. Нийтдээ 10-аад мянган төгсөгч төгссөн гэсэн тооцоо байдаг л даа. Түүнээс гадна монголын эдийн засгийн дээд боловсролыг хөгжүүлэхэд хувьд нэмрээ үе шаттайгаар оруулсаар ирсэн. Тухайлбал, 1950-1960-аад онуудад Эдийн засгийн дээд сургууль гэсэн тусдаа бие даасан сургууль байсан. Түүнээс КТМС буюу одоогийн ШУТИС-ийн эдийн засаг, бизнесийн салбар нь манай сургуулиас төрж хөгжсөн гээд ер нь монголд байгаа эдийн засаг бизнесийн томоохон сургуулиуд манай сургуультай тодорхой хэмжээгээр холбоо, харилцаатай байдаг. -Үүх, түүх ихтэй энэ сургуулийг төгсөгчид мэдээж ажлын байрандаа гологдохгүй боловсон хүчин болдог гэдэг. Олны танил төгсөгчдөөс та дурдвал? -МУИС-ийн ЭЗС-ийг төгссөн төгсөгчид төрийн болон төрийн бус байгууллага, аж ахуйн нэгж компанид амжилттай ажилласаар ирсэн. Одоо ч ажиллаж байна. Цаашид ч эх орондоо төдийгүй гадаад улс оронд гологдохгүй боловсон хүчин бэлтгэгдэн гарч ажиллана байх гэж боддог. Гэхдээ өдгөө гадаад улс оронд хар ажил биш, менежер, судлаач, нягтлан бодох зэрэг чиглэлээр амжилттай ажиллаж буй бахархмаар төгсөгчид бий гэдгийг дурдах нь зүйтэй болов уу. Тус сургуулийг төгссөн төгсөгчдөөс өдгөө УИХ, Засгийн газар, Төв банк гэх мэт төрийн өндөр албан тушаалыг хашиж буй хүн цөөнгүй. Тухайлбал, Ерөнхий сайд М.Энхболд байна. Тэрбээр сургуулийнхаа менежментийн ангийг 1984 онд төгсч байсан. Мөн Төв банкны дэд ерөнхийлөгч н.Батсүх, байна. Түүнчлэн Еранхий сайд асан П.Жасрай гуай багшилж байна. Тэгэхлээр манай сургууль зөвхөн сургалт биш, эдийн засаг, бодлого, шинэчлэлтийн боловсруулалтад эдгээр хүмүүсээрээ дамжуулан эх орныхоо хөгжилд тодорхой хувь нэмрээ оруулсаар ирлээ. Төгсөгчдийн зарим нь ихэнх эдийн засаг, бизнесийн чиглэлийн их, дээд сургуулиудад багшилж судалгаа шинжилгээний ажлаа үргэлжлүүлж байна. Түүнчлэн төр засгийн, олон улсын байгууллагад амжилттай ажиллаж байгаа. Энэ бүгд нь манай сургууль өнгөрсөн 59 жилд Монгол Улсынхаа эдийн засагт оруулсан хамгийн том хувь нэмэр гэж бид үздэг. -Өдгөө танай сургууль хичнээн багш оюутантай вэ. Сургалтынхаа хөтөлбөрийг шинэчлэн дэлхийн бусад улс оронтой хөл нийлүүлэх ажилд хийж буй зүйл чамгүй бий биз дээ? -2000 орчим оюутантай, магистрт 500 орчим, докторантад 90-ээд оюутан суралцаж байна. Энэ хичээлийн жилд бид шинэ байртай болсноороо их онцлог байгаа. Боловсон хүчний хувьд 140 гаруй багш ажиллагсадтай. Үүний 100-гаад нь профессор багш. Дийлэнх багш, судлаачид маань гадаадын их дээд сургуульд мэргэжлээ дээшлүүлсэн. Ер нь бид гадаад харилцаагаа хөгжүүлэх, хамтран ажиллах асуудалд нэлээд анхаарал хандуулж байдаг. Өнгөрсөн онд л гэхэд Австрали, Хятад, Шинэ Зеланд, Испани, Италитай хамтарсан сургалтын хөтөлбөрөө хэрэгжүүлж байна Ирэх жил Канад, Шинэ Зеландтай хамтарч боловсруулсан сургалтын хөтөлбөр хэрэгжүүлэхээр төлөвлөж байгаа. И-мэйлээр олон улсын таван ч хөтөлбөрийг нэвтрүүлж байна. Цаашид нягтлан бодох бүртгэл, санхүү, аялал жуулчлалын менежмент гэх зэрэг чиглэлд олон улсын шинэ шинэ хөтөлбөрүүдийг улам нэвтрүүлэх төлөвлөгөөтэй ажиллаж байна. Сургуулийн гол зорилго нь төгсөгчиддөө олон улсын жишигт нийцсэн дээд зэргийн боловсрол эзэмшүүлэхэд оршдог. Тиймээс дэлхий олон улстай хөл зэрэгцэн зах зээлийн хэрэгцээнд нийцүүлэн сургалтаа чанаржуулдаг. Өнгөрсөн онд бакалаврын 19 хөтөлбөрийг шинэчилсэн байгаа. Нягтлан бодох бүртгэлийн хөтөлбөр магадлан итгэмжлэх үндэсний зөвлөлд ороход бэлэн болчихоод байна. -Энэ сургуулийн эрдэмтэн, багш нарын зүгээс суралцагчиддаа мэдлэг олгоод зогсохгүй хийж буй бүтээл ч арвин гэж сонссон? -Багш, эрдэмтэд маань зөвхөн суралцагчдыг бэлтгэх бус эх орны эдийн засгийн бодлого боловсруулалцах, арвин туршлага, судалгааны ажлаараа бүтээл гаргах нь бий. Тухайлбал 2005 оноос олон улсын болон дотоодын  эдийн засгийн бодлого боловсруулах үйл ажиллагаанд идэвхитэй оролцож байна. Өнгөрсөн онд гадаад худалдаа, нягтлан бодох бүртгэл, санхүү, макро эдийн засгийн бодлого, хүн ам зүйн бодлого, гадаад худалдааны бодлого статистик, бизнесийн удирдлага, маркетинг, дотоодын худалдаа гэсэн чиглэлээр манай багш, судлаачид судалгаа хийн, ном гаргасан байгаа. Түүнчлэн төр засгийн агентлагуудтай хамтарч ажиллаж байна. Мөн 2005 онд МУ-ын мянганы сорилтын сан, МУ-ын урт хугацааны цогц бодлогыг боловсруулах ажлын хэсэгт, Ерөнхийлөгчийн дэргэдэх эдийн засгийн зөвлөл зэрэгт идэвхитэй оролцож байна. -Танай сургуульд элсэн суралцахыг хүсэгчдийн тоо жил ирэх тутам нэмэгдсээр байгаа нь юутай холбоотой гэж та үздэг вэ? -Үнэхээр элсэгчдийн дунд манай сургуулийн эрэлт өндөр байдаг нь их баярлууштай. Өнгөрсөн онд л гэхэд зөвхөн Улаанбаатар хотын хэмжээнд сургуульд элсэх нэг хүний хуваарь дээр 40 хүүхэд өрсөлдөж байгаа нь ажиглагдсан. Энэ нь сургалтын чанарыг илтгэж буй болов уу гэж бодож байна. Цаашид сургуулийнхаа төгсөгчдийг дотоодын төдийгүй олон улсын зах зээлд ажлын байртай, хаана ч очсон хэнд ч гологдохооргүй боловсон хүчин болон бэлтгэгдэх ёстой гэж бид үздэг. Тиймээс олон улсын хөтөлбөрийн хүрээнд англи хэлний, бизнесийн удирдлагын хичээлд онцгой анхаарч байна. Манай сургуульд жил бүр дунджаар 300-гаад хүүхэд элсэн суралцдаг. Үүний 50 хувь нь Улаанбаатараас, 50 хувь нь орон нутгаас элсэн ордог. Оюутнуудын тоо цаашид ч өсөн нэмэгдсээр байх болов уу. Зах зээлийн жам ёсоор эрэлт өндөр байвал нийлүүлэлтийг нэмэгдүүлэх ёстой байдаг. Хичээлийн шинэ байр ч ашиглалтад орж байгаа. Тэр утгаараа үйл ажиллагаагаа улам өргөжүүлэх ёстой. Энэ жил Эдийн засгийн мэдээллийн технологийн менежмент гэсэн шинэ ангийг нээж байна. Өөрөөр хэлбэл орчин үеийн цахим техникийг ашиглан эдийн засаг, бизнесийн тоо баримтыг боловсруулах мэдлэгтэй оюутнууд энэ ангиа гарах ёстой юм. -Танай сургуульд элсэхийг хүсэгчдэд энэ дашрамд та ямар зөвлөгөө өгөх бол? -Энэ жилийн элсэлтийн гол шалгалт нь математик. Тиймээс манай сургуульд элсэхийг хүсэгчид ерөнхий боловсролын математикийн хичээлд онц гарах хэрэгтэй. Шинэ системээр шалтгалт авах учир ямар байдлаар шалгалт явагдах вэ гэдгийг урьдчилан хэлэхэд хэцүү байна. Гэхдээ өндөр хөгжилтэй орнуудын жишигт нийцүүлж байгаа энэ шинэчлэл зарим талаараа илүү хялбар ч байж магадгүй. Нөгөө талаар шинэ системийн дагуу шалгалтад хамрагдагчид нь манай сургуульд орж чадахгүй бол бусад сургуульд орох бололцоотойгоороо давуу юм билээ. Тэгэхлээр хүүхдүүддээ хэлэхэд математикийн шалгалтдаа онцгой анхаарах хэрэгтэй юм. Элсэлттэй холбоотой бүх мэдээлэл манай сайтад нээлттэй байгаа. Тэндээс сонирхож болно л доо. -Сургуулийн материаллаг хангамжийг сонирховол? -Материал хангамжийн хувьд манай сургууль МУИС-ийн дөрөв, тавдугаар байранд байрладаг. Тавдугаар байр ялангуяа сүүлийн үеийн сургалтын тоног төхөөрөмжөөр тоноглогдсон. Нийтдээ сургуулийн хэмжээнд 10-аад компьютерийн лабораторитой. Эдгээрийн 70 хувь нь пентиум-4 компьютерээр тоноглогдсоноос гадна бүх цахим машин нь интернэтэд холбогдсон. Мөн номын сандаа байнга 3-4 сая төгрөгийн ном худалдаж авдаг. Яваандаа заавал анги танхимын сургалтыг ч биш электрон зайны сургалтыг чухалчилна. Энэ нь томоохон хөрөнгө мөнгө шаардахгүйгээр интернэт, орчин үеийн тоног төхөөрөмжийг ашиглан суралцах боломжийг суралцагчиддаа олгож байгаа юм. Түүнээс гадна салбар болгоны зах зээлийн шилжилтийн 15 жилийн туршлагыг хуримтлуулсан цуврал, судалгааны том ном хэвлүүлэх гэж байна. Мөн НҮБ-ын хөгжлийн хөтөлбөртэй хамтран анх удаа хүний хөгжлийн хичээлийн сурах бичгийг гаргаж байгаа. Хүний хөгжил гэдэг эдийн засгийн хөгжилтэй салшгүй. Энэ нь эдийн засгийн хөгжлөөс гадна хүн өөрөө зайлшгүй хөгжиж байх ёстой гэсэн утга л даа. Хүний боловсрол мэдлэгийн хөгжилд эдийн засаг ихээхэн хамааралтай юм. Тиймээс оюутнууддаа хүний хөгжлийн талаарх хичээл зааж бусад улс орны хүний хөгжлийн талаар мэдлэгийг олж авах боломжийг бүрдүүлж өгч байгаа. 
