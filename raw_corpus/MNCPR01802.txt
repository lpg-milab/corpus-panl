Намаржаа ямар төлөвтэй?

Өнөөдөр намрын эхэн сарын шинийн таван. Гүүний сүүл хөл дундуураа урссан өдрүүд. Энэ зун гойд сайхан боллоо. Дөрөө шүргэм ногоон талд хэдэн мал маань зусав. Олон жилийн хургүй зунд шал болтлоо дагтаршсан говийн хоолойд өнөө тэмээний зогдорт орооцолдом их таанаар дүүрчээ. 
"Хэнтийн Дэлгэрхаан л хуурайшингуй байна" гэсэн ганц яриа сонсов. Тэрнээс өөрөөр ган зудын тухай үг энэ зун сонссонгүй. Хот тойрныг эс тооцвол хаа газар жаахан хожуудаж ган тайлагдав бололтой. "Дахиад л ган ... " гэж шогшордгийн даваан нийт нутгаар бороо зүсэрч хүн малын зоо тэнийлээ. Монгол нутагт үүнээс илүү дэлгэр жаргал гэж юу байхав. Зун ийм болсон болохоор намар янзтай байна. Хадъя гэвэл хадлан бордоо шиг их юм алга. Харин энэ их ажлыг хэр урагштайхан явуулж байгаа юм болдоо. Ойрноос өглөө оройдоо сэрүүн байх боллоо. Хур элбэгтэй зун намар эрт болдог гэж настнууд ярьдаг. Анзаарсан бол өчигдөрхөн нов ногоон байсан байшингийн гаднах зүлэг чинь хоёр шөнийн сэрүүнд шүүдэршээд толгойноосоо шарласан байгаа байх. Богд уулаа анзаарвал гүвээлээд шарлачихсан байна лээ. Хотод оюутнууд ирчихсэн ийш тийш бөндийсөн "юм" таксигаар зөөгөөд л. Шинэ оюутан хүүхдээ чирсэн аав ээжүүд айраг цагаа, мах шөл болон амьтан ах дүүгийндээ буугаад л. Энэ цаг дор хамгийн бужигнаантай газрууд нь их, дээд сургуулиуд. Хөдөө амарсан хотынхон хөдөөний сайхныг ярьсаар хот руугаа зүглэх. Хөдөө тийм л сайхан байгаа юм бол та нар нүүчих л дээ гэж даапаалмаар. Хот орчмын намаржаа нэг иймэрхүү л харагдана. Ойрхондоо балжинням, дашнямтай өдрүүд таарч найр хурим элбэгшингүй байх. Энэ ч хөдөөдөө ажлын садаа. Гэвч сурсан юмыг нь сураар боолтой биш. Ер нь бол хадлан бордооны ажил нь эхлээгүй л байгаа бололтой. Сэлэнгээс яваа хүн тийм яриатай байна лээ. Харин Хэнтий, Дорнодын хойд биений буриадуудын хадлангийн ажил л эхэлсэн гэнэ. Өмнөговь, Дундговь, Дорноговь аймгийн иргэд болохоор "Бороо ороод байгаасай" л гэж хүсэмжлэн байдаг аж. Учир нь тэнд бороо оройтно гэж байхгүй ногоо ургасаар л байна. Арван сарын эхээр таана хэнзэлж байдаг нутаг усан юм. Дундговийн айрагны амт дундуур л байна лээ. Тэгэхээр тэнд намаршаагүй байна гэсэн үг. Өмнөговийн ямааны ааруул тос даахгүй байна. Энэ ч бас намар болоогүйн шинж. Харин баруун аймгийнхны хийдэг хайлмаг өрмөнцөртэй нь намраараа байгаагийнх. Зүүн талаас буриадуудын цөцгий бага үзэгдэж байна уу даа. Намарт жимстэй холиод цөцгийг мөн ч тансаг хийдэгсэн, тэд. Харин Хөвсгөлийн жимсний вариан үзэгдэж эхэллээ. Жимс нь боловсроод сайхан болчихож. Гадуур зарж буй самар давирхайтаад болц нь арай л дутуу байх шиг. Энэ жил самар их ургасан гэнээ. Монгол нутгийн намрыг идээ будаагаар нь шинжихэд ийм байх юм. Харин намрын их ажил дэлгэр зуныхаа явдал суудалд сатаараад явцгүй байгаа нь илт. Хүүхэд шуухад нь сургуульдаа явж, хот хүрээнийх нь нутаг буцаж, хүний хөл татарч ил хульхан оргиод ирэхийн цагт малчид маань намар гадаа ирснийг мэдрэх биз ээ. Ухаарч хоноод өглөө босох нь ээ намар эртийн цас дарчихсан байхгүй бол ч ингэж сэрэх нь сэрнэ л дээ, малчид маань. Цаг зүтгүүлэхийн цагт гортонг нь илүүтэй амсдаг нь малчид юм. Тийм болохоор л онцлоод байгаа хэрэг. Суурингийнхан бол яах вэ үглэн дуулан зүтгэсээр өвөл хаврыг туулна. Монголчуудыг найруулдуулж орхидог наадам цэнгэл нь хаа очиж дуусгавар болж буй сурагтай. Энэ сарын эхээр энд тэнд болох элдэв цолтон цуутны тэмдэглэлт багашигхан наадмуудыг эс тооцвол шүү. Энэ зуны наадмыг отголж арай даацтайхан хийгдэх нь есдүгээр сарын 09-ний өдөр Арвайхээрт болох Д.Цэрэнтогтох аваргын "Хөдөлмөрийн баатар" цол, улсын наадмын түрүү Д.Сумьяабазарын "Улсын аварга" цолонд зориулсан наадам байх нь. Ингээд л намрын ажилдаа орох юм байлгүй дээ. 
Н.Саранчимэг
