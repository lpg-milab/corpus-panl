№134(17351)      
1939 оны зургадугаар сарын 6.
сэргийлэгч сэргийлнэ

<< Хууль хамгаалах байгууллагын үйл ажиллагаа хэрхэн шинэчлэгдэж, түүний үр нөлөө яаж дээшлэх нь эцсийн дүнд хуульчдын боловсролын түвшин, мэргэжлийн ур чадвар, харилцааны соёл, ажлын идэвх, сахилга, хариуцлагаас голлон шалтгаалах болно >> гэж МАХН-ын Намын Хорооны V бүгд хурал дээр нөхөр Ж, Батмөнх цохон дурдаад << Цагдан сэргийлэх, мөрдөн байцаах байгууллагын зохион байгуулалтад өөрчлөлт оруулах, тэдгээрийн болон прокурор, арбитр, хууль зүйн албаны байгууллагуудын үүргийг дээшлүүлэх, бүтцийг боловсронгуй болгох. . . тодорхой арга хэмжээг хуулийн төв байгууллагууд нэн даруй боловсруулж зохих журмаар шийдвэрлүүлбэл зохино >> гэж заасан байна. 

Намын Төв Хорооны бүгд хурлын шийдвэр заалт хууль хамгаалах байгууллага, ялангуяа ард нийтийнхээ амгалан тайван, аюул осолгүй байдлыг сахин хамгаалах тэдний хамгийн ойр дотнын туслагч, өмөөрөгч нь байх ёстой цагдан сэргийлэх байгууллагад хэр зэрэг шуурхай ажил хэрэгчээр биелж байгааг манай хөдөлмөрчид өдөр тутам биеэр мэдэрдгийн хувьд үнэн байдлыг ил тод мэдэж байна. Өөрчлөлт, шинэчлэлийн үйл явцыг хууль хамгаалалтын байгууллагад улам эрчимтэй явуулж, хүний эрхийг хүндэтгэх, нийгмийн эрх зүйн амьдралыг өргөн ардчилах, ард түмний өмнө хүлээх хариуцлагыг өндөржүүлэх шаардлага тулгамдсан асуудал болж байна, 

Сэргийлэгчдийн ерөнхий болон хууль зүйн боловсрол мэдлэг, ажлын арга барил, ур чадвар, бие бялдрын бэлтгэл, харилцааны соёл орчин үеийн шаардлагыг хангаж тэр бүрий чадахгүй байна. ялангуяа харилцааны соёл, ажлын арга барил хангалтгүйгээс сэргийлэхийн ажилтнууд хөдөлмөрчдийг гомдоох, хэрэг зөрчлийн учир начрыг зөв тогтоож чадахгүй цаг хугацаа алдах, гэм холбогдолгүй иргэдийг хилсдүүлэх, сэтгэл санааны дарамт үзүүлэх дутагдал бүрэн арилж чадахгүй байна. Нөгөө талаар сэргийлэгчдийн ажлын онцлог, хүнд нөхцөлийг ойлгон хүндэтгэж тэдэнд үүргээ биелүүлэхэд нь халамж анхаарал тавьж ажил төрөл, амьдрал ахуйд нь бүх талаар туслах тухайд нам, улс, олон нийт, хоршооллын байгууллага, нийт иргэдийн зүгээс үзүүлэх дэмжлэг зарим талаар ихээхэн дутаж сэргийлэх, ард түмний холбоо, хамтын ажиллагааг бэхжүүлэх үйл ажиллагаа ч жигдэрч сайжраагүй байна. 

Улс оронд өрнөж байгаа өөрчлөн байгуулалтын бүтээлч уур амьсгал юу юунаас урьд цагдан сэргийлэх байгууллагын үйл ажиллагаа, ажилтан бүрийн арга барил, сэтгэлгээ, зохион байгуулалтад төлөвшин гүнзгийрэхгүйгээр нийгмийн хэв журмыг чанд сахиулах, социалист аж төрөх ёсыг хэвшүүлэх тэмцэл, түүний үндсэн агуулга болох урьдчилан сэргийлэх ажил сайжирч чадахгүй. Хэрэг зөрчил нэгэнт гарчихсан хойно мөрөөр нь хөөцөлдөхөөсөө урьдаар гарч болзошгүй хэрэг зөрчлийн үүсгэл шалтгааныг танин мэдэж сэрэмжлэх, ил тод байдлыг гүнзгийрүүлэх, олон түмний байнгын дэмжлэгийг авч чаддаг байхын төлөө сэргийлэхийн ажилтан бүр чармайж шинээр сэтгэж, аливаа гэмт хэргийг илрүүлэхгүйгээр үлдээхгүй, хийсэн гэм нүгэлдээ зэмлэл шийтгэл хүлээхгүйгээр хэн ч байсан өнгөрөхгүй байхуйцаар ажил хэргийг зохион байгуулахыг эрмэлзэх ёстой. 

Өнгөрсөн онд ээдрээ түвэгтэй хоёр мянган хэрэг, энэ онд гарсан хэргийн 92, 9 хувийг илрүүлж, нийгэм, иргэдэд учирсан хохирлын 78 хувийг төлүүлсэн нь манай сэргийлэгчид амаргүй боловч эцсийн зорилгоороо энэрэнгүй ажил үйлсдээ чармайлт гаргаж, социалист хууль ёсыг хэлбэрэлтгүй хангахын төлөө тэмцэж байгаагийн баримт мөн. Сэргийлэхийн ажилтан хэн боловч гэм буруутайг нь харгалзахгүйгээр хүнийг хүндэтгэж, эрхийг нь хамгаалж, асуудлыг нь шуурхай шийдвэрлэх, тэгэхдээ дан ганц шийтгэх, эсвэл суллан цагаатгах талыг өрөөсгөл баримтлахгүй, танил тал харахгүй, хуульд заасан хэм хэмжээг өчүүхэн төдий ч зөрчихгүй ажиллах хатуу зарчим, ариун үүрэгтэй. Сэргийлэхийн ажилтай бүр ингэж социалист хууль ёсыг чанд сахихын хамт соёлч ажиллагааг хэвшүүлэх хүнлэг сэтгэлтэй, тов шударга, үлгэр жишээч байж, орчин үеийн шинжлэх ухаан. техникийн ололтыг чадварлаг хэрэглэж сурахгүй бол сэргийлэхийн ажилтны нэр хүндийн тухай ярихад ч хэцүү болно. 

Өнөө цагийн өндөр шаардлагыг хангахын тулд сэргийлэгчдийг тал бүрийн өвтэгш хүмүүжилтэй хүмүүс болгох, сэргийлэх албаны боловсон хүчнийг сурган бэлтгэх, давтан сургахад онцгой анхаарах хэрэгтэй. 

Иргэдийн амгалан тайван, аюул осолгүй байдлыг хангахын төлөө ямар ч бэрхшээлийг үл хайхран өдөр шөнө, өглөө үдэшгүй зүтгэж яваа сэргийлэх албаны ажилтангуудад туслахын оронд дарамт үзүүлэх, тэдэнд халдах, нэр хүндийг нь муутгах элдэв оролдлоготой зарчимчаар тэмцэж няцаалт өгч байвал зохино. 

Сэргийлэхийн ажилтны нэр төр, үүрэг хариуцлага өндөр байж олон нийтийн итгэл, хүндэтгэлийг хүлээж чадсанаар сэргийлэх байгууллага, түүний ажилтнуудын үйл ажиллагаа үр нөлөөтэй болж иргэдийн эрхийг хангах баталгааг өргөжүүлж, хөдөлмөрчид сэргийлэгчээсээ цэрвэх, бишүүрхэх биш, харин түшиглэж, хамтарч ажиллах сайхан уур амьсгал бэхжих ёстой. 

