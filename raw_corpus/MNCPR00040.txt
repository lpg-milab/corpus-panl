"МОРИН ТОЛГОЙ" ХОЧИТ Д.БАЯРЖАВЫН ЯЛЫГ ХЭВЭЭР ҮЛДЭЭЛЭЭ

Таван жилийн өмнө буюу 2000 оны долдугаар сарын 31-ний өдөр валютын ченж Ц.Баасансүрэн өөрийн амьдран суудаг байрныхаа таван давхрын цахилгаан шатны дэргэд бусдад буудуулан амиа алдсан хэрэг гарсан.
Түүнийг "ТОЗ-8" маркийн тайрсан буугаар буудаж хөнөөгөөд, 109 сая төгрөгийг нь авч одсон алуурчин газрын гаваар орсон мэт алга болоод удсан билээ. Цагдаагийнхан уйгагүй мөрдсөний эцэст уг аллагыг Д.Баяржав үйлдсэн болохыг тогтоож, түүний толгойлдог гэмт бүлэглэлийг илрүүлсэн. Тэдний үйлдсэн хэргийг сонсч байхад адал явдалт зохиол шиг санагддаг. Танадаж байгаад л "За хөдөлье" гээд 3-4-үүлээ давхиад буучихдаг. Мөнгөний төмөр авдар, элдэв саад хамгаалалт, бидний найдвартай гэж үнэлдэг "Бүргэд" хаалга тэдэнд юу ч биш. Шууд очоод л хүссэнээ аваад гардаг байж. Тэгэхдээ асар сайн зохион байгуулалттай. Тэд 21 удаагийн үйлдлээр нийтдээ 222.546.014 төгрөгийн хохирол учруулсан байна. Тэдэнд холбогдох 19 хавтаст хэргийг бүрдүүлж, прокурорын байгууллагаар хянуулсны эцэст Д.Баяржав нарын 11 хүнд холбогдох хэргийг Хан-Уул дүүргийн анхан шатны шүүхээр өнгөрсөн хавар хэлэлцсэн. Ченж Ц.Баасансүрэнгийн амийг хөнөөснийх нь төлөө Д.Баяржавт цаазаар авах онцгой ял ногдуулж, удаа дараагийн хулгай, дээрэм, бусдын эрх чөлөөнд халдсан Б.Батбаатарт 18, С.Баасанжавд 15, Р. Лхагва-Эрдэнэд найм, Ё.Эрдэнэбилэгт 13 жилийн хорих ял оноож, чанга дэглэмтэй хорих ангид эдлүүлэхээр, П.Төгс-Эрдэнэд 17, С.Нэргүйд 15 жилийн хорих ял оноож, онцгой дэглэмтэй хорих ангид эдлүүлэхээр болсон билээ. Харин анх удаа гэмт хэрэг үйлдэж, учруулсан хохирлоо барагдуулсан Д.Эрдэнэд ногдуулсан таван жилийн хорих ялыг, биеийн эрүүл мэндийн байдлыг нь харгалзан Х.Жамсрандоржид ногдуулсан долоон жилийн ялыг тэнсэн харгалзах болсон юм. Шүүгдэгч нар дотор хоёр бүсгүй байсан. Нэг нь талийгаач ченжтэй амрагийн холбоотой байсан гэх Д.Хажидмаа, нөгөө нь Д.Баяржавын төрсөн эгчийнх нь том охин болох Н.Чулуунцэцэг. Тэр хоёрыг хэрэгт хамжигчаар оролцсон гэж үзсэн ч анхан шатны шүүх хэргийг нь хэрэгсэхгүй болгосон шийдвэрийг гаргасан. Олны анхаарлыг зүй ёсоор татдаг энэ хэрэг шат шатны шүүх дамжсан ч Хан-Уул дүүргийн шүүхээс тэдэнд оноосон ялд нэг их өөрчлөлт ороогүй. Удаа дараагийн хулгай, дээрмийн хэрэгт нэр заан холбогдсон Г.Батбаатар, С.Баасанжав, Р.Лхагва-Эрдэнэ, Д.Эрдэнэ, Ё.Эрдэнэбилэг, Х.Жамсрандорж, Г.Төгс-Эрдэнэ нар хавтаст хэрэгт авагдсан зүйлтэйгээ адил мэдүүлэг өгдөг бол, толгойлогч нь гэгддэг Д.Баяржав "21 үйлдлээс би долоод нь л оролцсон. Бусдыг нь би хийгээгүй. Яг үнэндээ эд нар чинь мөрдөнгөөс гарч ирэхдээ л хэргийг наймаалцдаг улс байхгүй юу. Хоолноос өөр юм бодохоо байчихсан, мөрдөнгөөс айсан улс" хэмээдэг. Мөн "Би хүн алаагүй. Хэрэгтэн ч гэсэн би амьд явах эрхтэй" гэдэг. Ялын дээд хэмжээ цаазаар авах шийтгэлтэй энэ хэргийг өчигдөр Дээд шүүхийн хяналтын шатны шүүгчдийн хуралдаанаар хэлэлцэв. Тэгэхдээ зөвхөн энэ хэрэг дээр таван цаг орчим хуралдсан. Тэгээд анхан шат болон давж заалдах шатны шүүхийн шийдвэрийг хэвээр үлдээж, Д.Баяржавт ногдуулсан цаазаар авах онцгой ялыг батламжилсан шийдвэр гаргалаа. 
Н.Саранчимэг
