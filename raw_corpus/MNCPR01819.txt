Нотариатыг ноолж эхэллээ

-Баталгаажуулах гэрЧлэх хоЁрыг хольж хутгаж байна- Хуулийн байгууллага болон хууль зүйн орчны гэж хэлж болох цөөн хэдэн эрх мэдэлтний зүгээс нотариатын байгууллагыг адалж хавчих нь ихэсчээ.
Мөн эрх үүргийг нь өөрчлөх, зарим ашигтай хэсгийг нь өөр байгууллагад шилжүүлэх гэж нэг үгээр хэлбэл хувийн ашиг сонирхолд нийцсэн хууль санаачилж байгаа юм гэлцэнэ. Үүнийгээ зарим хүн "гадаадад ийм байдаг, тийм байдаг" гэх буюу өөрийн улс орны, онцлог байдлаас тэс ондоо зүйл ярьж тайлбарлан хүч оруулж байгаа аж. Тухайлбал, гэрээ-эрх зүйн баримт бичиг гэрчлэлтийг нотариатын үйлчилгээнээс хасч, Эд хөрөнгийн эрхийн улсын бүртгэлийн газарт шилжүүлэх гэнэ. Энэ нь нэгд, нотариатын байгууллагаас хэзээ ч салгаж болохгүй чухал хэсэг юм. Нөгөөтэйгүүр өнөөдөр Эд хөрөнгийн эрхийн улсын бүртгэлийн газар нь ийм нүсэр ажлыг хариуцах бүү хэл өөрт оногдсон үүргээ ч хурдан шуурхай гүйцэтгэх боломжгүй, үргэлжийн хэл аманд орж байгаа билээ. Хэн нэгний ашиг сонирхлын төлөө хуулийг "өөрчлөхийн тулд өөрчлөх" нь тус байгууллагад нэмэр гэхээсээ нэрмээс болж мэднэ. Иймээс хуульчид, иргэд санал бодлоо Монголын нотариатчдын танхимд ирүүлжээ. Тэдний заримаас энд ишлэл авч байна. МУИС-ийн Хууль зүйн сургуулийн Б.Тэмүүлэн, Т.Мөнхжаргал нарын доктор профессор, ахлах багш нар Монголын нотариатчдын танхимд ирүүлсэн бичигтээ "Энэ хуулийн төслийг боловсруулсан эрх бүхий байгууллага нь (ХЗДХЯ) эрхийн шилжилтийг баталгаажуулах болон гэрээ хэлцлийг гэрчлэх гэсэн хоёр чиг үүргийг ялгаж салгаж ойлгохгүй, хооронд нь хольж хутгаж байгаа нь тодорхой байна. Энэ нь 2002 оны есдүгээр сарын 1-нээс хүчин төгөлдөр үйлчилж буй Монгол Улсын Иргэний хуулийн гэрээ хэлцлийн тухай догматик зохицуулалтын концепцийн талаар мэдлэггүй гэдгээ нотолж байна" гэсэн байх юм. Цааш нь "Хуулийн концепциэс үзвэл иргэд, хуулийн этгээд, талууд өөрсдөө хүсвэл нотариатад хандаж гэрээ хэлцлээ гэрчлүүлж болохоор тусгагджээ. Өнөөгийн Монголын нөхцөлд сайн дураараа нотариатад хандах, гэрээ хэлцлээ гэрчлүүлэн үүний хариуд хөлс төлөх сонирхолтой хүн олдоно гэдэг бэрх. Ийм хуулийн өөрчлөлт батлагдахгүйд хүрвэл 230 орчим хуульч-нотариатч амьжиргааны эх үүсвэрээсээ хагацна гэсэн үг" гэжээ. Хуульч, академич С.Нарангэрэл "Эрх зүйн үүднээс ялангуяа Ром-Германы эрх зүйн бүл бүхий улсад бүртгэлт ба гэрчлэлт хэмээх ухагдахуун нь бие даасан хоёр өөр ойлголт байдаг. Бүртгэлийн байгууллага нь хууль зүйн үйл баримтыг хууль тогтоомжид заасан шаардлагад нийцсэнийг нотолж албан ёсны болгох, тэдгээрт гэрчилгээ буюу албан ёсны баримт бичиг олгох үйл ажиллагааг эрхлэн хариуцдаг. Харин нотариат нь бүртгэлийн албан ёсны баримт бичиг болохыг гэрчилнэ" гэж байна. Тэгвэл нотариатын байгууллагаар үйлчлүүлэгчдээс "Зоос банк"-ны эрх зүйн газрын захирал Ч.Зоригтбаатар "Арилжааны банкны үйл ажиллагааны нэг хэсэг болох зээлийн гэрээ, барьцааны гэрээ, батлан даалтын гэрээ, тэдгээртэй холбоотой зөвшөөрөл, итгэмжлэл, зээл, хадгаламжийн үйл ажиллагааны үндэслэл болох бичиг баримтын хуулбар зэргийг нотариатаар заавал гэрчлүүлэх шаардлагатай. Энэ нь зээлийн үйл ажиллагааны эрсдлээс эрх зүйн хувьд урьдчилан сэргийлэх хөшүүрэг болж өгдөг. Тийм учир нотариатын одоогийн үйл ажиллагааг заавал байх ёстой зүйл гэж үзэж байна" гэжээ. Энэ мэтээр хуулийн тэр төсөлд зарим нэг иргэн үйлчлүүлэгч сэтгэл дундуур байгаа юм. Нотариатын байгууллагад дутагдал бий юү. Бий. Ашиг хонжоо хайсан, хуурч залилан мэхлэгчидтэй хуйвалдсан, иргэд байгууллагад үйлчлэхдээ хөшүүн, гар хардаг, харилцааны соёлгүй цөөн нотариатч байхыг үгүйсгэхгүй. Тэдний далбаан доор бусдыг нь буруутгаж болохгүй байна. Хууль зүй, дотоод хэргийн яамны барьж байгаа чиг бодлого нь юм болгоныг батлуулдаг, иргэдэд чирэгдэл учруулахыг багасгаж байгаа нь гэнэ. Энэ бол зөвхөн нэг тал нь. Өнөөдөр техник хөгжиж, аливаа муу юм хийе гэсэн хүний ухаан гар хоёр улам нарийсчээ. Зальтан ямар ч худал хуурмаг материал бүрдүүлж чадах болсон байна. Үүнийг мэдэрч улмаар илчилж, таслан зогсоож чаддаг нь хэн бэ гэвэл нотариатч юм. Гэтэл нотариатын байгууллагын тогтож заншсан чиг үүргүүдийг салгаж бутраан, Монгол Улсын 32 хуульд засвар өөрчлөлт оруулан, нотариатын байгууллагыг ор нэр төдий юм үлдээх гэж байгаа нь хэний бодлого вэ. Уул нь ХЗДХЯ-ны удирдлагууд, энэ олон хуульчаасаа 230 орчмыг нь ажил амьжиргаатай, түүний ард байгаа мянга гаруй хүнийг өлсгөчихгүй юмсан гэж бодмоор доо. Гэтэл энэ олон хүнийг ажил албагүй болгоно, эрх үүргийг нь "Үл хөдлөх хөрөнгийн" гэгдэх Долгормаад шилжүүлнэ гэж зүтгээд байдаг нь яавч шударга явдал биш. Тасалгааны мухраас асуудал шийддэг хүмүүс, нотариатачдыг ганцхан тамга дараад их мөнгө олдог гэж нүд үзүүрлэдэг, атаархдаг талтай аж. Нотариатч нь өдөржин хүнд ээрүүлж, цайгаа уух чөлөөгүй суудгийг, буруу зөрүү зүйл дээр тамга дарчихгүйн тулд үргэлжийн хяналт тавьж ажилладгийг, учраа олохгүй яваа хүмүүст хэлж зөвлөж, байнга хуулийн зөвлөгөө өгч байдгийг анзаардаг сан бол арай ч тэгж хатуу хандмааргүй л юм. Зарим хүн ХЗДХ-ийн сайд Д.Одбаяр байхдаа нотариатачдыг их дэмжиж, байгууллагыг нь өргөтгөн, олон чухал арга хэмжээ авсан юмсан гэж байна. Яамны шинэ удирдлагуудынхаа энэ "тараах" бодлогыг нэг л ойлгохгүй байгаа гэнэ. Хүмүүсийн ярианы гол нь "Даахгүй нохой булуу хураана" гэгчээр Эд хөрөнгийн эрхийн улсын бүртгэлийн газрын дарга хатагтай Долгормаа нотариатын гол үүргүүдийг авах гэсэн далд бодлоготой байсныг Ц.Мөнх-Ор-гил сайд болонгуутаа хэрэгжүүлж өглөө гэж хардах явдал ч байна. Ямар ч болов нотариатчдын хувь заяаг шийдсэн хуулийн шинэ төслийг өргөн барих юм байна. Тэр хууль батлагдаж хамаарал бүхий 32 хуулиа өөрчлөөд, дараагийн сайд нь 32 хууль бас "шинэчилж эвлүүлэх" гэж нэг шившиг болох юм биш вий
Б.Цогзаяабаатар
