АНУ-ын Дэд ерөнхийлөгч Х.Уоллэс Монголд айлчилж, "Гэсэр хаан" дуулалт жүжиг үзэв

АНУ өнгөрсөн ХХ зууны эхэнд буюу Монгол Улс тусгаар тогтнолоо сэргээн тунхагласны дараахь үеэс манай орныг сонирхож эхэлжээ.
Богд Хаант Монгол Улсын Засгийн газар улсынхаа тусгаар тогтнолыг бусад улс гүрнээр хүлээн зөвшөөрүүлэхийн төлөө тэмцэхдээ АНУ-тай дипломат болон худалдааны харилцаа тогтоохыг эрмэлзсэн байна. Тухайлбал, Монголын Засгийн газар Петербург, Бээжин дэх АНУ-ын дипломат төлөөлөгчийн газраар дамжуулж тус улстай албан ёсны харилцаа тогтоох саналаа 1913, 1914 онд тавьж байв. Харин АНУ-ын Засаг захиргаа манай саналд хариу өгөөгүй нь Хятадын газар нутгийн "Бүрэн бүтэн байдлыг" үл хөндөх сонирхолтой нь холбоотой байжээ. Гэхдээ 1920-иод оны эхэн үед Монгол дахь АНУ-ын ашиг сонирхлыг хамгаалах үүрэгтэй Консулын ажилтныг Хятадын Хаалган хотноо ажиллуулж байжээ. Монгол Улсын Засгийн газар 1921 оны есдүгээр сарын 12-нд АНУ-ын Засгийн газарт хандан дипломат харилцаа тогтоох асуудлыг санаачилжээ. Гэвч хожим АНУ-ын Дэд Ерөнхийлөгч Х.Уоллэс 1944 оны долдугаар сарын 2-4-нд Монгол Улсад айлчилж, маршал Х.Чойбалсан болон албаны бусад хүнтэй уулзан Богд хааны ордон музей, Гандантэгчилэн хийдэд болон малчин айлд зочилж, "Гэсэр хаан" дуулалт жүжиг үзэж байжээ. Эл айлчлалын дараа буюу 1945 онд болсон Ялтын дээд хэмжээний уулзалтын үеэр АНУ БНМАУ-ын "Статус-кво"-г хүлээн зөвшөөрсөн байна. АНУ-ын тал манай улсыг НҮБ-д 1961 онд элссэнээс хойш, ялангуяа 1970-аад онд дипломат харилцаа тогтоох асуудлыг санаачилж, хоёр талын хооронд идэвхтэй яриа хэлэлцээр явагдсан боловч тухайн үеийн улс төрийн тодорхой нөхцөл байдлын улмаас асуудал хойшлогджээ. Гэвч олон талын чармайлтын үр дүнд Монгол Улс, АНУ-ын хооронд 1987 оны нэгдүгээр сарын 27-нд дипломат харилцаа тогтсон юм. Монгол оронд 1990 оноос өрнөсөн ардчилал, шинэчлэлийн үйл явц АНУ-ын зүгээс манайд хандах байдал, баримтлах бодлого, байр суурьт нааштай нөлөө үзүүлэв. Өнгөрсөн хугацаанд Монгол Улсын Ерөнхийлөгч, УИХ-ын дарга, Ерөнхий сайд, УИХ-ын болон Засгийн газрын гишүүд зэрэг өндөр албаны хүмүүс АНУ-д, АНУ-ын Тэргүүн хатагтай, Конгрессын төлөөлөгчдийн танхимын дарга, Төрийн болон Батлан хамгаалахын нарийн бичгийн дарга нар, Конгрессын гишүүд, Засаг захиргааны хийгээд цэргийн удирдах албаны хүмүүс манай оронд удаа дараа айлчлав. Эдгээр айлчлал нь хоёр орны харилцааны түвшинг эрс дээшлүүлэхийн зэрэгцээ, харилцаа богино хугацаанд түргэн хөгжих суурийг тавьсан чухал ач холбогдолтой хүчин зүйл болжээ. Хоёр тал хэд хэдэн чухал гэрээ хэлэлцээрт гарын үсэг зурсан нь Монгол-Америкийн харилцааны эрх зүйн үндсийг бүрдүүлж бэхжүүлэхэд чухал алхам болов. Өнөөгийн байдлаар Монгол, АНУ-ын хооронд соёл, боловсрол, шинжлэх ухаан-техник, консул, худалдааны зэрэг салбарыг хамарсан 18 суурь гэрээ, хэлэлцээр байгуулагдаж хүчин төгөлдөр үйлчилж байна. Монгол Улсын Ерөнхийлөгч асан Н.Багабанди АНУ-ын Ерөнхийлөгч Ж.Бушийн урилгаар 2004 оны долдугаар сарын 14-21-нд АНУ-д албан ёсны айлчлал хийсэн юм. Тэрээр хоёр орны харилцаа, хамтын ажиллагааны өргөн хүрээтэй асуудлууд, олон улсын харилцааны болон бүс нутгийн зарим асуудлаар АНУ-ын Ерөнхийлөгч Ж.Буштай санал бодлоо солилцжээ. Энэ айлчлалын үеэр "Монгол Улс, АНУ-ын Хамтарсан мэдэгдэл" дээд хэмжээнд гарч хоёр талын харилцааг "Стратегийн нийтлэг ашиг сонирхолд тулгуурласан иж бүрэн түншлэл"-ийн хэмжээнд хүргэн хөгжүүлэхээр тохиролцсон нь хоёр талын харилцааг бүхий л салбарт идэвхжүүлэх таатай нөхцөлийг бүрдүүлсэн юм. Энэхүү айлчлалын үеэр гарын үсэг зурсан "Худалдаа, хөрөнгө оруулалтын ерөнхий хэлэлцээр" нь хоёр талын худалдаа, эдийн засгийн харилцааг өргөжүүлэхэд томхон түлхэц үзүүлэв. Эл хэлэлцээрийн хүрээнд байгуулагдсан Монгол Улс, АНУ-ын Хамтарсан зөвлөл 2005 оны нэгдүгээр сарын 17-нд Улаанбаатарт анхны хурлаа хийжээ. Батлан хамгаалахын салбарт идэвхтэй хамтран ажиллаж байгааг дээд хэмжээний уулзалт ярианы үеэр хоёр тал тэмдэглэж, тус салбарын хамтын ажиллагааг үргэлжлүүлэн өргөжүүлэх талаар санал солилцсон байна. Монгол Улсын олон улсын энхийг сахиулах ажиллагаанд оролцох чадавхийг нэмэгдүүлэхэд чиглэгдсэн тодорхой туслалцаа үзүүлэхээ АНУ-ын тал мөн нотолжээ. АНУ-ын Конгрессын Төлөөлөгчдийн танхимын дарга Деннис Хастерт тэргүүтэй төлөөлөгчид манай улсад энэ оны наймдугаар сарын 2-4-нд айлчилсан нь хоёр орны дээд хэмжээний улс төрийн яриа хэлэлцээний давтамжийг хадгалах, хоёр талын харилцаа, ялангуяа хууль тогтоох дээд байгууллагуудын хамтын ажиллагааг шинэ шатанд гаргах чухал ач холбогдолтой болов. АНУ-ын Ерөнхийлөгч Ж.Бушийн санаачилсан "Мянганы сорилтын сан"-гаас эхний ээлжинд тусламж хүртэх орнуудын жагсаалтыг "Мянганы сорилтын корпораци"-ийн Захирлуудын зөвлөл 2004 оны тавдугаар сарын 6-нд батлахад үүнд манай улс багтаж "Мянганы сорилтын сан"-гийн Монголын Үндэсний зөвлөлийг Засгийн газраас байгуулаад байна. Үндэсний зөвлөл МСС-ийн шугамаар хэрэгжүүлэхээр санал болгож буй төслөө энэ оны аравдугаар сарын 1-нд өргөн бариад байгаа билээ. Тодруулга: Монгол-АНУ-ын худалдааны эргэлт сүүлийн арван жилд тогтвортой, өсөх хандлагатай байна. Тухайлбал, 1995 онд АНУ-тай хийсэн худалдаа манай нийт худалдаанд 4,3 хувийг эзэлж байсан бол 2004 оны байдлаар 10,72 хувьд хүрчээ. АНУ-д нийлүүлсэн манай экспорт 1999-2002 онд огцом өсөв. Монгол-Америкийн худалдаа 2004 онд 202,8 сая ам.доллар болж, үүнээс экспорт 156,3 сая ам.долларт хүрсэн нь манай нийт экспортын 18 хувь болов. Манай экспортод бэлэн хувцас 62 хувь, боловсруулаагүй алт 18 хувь, бусад бараа 19 хувийг тус бүр эзэлдэг. Монголд 1990 оноос хойш оруулсан АНУ-ын хөрөнгө өнөөгийн байдлаар 47,8 сая ам.долларт хүрээд байна. Нийт хөрөнгө оруулалтын 40 гаруй хувь уул уурхайн салбарт, 15 хувь банк, санхүүгийн салбарт, мөн 15 хувь малын гаралтай түүхий эдийн боловсруулах салбарт, есөн хувь нь хөнгөн үйлдвэрийн салбарт ногдож байна. Өнөөдөр манай оронд АНУ-ын хөрөнгө оруулалттай 116 аж ахуйн нэгж ажиллаж байгаагаас худалдаа, үйлчилгээнд 22, геологийн хайгуул, олборлолтод 19, аялал жуулчлалд 12, хөнгөн үйлдвэрт 9, банк, санхүү болон малын гаралтай түүхий эд боловсруулахад тус бүр тав, үлдсэн нь бусад салбарт ажилладаг. Эдгээрийн дотор хамгийн их хөрөнгө оруулалттай нь тэмээний ноос боловсруулах "Мон-Амекал", ноолуур боловсруулах ‘Форте Кашмир" компаниуд юм. 
