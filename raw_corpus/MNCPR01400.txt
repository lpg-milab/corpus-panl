Турк улсад болсон үзэсгэлэн гэртээ байгаа мэт...

Гэр ахуйн нэхмэл, сүлжмэл эдлэлийн "EVTEKS-2008" олон улсын үзэсгэлэнгээс хийсэн сурвалжлага 
Саяхны өдрүүдэд Ази Европын холимог гэгддэг бас манайхны үе уламжлалаар бидний удам угсаа ч гэж болох Түрэг буюу Турк орноор яваад ирлээ. Туркчууд маань сайхан зусч байна. Туркчууд дөнгөж саяхнаас бидэндээ визгүй зорчих эрхийг талбижээ. Тийм тул Түрэгт монгол хүмүүн дуртай цагтаа дур мэдэн зочлох боломжтой  болжээ. 
Ямар ч визгүйгээр Стамбулд очиж "Эвтекс-2008" үзэсгэлэнг сурвалжлан бичих завшаан надад тохиосон юм. 
Турк улсын Стамбул хотын хамгийн том үзэсгэлэнгийн танхим болох "CNR Expo Center"-т тавдугаар сарын 21-нд нээлтээ хийж 25-ныг дуустал нийт тав хоног үргэлжилсэн юм. Турк улсад 14 дэх удаагаа зохион байгуулагдаж буй энэ үзэсгэлэнд нийт 740 үйлдвэрлэгч 10 мянга гаруй бүтээгдэхүүнээ дэлгэн үзүүллээ. Энд Tahriverdi, Brillant, Zorlu, Soley, Pierre Cardin зэрэг дэлхийд танигдсан фирмүүдийн 500 брэндийг нэг дор олны нүдэнд ил тавьсныг харахад үнэхээр нүд эрээлжилж сэтгэл хөөрмөөр. Зөвхөн гэр ахуйн хэрэглээний сүлжмэл бүтээгдэхүүнээр 150 мянган ам.метр талбайтай, 11 том танхим бүхий үзэсгэлэнг дүүргэх гэж туркүүд зовоогүй нь тодорхой. Яагаад гэвэл АНУ, Их Британи, Голланд, Канад, Герман, Франц, Бельги, Итали, Испани, Дани, Норвеги, Грек, Египет, Энэтхэг, Польш, Австри, Австрали, Япон, Ирланд, Мексикийн сүлжмэл эдлэлийн томоохон компаниуд энд бүтээгдэхүүнээрээ оролцсон гэхээр "EVTEKS-2008" үзэсгэлэн хэр нэр хүндтэй гэдэг нь тодорхой биз ээ. 
Тав хоног үргэлжилсэн уг үзэсгэлэнг нийтдээ ерээд мянган хүн үзсэн гэсэн дүн гарсан. Энэ олон хүнээс хичнээн нь бизнесийн гэрээ хэлцэл хийснийг зохион байгуулагчид дүгнэсэн байх. "Эвтекс-2008"-ыг сурвалжлахаар Бельги, Англи, Испани, Франц, Герман, Египет, Грек, Иран, Израил, Америк, Итали, Украин, Орос, Австрали, Филиппин, Япон, Канад, Кувейт, Ливан, Монгол, Саудын Араб, Тунисийн гол том хэвлэл мэдээллийнхэн ирсэн байлаа. Яагаад ийм хаа холын сэтгүүлчдийг урьсныг сонирхоход "EVTEKS-2008"-д зарим улсын тэр дундаас Монголын бизнесменүүдийг оролцуулах зорилготой гэдгээ илэрхийлж байсан. 
Манай улсын дундаж амьдралтай хүмүүс голчлон ажил төрөлтэй байдаг. Ажлын нөхцөл сайн байвал гэр орноо нэг их тоохгүй. Гэрээ мартсан гэсэрүүд юм уу даа. Энэ л бидний дутагдал юм болов уу. 
Гэтэл "Home Couture-2008" бидэнд юуг хэлнэ вэ? Дэлхийд нэртэй дизайнер Гюннар Франк, Хироко Мачида, Карим Рашид, Милоу Кет нарын лекцэнд суугаад  "Миний гэр миний амьдралын онцгой нэг хэсэг" гэж ойлголоо. Гэхдээ эдгээр том мастерууд гэрийг хүний хувцастай нь хослуулж, гудамжийг гэртэй нь ойртуулж, нийтийн үйлчилгээний газрыг яаж таны гэр мэт болгохыг лекцээрээ ойлгуулж байна лээ. 
Турк улс Монголын хэвлэлийн гол төлөөлөгчийг энд ирэхийг чухалчилсан нь бизнесдээ биш бидэндээ элэг нэг байхыг бодсон мэт санагдаж байлаа. Угаасаа арилжаа наймааны тал дээр Эрээнээс ашиг бага олох энэ нутагт болсон үзэсгэлэн хэтэрхий тансаг амьдралыг илэрхийлж байсан юм. Гэхдээ бидний ар гэрийн амьдралд хэрэг болохуйц бид гэр орондоо амар амгалан  энх тунх алжаал бага байх их олон санааг энэ үзэсгэлэн өгүүлж байв. Хэдийбээр бизнес боловч орчин үеийн гэр бүлүүд айл гэр болохдоо өрөө тасалгаагаа хэрхэн яаж дэглэж, өнгө зохилдлыг нь бодож төлөвлөж өдрийн ихэнх хугацааг өнгөрөөдөг орон гэртэй таалал буй болгохыг орчлонгийн хүмүүн илүүтэй анхаардаг болжээ. Аливаа хүний гэр орон аль ч орны хувьд бодьгалийн халдашгүй цайз байдаг. Халдашгүй уг цайз маань ороод халдаад байхааргүй уйтгар, сонингүй байвал ямар вэ. Залуус шинээр гэр бүл болохдоо их л сайхан айл болохыг мөрөөддөг авч мөрөөдсөний дагуу тансаг хаустай болох нь ховор. Заавал бидэнд өнгөн талаасаа өөдтэй байхаас гадна өөрсдийгөө бодон өөртөө тансаг байх гэдэг ухаан эндээс төрсөн юм. Тэр бүү хэл жирийн нэгэн өрөө, унтлагын өрөө маань ч урлагийн бүтээл байж тэрэндээ алжаал юугаа тайлан жаргах нь ямар тавилгыг хаана хэрхэн байрлуулахаас эхэлдэг аж. Эрхэм уншигч та энэ тухай сонирхвол www.itfevteks.com сайтаас харж санаа авбал зүгээр мэт.
Туркчууд Монголыг ихэд хүндэтгэсэн нь дараа асуудал байв. Тэд гар утаснаасаа ярихыг сонсож байхад, эхлээд "Байна уу..." гэх. Энэ нөхөр Монголоор ярих нь гэхээр шал өөр хэлээр дуржигнуулах. Алт, хар, тэнгис... гэх мэтээр бидэнтэй адил ямар олон үг түрэг хэлэнд байдгийг сонсож  сэтгэл өегшиж яваад ирлээ. 
