ЦОГЦОС ОЛДСОН ӨДӨР ЦАГДААГИЙНХАН МАШИНЫГ НЬ ГАРГАЖ ӨГЧЭЭ

Хоёр жаахан охиноо өнчрүүлэн одсон эхийн зурагны өмнө зул асаажээ. Ээж шигээ насны хүнийг гурван удаа хутгалж, амь нь тасрахгүй болохоор хоолойг нь хэрчиж егүүтгэсэн 22 настай залуу өдгөө шүүхийн өмнө дуудагдаад сууж байна.
Насан өндөр болсон аавыгаа асарч зав чөлөөгөөрөө хувийн машинаараа хүн тээвэрлэж амьжиргаагаа залгуулж явсан А бүсгүй өнгөрсөн оны гуравдугаар сарын 27-ны өдөр гэрээсээ гараад сураггүй болжээ. Нас тогтсон эмэгтэйг гадуур хоног төөрүүлж явахгүйг мэдэх ар гэрийнхэн нь алга болсон өдрөөс эхлэн эрэл сурал болжээ. Тэд өдөр болгон өөрсдийн биеэр Замын цагдаагийн газрын жижүүр, зөрчилтэй машин техник саатуулах журмын хашаанд машин нь журамлагдаж уу хэмээн асууж сураглаж байсан аж. Цагдаагийнхан ч "Бид эрж байна, олоогүй" гэх мэтийн хариу өгч байж. Ингээд бүтэн зургаа хоногийн дараа иргэдийн мэдээллийн дагуу жолооч бүсгүйн цогцос хотоос холгүйхэн газраас олдсон байна. Хачирхалтай нь цогцос олдсон тэр өдөр талийгаач бүсгүйн машиныг Замын цагдаагийн газрынхан журмын хашаанаасаа гаргаж өгчээ. Өдөр болгон асууж эрж сурж байхад яагаад машиныг нь гаргаж өгөөгүй юм бол гэх харуусал талийгаачийн ар гэрийнхэнд нь одоо бий. Хэрэв тухайн үед машиныг олсон бол эмэгтэй амьд байх байсан ч юм бил үү гэж бодогддог аж. Машин олдонгуут алуурчин ч олдож. Машинд үзлэг хийхэд гэмт хэрэгтэнтэй холбогдох бичиг баримт гарч ирсэн гэнэ. Ингээд тэр өдөртөө л эрхэлсэн тодорхой ажилгүй 22 настай Алтантариаг сэжигтнээр баривчилсан байна. Тэрээр хэрэг үйлдсэнээ ч хүлээж хэргийн эд мөрийн баримт болох хутга болон өөр бусад зүйлийг цагдаагийнханд гаргаж өгчээ. Алтантариа нь аав, ээж, хоёр эгчийн хамт амьдардаг. Айлын бага хүү. Бүрэн бус дунд боловсролтой. Тэрээр талийгаач бүсгүйг таксины үйлчилгээнд явдаг гэдгийг урьд нь мэддэг байсан бөгөөд гэмт хэрэг үйлдэхдээ урьдаас төлөвлөсөн бололтой. Гэрээсээ хутга авч гараад бүсгүйн машинд суусан байдаг. Эмэгтэйг хөнөөх болсон шалтгаан нь зөвхөн машиныг нь авах гэсэн шуналаас үүдэлтэй. Талийгаач бүсгүй өөрийгөө хамгаалах гэсэн бололтой гарандаа хутганы шархтай байсан аж. Эмэгтэйг хээр цастай газар аваачиж хаячихаад машиныг нь унан барьцаалан зээлдэх газарт тавихыг санаархжээ. Энэ нь бүтэлгүйтэнгүүт задалж зарахаар болсон гэнэ. Ингээд айлын хашаанд аваачиж тавихаар Шар хадны орчим явж байтал цагдаагийн нэгдсэн эргүүлийн шалгалттай таарч. Шүгэл дуугарахад зогсоогүй тэр чигтээ зугтсан гэнэ. Түүний араас цагдаагийнхан хөөж явснаа больж ондоо машины араас явсан бололтой. Харин шалгалтынхан цайны газар орчихоод явж байгаад өнөө зогсдоггүй дуулгаваргүй зугтаадаг машин эзэнгүй хаалга нь онгорхой зогсож байхыг олж харсан юм байх. Гэтэл тэнд явсан цагдаагийн нэгэн ажилтны машины түлхүүр өнөө эзэнгүй хаягдсан машинд таарч. Тэгээд Замын цагдаагийн журмын хашаанд гуравдугаар сарын 28-ны орой ирсэн бололтой. Яг чухам ямар байдлаар гэмт хэрэгтний унаж явсан машин журмын хашаанд саатуулагдсан нь энэ мэт тодорхойгүй байдаг. Юутай ч цагдаагийнхан дээр хэргийн эд мөрийн баримт өөрөө ороод ирчихсэн байхад үүнийг мэдэн будилж байжээ. Замын цагдаагийн газарт талийгаач бүсгүйн ар гэрийнхэн гомдол гаргажээ. Уг өргөдөл нь өчнөөн зардал гаргаж эрэл сурал болж байхад яагаад танайх машин байгааг хэлдэггүй юм бэ. Хэрэв гэмт хэрэгтнийг тухайн үед барьсан бол манай хүн амьд байх ч юм бил үү гэсэн утгатай. Үүний хариуг нэгэн хэлтсийн дарга өгч өөрсдийн буруу гэдгээ хүлээж Замын цагдаагийн газрын гурван ажилтанг цалингийн 20 хувиар торгосноор хаажээ. Гэмт хэрэгтэй тэмцэж өдөр шөнөгүй ажиллаад ... гэж ярих дуртай цагдаагийн байгууллага хэрэг явдалд ийм хайхрамжгүй хандсан нь үнэхээр тоогүй. Хэрэв иргэдийн мэдээллээр цогцсыг олоогүй бол энэ хэрэг өнөөдөр илрээгүй байж мэдэх байсан. Хохирогчдын амыг таглах үг бий. "Бид эрж сурж байна. Хэргийг мөдхөн илрүүлнэ" гэсээр байх байсан биз ээ. Хэрэг хийсэн этгээд эд мөрийн баримт болох хутгыг хаана хаяснаа зааж өгсөөр байхад өдгөө энэ хэрэг шийдэгдэлгүй явна. Шүүх хурал мөрдөн байцаалт дутуу шалтгаанаар нэг удаа буцсан. Шүүх хурал дээр сэжигтэн Алтантариа "Би алаагүй. Та нар алсан хүнээ олохгүй юу" гэж талийгаач бүсгүйн ар гэрийнхэнд хээвнэг хэлж байсан гэнэ. 
Б.Одмаа
