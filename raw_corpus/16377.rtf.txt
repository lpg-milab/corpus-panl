№100 (16377)         
1986 оны дөрөвдүгээр сарын 26.
Уламжлал, Шинэчлэл

Социализм бол хүн хүнээ мөлжих бурангуй зарчимд тулгуурласан хөрөнгөтний нийгмийн үеэ өнгөрөөсөн харгис шинж чанартай хэвшлийг халан өөрчилж хүн хүнийхээ төлөө тэгш эрх, ах дүүгийн ёс, эв нэгдэл, хөдөлмөрийн уриаг туган дээрээ нандигнан бичсэн шинэ журмыг тунхаглан хэрэгжүүлэгч нийгэм юм. Социализм үнэн чанартаа аугаа их шинэчлэл мөн. Гэвч социализм нь урьд өмнө байсан бүхнийг үндсээр нь үгүйсгэн арилгаж, огтын цоо шинэ зүйл бий болгохын нэр биш харин ч хуучин нийгмийн гүнд үүсч бүрэлдсэн үр хөврөлөөсөө эх авч, хүн төрөлхтний түүхийн урт хугацаанд бий болсон дэвшилт шилдэг ололтуудад түшиглэн нийгмийн амьдралын бүх хүрээнд шинэчлэл хийж, түүнээ улам бүр баяжуулан хөгжиж байгаа нийгэм билээ. 

Уламжлал, шинэчлэл нь өргөн утгатай ойлголт, нийгмийн амьдралын бүх хүрээнд ялангуяа үйлдвэрлэлийн харилцаа, ёс суртахуун, аж төрөх ёс, соёл, шашин шүтлэг, ер хүний хүчин зүйлийн олон талтай үзэгдлийг бүхэлд нь хамарч байдаг юм. Социализм үйлдвэрлэлийн хэрэгслийг бүх ард түмний өмч болгож, чадлынхаа хэрээр хөдөлмөрлөж, хийснийхээ хэрээр авч хэрэглэх зарчим тогтоосон нь хөрөнгөт нийгмийн хүн хүнээ мөлжих, олны хөдөлмөрийг үйлдвэрлэлийн багаж зэвсгийг эзэмшигч цөөнхийн явцуу эрх ашигт захируулан зүй бусаар завших, шударга бус байдлыг бүрмөсөн халан шинэчилсний хувьд бол цоо шинэ чанарын хувьсал хийсэн юм. 

МАХН-ын мэргэн удирдлагаар капитализмыг алгасан социализмд дэвшсэн манай ард түмний улс ардын аж ахуй, соёлын салбарт олсон амжилт бүхэн бидний бахархах шинэ уламжлал мөн. Ардын хувьсгал нь манай орны эдийн засгийн үндэс болсон мал аж ахуйг хөгжүүлэхдээ малчдын үе улиран өвлөсөн шилдэг уламжлалаас хэрэгтэй бүхнийг нь залган авсан билээ. Тэрчлэн ард түмнийхээ хэдэн зууны турш бүтээсэн соёлын их өв сангаас цагийн эрхээр гандан буурахгүйгээр уламжлагдсан ардач тэргүүний үнэт зүйлсийг ч мөн нэгэн адил залгамжлан авч шинэ хувьсгалт агуулгаар баяжуулан социалист соёлыг хөгжүүлж ирлээ. 

Шинэ нийгэм цогцлон байгуулах үйл явц гүнзгийрэхийн хэрээр социалист аж төрөх ёс улам батжин хэвшиж шинэ социалист уламжлал бүрэлдэн бий болж байна. Хувьсгалын үйл хэргийн ялалтын төлөө, намын бодлогыг амьдралд хэрэгжүүлэх тэмцэлд манай үеийн шинэ хүний шилдэг шинж чанар төлөвшин бүрэлдэж, уламжлал болтлоо батжин бэхэжжээ. Манай ард түмний хувьсгалч, дайчин хөдөлмөрч интернационалч, эх оронч шинэ уламжлал хувьсгалын жилүүдэд төлөвшсөн нь залуу үеийг хүмүүжүүлж, ахмадын, шилдэг жишээ, сайхан чанарыг өвлүүлэн залгамжлуулахад ховор нандин эрдэнэ юм. 

Нэгэнт бий болсон уламжлал бол хэзээ ч үл хувиран өөрчлөгдөхгүй царцанги зүйл огтхон ч биш, харин байнга хөгжин боловсронгуй болж баяжиж байдаг амьд үзэгдэл мөн. Уламжлал нь агуулгын хувьд хуучирч урагш давших хөдөлгөөнд саад тээр болж эхлэх тэр цагт шинэчлэлийг зүй ёсоор шаардана. Гэхдээ шинэчлэл болгон дэвшилттэй тэргүүний юм байх ёстой гэж хялбарчлан анхаарах нь мөн л өрөөсгөл хандлага юм. 

Хуучин нийгмийн элдэв хоцрогдсон дадал зан. шил, бурангуй уламжлалын ул мөр нь хүний сэтгэл оюун, ахуй амьдрал зан үйл ёс суртахуунд амь бөхтэй хадгалагдан үлдэж, шинэ дэвшилттэй зүйлд саад тотгор учруулах тохиолдол гардаг нь ойлгомжтой. Нөгөөтэйгүүр шинэчлэл маань ч уламжлал болон хувирахдаа цагийн эрхэнд хуучирдаг учир өсөлтийн бэрхшээлийг давж, улам боловсронгуй болгож байхыг шаардана. Улс ардын аж ахуй, соёлын салбарт шинжлэх ухаан, техникийн ололт, тэргүүн туршлага шинэ технологи нэвтрүүлэхдээ зөвхөн өөрийн орноор барахгүй ЗХУ болон ах дүү социалист орнуудын баялаг туршлагыг эзэмших, шинэ хуучныг зөв хослуулж, бүтээлчээр хандах шаардлагыг хангах хэрэгтэй юм. 

Урагшлах хөдөлгөөн ямагт хуучирсан дадал хэвшлийг эвдэж зөрчлийг даван туулах онцлогтой байдгийн жамаар өнгөрсөн нийгмийн хоцрогдлоос салах шинэчлэлийг уйгагүй хийхийн хамт хөгжлийн диалектик ёсоор шинэчлэлийнхээ хоцрогдолтой ч зарчимч тэмцэл явуулж байх нь зүйн хэрэг юм. Манай амьдралд гарч байдаг зохисгүй үзэгдэл бүрийн шалтгааныг хуучин нийгмийн үлдэгдлээс болсон мэтээр бэлэнчлэн тайлбарлаад манай орчин үеийн ажлын арга барилын хоцрогдлыг олж харахгүй харавч түүнийг шинэчлэх санаачилга гаргахгүй бол бид хуучныг явцууран баримтлагчид болон хувирна. 

Шинэ зүйлд уламжлалын сайн нь төдийгүй саар нь ч хадгалагдан үлдэж болох тэрчлэн хуурамч шинэчлэл, бүр заримдаа мартагдчихсан хуучин зүйл шинэ мэтээр сэргэн гарах ч тохиолдол байх учраас уламжлал, шинэчлэлийн асуудалд хэлбэрдэх хандлага гаргах ёсгүй билээ. Социалист ардчиллыг хөгжүүлэх орчин үеийн албан баримт бичиг боловсруулах, хурал зөвлөлгөөн зохион байгуулах сайхан уламжлалыг хувьсгалт бодит байдал маань нэгэнт бий болгосон боловч юм бүхнийг бичиг цаасаар төлөөлүүлэх, мунгинатал хэтэрхий хуралдах, тэрчлэн төвлөн удирдах ёс зарчмыг баримтлахын оронд хүнд суртал гаргах, хүндэтгэхийн нэрээр бялдуучлан зусардах зэрэг нь тухай бүр засч арилгаж байх шаардлагатай зохисгүй үзэгдэл юм. Уламжлал, шинэчлэлийн асуудал урлаг, утга зохиолд онцгой холбогдолтой бөгөөд Лениний томьёолсон хоёр соёлын тухай заалтыг бид гол чиг баримжаа болгодог билээ. Хувьсгалын жилүүдэд бүтээсэн социалист соёлынхоо ололтыг бататгахад шинэчлэл байнга чухал боловч шинэчлэх нэрийн дор үндэсний болон дэлхийн соёлын дэвшилт уламжлалаас ангид хуурамч чамирхал маяг хэлбэр хөөцөлдөхөд хүрвэл хэр нь шинэчлэл болж чадахгүй. Иймээс бид уламжлалаас шинэчлэлийг тод ялгах, түүгээр ч барахгүй уламжлалд нуугдаж байгаа хоцрогдол, шинэчлэлд тохиолдож болох доголдлыг марксист ёсоор танин мэдэж, дутагдлыг засч, ололтыг бататгаж байвал зохино. Дэвшилт уламжлал, шинэчлэлийн аль аль нь нийгмийн харилцаа, үйлдвэрлэл соёл, ахуйд олон нийтийн бүтээлч үүсгэл санаачилгыг хөгжүүлж аливаа ажлын агуулга хэлбэрийг баяжуулан, нэгдлийг нь хангаж, манай арга барилыг улам боловсронгуй болгоход түлхэц өгч байх ёстой. 

