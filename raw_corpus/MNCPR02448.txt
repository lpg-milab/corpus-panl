Цагаан морин жилийн үеийн Монгол

Багш, удирдлагын менежер мэргэжилтэй. Монголын шилдэг сэтгүүлчийн нэг, тус сонины шилдэг бичлэгийн гурван удаагийн шагналт. Ихэвчлэн аян замын тэмдэглэл, байгаль орчны сэдвээр бичдэг. Тус сониныг Төрийн төв хэвлэл байхаас нь эхлээд өдгөө арав дахь жилдээ ажиллаж буй. Хариуцлагатай нарийн бичгийн даргын албан тушаалтай. Тэр үеийн түүх улам холдсоор л байна. Тэр үед инээж байсан хүн одоо л нэг ханиах шинжтэй. Тэр үед шоолж, доромжилж явсан нөхөр үнэнд гүйцэгдэхийн цаг дор нүүр хараад ярвайдгаа больжээ. 1990 оны цагаан морин жилийн өмнөх Монгол орныг тусгаар улс гэхэд хэцүү санагддаг байв. Юм ярьж болдоггүй, цагаан сараа хийж чаддаггүй, хүүхдэдээ Чингэс гэж нэр өгөх эрх хэнд ч байхгүй, машин бол мөрөөдөл, жинсэн өмд хаа нэгтээгээс олоод өмсвөл сэргийлэхэд шалгуулж улмаар улс төрийн хэрэгт татагдана.
Улс орноо зүгээр "Монгол" гээд хэлчих сачийгүй заавал "БНМАУ" хэмээн удам судар маань хүртэл чүү ай нэрэн дотроо хорин таван хувьд баригдана. Ам бүл арвуулаа бид 16 ширхэг малаар насан турш амьдрах заалттай. (Гэр бүлээрээ шоронд орсон аятай) Гэхдээ 16 үнээ буюу морь биш. Арван хонь бүхий. (өнөөдөр зуун малтай айлыг ядууд тооцож байгаа) Гадаад оронд явж болохгүй. Гадаад паспорт байгаагүй. Тэр үед Эрээн орж үзсэн монгол хүн нэг ч байгаагүй. Ядаж Эрээн шүү? 1980 оноос хойш төрсөн хүүхэд, залуучууд ба насанд хүрсэн том хүмүүст энэ тухай ярихаар огт үнэмшдэггүй. Одоо ядаж жинс хүртэл өмсч болдоггүй гэж үү дээ гээд л Чингэс, Тэмүүжин, Тэмүүлэнгүүд элгээ тэврээд хөхрөөд унана. Хүүхдүүддээ залуу насаа дурсах нь Марко Поло Европынхонд дорно дахиныг анх таниулсан лугаа наргиа болоод өнгөрөх юм. Ядаж байхад социализмын үед бүтээгдсэн бүх кино зохиол биднийг тун аз жаргалаар бялхан буй байдалтай үзүүлж харуулжээ. Баян тарганаа байг гэхэд гэдэс цатгалан амьдрал тухайн үедээ хэдэн дарга нар, тэдний хүүхдэд л ногддог байв. Одоо тэр үеэс хоёрхон юм л үлдэж дээ. Нэг нь төв талбайн цэцэрлэгт байгаа Ленин гэдэг хүний хөшөө. Нөгөө нь тэрний дэргэдэх МАХН хэмээх улс төрийн байгууллага. Яагаад тэр хоёр үлдээд оршсоор гэдэг нь орчин цагийн ардчилсан хувьсгалын гол учир утга байдаг. 1990 он гэхэд манай ихэнх залуучууд улс орон нэг л биш гэдгийг эрхбиш аль ч түвшинд мэдэрцгээж байлаа. Эрхэм дээд үе удмаас цусанд минь дамжиж ирсэн их огшил, тэнгэрлэг заяаг арай хэтэрхий боож басаж байснаас ч тэр үү Ази тивд ганцхан Монгол Улс л бусдаас түрүүлж ардчилал шударга ёсны тэмцэлд боссон юм. Тэрхүү тэмцэл нь манай орны түүхийн сүүлийн 380 жилийн дотроос хамгийн ач холбогдолтой, онцгой үйл явдал байсан юм байна. Энэ нээрэн лаг үйл явдал болжуу үгүй юу гэдгийг нэг жил биш өнөөдөртэй бүтэн 17 жил харж байна. Аливаа тэмцлийн дараа сайн цаг ирсэн бол гавьяа. Улам муудаж аль нэг орны эрхшээлд орох, нийгмийн аль нэг хэсэг нь хожих, эсвэл өөрөө хаан, эзэн болох далд санаатай байсан бол өмнөхөөс ялгаа юу байхав. Өмнө нь бид хоёронтоо хувьсгал хийжээ. Дэлхий тасралтгүй хөгжөөд байхад монголчууд нэг байран дээрээ 300 жил зогссон. Тэгж тэгж 1911 онд тусгаар тогтнолоо зарлаж Богд хаант улсаа тунхагласан. Эзэн хаан энэ гавьяаг байгуулсан, анх сэдсэн 101 хүнд Монгол Улсын баатар цол олгожээ. Дараа нь Ховдыг чөлөөлөгчдөөс 28 хүн дахин баатар болов. Тагна-Урианхайг өөртөө нэгтгэсэн өөр долоон баатар ч байдаг. 1921 оны ардын хувьсгал бол үндэсний эрх чөлөөний хөдөлгөөний хоёр дахь том давалгаа байлаа. Харин энэ хувьсгалыг гардан зохион байгуулагчид хожим бүгд их бага хугацааны дараа их гүрний дарамт шахалтад нэрвэгдэн амь насаа өргөцгөөсөн гашуун түүх бий. Гэхдээ 1989 он хүртэлх хугацаанд улс эх орон, тусгаар тогтнолынхоо төлөө тэмцэж явсан 56 хүн улсын баатар болсон байдаг. Хэдийбээр Монголын төлөө биш ч гэсэн сансарт ниссэн хэд хэдэн орос нисгэгч, ЗХУ-ын тухайн үеийн гол удирдагч нар, Халх голд байлдсан Зөвлөлтийн дайчдаас уг баатруудын бараг тал нь бүрддэг. 1990-ээд оны ардчилсан хөдөлгөөний тэмцэлд буу сэлмэндээ гарамгай улсын хэрэг байхгүй байсан тул өмнөх үеийн баатрууд мориндоо мордоогүй. Ардчиллын гол дайсан коммунизм, коммунизмын Монгол дахь гар хөл болох улс төрийн хүчин МАХН байв. Гэвч тэднийг өмнөх хувьсгалын жишгээр устган хороох, давших, хориглон байлдах замыг огт сонгоогүй нь өдгөө хамгийн сайн үйл явдал болжээ гээд байгаа юм л даа. Тийм ч учраас тэд одоо "Ардчилал..." хэмээн солгой хоолойтой хүн дуулж буй мэт эв хавгүй хэлд орж эхэлсээн. Тайван бус үед тайван замаар улс орноо ардчилал, эрх чөлөөт байдалд оруулж өгсөн энэ үеийнхний тэмцлийг гардан зохион байгуулагчид гэж бий. Анхны 13 гэгддэг С.Амарсанаа, Д.Баасан, Э.Бат-Үүл, Б.Билигт, С.Зориг, Л.Нямсүрэн, Д.Нинж, Д.Сүхбаатар, Д.Сосорбарам, Ц.Элбэгдорж, Д.Энхбаатар, В.Энхболд, Б.Энхтүвшин нар олны өмнө зориглон нэр усаа хэлэн гарч ирсэн. Тухайн үед алуулах эсвэл хэлмэгдэхгүйг нь мэдсэн бол бүгд л өрсөлдөж, чихэлдэн зүтгэх байсан биз ээ. Ийм эрсдэлтэй алхам хийх сэтгэлийн том тэнхээ эр зориг тэдэнд байв. Эдгээр нөхдийг хожим Монголын түүхэнд, бүхий л түүхийн сурах бичигт үргэлж дурсаж, "Баатрууд" хэмээн бахархаж явах байх. Гэхдээ энэ 17 жилийн турш тэдэнд хоч өгч байснаас бус цол олгоогүй шалтгааныг хожмын түүх мөн л хайр найргүй бичнэ. Энэ жил гэхэд л манай төр засаг бүхий л түүхэндээ байгаагүй их мөнгө хуримтлуулж яаж зарахаа мэдэхгүй шахам байна гэж байна. Тэр гавьяаны уг гарвал энэ ардчиллын, эдгээр нөхдийн эхлүүлээд өмчлөлгүй түгээсний өгөөжөөс улбаатай. 
Ж.Гангаа
