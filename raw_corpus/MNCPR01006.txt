Өвгөн минь хилс хэрэгт шийтгэгдээгүй бол өнөөг хүртэл амьд байх байсан

Улс төрийн хилс хэрэгт хэлмэгдэн хөөгдөж туугдаж явахдаа харамсалтайгаар таалал төгссөн ахмад сэтгүүлч Гүрийн Дугарын эхнэр, ардчилсан хувьсгалын анхны 13-ын нэг Д.Батзоригийн ээж Д.Сампилдэндэвтэй ярилцлаа. Ардчилсан хувьсгалд оролцогчдоос хамгийн анх АНУ руу дүрвэн гарсан хүн бол Д.Батзориг юм. Түүний ээж Д.Сампилдэндэв нь манай ахмад эмч нарын нэг, эмнэлгийн байгууллагын тэргүүний ажилтан хүн.
-Дугар гуай "Улаанбаатарын мэдээ" сонины эрхлэгч. Би сурвалжлагч нь байлаа. Хамгийн сүүлд МАХН-ын хянан шалгах хорооны даргын үүдний өрөөнд 1979 оны тавдугаар сарын 29-ний өдөр уулзсанаас хойш уулзаагүй. Түүнээс хойш гучин жил болох гэж байна. "Гавьяа" найрууллын хэрэг гэгчийг толгойлогч нь гэж намайг түрүүнд хурлаар оруулж билээ. Гадаа үүдэнд Дугар эрхлэгч "Залуучуудын сонин"-ы эрхлэгч Дашдондог хотын намын хорооны хэлтсийн эрхлэгч Д.Мандшир нар хүлээж байгаа. Бусад 16 сэтгүүлчийг нь хотын намын хороогоор шүүх байв. Намайг хөлслүүлээд гарч ирэхэд Дугар эрхлэгч зөрөөд орсон. Надаас "Юу болов" гэсэн. Би хариуд нь "Намаас хөөгөөд прокурорын мэдэлд шилжүүлчихлээ" гэсэн. Энэ уулзалт яриа, бид хоёрын хамгийн сүүлчийнх байж билээ. Хоёул яриагаа эндээс эхлэх үү. Дугар эрхлэгч тэр үед ямар байдалтай гэртээ очсон бэ? -Өвгөнийг шийтгүүлдэг өдөр би амралтад амарч байсан. Хурлаар шийтгүүлж гарч ирээд гэртээ очилгүй, багын найз Гомбосүрэн эмчийнд очсон байсан. Гомбосүрэн гэдэг маань тэр үед Халдвартын больницод ажиллаж байсан ахмад эмч, эхнэр нь багш хүн. Бид дөрвүүл хар багаасаа үерхсэн юм. Арга хэмжээ авагдаад ажлаа өгчихлөө гээд тун уруу царайтай очсон гэсэн. Би байгаагүй болохоор гэртээ тавгүй ч байгаа биз дээ. Нөгөө хоёр маань цай хоол хийж өгөөд, амралт руу ярьж надтай холбоо барьсан. Жолооч нь тэр дорхноо намайг аваад буцсан даа. -Та тэр орой гэртээ ирсэн үү? -Тэгсэн. Санд мэнд ирсэн чинь өвгөн маань гэртээ уруу царайтай сууж байсан. Хэдэн хүүхдээ тойруулчихсан, тэдэнтэй ч юу ярих вэ дээ. "Өвгөн нь намаас хатуу донгодуулаад ажлаа өгчихлөө" гэж байсан. Би ч төсөөлж л байсан. Намын хянан хороонд байцаагдаад. Энэ ер нь юу болох гээд байна л гэдэг байсан. -Их айж бэргэсэн тал ажиглагдав уу? -Гайгүй шүү. Хүн нь нэлээн зоримог хүн шүү дээ. "Би ч яахав намтайгаа үлдлээ. Нэг ажил өгөх л байлгүй. Харин Жамьянг маань намаас хөөгөөд прокурорын мэдэлд шилжүүлчихлээ. Шоронд хийчихэж мэднэ шүү" гээд чиний л төлөө санаа зовж байх шиг байсан. Та нар хоорондоо уулзаж ярилцаж болох биш дээ. Өвгөнийг гарч орохыг нь хүртэл яамныхан хянадаг байсан. Одооных шиг гар утас байх биш. Гэрийн утас салаалчихсан чагнаад байдаг. Яаж ч холбоо барьж чадаагүй дээ. -Ажилгүй удаан байсан уу? -Нэлээн хоносон шүү. Нэг өдөр хотын намын хороон дээр дуудаад СОТ-II-ын авто гараашид ажиллуулах томилолт өгч, цалинг нь 450 төгрөгөөс хэтрүүлж болохгүй гэсэн байлаа. Ингээд л баазын хүн болж, орос жолооч нартай хөдөө гадаагүй, хонон өнжин явдаг болсон. Тэр үед чамайг нутаг заагдаж модны үйлдвэрт очоод хөлдүү хар мод үүрч байна гэж дуулсан. Өвгөн маань "За яамай даа, шоронд л хийчихээгүй бол болох нь тэр" гэж байсан сан. -Орос хэлэнд сайн, дарга нарын хамаг мэдэхгүй зүйлийг орчуулж өгдөг байсан болохоор л СОТ-II руу өгөө болов уу? -Тийм л байх. Хөдөө гадаа их явах хэцүү ажил юм. Намайг бичиг цаасны ажилд оруулж өгөөч гэж Намын хянан шалгах хорооны дарга Б.Дэжидэд мөн ч олон өргөдөл өгсөн дөө. Хариу өгөлгүй дарчихдаг юм билээ. Тав, зургаан жилийн дараа сая нэг харж үзэн Монгол телевизэд зургийн дарга болгосон. -Би ч яахав, ид л модонд уяатай байсан үе. Нэг сурагласан чинь эрхлэгч маань нас барчихсан гэлээ. Ямар их харамссан гээ. Манай эрхлэгч шиг чийрэг хүн байхгүй л гэж бодож явсан даа? -Цаг нь ирэхээрээ ямар ч чийрэг хүн тэсдэггүй юм билээ. Хөтөлийн уурхайн тухай баримтат кино хийж яваад нэг гуанзанд орсон чинь асман малын махаар хийсэн хоол таарч. Муухай шивтэр үнэртээд байхаар нь хамт явсан хүмүүс нь идээгүй гэсэн. Манай хүн тэр хоолыг идээд хордлого болсон. Яах ч аргагүй хүнд хордохоор нь хамт явсан хүмүүс өндөгнийх нь цусыг ханаж, нэг удаа хордлогоос гаргасан байсан. Гэсэн ч бие нь сулраад, нэг л хачин царайтай ирсэн. Бүх бие нь шарлаад шарлагаа юм уу даа гээд Халдвартын больницод хэвтүүлэхэд элэгний аюултай өвчин гэсэн. Хэдхэн хоногийн дотор турж эцээд, суултуур дээрээ ч сууж чадахаа болиод таалал төгссөн дөө. Ингэж л миний хань хилс хэрэгт хөөгдөж туугдаж явахдаа харамсалтайгаар нас барсан. Долоон сайхан хүүхдээ үлдээсэн юмсан. Хоёрыг нь би алдчихаад зовж элж явна даа. -Дуулсаан. Таныг хүнд хэцүү амьдрал туулж явна гэж. Дугар эрхлэгчийг маань цагаатгасан биз дээ? -Хилс хэргийг нь цагаатгаж, төрийн цагаатгалын үнэмлэх олгосон. Хэлмэгдэгсдийн ар гэрийнхэнд олгодог орон сууц гэх зэрэг зүйлийг авч чадаагүй л яваа. Төр засаг маань харж үзэх болов уу л гэж бодож байгаа. -Хоёул яриагаа жаахан өөрчилж, 1990 оны ардчилсан хувьсгал руу ойртож ирэх үү? -Муу өвгөн минь ардчиллын энэ сайхан эрин үеийг даанч үзэж чадаагүй дээ (хэсэгхэн уйлж суулаа). -Ардчилсан хувьсгалын нэг голомт, бараг л танайх байсан шиг хүмүүс ярьдаг юм. Энэ талаар сонирхуулахгүй юу? -Манайх II дөчин мянгатад байлаа. Намайг унтсаны дараа манайд баахан хүн цуглаад шивнэлдэж голдуу яриад сууцгаачихна. Тэр дунд манай Батзориг байгаа. Зэргэлдээх байшингийн "Малын" Энхтүвшингийн дуу андашгүй. Ингэж байснаа, бүр өдөр, шөнөгүй цуглах болсон. Надаас нууж хаахаа ч больсон. Хоёр том өсгөгч, станц, туг лоозонгоо авчраад манай дунд өрөө, коридор, гал зуухаар дүүргэчихдэг болсон сон. Олуулаа цуглах болбол шөнө, бүр улс амьтан унтсан хойно цуглана. -Айж байв уу? -Айхаар барах уу. Бас л муу юм үзэж үхэх нь гэж боддог байлаа. Батзоригоосоо асууна. "Ээж санаа зовсны хэрэггүй ээ. Бүлгэм хичээллэж байгаа юм" гэнэ. Сүүлдээ ч бүр тодорхой болсон л доо. Томчуул, Нэргүй, Бошигт нар хүртэл ирдэг болсон. Хурал цуглаан, өлсгөлөн, суулт зохион байгуулах л юм яриад байна. Би эмч хүний хувьд энэ залуучууд юу хийх гээд байгааг ойлгож, дотроо дэмжиж байсан. Гэлээ ч эх хүний хувьд хүүгийнхээ хувь заяаны төлөө санаа их зовж байсан. 1990 оны ардчилсан хувьсгалын их давалгаан дунд миний хүү Батзориг яваа гэж бахархах болсон. -Хүү чинь ардчилсан хувьсгалын галыг асаалцсан. Тэгээд яагаад гадагшаа гарах болсон юм бэ? -Нарийн учрыг нь би яаж мэдэх билээ. Ардчиллын өлгий нутгийг үзнэ. Тэндээс суралцана л гэж их ярьцгаадаг байсан. Б.Энхтүвшин тэр хоёрын ярьдаг л юм нь энэ. Тэгсэн чинь Энхтүвшингийн аавын хамаатан юм уу нэг дотных нь монгол лам АНУ-д олон жил суурьшсан, тэндээ нэлээн нэр нөлөөтэй хүн байсан юм билээ. Энхтүвшингийн аав тийшээ яриад хүүгээ очуулахаар болж ардчиллын нөхөд нь ч энэ хоёрыг АНУ руу гарахад зүйл бүрээр тусалсан юм билээ. Батаа маань хамаг юмаа зарж зардал хийгээд хүний нутгийг зорьсон доо. -АНУ-д ямар янзтай байгаа бол. Тэр болгон хүн явдаг байсан биш. Эх хүний хувьд хүүгээ санаад дээлтэйгээ хатаа биз дээ? -Хүүхдүүдээс нуугаад орондоо уйлдаг байж билээ. Тэгсэн чинь хүүгээс минь анхны захиа ирсэн. Сайн явж хүрээд, ламындаа байна гэж. Ажил олж хийгээд, хүний дайтай амьдарна гэсэн байсан. Тэгж л сэтгэл уужирсан даа. Миний хүү АНУ-д арван хэдэн жил амьдрахдаа хэл сайн сурсан. Ардчилал, зах зээлийн нийгэм гэдгийн мөн чанарыг ой тойндоо хүртэл ойлгосон. Ажил хийж сурсан. Мэргэжлээ дээшлүүлсэн. Олон талын ач буяныг нь хүртэж билээ. -Ирдэг үү? -Ирнээ ирнэ. Нэг ирээд жижигхэн хашаа байшин бариад өгчихсөн. Одоо би түүндээ амьдарч байна. -Танай бас нэг хүү энэ ардчилалд их зүтгэсэн шиг санагдах юм? -Ганзориг шүү дээ. Батзоригийг энд өлсч, сууж байхад Ганзориг маань хөдөө ажиллаж байсан юм. Дараа нь орж ирээд л ардчиллын үйлсэд зүтгэсэн дээ. -Та одоо ямар янзтай амьдарч байна. Хүүхдүүдээ ардчилсан хувьсгалын их шуурган дунд үдэж байсан эх хүн, өнөөдөр тэр ариун цагаан буяныг хүртэж чадаж байна уу? -Олны жишгээр л амьдарч байна. Ерэн мянган төгрөгийн тэтгэвэр маань хаанаа ч хүрэхгүй юм. Нас өндөр болсон. Галладаг байшинд түлээ, нүүрсээрээ ч галлаж чадахаа больсон. Хүүхдүүд тус тусын амьдрал хөөгөөд шөнийн хоолоо залгуулдаг бололтой юм. Улс төрийн хилс хэрэгт хэлмэгдэж цагаатгагдсан өвгөний минь нэрээр, үлдэж хоцорсон бидэнд нөхөн олговор, орон сууц олгох хуультай юм билээ. Эгч нь нэг гартаа орон сууц олгоно уу, нөгөө гартаа тусламж дэмжлэг олгоно уу гэсэн хоёр өргөдөлтэй л явж байна. 
Г.Жамъян
