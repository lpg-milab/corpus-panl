Л.Түдэв авгай гурван баяр тохиосноо тэмдэглэв

Эрдэмтэн зохиолч Л.Түдэв өөрийн найз нөхөд, танилуудаа өчигдөр үдийн зоогт урилаа. "Улаанбаатар" зочид буудалд болсон уг хүлээн авалтад ирсэн зочдыг Л.Түдэв гуай гэргий Н.Цагаачийн хамт үүднээс угтан авч төв танхим руу оруулж байв. Бүх зочдоо хүлээн авсны эцэст "гэрийн эзэд" танхимд орж ирцгээв.
Танхимд утга зохиол, болон сэтгүүл зүйн салбарын ахмадууд болон удирдлагууд, БСШУ-ны шинэ бөгөөд хуучин сайдууд, УИХ-ын гишүүд, мөн эхнэртэй нь мэргэжил нэгт Эрүүл мэндийн салбарын зэрэг бүхий л салбарын толгой болсон 100 орчим хүн хүрэлцэн ирсэн байв. Л.Түдэв гуай ирсэн зочдод хүндэтгэл үзүүлэн мэндлээд "Энд хуран цугласан та бүхэн манайд байгаа юм шиг тухлаарай. Манай гэрт 100 байтугай зургаан хүн багтахгүй учир та бүхнийг энд урихаас өөр арга байсангүй. Та бүхнийг үдийн зоогт урьсан гол явдал нь надад тохиож буй гурван баярыг хамтдаа хуваалцахыг хүссэн юм. Энэ өдөр миний анхны ном "Сайн байцгаана уу хүүхдүүдээ" хэвлэгдсэний хагас зуун жилийн ой, "Хорвоотой танилцсан түүх" АНУ-д орчуулагдан худалдаалагдаж эхэлсэн, мөн АНУ болон Английн намтар зүй судлалын удирдах зөвлөлийн шийдвэрээр дэлхийн шилдэг зуун зохиолчийн хоёрдугаарт жагсаж "Амжилтын оргил" шагнал хүртсэн зэрэг гурван томоохон баяр тохиож байна" гээд хар цагаан уулыг дүрсэлсэн "Амжилтын оргил" цомыг хүмүүст харуулаад сайдаас эхлээд дараалан барьж үзэж болно" гээд БСШУ-ны сайд П.Цагаанд гардуулсан. Энэ үеэр тусгайлан уригдсан нэг хүндтэй зочин бол зураач Б.Болормаа байлаа. Тэрбээр АНУ-д орчуулагдан хэвлэгдсэн "Хорвоотой танилцсан түүх" номны зураг чимэглэлийг хийжээ. Михиаль Миллер гэдэг америк залуугийн орчуулгаар хэвлэгдсэн энэ ном нь монгол хүний зураг чимэглэлээр хийгдсэн анхны америк ном гэдгээрээ онцлогтой юм байна. Америкчууд Монгол ахуй амьдралыг тусгасан зураг төдийлөн сайн гаргаж чадахгүй учраас өөрсдөө зургаа ирүүлээч гэсэн хүсэлтээр манайхан Б.Болормаагийн зургийг санал болгожээ. Ийнхүү Монгол зураачийн зураг АНУ-ын хэвлэлийн шалгуурыг давж номыг нь чимжээ. Өдгөө 22 настай зураач Б.Болормаа нь 2004, 2005 онд Японд болсон хүүхдийн номын зургийн уралдаанаас гранпри шагнал хүртэж байжээ. "Хорвоотой танилцсан түүх" номны орчуулагч нь нэг ширхэг ном Л.Түдэв гуайд явуулсан бөгөөд хэдэн ширхэг ном хэрэгтэй байгаагаа захиалах юм бол 24 цагийн дотор хэвлэж өгнө гэжээ. Тус хүлээн авалтын үеэр үеэр Л.Түдэв гуайн сэтгэл ихэд хөдөлсөн харагдсан. Сонирхуулахад, тэрбээр нэгэнтээ бас нэг номын баяр тэмдэглэхээр болж, найз нөхдөө урьжээ. Ингэхдээ архи их ууж болохгүй гээд ирсэн зочдодоо 100 грамм татуулаад гаргасан байна. Гэтэл найзууд нь Л.Түдэв баярынхаа өдөр ганцхан 100 грамм татуулаад хэмээн дургүйцсэн маягтай гарцгаасан гэдэг. Гэтэл гарсан хойноо урилганы завсар нэлээд хэдэн төгрөг хавчуулсан байсныг үзээд "Тэгнээ тэр, манай Л.Түдэв ухаантай хүн" гэж байсан гэлцдэг. Нэгэн цагт нөхдөө "дундуурхан" сэтгэлтэй цайллаганаас гаргаж байсан бол энэ удаа тэрбээр цайллагын ширээнээ сархдыг чамгүй өрсөн харагдсан. Тэр ч байтугай эхний хундагыг бусдаас түрүүлэн ганц амьсгаагаар уугаад хундагаа хөнтөрч үзүүлж байгаа харагдсан шүү. 
Д.Цогзолмаа
