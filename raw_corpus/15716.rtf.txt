№67(15716)
1984 ОНЫ ГУРАВДУГААР САРЫН 18
Монголын ардын арми

Монголын ард түмэн МАХН-ын XVIII их хурал, Намын Төв Хорооны удаа дараагийн бүгд хурлын шийдвэрийг хэрэгжүүлэн, VII таван жилийн төлөвлөгөөний шамдах жил 1984 оны зорилтыг ханган биелүүлэх бүтээлч хөдөлмөр өрнүүлэн амжилт олсоор байна. Түүнчлэн МАХН-ын III их хурал хуралдсаны болон БНМАУ-ыг тунхагласны 60 жил, Халх голд японы милитаристуудыг бут цохисны 45 жилийн ойг улс төр, хөдөлмөрийн өндөр амжилтаар угтахын төлөө хүч чармайлтаа дайчлан ажиллаж байна. Чухам ийм онцлог үед манай ардын армийн 63 жилийн түүхт ой болж байна. 

МАХН-ын өсгөн бойжуулж, хүмүүжүүлсэн манай арми Ардын хувьсгалын бүх үе шатанд ард түмнийхээ хувьсгалт ололтыг найдвартай сахин хамгаалах хүндэт үүргээ нэр төртэй биелүүлж, ард түмнийхээ гүн хүндэтгэл, хайр талархлыг хүлээж ирлээ. Манай армийн туулж өнгөрүүлсэн баатарлаг замыг дүгнэж нөхөр Ю. Цэдэнбал хэлэхдээ << Ямар нэгэн бэрхшээл, түгшүүртэй үе тулгарахад манай нам, засаг, ард түмэн өөрийнхөө армид итгэж, эх орныхоо тусгаар тогтнол, эрх чөлөөг байлдан хамгаалах даалгаврыг өгч байсан юм. Нам, засгаас тавьсан тодорхой зорилт, ард түмнийхээ найдварыг Монгол ардын хувьсгалт цэрэг нэр төртэй биелүүлж ирснийг бахдалтай хэлж болох юм>> гэсэн билээ. 

Монголын ард түмний эрх чөлөө, тусгаар тогтнолд удаа дараа өнгөлзөн халдсан империалист түрэмгийлэгчдийн эсрэг Монголын ардын арми зөвлөлтийн дайчидтай хамт эрэлхэг зоригтой тулалдахдаа хатуу ширүүн сорилт шалгалтыг даван туулж, дайчин түүхээ баатарлаг гавьяат үйлсийн яруу алдарт хуудсаар баяжуулж ирэв, 1939 онд Халх голд болсон байлдаанд зөвлөлт, монголын арми японы түрэмгийлэгчдийг хиар цохин, БНМАУ-ын эрх чөлөө, тусгаар тогтнол, нутаг дэвсгэрийн бүрэн бүхэн байдлыг сахин хамгаалж чадсан юм. Халх голын байлдааны түүхт ялалтын 45 жилийн ойг энэ оны наймдугаар сард монгол, зөвлөлтийн цэргийн хамтын ялалт, дайчин нөхөрлөлийн их баяр болгон орон даяар өргөн тэмдэглэхээр бэлтгэж байна. 

Манай ардын арми 1945 онд зөвлөлтийн армитай мөр зэрэгцэн явж милитарист Японыг бут цохиход идэвхтэй оролцон Алс Дорнодод энх тайван байдал тогтооход зохих хувь нэмэр оруулсан юм. 

МАХН, дэлхийн хоёрдугаар дайны дараахь жилүүдэд эдийн засгийн фронтод гол анхаарлаа төвлөрүүлэхийн зэрэгцээгээр олон улсын байдалд дун шинжилгээ хийж, улс орныхоо батлан хамгаалах хүчийг бэхжүүлэх, Монголын ардын армийн байлдах чадварыг дээшлүүлэх талаар байнга анхаарал тавьж, шаардагдах бүх арга хэмжээг авч ирлээ. Үүний үр дүнд Монголын ардын арми орчин үеийн зэвсэг, байлдааны техникээр хангагдан, зохион байгуулалтын бүтэц нь улам боловсронгуй болж, нэгтгэл, ангиудыг галын болон цохилтын хүч, хөдөлгөөний хурд, маневрын бололцоо үлэмж нэмэгдлээ. Армийн нийт бие бүрэлдэхүүний чанарт их өөрчлөлт гарч, тэдний улс төр, ёс суртахууны хатуужил дээшилж байна. Армийн дотор онц, тэргүүний сурлагатан, засаг, тоог, салаа салбарын тоо олшров. Армийн анги, бэлтгэлийн байлдааны бэлэн байдал дээшилж, байлдааны болон улс төрийн нэгтгэлийн түвшин үлэмж өслөө. Монголын ардын армийн дайчид, эх орныхоо социалист бүтээн байгуулалтын үйлсэд идэвхтэй оролцон үнэтэй хувь нэмэр оруулж байна. 

Монголын ардын армийн ялалт амжилт, хүчирхэг хүч чадлын эх сурвалж нь МАХН-ын мэргэн удирдлага, ард түмний гүн халамж дэмжлэг, ЗХУ-ын интернационалч тусламжид оршдог. Манай орны эрх чөлөө, тусгаар тогтнолд аюул заналхийлсэн хүнд үе тохиолдох бүрт аугаа их ЗХУ бидэнд авралт тусламж үзүүлсээр ирсэн түүхтэй. Одоо ч БНМАУ-ын зэвсэгт хүчнийг орчин үеийн зэвсэг, байлдааны техникээр хангах, цэргийн боловсон хүчнийг сургаж бэлтгэхэд ЗХУ шийдвэрлэх тусламж үзүүлж байгаа юм. 

БНМАУ-ын засгийн газрын хүсэлтээр манай оронд түр байрлаж байгаа зөвлөлтийн армийн дайчид монгол, зөвлөлтийн ард түмэн, армийн дайчин нөхөрлөлийн яруу алдарт уламжлалыг нэр төртэй үргэлжлүүлж, тус орны аюулгүй байдлыг хамгаалан бэхжүүлэх хэрэгт урьдын адил их хувь нэмэр оруулж байна. 

Хятадын удирдагчид. манай оронд түр байрлаж байгаа зөвлөлтийн цэргийг зөвлөлт, хятадын харилцааг хэвийн болгоход саад болж, Хятадын аюулгүй байдалд заналхийлж байгаа мэтээр гүтгэж байгаа нь ямар ч иш үндэсгүй юм. Зөвлөлтийн цэргийг манай орны нутаг дэвсгэрт байлгах эсэх асуудал зөвлөлт, монголын харилцаатай холбоотой зүйл гэдгийг анхааруулан БНМАУ-ын засгийн газрын саяхан хийсэн мэдэгдлийг танай армийн дайчид ард түмнийхээ нэг адил бүрэн дүүрэн дэмжиж байна. 

Манай орны эрх чөлөө, тусгаар тогтнол, цаашдын хөгжил цэцэглэлтийн найдвартай баталгаа болсон монгол, зөвлөлтийн ард түмний ленинч найрамдалд чин үнэнч байж, түүнийг нүдний цөцгий мэт хайрлан хамгаалж бэхжүүлэхийг манай армийн дайчид өөрсдийн эрхэм үүрэг гэж үздэг юм. 

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ю. Цэдэнбал, ЗХУКН-ын Төв хорооны ерөнхий нарийн бичгийн дарга нөхөр К. У. Черненко нарын саяхан Москва хотод болсон уулзалтын дүнг Монголын ардын армийн дайчид ард түмнийхээ хамт бүрэн дүүрэн сайшааж байна. 

Олон улсын байдал аюултай хурцадсан одоогийн нөхцөлд цаг ямагт өндөр сонор сэрэмж, зохион байгуулалттай байж, цэргийн эрдэмд шамдан суралцаж, байлдааны бэлэн байдал, байлдах чадварыг хэлбэрэлтгүй өндөржүүлэн, цэргийн сахилгыг бэхжүүлэх нь манай армийн штаб бие бүрэлдэхүүний нэн тэргүүний зорилт мөн. 

Энхрий хайрт нам, засгаа бат нягтаар тойрон хүрээлсэн манай ардын армийн дайчид зэвсэгт хүчнийхээ яруу алдарт дайчин уламжлалыг үргэлжлүүлэн залгамжилж. байлдааны болон улс төрийн бэлтгэл, сонор сэрэмжээ өндөр байлгаж, зэвсэг нэгтэй зөвлөлтийн армийн дайчдаас цуцалтгүй суралцан, социализмын ололтыг хамгаалах эх оронч, интернационалч үүргээ хойшид ч нэр төртэй биелүүлнэ. 

