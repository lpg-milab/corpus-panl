№139 (16729)       
1987 оны зургадугаар сарын 11
Намын хорооны гишүүн

МАХН-ын Төв Хорооны X ( 1985 ) бүгд хурал дээр тавьсан илтгэлдээ нөхөр Ж. Батмөнх << Намын эдийн засгийн бодлогыг амжилттай шийдвэрлэхэд нөлөө бүхий нэг том хүч бол сонгуульт идэвхтэн мөн... Сонгуульт идэвхтнээс хүлээсэн үүргээ биелүүлэхэд нь туслах, зааж сургах талаар намын байгууллага байнга анхаарал тавьж байвал зохино. Коммунистууд сонгуулийн идэвхтэн, удирдах хариуцлагатай, мэргэжилтэн хэн ч гэсэн юуны өмнө өөрийнхөө хариуцсан хэсэг дээрээ намын шийдвэрийг хэрэгжүүлэхэд үлгэр жишээ болох ёстой гэж цохон тэмдэглэсэн нь намын сонгуультан, тэр дундаа намын хорооны гишүүн коммунистуудын ажлын гол удирдамж. үндсэн чиглэл нь болж байна. Аймаг, хот, районы намын хороодыг бүрдүүлж, намын эдийн засаг, нийгмийн зорилтыг хэрэгжүүлэх үйлсийг удирдахад мэдлэг. туршлага, хүч чадлаа зориулан оролцож, сонгуулийн үүргээ нэр төртэй биелүүлж байгаа коммунистууд олон юм. Тэдний нэг Булган аймгийн намын хорооны гишүүн, БНМАУ-ын Ардын Их Хурлын депутат, улсын аварга малчин коммунист Л. Полоо: 
-Намын гишүүн хүн намын дүрмийн шаардлагын дагуу манлайллаа ямар ч нөхцөлд бүрэн биелүүлэх үүрэгтэй. Харин намын хорооны гишүүний сонгуультай коммунистууд бол зөвхөн өөрөө сайн ажиллаад зогсохгүй аймаг, сум, бригадын намын байгууллагын ажлыг сайжруулахад хүч, мэдлэгээ дайчилж, биечлэн оролцох нэмэлт чухал үүргийг биелүүлэх ёстой гэж аймгийнхаа намын хороонд сонгуульт үүргийнхээ биелэлтийг тайлагнахдаа хэлж байв. Булган аймгийн намын хороо түүний туршлагыг судлан дүгнэж нийтэд нэвтрүүлэх шийдвэр зөвлөмж гаргажээ. 

Баянхонгор аймгийн намын хороо сум, аж ахуйн байгууллагын ажилд намын хорооны гишүүдийн үзлэг хийж, бүгд хурлаар хэлэлцэх асуудалд тэдний саналыг урьдчилан авч, шийдвэртээ өргөн тусгаж байна. Дундговь, Өмнөговь аймгийн намын хороо бүгд хурлын өмнө түрүүчийн хурлаас дэвшүүлсэн зорилт, авсан үүрэг амлалтын биелэлтийн талаар намын хорооны гишүүдийн ярилцлага зохиож ажилд нь үнэлэлт өгч байгаа нь ашигтай хэлбэр юм. Эрдэнэт хотын намын хороо бүгд хурлын дараа гишүүдийн өдөрлөг зохион байгуулах, бүтээлч даалгавар гардуулах, нийслэлийн Ажилчны районы намын хороо гишүүдийн ажиллах журам боловсруулан гаргаж, тэдний ажлын үр дүнг дүгнэх хувийн хэрэг нээх зэргээр идэвхтэй ажилладаг боллоо. 

Аймаг, хот, районы намын хороод гишүүдийнхээ тайлан, сонсголыг бүгд хурал, товчоогоор хэлэлцэн сонгуульт үүргийн биелэлтийг дүгнэх, үзлэг шалгалтад хуваарилан жигд оролцуулах, ажил төрлийг семинар, зөвлөлгөөн зохион байгуулах зэрэг олон арга. хэлбэрээр ажиллаж байна. Энэ жил намын анхан шатны байгууллагуудын тайлан сонгуулийн хуралд аймаг, хот, райодын намын хорооны олон гишүүн оролдож тусалсан нь үр дүнтэй арга хэлбэр болов. 

Гэвч аймаг, хот, районы намын хороодоос гишүүдтэйгээ ажиллах арга, хэлбэр, шаардлага, хяналт жигд сайжирч чадаагүйгээс зөвхөн бүгд хуралд оролцохоос өөр тодорхой ажил хийдэггүй гишүүд нэлээд байна. Судалгаанаас үзэхэд аймаг, хот, районы намын хорооны гишүүдийн олонхи нь удирдах ажилтан, албан хаагч байгаад зарчмын дүгнэлт хийж цаашид намын хорооны бүрэлдэхүүнд ажилчин, малчин, сэхээтний тэргүүний хэсгийг өргөнөөр оролцуулах талаар анхаарах хэрэгтэй байна. Зарим аймаг, хот, районы намын хорооны аппаратын ажилтнууд намын хорооны гишүүдийнхээ хүч, анхаарлыг гол гогцоо асуудалд төвлөрүүлж, санал санаачилгыг нь өрнүүлж, гаргасан шийдвэрээ хэрэгжүүлэхэд өргөн оролцуулах, зааж зөвлөж, дэмжиж туслахын оронд юм л бол ажлыг нь шалгаж, шахаж шаардахыг урьдал болгож байгаа нь өрөөсгөл хандлага мөн. 

МАХН-ын Төв Хорооноос << Намын анхан шатны байгууллагын дайчин чадварыг дээшлүүлэх ажлыг зохион байгуулах тухай >> гаргасан тогтоолыг амьдралд бүтээлчээр хэрэгжүүлэхэд идэвхтэй оролцох, юуны өмнө эгнээнд нь ажиллаж байгаа намын байгууллагынхаа дайчин чадварыг дээшлүүлэхэд тодорхой хувь нэмэр оруулж, санаачилга гаргаж үлгэрлэх нь аймаг, хот. районы намын хорооны гишүүн нэг бүрийн тэргүүн зэргийн зорилт болж байна. 

Одоо аймаг, хот, районы намын хорооны гишүүнээр гурван мянга гаруй коммунист сонгогдон ажиллаж байгаа нь намын үзэл суртал, зохион байгуулалтын ажлын арга барилыг шинэчлэн өөрчлөх тухай намын их хурлын шийдвэрийг хэрэгжүүлэх, намын анхан шатны байгууллагын үйл ажиллагааг идэвхжүүлэн, дайчин чадварыг дээшлүүлэхэд биечлэн туслах их хүч юм. Намын хорооны товчоо тэднийг бүтээлчээр ажиллуулах нь нэн чухал байна. 

Намын хорооны гишүүд юуны өмнө хариуцсан хэсэгтээ намын шийдвэрийг хэрэгжүүлэхэд үлгэр жишээ үзүүлэх ёстой. Намын үзэл суртал, хүмүүжлийн ажлыг сайжруулах. МАХН-ын XIX их хурлаас дэвшүүлсэн зорилтын ач холбогдлыг хөдөлмөрчин олонд тайлбарлан ойлгуулах, тэдний улс төр, хөдөлмөрийн идэвхийг өрнүүлэх, зохион байгуулахад тодорхой үүрэг хүлээж оролцох хэрэгтэй. 

Газар бүрт аж ахуйн тооцоог бэхжүүлэх, хөдөлмөр зохион байгуулалт, урамшууллын бригадыг зохион байгуулах, арвилан хэмнэх, чанар, үр ашгийг дээшлүүлэх замаар намын эдийн засгийн бодлогыг хэрэгжүүлэхэд хамт олон, хүн бүрийн анхаарлыг төвлөрүүлэх нь намын хорооны гишүүдийн чухал зорилт мөн. Намын хорооны гишүүд, намын байгууллага хамт олны ажил үйлсэд зөв дүгнэлт өгч, дутагдал доголдлыг илэн далангүй шүүмжилж арилгах, хамт олны санал бодлыг судалсны үндсэн дээр ажил хэрэгт бодитой хандах, хааяагүй эрүүл саруул уур амьсгал, шинэ харуцлага тогтооход идэвхтэй үүрэг гүйцэтгэх ёстой. 

Намын хороод гишүүдийнхээ намын ажлын мэдлэг, чадварыг дээшлүүлэх. идэвх санаачилгыг өрнүүлэх, хариуцлагыг өндөржүүлэх талаар системтэй, тодорхой ажил зохиож, сонгуульт үүргээ биелүүлэхэд нь хэрэгтэй мэдээллээр тогтмол хангаж, ажлыг нь үнэлж дүгнэх, туршлагыг нь түгээх, манлайлал, тайланг нь хэлэлцэх зэргээр тэдэнтэй идэвхтэй, зарчимтай, үр нөлөөтэй ажиллаж чадвал намын хорооны гишүүдийн хариуцлага, санаачилга, ажлын үр дүн дээшлэх болно. 

