№263 (17166)   
1988 оны арван нэгдүгээр сарын 2
УХААНЫ  ЧАДАВХИ

<< Бид шинжлэх ухаан, техникийн хувьсгалын эрин үед социализмыг байгуулж байна. Шинжлэх ухаан, техникийн ололтыг ашиглахтай холбогдогдуулан шийдэх үйлдвэрлэлийн болон нийгмийн нэг ч асуудал байхгүй >> гэж намын XIX их хурал дээр нөхөр Ж. Батмөнх цохон хэлээд, нийгмийн хүрээний тулгамдсан асуудлуудыг шийдвэрлэхэд шинжлэх ухааны үүргийг дээшлүүлэх, цаашид энэ салбарыг хөгжүүлэх талаар маш тодорхой зорилт дэвшүүлсэн билээ. Гэвч төлөвлөгөөт таван жилийн хугацаа дундаасаа өнгөрч байхад шинжлэх ухаан, үйлдвэрлэлийн нэгдэл байгуулах, эрдэм шинжилгээний байгууллагад ажиллагчдыг сонгон шалгаруулах журам хэвшүүлэх, эн тэргүүнд шийдвэрлэх гол асуудлыг хамтын хүчээр иж бүрэн боловсруулж үйлдвэрлэлд нэвтрүүлэх, эрдэм шинжилгээний ажилтнуудын албан тушаалын зэрэг, материалын урамшууллыг судалгаа шинжилгээний нь ажлын тодорхой үр дүнтэй холбох зэрэг намын их хурлаас заан олон тооны зорилт хэрэгжиж базаасан юмгүй, далайцгүй хэвээр байна. Намын XIX их хурлаас хойшдоо дараа хуралдсан Намын Төв Хорооны бүгд хурал, чуулганаас ч шинжлэх ухаан, үйлдвэрлэлийн холбоог бэхжүүлэх, эрдэм шинжилгээний ажлын үр ашгийг дээшлүүлэх талаар өдий төдий зүйл дэвшүүлсэн билээ. Гэтэл шинжлэх ухааны төлөвлөлт, зохион байгуулалт, шинжлэх ухаан, техникийн мэдээллийн системийг хөгжүүлэх, ашиглалтыг сайжруулах, шинжлэх ухааны хөгжлийг эрчимжүүлэх талаар өөрчлөлт, шинэчлэлийн шинж тэмдэг манайд төдий л тодорхой харагдахгүй байна. 

Нийгмийн үйлдвэрлэлийг эрчимжүүлэх гол хүчин зүйлийн нэг шинжлэх ухааныг хөгжүүлэх үндсэн асуудлуудыг судлан, Монгол оронд шинжлэх ухаан, техникийн дэвшлийг бий болгох нэгдсэн бодлого боловсруулах, улс орны оюуны чадавхийг үр бүтээлтэй ашиглах гэх мэт чухал чухал асуудлыг шийдвэрлэх, шинжлэх ухаан судлаачид үүнд хувь нэмрээ оруулах тухайд зарим үр дүн байгаа ч тэр нь шинжлэх ухааны салбарын хөгжилд өөрчлөлт шинэчлэл хийхэд үндэс суурь болохуйц жинтэй болоогүй байна. 

Үүний шалтгаан нь манай судлаачид шинжлэх ухаан удирдлага, зохион байгуулалтын тактик, судалгаа үйлдвэрлэлийг холбох механизм, үр ашгийн тооцоолол зэрэг өнөөгийн чухал асуудлаас тойрч байгаатай холбоотой. Тэр ч байтугай судлаачдын ажлын сэдэв, чиглэл нь далайд муутай, амьдрал, үйлдвэрлэлээс хөндий зарим талаар давхардах хандлагатай байна. 

Шинжлэх ухааны салбарт газар дэлхийн баялгийг хүч түрэмгийлэн булааж авах үзэл бодол, захиргааны арга барил ноёрхсоны уршгаар байгаль, орчныг хайр найргүй сүйтгэх, тэрчлэн үржил селекцийн ажилд санасан зоргоор авирлах адал явдал, нийгмийн ухаанд догматик сэтгэлгээ газар авч байсан зэрэг эргэн харж, өөрчлөн шинэчлэх, улмаар манай хөгжлийн зүй тогтлыг онолын болон практик ач холбогдолтой судлан дүгнэх, хэтийн төлөвийг тоймлох нь нийт эрдэм шинжилгээний ажилтан, эрдэмтдийн санаа тавих ёстой асуудал мөн боловч эрдэмтэд энэ тухайд үгээ хэлж амжаагүй байгаа нь шинжлэх ухааны салбарт сэтгэхүй, арга барилын өөрчлөлт удаашралтайн илрэл болж байна. 

Өнөөдрийн байдлаар манай улс 1200 гаруй эрдэмтэнтэй боловч улс орондоо шинжлэх ухаан хөгжүүлэх, шинэ ололтыг нэвтрүүлэх талаар хэвлэлд нийтлэгдэж байгаа өгүүлэл жилдээ дунджаар дөрөв таваас хэтэрдэггүй нь шинжлэх ухааныг хөгжүүлэхэд өөрийн хувь хандив оруулах талаар эрдэмтэн, эрдэм шинжилгээний ажилтан нэг бүрийн нийгмийн үүрэг бас л хангалтгүй биелж байгаагийн нэг гэрч юм. Хүн амд ногдох эрдэмтэн, эрдэм шинжилгээний ажилтны тоогоор манай орон ЭЗХТЗ-ийн гишүүн бусад орнуудаас тийм ч хол хоцроогүй хэрнээ шинжлэх ухаанд зарцуулж байгаа нэгж хөрөнгөөс олдог үр ашиг, шинэ нээлт бүтээлээр хэмжвэл ихээхэн доогуур байна. Хэдийгээр бодит тодорхой шалтгаантай боловч нөөц бололцоогоо бүрэн дүүрэн ашиглах, ялангуяа шинжлэх ухааны чадавхийг цогцолбор аргаар дайчлан зохион байгуулж чадахгүй байгаатай энэ нь шууд холбоотой юм. 

Шийдвэрлэх ёстой асуудлуудын эрэмбэ дарааллыг зөв тогтоох, нэгэнт бий болсон хүч чадавхийг үр ашигтай зарцуулах, багаж хэрэгсэл, тоног төхөөрөмжийн хангамжийг сайжруулан бэхжүүлэхийн хамт, амьДрал, үйлдвэр, аж ахуйн өнөө болоод хэтийн хэрэгцээ шаардлагатай нягт уялдуулж эрдэмтдийн хүчийг оновчтой хуваарилан байршлыг зөв тогтоох, шинжлэх ухааныг үйлдвэрлэлийн орчин үеийн шаардлагатай иж бүрэн холбох нь чухал байна. Жижиг сэДэв, хоёрдугаар зэргийн асуудал, давхардсан ерөнхий зүйлд хөрөнгө хүчийг тарамдуулах, эрдэм шинжилгээний боловсон хүчнийг оновчтой чиглэл, хэрэгцээтэй цэг дээр нь оноож ажиллуулах, түр томилолтоор биш үнэхээр зориулалттай туршилтын бааз дээрээ тогтвортой хөдөлмөрлөх нөхцөл бололцоогоор хангаж, тийм шаардлагыг ч тавих хэрэгтэй байна. эрдэмтэн, мэргэжилтнүүдийн нэлээд нь онолдож, сургамжлан зааварлахаас биш нээлт болоод дэвшүүлсэн асуудлаа хэрэгжүүлэхэд биечлэн оролцох, бүтээлч хувь хандив оруулах, өөрийн идэвх санаачилгаар шинэ зүйлийг үлгэрлэн хийх талаар тун ч идэвхгүй байна. Өөрчлөх шинэчлэх, зохион байгуулах, судалж боловсруулах ажлыг эрдэмтэд, эрдэм шинжилгээний ажилтнууд яриа сургаал, онол дүгнэлтээр дагнах биш бодит ахуй, үйлдвэрлэлд биечлэн нэвтрүүлэхийг тэргүүн зэрэгт үздэг байх нь чухал юм. Эрдэмтдийн санал бодол, судалгаа шинжилгээний ажлын үр дүнг уйл ажиллагаандаа нэвтрүүлэх, аж ахуйн ажлыг шинжлэх ухаанд тулгуурлах талаар улс, ардын аж ахуйн албан хаагчид ч санаачилга султай хэвээр байна. 

Шинжлэх ухаан, техникийн ололт, тэргүүн туршлагыг үйлдвэрлэлд нэвтрүүлэх ажлын ийм дутагдлыг арилгаж, улс орныхоо оюуны чадавхийг дайчлан, судлаачид, эрдэмтэд, мэргэжилтний авьяас, хүчийг ирээдүйтэй, хойшлуулшгүй гол зангилаа асуудлуудад төвлөрүүлэхэд шинжлэх ухаан, түүний судлалын ажлыг бүрэн чиглүүлэх хойшлуулшгүй шаардлага тулгарч байна. 

