Бат-Үүлээ гэж ...

Хэдэн сарын өмнө Э.Бат-Үүл Ц.Элбэгдоржийг "будаа" болгосон юмаа. "Өнөөдрийн Элбэгдоржийг мөнөөх 90 оны ардчилагч Элбэгдорж мөн гэж бодвол ихээхэн эндүүрэл болно.
Яахав Америкт сураад ирсэн болохоор интернэт, компьютер, шилэн кабель яриад байгаа юм. Мильтон Фридманы хэлсэнчлэн Элбэгээ америкаас дууныхаа үгийг цээжлээд, аяыг нь сураагүй иржээ. Малчдад малыг нь өгч, иргэдийг гадаад дотоодод чөлөөтэй зорчих эрхтэй болгосон, 700 гаруй тэрбум төгрөгийн үнэтэй орон сууцыг иргэдэд үнэгүй өгч бизнес хийх эрх чөлөөг нь олж өгсөн түүний хувьд одоо ядуусыг капиталжуулах нэн тулгамдсан зорилго өмнө нь тавигдаад байхад энэ тухай бодох завгүй албан тушаалаа манаж сууна" гэж ирээд өдөр тутмын сонины хоёр нүүр дамнуулан туусан. Хатуу үг ихтэй нийтлэлээ тэр нь. Үүлээгийн үг үүгээр дуусаагүй, үргэлжлүүлэн зөндөө их муулж бичсэн дээ Элбэгээг (Тухайн үеийн сонингуудаас харж болно). Гэтэл нэг хачин юм боллоо! Нөгөө муу муухайгаараа дуудуулдаг Ц.Элбэгдорж нь Их хурлын чуулган дээр үг хэлэхдээ ингэж эхлэв. "Миний эрхэм нөхөр Э.Бат-Үүл надад ямагт үнэнийг хэлж ирсэн ..." гэж. Түүнийг нь телевизүүд шууд дамжуулаад, үзсэн олон нүд орой дээрээ гарав. "Ийм юм гэж бас байдаг аа, энэ Ц.Элбэгдорж үнэхээр мээеээтэй хүн юм. Э.Бат-Үүлд элдвээр хэлүүлдэг байж магтаад байдаг" гэхчлэн шаагилдсан. Хүмүүс Ц.Элбэгдоржийн ирвэс мэт дайрахыг, Э.Бат-Үүлийн бар мэт барьцалдахыг нь харах гээд байж. Харамсалтай нь тэгсэнгүй. Тийм хонзогнол ардчиллын төлөө гэсэн хэн бүхэнд байдаггүй юм байна. Урьдын Их хуралд Д.Арвин азарга болж Л.Гүндалайг гүү болгох шахсан шиг тийм үзэгдлийг газар авахуулж болдоггүй бололтой. Тийм хонзон, муу юмаа мартдаггүй хүмүүс төрд олширвол нөгөө аймаар измуудын сүнс эргэн амилдаг түүх бий. Монголын ард түмнийг Монгол Ардын Хувьсгалт Нам ийм сэтгэхүй рүү эргүүлэх шахжээ. Тийм болохоор эрүүл шүүмжлэл нь энэ нийгэм дэх ардчиллын нэгэн үнэт баталгаа гэдгийг хүмүүст ойлгуулах бас нэг ажил ардчиллынханд тулгарсан байна. Үүлээгийн үг, Ц.Элбэгээгийн эхлэл хоёр нь үүний тодорхой жишээ юм. Үнэндээ өнөөдөр Хувьсгалт намын Их хурлын гишүүн нэгэн, даргыгаа тэгж шүүмжилсэн бол ирээдүй нь бүрхэг болох нь ойлгомжтой. Бодит байдал тус нам дотор тийм л байгаа. Сэтгэлгээний энэ мэт зөрүүнүүд энэ хоёр намд, төр дэх төлөөллүүдийнх нь хооронд байсаар байна. Э.Бат-Үүлийг цааш үргэлжлүүлье. Ардчиллынхан амбаарт суусан он жилүүд буюу 2000-2004 он. Энэ цаг үед цав цагаан толгой, цахиртсан сөөнгө хоолой ардчиллын амьд баталгаа, ард түмнийг чирэх хүч, тэдний барих барьц болж байлаа. Албан тушаалд очихоороо ард түмэн гэж дуугардаг, огцрохоороо ор мөргүй арилдаг хүнийрхүү ардчилагч биш гэдгээ тэр харуулж байсан. Э.Бат-Үүлийн газрын төлөөх тэмцлийг олонхи нөхөд нь гэртээ, зурагтынхаа өмнө харж суусан. Дулаан байшинд эхнэрээрээ сайхан хоол хийлгэж идэн, диван дээрээ хэвтчихээд, хичээлээсээ тарж ирсэн хүүхдээсээ гадаа хамар цухуйлгахын аргагүй хүйтэн байгааг сонсон зурагтаа үзсэн. "Манай Э.Бат-Үүл мөн үзэж тарж байна шүү, зөв ш тээ" гэж амаараа дэмжээд л. Нөгөө Э.Бат-Үүл нь хар ноосон малгай, хөвөнтэй хүрэм өмсчихсөн цан хүүрэг савсуулсан амьтан цагдаа нартаа заамдалцаад л. Насаараа зүтгээд юу ч үгүй хоцорсон монголын газар тариалангийн үе үеийн төлөөллүүд, хөгшин хөвөө, хүүхэд залуучууд олон зуун хүн түүнийг өмнөө барьчихсан. Ард нь трактороо унаж, тармуураа чирээд жагсаалаар явж байлаа шүү дээ, гурван есийн хүйтэнд. "Нохойд барьдаг мод" гэдэг шиг үнэндээ тэдний төлөө ингэж явах хүн Э.Бат-Үүлээс өөр олдохгүй л дээ. Маргааш нь харах нь ээ Сүхийн талбай дээрээс Э.Бат-Үүлийн маань тариачин нөхдийг цагдаа нар дөрвөн мөчнөөс нь дамжилж аваачин машины дэвшин дээр шидэлж харагдав. 37 онд лам нарыг, миний өвөөг ингэж ... гэсэн аймшигт бодол тэр үед сэтгэл сэрхийлгэсэн. Үүлээгээ ингэж үзэж тарж байхад үнэндээ бид дээр бичсэн шиг л байсан шүү. Бодох нь бодож санах нь санах л хэрэгтэй. Энэ бол үнэн. 2004 он гаруут л "Хүүе хаая юу болон, ард түмэн минь яаж амьдарч байна" хэмээн давхилдаж эхэлсэн. Э.Бат-Үүлийг бас баривчилсан. Орцных нь үүдэнд саарал өнгийн "69" зогсоож байгаад зугтах гэж байгаа хүн барьж байгаа юм шиг цагдаа нар хоёр талаас нь сугадаж авчран ганцхан түлхэж суулгаад "Ганц худаг"-руугаа аваад явахыг нь Монголын ард түмэн телевизээр харсан. Зоригийн хэргээр гэж баривчилсан нь тэр юм гэнэ лээ. Үнэндээ Зоригийн хэрэг гарсны маргааш нь хэн хүнгүй сэртэс хийхээр шулуун шударга ярилцлагыг Э.Бат-Үүл анх өгсөн. Түүнээс хойш ч их дуугарсан даа. Үнэнийг ярьж байсан түүнийг тэгж аваачиж шоронд хийчихээд уучлаарай ч гэж хэлэлгүй гаргачихсанд өнөөдөр болтол гол харладаг. Тэр үеийн төр засаг мөн аймшигтай байжээ. Угтаа түүнийг барьсан зорилго нь өөр юм. Углуургаараа тууштай ардчилагчдыг урагш нь гишгүүлэхгүйн тулд "Ганц"-даа аваачдаг муу аргатай л даа, хувьсгалт намынхан. Түүнийх нь нэг тохиол таарсан хэрэг. Гэтэл өнөөдөр хар л даа, баараггүй авлигач нь батлагдсан Баатарын золиосонд Засаг огцорч байна шүү дээ. Мөн аймаар хүчээ. Ийм л хүчний эсрэг Эрдэнэ гуайн цагаан толгойтой хүү эцэж цуцалгүй, эргэж хургалгүй тэмцэж ирлээ. Эрдэнэ баавай энэ улсад хэрэгтэй хүү төрүүлжээ.. Сүнс нь баярлаа байлгүй дээ. Тэр жил Эрдэнэ гуай энгэр дүүрэн одонгоороо биш энэ хүүгээрээ "гоёж" нутагтаа нэг ирсэн юмаа. Бидний хэдэн нөхөд "Гурван нуурт" уулзалдсан. Орой нь Э.Бат-Үүл бид жаахан бужигнасан юм. Тэгэхэд ээж нь орж ирээд "Үүл ээ, одоо орж унт" гэхэд год хийгээд гарч билээ. Ээж аавынхаа дэргэд бол тэр ийм л хүн шүү дээ. "Ху" намынхан хуйвалдаж, "Эрэл"-ийнхэн элбэлцэж, Ардчилсан намынхан ам уралдаж, "Буян"-гийн Жаргалсайханд буян болсон саяны нэг сүртэй Их хурлын чуулганыг олон хүн нойр хугаслан үзжээ. Энхбаярын жилүүдэд ингэж телевизийн чөлөөт суваг үзэх нь үлгэр мэт байлаа. Одоо тэгтэл цаг өөр болжээ. Тэр хурал дээр Э.Бат-Үүлд хэлэх үг олдохгүй байх шиг санагдсан. Ёстой нөгөө "Тэнэгтэй хэзээ ч бүү марга! Хүмүүс та хоёрын ялгааг олохгүй" гэсэн үг л санаанд нь эргэлдэж байсан байх. Ийм юм болохыг нь эртнээс гадарласандаа М.Энхсайханыг дэмжиж, Ц.Элбэгдоржид чангараад байж л дээ. Тэрээр "Тэнэгүүдийн тэргүүнд нь халд" гэдэг шиг "Нямдоржийг л ерөөсөө Их хурлын даргаас нь огцруулъя" хэмээн дуугарч эсрэг эгнээнийхэндээ баалуулж суусан. "Алдааг чинь ил хэлдэг хүнийг андаа гэж бод" гэсэн үгийг ухаарах нэгэн тэр танхимд байсангүй. Уг нь Э.Бат-Үүлийн үг, үйлдэл бүхэн энэ үгтэй агаар нэг байдаг юм. Бүх юм тэгээд ордны хуйвалдаанаар болоод өнгөрнө лээ. Э.Бат-Үүлийг ардчиллын төлөөх сэтгэл зүтгэл нь энэ Их Хуралд авчирсан. Энэ алба нь түүний ардчиллын төлөөх зорилгоо биелүүлэх хэрэгсэл нь. Гэтэл тэр танхимд амин хувийн асуудлаа гол зорилгоо болгосон өчүүхэн бодолтнууд дийлэнх байгаа нь түүнийг улс үндсээ гэсэн эрх ашиг болгон дээр цөөнх болгосоор байх шиг. Гэвч үнэний үзүүр мохдоггүй болохоор цаг ирж нөхцөл бүрэлдэхэд Э.Бат-Үүл шиг улстөрчдөөр Монголын төр дүүрэх байлгүй дээ. Гэвч Э.Бат-Үүл нь байдаг л нэг ардчилагч биш болохоор түүн шиг тууштай улстөрч гарч ирэх нь цаг хугацааны асуудал бололтой дог оо. 
Дорнод аймгийн Ардчилсан намын дарга П.АЛТАНГЭРЭЛ 