Боловсрол, соёл, шинжлэх ухааны нээлттэй өдөрлөг өнөөдөр эхэлнэ

Өнөөдрөөс эхлэн Сүхбаатарын талбай гурван өдөр олны хөл хөдөлгөөн, дуу хуурт дарагдах нь. Учир нь боловсрол, соёл, шинжлэх ухааны нээлттэй өдөрлөг тэнд болох юм. Өнөөдөр морин цаг буюу их үдийн 11.40 цагаас эхлэх уг арга хэмжээг төрийн шагналт, гавьяат жүжигчин Н.Сувд, гавьяат жүжигчин Г.Равдан нар хөтлөх юм байна. Нээлттэй өдөрлөг нь БСШУЯ-ны үйл ажиллагааг ард иргэдэд ойртуулах, мэдээлэл өгөх, хүмүүсийн санал сэтгэгдлийг сонсох зэрэг олон зорилго агуулжээ.
Эхний өдөр буюу өнөөдөр соёл, урлагийн салбарынхан олон түмэнтэйгээ нүүр тулан уулзана. Манай мэргэжлийн урлагийн байгууллагынхан 800 жилийн ойн хүрээнд хийж байгаа уран бүтээлийнхээ дээжээс хэсэгчлэн тоглох юм байна. Тухайлбал, 12.30 цагаас Драмын театрын жүжигчдийн тоглолт болох аж. Мөн Их Монгол Улсын 800 жилийн ойгоор тоглох 800 морин хуурч, уртын дуучдын нэг хэсэг болох 80 уртын дуу, морин хуурчдын тоглолт болно гэнэ. Түүгээр зогсохгүй ДБЭТ, Улсын хүүхэлдэйн театр, Улсын циркийн жүжигчдийн тоглолт, "Монгол гоёл" үндэсний хувцасны үзүүлбэрүүд Сүхбаатарын талбайд болно. Маргааш буюу 12-ны өдөр боловсрол, шинжлэх ухааны үйл ажиллагааны талаар мэдээлэл хийнэ. Төрийн болон хувийн их, дээд сургуулийн элсэлт, шалгалт, удахгүй болох ерөнхий шалгалтын талаархи хамгийн дэлгэрэнгүй мэдээллийг тэндээс авч болно. Мөн "Үдийн цай" хөтөлбөр, дүрэмт хувцас, сурах бичгийн шалгаруулалтын талаар ч ярих юм байна. Нээлттэй өдөрлөгийн гурав дахь өдөр СУИС, Хөгжим, бүжгийн коллеж, цэцэрлэгийн хүүхдүүдийн тоглолт болно. Энэ үеэр 1000 хүний дунд санал асуулга явуулж БСШУЯ өөрсдийнхөө ажил хэргийг талаар үнэлэлт дүгнэлт авна гэсэн. Хэрэв уншигч та боловсрол, соёл, шинжлэх ухааны талаар өөрийн бодож, санаж явдаг санал, гомдол болон асууж лавлах зүйл байвал энэ гурван өдөр жанжин Сүхийн талбайг зориорой. Мөн ерөнхий боловсролын болон их, дээд сургуулийн сургалт, болон багш нарын ёсзүйтэй холбоотой гомдлыг ч хүлээн авна гэсэн. Үүний мөрөөр ямар ажил хийснээ ч эргэн танд тайлагнана гэж хэвлэлийн хурлын үеэр мэдээллээ. 
Д.Оюунтуяа
