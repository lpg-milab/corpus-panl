"Үлэмжийн чанар"-ыг ямар ч хөгжимгүй дуулна

Монгол эр хүний оюун сэтгэлгээг онгод авьяас, омог бардамтай хослуулан урлагийн ертөнцөд өөрийн орон зайгаа хэдийнэ дархалсан гавьяат жүжигчин Д.Сосорбарамтай уулзаж хөөрөлдлөө. Тэрээр энэ сарын 19-20-ны өдрүүдэд "Эрийн сайхан хийморь" цэнгүүнээ уран бүтээлийн гараагаа эхэлсэн төрөлх театрынхаа тайзнаа тоглох гэж байгаа юм.
-Та өнгөрсөн оныг уран бүтээлийн олз омог арвинтай үдсэн байх аа? -2006 он дахин тохиохгүй сайхан жил болсон. Их Монгол Улсын тэгш дүүрэн ийм их ойг бидний үед л лав дахин тэмдэглэхгүй нь лавтай. Монголчуудын хийморь ерөөл, нэгдэл нягтрал, дэлхийг байлдан дагуулсан гайхамшигт содон үйл явдлыг хүн төрөлхтөн нүдтэй болгон харж, чихтэй бүхэн анзаарсан. Түүх, ёс, ард түмний аж амьдралын улбаа, тэр бүхнийг судалдаг билгүүн номч эрдэмтдийн анхаарал Монгол руу чиглэсэн тийм жил байлаа даа. Энэ гайхамшигт онд миний болоод бидний хамтын уран бүтээл Монголын их эзэн хааны 800 зууны тэртээд үлдээсэн аугаа түүхэн амьдралын нууцад гүнээ нэвтрэн орох гэж, тэр тэнгэрлиг хүмүүний суу заль, хийморь лүндааг хүмүүст хүртэл амилуулах гэж зохиолч, найруулагч, жүжигчид, тайзны уран бүтээлийн ажилчид сэтгэл, зүтгэл гарган чармайсан ийм бүтээл бол ардын уран зохиолч Б.Лхагвасүрэнгийн "Атга нөж" жүжиг юм. Маш богинохон хугацаанд гуравхан цагийн дотор найман зууны түүхийг агшааж үзүүлнэ гэдэг бэрх даваа байсан. Тэгээд миний бие Чингэс хааны дүрийг, театрын урлагийг ойлгож мэдэрдэг сэтгэлгээний өндөр түвшний үзэгчдэдээ оюуны цэнгэл эдлүүлэх гэж сэтгэл зүрхээрээ тэмүүлсэн дээ. -Та японы кинонд Чингэст тоглох гээд сахал үсээ ургуулан хувьдаа л их бэлтгэж байсныг ард түмэн мэднэ. Харамсалтай нь таныг тоглуулахгүй гэж гонсойлгосон. "Атга нөж"-ийн Чингэс хааны дүрээр "Гэгээн муза"-гийн тэргүүн шагналыг хүртэхдээ ямар сэтгэгдэл төрж байв даа? -Их Монгол Улсын эзэн хааны дүрээр "Гэгээн муза" хэмээх драмын урлагийн титэм шагналыг хүртэхдээ надад, бүр явж явж энэ их хүний дүрээр эрхэм хүндэтгэл хүртэх хувь заяа байжээ гэж өөрөө өөртөө урмын ташуур өгөх, түүгээрээ бахархаж өмнөө эрхэм зорилго тавин, улам ихийг бүтээхийн онгодоор жигүүрлэж, зүрх догдолж, сэтгэл хөдлөн, дотроосоо огшиж байсан. Янз бусаар хэлэгдэж дөрвөн жилийн нүүрийг үзсэн би. Энэ хааны дүрд тоглох учир шалтгаанаас болж урамшиж ч байсан, гунихарч ч байсан. "Гэгээн муза" шагналыг авахдаа би "Атга нөж" жүжигт хамтран ажилласан бүх хүмүүст талархаж байлаа. Намайг Чингэс хаан мөн гэж харж, чи л гарцаагүй "Бөртэ чоно"-ын гол дүрийн жүжигчин мөнөөс мөн гэж хэлж, бичиж байсан И.Нямгаваа найруулагчид талархал илэрхийлэх учиртай. Гавьяат жүжигчин Б.Дамчаа, урлагийн гавьяат зүтгэлтэн Д.Жигжидсүрэн, намайг "Атга нөж" жүжгийнхээ Чингэс хаан болгосон найруулагч Б.Баатар нарт халуун талархал илэрхийлж, оюуных нь чагтага улам бөх байхыг дэвжээж байна. -Та удахгүй тоглолтоо толилуулах гэж байгаа гэлүү? -Энэ сарын 19, 20-ны 20 цагаас би анх өдөлж гарсан төрөлх Улсын драмын эрдмийн театрынхаа тайзнаа "Эрийн сайхан хийморь" цэнгүүнээ тоглох гэж байгаа юм. Урлагийн гараагаа эхэлж байсан театрынхаа алтан тайзанд 16 жилийн дараа Чингэс хааныхаа дүрээр хүндэтгэл үзүүлсэн гэж бодож байгаа. Эндээс хүртсэн "Гэгээн муза" титэм шагналаа хүндэтгэж энэ тоглолтоо тавьж байна. -Ямар, ямар уран бүтээлээр үзэгчдэдээ бэлэг барих гэж байна даа? -"Эрийн сайхан хийморь"-ийг сонсохоос гадна миний дуулдаг дуунууд, хэлдэг шүлгүүдийг үзэгчид маань таашаан хүртэх болно. Онцолж хэлэхэд, Догшин ноён хутагт Данзанравжаагийн "Үлэмжийн чанар" дууг ямар ч хөгжимгүйгээр дуулах юм. Үзэгчдийн анхаарлыг төвлөрүүлж байгаад сонсгоход онцгой мэдрэмж төрөх нь дамжиггүй. Б.Лхагвасүрэнгийн шүлэг, Эрдэнэчулууны ая "Тод тамга" дуугаа дуулна. Энэ дууны "Үргэлжлэхийн заяат удмаа хөх тамгаар тамгалсан" гэдэг мөр миний анхаарлыг ихэд татаж дуулахад хүргэсэн. -Ондоо уран бүтээлчид оролцох уу? -Зөвхөн би гав ганцаараа байх болно. Миний бие даасан тоглолт гэчихээд хэнийх нь мэдэгдэхгүй олон амьтны цуглуулга хийдэг хүн би биш. -Тоглолтынхоо дараа ямар уран бүтээлд орох вэ? -Английн их бичгийн хүмүүн У.Шекспирийн сонгодог жүжгүүдийг тайзнаа амилуулна даа. 
Л.Батцэнгэл 


