Охидын роль

Ерэн зургаан оны намрын салхин сэвшээ охидын хормой гэзгээр тоглож асан тэр цагт бид Монгол Улсын Их Сургуулийн сэтгүүл зүйн ангид нэгтгэгдэн элсэв ээ. Манай ангид эх орны өнцөг булан бүрээс, тодруулбал аймаг хот бүрээс нэг нэг төлөөлөгч иржээ.
Цагаан, бор, улаан хацартай дөчин хэдэн хүн ингээд нэг ангид цуглатал хөвгүүдсээд байх юм байдаггүй дээ. Томоотой нь дэндсэн байрын гурван нөхөр баахан анхил охидын дунд хулгаж гэрэвшсэн янзтай сууцгааж байсан нь Г.Мөнх-Эрдэнэ, Д.Амартүвшин бид гурав. Тэгж байтал Зоригт, Мөнгөнхуяг хоёр нэмж орж ирэв, Амараа зөрөөд өөр ангид орлоо. Хичээл эхэллээ. Манай ангийн охидын нүүрэмгий гэж жигтэйхэн. Эхний өдөр гадаад хэл, сэтгүүл зүйн үндэс зэрэг гурав дөрвөн хичээл орлоо. Шууд л зүрх үхэж байна. Үгүй ээ ер нь, бүгд л хэлтэй устай, мэдэхгүй юмгүй шөвөлзсөн хүмүүс байх юм. Би хичээл тараад одоогийн энэ "Залуучууд" буудлын арын замаар яажшуу гардаг юм билээ гэж мунгинаж явахдаа таг шалчийсан амьтан явлаа. Зам гарна гэдэг ч тун хэцүү даваа санагдав. Өдөр бүр иймэрхүү машин сүлжилдсэн замаар хэд гурав гарна гэхээс аймшигтай. Дээр нь энэ өдрийн хичээл дээр хараад байтал хөдөөний аймгуудаас ирсэн миний мэтийн хэдэн нөхөд өөрсдийгөө олигтой илэрхийлж чадахгүй түгдчээд хот хүрээнийхнээсээ өнгө зүсний хувьд ч, хэл ярианыхаа хувьд ч хоёр өөр тивийн хүмүүс шиг аяндаа зааглагдаж байгаа нь мэдрэгдлээ. Гэвч энэ зааг ялгаа мөдхөн арилсан бөгөөд, сүүлд хэдэн сарын дараа манайхан бүгдээрээ л тэрхүү хичээлийн эхний өдөр миний мэт бодолтой буцаж явснаа ярин инээцгээж билээ. Ингээд бидний оюутан цагийн үлэмж эгшиглэнт улирал намар, өвөл, хаврууд үргэлжилж эхэлсэн юм. Манай анги Их сургуулийн хичээлийн хоёрдугаар байрны гуравдугаар давхарт. Тухайн үед Монгол судлалын хүрээлэн нэртэй байв. Тэр давхарт манай сэтгүүл зүйн ангийн охид л үзэсгэлэнтэй нь. Ер нь манай ангийн охид л тэр үеийн хамгийн сайхан охид байсан юм шиг. Сэтгүүлч сурвалжлагч болох хүмүүс тийм байх ёстой гэж бодоцгоосон юм уу, тэр давхрыг баахан хөгжимдүүлж орхидог байлаа. Ангийн яг эсрэг талын хаалга манай тэнхим байсан юм. М.Зулькафиль багш аргаа барсан янзтай, хаалгаараа цухайж "Энэ Их сургуулийн танхим шүү" гэж сануулна. Манайхан тэрхэн хоромдоо гайгүй болсноо, аанай л шуугиж эхэлнэ. Гурав гурваараа, дөрөв дөрвөөрөө ярилцаж инээлдээд зогсоцгоочихно. Тэр цагт нөгөө муу гурван эр нь ангидаа нэг, гадаа нэг гарсан шигээ захлаад байх нь, шаргачин дийлэнх сүргийн ганц хоёр ооно шиг байв. Манай ангийн эдгээр "шаргачингууд" янз бүрийн үнэртэй ус түрхэнэ. Чухамдаа тэр нэгдүгээр ангийн жил миний хувьд үнэртэй ус судлах албан бус хөтөлбөрт нэгэн хичээлийн жил байв. Өглөө ангидаа хамгийн түрүүнд ирээд сууна. За тэгтэл, охид бүр өөр өөр үнэртэй ус сэнгэнүүлэн сэв сэвхийн орж ирнэ. Эхний хоёр гурван бүсгүйн усны үнэрийг ялгах маягтай болоод сууж байтал ар араасаа бөөн бөөнөөрөө орж ирээд, миний үнэрлэх мэдрэхүй маань үй түмэн үнэртэй усны "коктейльд согтоод" алийг нь гэж нэрлэх аргагүй болчихно. Нялуун, анхилуун, эелдэг яруу, урьхан, сэрүү татуулсан, сэнгэнэсэн, нялхийсэн нэн олон янз. Дээрээс нь манай Г.Мөнх-Эрдэнэ тогтмол бас нэгэн өвөрмөц таатай үнэртэй ус түрхэнэ. Ер нь энэ маань чамин эр л дээ. Энэ бүх олон үнэр бол миний тэр болгонд дасаагүй хамарт үнэхээр хээнцэрдэж байлаа. Тиймээс ч хэн нь ямар ус түрхсэнийг нэг их ялгахаа ч байлаа, хамар маань энэ олон сүрчигний нийлмэл үнэрт даслаа. Харин Н.Жаргалангийн түрхдэг байсан сүрчиг л ангид орж ирэхээс нь сэнгэнэж, үнэрлэхүйд тун таатай мэдрэмж төрүүлдэг байв. Тэр нь "Кэнзо" байсан юм. Өгүүлэн буй бүсгүй хичээл жаахан хожимдосхийсэн орж ирэхэд, энэ үнэр нь лекцээ гүйцэхгүй үзгээ жирийлгэн доош тонгойн суухад "Би ирлээ" гэх шиг болдог байж билээ. Ингээд эргэн санахад ангийнхаа гэгээн охидын тэр олон үнэртэй уснаас ганц "Кэнзо"-той л үлджээ. Энэ ус бол их алсаас анхилдаг, барим тавим тийм гэж хэлэхэд хэцүү, нэг тийм гэгээн эрхэмсэг, ялгуун сэвшээтэй, хэт ойрхонд бол үл мэдэгдэм үнэртэй. Үнэртэх хүсэмжлэл нэн их төрүүлнэ. Энэ бол оюутан насны минь сэтгэлийн үнэртэн юм. Ерэн зургаан оны намрын тэр өдрүүдийг эдүгээ эргэн санахул саяын "Кэнзо" сүрчгийг тодотгосон шиг алсаас анхилж, гэгээн эрхэмсэг, ялгуун сэвшээтэй санагдана. Манай ангийн М.Туяа, Мандалговиос ирсэн, хацартаа болсон алимын туяатай,оюутны байранд идээшиж, он онд поп дуучин Сарааг эг маггүй шүтсэн ийм нэгэн охин. Энэ хүүхэн ангид юм л яривал "Сараа эгч,Сараа эгч" гэсэн хүн байлаа. Дуучны тухай сонинуудад ямар л мэдээ мэдээлэл гарнав, мань хүн хайчилбар болгоод цомогжуулчихсан нь их зузаан. Тэр оюутны байранд амьдарна. Амар биш байсан нь мэдээж, төдөлгүй хоёрдугаар ангиасаа сонинд ажиллаж, манайхнаасаа анх эхэлж хөдөлмөрийн гараанд гарсан. Тэр ангийнхаа гурван хөвгүүнд "Дундговийн охид сайхан болоод сайн" гэж үе үе хэлнэ. "Тиймээ, яг чам шиг үү" гээд цаашлуулахаар "Би бол хамгийн муу нь" гэдэг сэн. Яриангүй манай Туяа сайхан сэтгэлтэй л дээ, тэр маань саяхан ээж болсон , утастаж баяр хүргэсээн. Одоо сонины эрхлэгч болж, айлын гэргий болоод сайхан аж төрж явна. Д.Оюунгэрэл гэж тунгалагхан цагаан царайтай Өврийн хангайн охин. Онц сурна. Бас их дайчин тэмүүлэмтгий. Манай ангийн хот, хөдөөгийн охид бөөндөө нэг удаа ярилцаж суухыг тандаваас Оюунаа өөртөө тохиолдсон явдлыг ярьж байна. Манай хүнийг зун амралтаараа хөдөө эмээгийндээ амарч байхад нь ажээ. Хөдөөний билэг танхай нэг нөхөр шөнөөр эмээгийнд нь дарж аваад хөглөжээ. "Эмээ, эмээ" гээд дуудтал гэрийн зүүнтэйгээр унтсан эмээ нь таг гэнэ шүү. Тэгэхээр нь бүх хүчээ дайчлаад нөгөө нөхрийг бараг зодоод хөөгөөд гаргажээ. Манай Оюунаа ч яг чадуулчихаар нь угаасаа биш л дээ. Өглөө нь эмээгээ "Та чинь хүн дуудаад байхад яадаг хүн бэ" гэж. Гэтэл эмээ нь "Хүүхдүүдийн дундуур түвэг болно" гэдэг байгаа гээд хэнэг ч үгүй яриад баахан инээдэм болсон юм даг. Оюунаагаас өөр нийтэч бус, гүжирмэг биш нь бол ингэж ярихгүй л дээ. Энэ шулуухан зантай ангийн бүсгүй маань Ростовын их сургууль төгсч ирээд гялалзаж л явна. Мөн нэгдүгээр курсын жил. Манай ангитай Үндэсний бөхийн сургуулийн нөхөд шифлэх юм боллоо. Ангиар дүүрэн хулгар чихтэй, данхайсан нөхөд орж ирлээ. За даа тэд ч, манай охидоос тал олох царайгүй. Охид мушилзах төдий гар барьсан болоод, эг маг гэсэн уулзалт болоод салцгаасан билээ. Өнөө хулгар чихтүүдээс манайхан руу захиа махиа өгөөд л байгаа бололтой байсан. Харилцаа тогтож гүнзгийрсэн нь мэдэгдсэнгүй. Дараа нь Цагдаагийн дээдийнхэн ирэв ээ. Харах байдлаас дүрэмт хувцастай, ярс ярс гэсэн нөгөө нөхөд рүү чинь манай охидууд илт тал өгөхгүй ч, дургүй биш байгаа нь анзаарагдаад байлаа. Зоригоо, Мөөгий, Хуягаа бид дөрөв нэг муу тунимар болж байна шүү. Ямар сайн байхав дээ, хэдэн охидоо баахан хар юмнуудын дундуур тавьчихаад морь шинжүүлж байгаа уяачид шиг алсханаас хараад сууна гэдэг. Тэрхэн зуурын л юм даа. Энэ шифээс хос төрсөн шүү. Ариунцэцэг маань Тулгаа гэдэг залуутай суугаад эдүгээ үр хүүхдийн ээж аав болоод сайхан амьдарч байна. Төрсөн өдөр тэмдэглэнэ гэж лут ажилтай байлаа, оюутан байхад. Нэг бааранд орно. Мөнгө базаахгүй. Ганц ганц пиво аваад сууна даа. Тэгээд гаднаас нууж оруулж ирсэн ганц юмаа үйлчлэгчийн нүд хариулан хундагалаад сэм сэм хөнтөрнө. Ингээд нэг их сайхан инээлдэж хөгжилдөж, дээгүүр харсан хүмүүс сууцгаагаад гарахдаа ганц пивондоо хөөрхөн халчихсан байна. Нууцын нэмэлтдээ тэр байхгүй юу. Манай ангийнхан Их сургуулийн хогийн саванд хуримтлагддаг самрын ясны багагүй хэсгийг цөмдөг байлаа. Зарим хичээл самар цөмөлтийн хичээл байна уу гэмээр тас тас гэнэ. Сараа надад самар хэрхэн цөмөхийг зааж өглөө. Би ерөөс үр ястай нь хага туучихаад байдаг байлаа. Мөдхөн л би самар цөмөлтийн хичээлийн нэгэн идэвхтэй сурагч болсон. Энэ Сараа маань ангийн хамгийн өндөр нь байсан бөгөөд өдгөө ангийнхнаасаа мэргэжлээрээ бас нэгэн өндөрлөгч нь болон ажиллаж явна. Сэтгүүл зүйн ангийнхан маань шалгалтад унадаг, тэнцдэг оюутны түгээмэл замыг мөн л баяр догдлол, гэгээн хариуцлагатайгаар туулсан. Уран зохиолын онолын шалгалт боллоо. Д.Галбаатар багш "Шалгалт гэдэг бол баяр баясгалан юм" гээд авлаа даа. Манайхны хувьд баяр баясгалан биш, гутрал гунигийн дүн гарлаа. Намар нь дахиж өгөөд тэнцэцгээсэн. Харин манай ангид шалгалтад ойчдоггүй хоёр гурван оюутан байсан юм. Элбэрэлт, Буянтөгс, Цэвэгмид энэ гурав бол онцоос өөр дүн мэддэггүй байлаа. Ер нь бол манай ангийнхан жигдхэн сайн сурлагатай байсан. Хойш урагшаа нэгнээсээ гойд түрүүлсэн, хоцорсон нь байгаагүй. Шалгалт шүүлэг ярьсных, нэг хөгтэй явдлыг ярья л даа. Манай дээд ангийн нэг бүсгүй шалгалтад оржээ. Асуултаа бэлдээд багшийн өмнө очоод суув гэнэ. Багш өмнөө тавьсан чихрээс идэхийг, тэгээд хариулж эхлэхийг урьтал мань хүүхэн нэг чихэр задлаад ам руугаа хийж, хоёр дахиа мөн тэгж гэнэ, гурав, дөрөв, тав болсон байгаа юм даа, ар араас нь угсруулаад. Тэгтлээ сандарч мунгинасан байгаа юм, хөөрхий. Болормаа, Баярмаа, Цолмон гээд гурван гунхсан хүүхэн өгүүлэн буй ангид содон. Энэ гурав маань жаахан хэнэггүй, эрх чөлөөлөг хүүхнүүд байлаа. Баар саванд бусдыгаа бодвол арай олон тоотой орно. Тэр хэрээрээ юм үзэж, нүд тайлсан болно. Эр хүн шиг гурван хүүхэн байдаг байлаа. Жаахан юм ярьж суух, нэг юмны цаана гарах энэ тэрийн буюу чөлөөт цагийн сэдэвтэй арга хэмжээг ерөнхийд нь эд нар маань нугална. Гэлээ гээд энэ нөхөд сурлага тааруутсангүй, сайнаас сайн сураад төгссөн билээ. Манай ангид Г.Пүрэвсүрэн гэж лут "Кондолария" байв. Энэ хүн ангийн дарга бөгөөд нийт олныг шалгалт шүүлэгт ороход дүнд нөлөөлөх, ангийн эрх ашгийн асуудалд бүхий л боломжоо дайчлан ажилладаг эмэгтэй. Энэ хатагтайн ачаар шалгалтынхаа дүнг сайжруулсан цөөнгүй хүмүүс манай ангид байсаан. Ангийн энэ төлөгч үргэлж завгүй. Яахав, манай охид нэг тийм ч хүн байна, ийм ч залуу буй гэсэн бүдэг бадаг дүрүүд дэвшүүлээд таарч тохирохоо үзүүлнэ. Цаадах нь нэлээд тодорсон үзмэрч шиг "За даа Бямбаа минь, энэ бол шохоорхох төдий юм байна, харин Бүрнээ чиний энэ хүн бол тун догь, за Номуунаа наадахаа орхи, Ариунаа, чамд бол Тулгаас өөр сонголт алга" гэх зэргээр намжирдаж сууна шүү. Тэдгээр мэргэ төлөг хэр онодог байсан юм бүү мэд, за ямар ч байсан манай ангийнхан элдэв юмаа асуугаад чиг авчих "үзмэрчтэй" л байлаа. Энэ мэтээс харахад манай анги бол яах аргагүй охидын рольд эзлэгдсэн хамт олон байжээ. Ерэн зургаан оны намрын ухаа өдрүүдэд уулзалдан ижилдсэнээс хойших дөрвөн жил минь яах ийхийн зуургүй харван өнгөрөөд сургуулиа төгсөхөд хоёр мянган оны хаврын цэнхэр өдрүүд хэдийнэ эхлээд, Их сургуулийн гудманд шинэ навчсын үнэр түгэн түгэн байсан билээ. Оюутны жилүүд маань зөөлөн чихрийн цуглуулга мэт амтат сайхан үйл явдлуудаар дүүрэн өнгөрчээ. Одоо нэг нэгэнтэйгээ хааяахан л утсаар ярих юм даа. Зарим нь гадаадад, зарим нь эх орондоо ажиллаж амьдарч байна. Оюутан насны нөхөрлөл дурсамж алгуурхнаар бүдэгших хэрнээ, бас эргэн нэхэн санахад борооны дараахь наранд ээгдсэн цэцэг шиг гоёхноор тодрох ажгуу. 
Б.Золбаяр
