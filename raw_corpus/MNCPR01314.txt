Малчдын уулзалт

Өвөрхангай аймгийн Хужирт суманд малчид цуглаж ахуй амьжиргаагаа хэрхэн дээшлүүлэх, бэлчээрийн зохистой ашиглалтын талаар хэлэлцлээ. Баянхонгор, Сэлэнгэ, Өвөрхангай аймгийн 12 сумаас 200 гаруй малчин ирсэн юм. 
Сүүлийн жилүүдэд дараалан ган зуд тохиолдсоны зэрэгцээ малын тоо толгой өссөнөөр нутгийн бэлчээр газрын хөрс доройтоод байгаа нь малчдын амьдралд сөргөөр нөлөөлжээ. НҮБ-ын Хөгжлийн хөтөлбөрийн "Бэлчээрийн тогтвортой менежмэнт" төслөөс малчдын ахуй амьжиргааг дээшлүүлэхэд хувь нэмрээ оруулахаар энэхүү чуулга уулзалтыг зохион явууллаа. Баянхонгор аймгаас Галуут, Жинст, Богд, Эрдэнэцогт, Сэлэнгийн Баянгол, Зүүнхараа, Ерөө, Жавхлант, Өвөрхангайн Хайрхандулаан, Сант, Хужирт, Төгрөг сумаас ирсэн малчид энэ сэдвээр ярилцав. Гурван өдөр болох чуулга уулзалтад дэгтэй оролцох талаар НҮБХХ-ийн Байгаль орчны салбарын менежер У.Тунгалаг сануулав. Олон хүнийг хамарсан хурал болохоор юуны өмнө идэвх санаачилгатай, хурал дээр унтахгүй гэх мэтээр баримтлах дүрмээ гаргав. Үүнийг зөрчсөнийг нь шийтгэе гэсэн санал тавихад нэгэн малчин эсгийнд боож шийтгэе гээд бөөн инээдэм болов. Гурван жилийн өмнөөс эхэлсэн энэ төсөлд хамрагдсан малчид өөр хоорондоо бүлэг болон нэгдэн ажиллаж байгаа ажээ. Бүлэг болсноор амжилт алдаа оноо юу гарч байгаа талаар тайлангаа тавьсан. Баянхонгор аймгийн Жинст сумын малчин "Хамтын хүчний давуу талууд илт мэдрэгдэх болсон. Жалга довын үзэл арилж бэлчээр ашиглалтын гэрээг хүртэл хийсэн. Тухайлбал, зургаагаас наймдугаар сарын хооронд бэлчээрийг өнжөөн сэлгэж байна. Ашиглагдахгүй байсан худгийг сэргээн засварласан" гэх мэтээр магтангуй ярив. Ядуурлыг бууруулахад чиглэдэг НҮБХХ-ийн "Бэлчээрийн тогтвортой менежмэнт" төслөөс трактор тоног төхөөрөмж нийлүүлж, цагаан идээгээ боловсронгуй хийх, шар сүүгээр зөөлөн чихэр, цуу, варень, ирис, үрэл, дарс зэрэг нэр төрлийн бүтээгдэхүүн хийх, ээрмэл сүлжмэлийн сургалт явуулжээ. Бэлчээрээ сэлгэвэл хожно Бүрэг ичимхий гэгддэг хөдөөнийхөн маань нэг ярихаараа ам нэлээд халах шинжтэй юм. Үндсэн сэдвээсээ хазайгаад л. Төгрөг сумын моринд хорхойтой бололтой нэгэн эр "Малын тоондоо гол нь биш. Өндөр ашиг шим өгөх нь чухал. Тиймээс ашигтай цөөн мал бэлчээрийн даацад тохирсон байвал зүгээр" гэж ярьж байснаа "Манай суманд хурдны удамшилтай даага бий. Морь гэдэг эрийн хийморь сэргээсэн сайхан амьтан" гээд шал өөр "алаг үнээ" ярьж унав. Чуулга уулзалтыг зохион явуулж байсан хөтлөгч өнөөх эрийг цагт багтаж үндсэн сэдвээ яриарай гэж сануулахад "Яриад байвал их юм байна л даа. Харамсалтай нь цаг болчихлоо" гэчихээд бас л нэлээд яриад амжив. Бэлчээр бол нийтийн дундын өмч. Малчид худгаа бараадаж, аж төрдөг тийм тул бэлчээрийн зохицуулалт нь шаардлагад тэр бүр нийцдэггүй аж. Аль өвстэй сортой газрыг сонгон сэлгэх гэхээр хоёрын хооронд сэглээд хаячихдаг. Тиймээс хот айлын хэлбэр буюу малчдын бүлэг хөгжиж чадвал бэлчээр төдийгүй хамтын хүчээр өвс тэжээлээ базаахад тустай талаар малчид ярьсан. Төслийн зүгээс орон нутгийн ард иргэдэд түшиглэсэн бэлчээрийн нөөцөд онцгой анхаарал тавьж байгаа юм байна. Юутай ч сумын Засаг дарга болон малчдын бүлгүүдийн хооронд бэлчээр ашиглах гэрээ байгуулагдаж, жижиг болон дунд зээл авах авах боломжтой болжээ. Ер нь доройтсон бэлчээрийг сэргээх, доройтлоос сэргийлэх хамгийн энгийн, эдийн засгийн хувьд хямд арга нь бэлчээрийг өнжөөх, сэлгэх арга гэнэ. Олон жил нэг бэлчээрийг тахлах, даац хэтрүүлэх хандлага аймаг, сумдад их. Нийт бэлчээрийн 70 гаруй хувь нь гандмал байгаа өнөө үед малын идэх өвсийг хомсдуулах хүчин зүйл мундахгүй байгаа аж. Алтны уурхай бэлчээр онгичоод орхидог талаар ч яригдсан. "Ноосны сургалтад хамрагдсанаар гутал, оймс оёж сурсан. Хэдэн өдөр хонины ноос авах гэдэг байсан бол хоёр, гурван айл нийлээд нэг өдрийн дотор ажлаа амжуулдаг боллоо. Ажлын бүтээмж өндөрссөн" гэх нэгэн байхад түүнээс асуух нэгэн байв. Малчин бүсгүй "Шар сүүгээр зөөлөн чихэр хийгээд доройтсон малд өгдөг туршлагаасаа хуваалцаач" хэмээн ташаа ойлгож асуухад "Малд өгдөг гэж хэлээгүй" хэмээн залруулсан. Одоогоор дээрх гурван аймгийн малчдын 64 бүлгийн 720 өрх төсөлд хамрагдан ажиллаж байгаа аж. Төслийн дагуу арваад айл нийлээд нэг бүлэг малчид болдог гэнэ. Бүлгүүд дундын сан нээж бага хувийн хүүтэйгээр ядарсан нэгэндээ зээл олгодог талаар ярьсан. Кени улс, Өвөр Монголын өөртөө засах орны туршлагыг газар дээр нь очиж танилцсан малчин Батзориг, Доржханд, Батсуурь нар явсан газрынхаа сониноос хуучлав. "Ногоо ид ургах үеэр малаа бэлчээдэггүй. Бэлчээртээ ихэд анхаардаг. Даацандаа тааруулж малаа бэлчээдэг. Хэрэв бэлчээрээсээ давсан малтай бол торгууль оноодог юм байна лээ" гэж Өвөр монгол явсан бүсгүй ярив. Малчид бүлэг болон нэгдэж хамтарч ажиллах нь малчдад ашигтай тусдагийг гадны жишээн дээрээс нотолжээ. Зөвхөн ололт амжилтаа ярилцаж төслийн хүрээнд явуулж буй ажлаа магтах биш. Хамгийн гол нь төсөл хэрэгжиж дуусах хугацаа буюу 2008 оныг хүртэл хийх ажлаа ул суурьтай гаргахыг тэд чухалчилав. Малчдын бүлгүүд тус бүр хоёр жилийн хугацаанд юу хийхээ төслийнхөнд нарийн тайлбарласан. Зарим нэг нь хийх ажлаа тодорхой бус гаргасан байна гэж зэмлүүлээд амжсан. "Бэлчээрийн тогтвортой менежмэнт" төсөл нь нүдэнд харагдаж гарт баригдах бодитой ажил хийсэн, хүндээ хүрч ажиллаж байгаа нь гурван өдрийн уулзалтаас мэдрэгдсэн. Малчин өвгөн хэлэх гэснээ хэлж, хийж буй ажлыг нь магтаж, шүүмжилнэ. Ядуурлыг бууруулахын эсрэг ажиллаж буй төслийнхөн ч санхүү мөнгөөр тусалж байхад зарим нэг нь ийм унхиагүй байж болохгүй гэх мэтээр сануулж нүүр тулсан халуухан уулзалт болж өнгөрсөн. Бүх юмыг төслөөс гаргана гээд хүний гар харах биш шүү гэдгийг төслийн ажилтнууд сануулсан. Санхүүгийн хувьд туслаж дэмжиж байгаа дээр нь үүнийг нь өөрсдөдөө хэрэгтэй зүйлд төслийг ашиглаж үр дүнтэй үлдэх нь чухал гэлцэв. Үүнийг ч малчид зүйтэй хэмээн хүлээн авч харагдсан. Цас борооны усыг ашигладаг болжээ Сэлэнгэ аймгийн Ерөө сумын "Баян баяд" бүлэг гамшиг тариад өнгөрдөг байгалийн нөөц болох цас, борооны усыг хадлан сайжруулахад ашигладаг уламжлал хэдийнэ тогтоожээ. Энэ туршлагыг өөр бусад сумдынхан хэрэгжүүлж эхлээд байгаа ажээ. Тухайлбал, Мандал сумын "Бэрх" бүлгийн ахлагч Чойжилсүрэн Хараа голыг 20 гаруй гад халиаж, хадлангаа услах бүрэн боломжтой болжээ. Мөн тус сумын "Ажнай", "Шивэрт", Баянгол сумын "Цагаан чулуут", "Манхтай" бүлэг тариалсан олон наст болон хадлан услах зорилгоор намгаас шуудуу татаж, үерийн усны амыг боох зэрэг ажил хийхээр төлөвлөжээ. Бэлчээр болон байгаль орчноо хамгаалах зорилгоор клубууд байгуулагджээ. Энэ нь малчдын бүлэг байгуулагдсаны бас нэгэн ач тус. Малчдын гарын ур, Улаанбулангийн бүжиг Хужирт сумын хурлын зааланд хөдөө орон нутгаас ирсэн малчид үзэсгэлэнгээ гаргасан юм. Эсгий углааш, элдэв хээ угалз болсон хивс, хананд гоёл болохуйц элдэв дүрс чимэглэлт эдлэл, ноос ноолууран хантааз зэрэг нь нүд булаам. Ингэний хоормог, иогурт тараг нь шүлс асгарам болжээ. Энэ бүхэн нь төслийн зүгээс малчдад зориулсан сургалтын үр дүн юм байна. Гарын дорхи түүхий эдийг хэрхэн ашиглаж болох талаар санаа л өгсөн хэрэг. Малчид өөрсдийн туршлага гарын ураа гаргасан шиг гаргажээ. Жуулчид болон хэрэгцээт хүмүүст боломжийн үнээр борлуулчихдаг болохоор ашигтай байх нь мэдээж. Дашрамд дуулгахад энэ зургадугаар сард Улаанбаатар хотод малчдын бүлгийнхэн үзэсгэлэн гаргаж, их ойн баяраа угтах юм гэсэн шүү. Чуулга уулзалтад оролцогсод танилцах үдэшлэг хийсэн юм. Бүжиглэх ч гэж янзтай. Вальс эргэж, диско аянд дээлтэй хүүхэн, харцуул дэвхцэнэ. Сум бүр өөрсдийгөө танилцуулж мэндчилгээ явуулахад Баянхонгор аймгийн Галуут сумынхан түрүүлсэн. Тэр дор нь дөрвөн мөрт зохиогоод... Шүлэгч улс юм аа. Нутаг нугадаа очоод ярих сонин ихтэй буцах нь. Зэрэгцэж зогсож байгаад зургаа татуулцгаана. Газар газраас ирсэн малчид нэг дор цуглан бэлчээрээ хэрхэн зүйтэй ашиглаж болох талаар санаа оноогоо ярилцах төдийгүй хийх ажлаа төслийнхөнд тайлагнасан нь энэ уулзалтын гол ач холбогдол байлаа. НҮБ-ын Хөгжлийн хөтөлбөрийн хүрээнд Нидерландын Вант Улсын Засгийн газрын буцалтгүй тусламжаар "Бэлчээрийн тогтвортой менежмэнт" төслөөс ийнхүү малчдын амь амьжиргаанд хэрэг болохуйц олон ажлыг хийж эхэлжээ. Түүнээс нэгээхэн хэсэгхнийг сурвалжилсан минь энэ болой. 
Б.Долзодмаа

