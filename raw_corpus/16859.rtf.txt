№269(16859)   
1987 оны арван нэгдүгээр сарын 10.
Нийгмийн хөгжлийн шинэ өндөрлөг

Манай гариг даяар, дэвшилт улс түмэн бүхлээрээ Октябрийн социалист их хувьсгалын 70 жилийн ойг гүн хүндэтгэлтэйгээр, ёслол төгөлдөр, өргөн тэмдэглэсэн нь 1917 онд Орос оронд ялсан их хувьсгал нийт хүн төрөлхтний хувь заяанд үндсэн эргэлт хийж, өнөөдөр ертөнц дахиныг хотлоор нь хувьсган шинэтгэгч их хүч, эргэлт буцалтгүй үйл явц болж хувирсныг харуулав. 

Октябрийн 70 жилийн ой зөвлөлтийн баатарлаг ард түмэн, ах дүү социалист орны хөдөлмөрчид, даян дэлхийн шударга хүн ардын хувьд хийж бүтээснээрээ бахархах, туулж өнгөрүүлснээ эргэн дурсах, ололтоо цэгнэн үзэх тийм баярт үйл явдал, манай сонгосон зам, эхэлсэн үйл хэргийн үнэн зөв, аугаа их хэтийн төлөвтэйг нотоллоо. 

ОЙ ГЭДЭГ БОЛ БАХАРХАХ ЦАГ ҮЕ, САНАН ДУРСАХ ЦАГ ҮЕ МӨН

Октябриас хойшхи далан жилд зөвлөлт нийгмийн амьдрал, хүн төрөлхтний хөгжил, хувь заяанд үлэмжийн их өөрчлөлт гарав. Зөвлөлтийн ард түмэн улс орноо аж үйлдвэржүүлж, хөдөө аж ахуйг хоршоолон, социалист соёлын хувьсгал хийв. Зөвлөлүүдийн орон иргэний дайн, . империалист гүрнүүдийн довтолгооныг сөрөн гарч, эх орны их дайнд бахдам ялалт байгуулан, << хүйтэн >> дайны хэнээрхэл, цөмийн сүрдүүлгийг хазаарлан зогсоов. Зөвлөлт орны амьдралаар тавигдаж хэрэгжиж хэвшсэн бүхэн, ололт амжилт бүр, түүнд хүрсэн арга зам, туршлага бүхэн, бас бэрхшээл дутагдал ч гэсэн мөнхүү орны нөхцөл байдал, онцлогийг тусгахын хамт, социализм байгуулах нийтлэг зүй тогтлоос урган гарсныг нийгмийн практик ягштал нотлон харуулав. Үүгээр зөвлөлтийн туршлага, их Октябрийн олон улсын түгээмэл ач холбогдол тодорхойлогдож байна. 

Социализмын дэлхийн систем болж хүн төрөлхтний хөгжлийн үндсэн чиг хандлагыг тодорхойлох болов. Социалист орон бүр хөгжлийн шинэ шатанд дэвшин гарав. Олон улсын коммунист, ажилчны хөдөлгөөн шинэ агуулгаар баяжиж, бусад дэвшилт хүчний манлайлагч цөм болж хувирав. Манай гаригийн шударга, сайн санаат бүх хүн ардын санаа бодол, эрмэлзэл тэмүүллийг дайны эсрэг, энх тайвны төлөө тэмцэл илэрхийлэх болсон зэрэг нь Октябрийн 70 жилийн гол үр дүн, түүний өнөөдрийн дүр төрх мөн. 

ОЙ БОЛ ЭРГЭЦҮҮЛЭН БОДОХ ЦАГ ҮЕ МӨН

Нөхөр М. С. Горбачев << Октябрь, өөрчлөн байгуулалт: Хувьсгал үргэлжилж байна >> илтгэлдээ Зөвлөлт орны туулж өнгөрүүлсэн түүхэн замнал, тодорхой үе шат, өнөөгийн байдалд түүхийн үнэн, нийгмийн практик, бодит байдлын үүднээс зарчмын үнэлэлт дүгнэлт өгч, социализм байгуулах зүй тогтол, уг явцад гарч болох дутагдал, алдаа завхрал, түүнээс сэрэмжлэх арга зам, хийх дүгнэлтийг бүх нийтийн өргөн сэтгэлгээний хүрээнд, тэдний хүртээл болгон тавив. Болсон юмыг болсноор нь, байгаа юмыг байгаагаар нь хэлж, үнэн зөв дүгнэх нь марксизмленинизмийн сонгодог зарчим бөгөөд өөрчлөн байгуулалтын нөхцөлд нэн чухал байгааг зөвлөлтийн удирдагчид үлгэрлэн харууллаа. Октябрийн үзэл саваа, зорилгын ялалтын төлөө хамаг хүч чадал, эрч хүч, эрдэм мэдлэг, авьяас чадвараа зориулсан сая сая хүний туулсан зам, бүтээсэн гавьяа нь эргэлт буцалтгүй замнан урагшлагч Октябрийн үеийнхний түүх, бид бүхэндээ үнэ цэнтэй, өнөөгийн ололт, аз жаргалыг маань бий болгосон ганхашгүй бат бэх суурь билээ. 

ОЙ ГЭДЭГ БОЛ БАС ИРЭЭДҮЙГЭЭ ХАРАХ ЦАГ ҮЕ МӨН

Их Октябрийн эх орон, өнөөдрийн дэлхий ертөнц хөгжлийн шинэ өндөрлөгт тулж ирсэн нь Зөвлөлт оронд өрнөж байгаа аугаа их хувьсгалт үйл хэрэг өөрчлөн байгуулалтын үйл явц, дэлхийн хоёр системийн хөгжил, тэдгээрийн харилцаанд гарч байгаа гүн гүнзгий өөрчлөлтүүд, нийт хүн төрөлхтний амин чухал эрх ашгийг илэрхийлсэн дайн, энхийн асуудалтай юуны өмнө холбоотой байна. 

Зөвлөлт нийгмийн амьдралын бүх хүрээг хамарсан асар их хувьсгалт өөрчлөн байгуулалт явагдаж байгаа бөгөөд түүний хувь заяаг зөвлөлт нийгмийн хөгжлийн хоёр зангилаа асуудал тодорхойлж байна. нийгмийн бүх амьдралыг ардчилж, эдийн засгийн эрс шинэтгэл хийхэд өөрчлөлтийн гол утга оршино. 

Нөхөр М. С. Горбачевын тэмдэглэж хэлсэнчлэн << Нийгмийг ардчилах нь өөрчлөн байгуулалтын амин сүнс мөн бөгөөд ардчилах үйлс хэрхэн өрнөхөөс өөрчлөн байгуулалтын амжилт, социализмын ирээдүй бүхэлдээ хамаарна гэж хэлэхэд хэтрүүлэг болохгүй >> . Ардчиллыг хөгжүүлэх нь социализмыг өөрийг нь боловсронгуй болгох, түүний потенциалыг бүрэн дайчлах, хүний хүчин зүйлийг гүйцэд ашиглах эрхэм зорилтоос урган гарч байна. Ардчилал хэдий чинээ өргөжнө хөгжинө тэр хэмжээгээр бүхнийг хүний төлөө, хүний сайн сайхны төлөө зориулдаг социализмын мөн чанар улам бүр илрэн гарч, нийгмийн хөгжил шинэ эрч хүч авах болно. Өөрөөр хэлбэл социализмд өөрт нь агуулагдсан аугаа их хүч чадал, хүн нэг бүрийн эрдэм ухаан, хүч чадал, зориг чармайлт, идэвх санаачилга, хөдөлмөр бүтээлээр арвижих болно. 

ардчиллыг хөгжүүлж, гүнзгийрүүлэх нь нийгэм, бие хүний хөгжлийн чухал эх булаг, социализм, олон түмний шавхагдашгүй хүч чадлын ундарга болж байна. Ийм нөхцөлд коммунист нам, коммунистуудын нийгмийг удирдах, манлайлах роль улам өсөн нэмэгдэж, үйлдвэрчин, комсомол, эмэгтэйчүүд зэрэг олон нийтийн байгууллагын үүрэг өндөржиж байна. 

Нийгэм улам бүр хүндээ үйлчилж, ардчилал өргөжин, нийгмийн гишүүн бүр түүнийг хөгжүүлэн боловсронгуй болгоход өөрсдөө маш их үүрэг роль гүйцэтгэхээ гүнзгий мэдрэх тутам ардчиллын нөхцөлд амьдарч, ажиллаж, сурах соёлыг эзэмших, түүнд сургах явдал чухал зорилт болон тавигдаж байна. 

Өөрчлөн байгуулалтын явцад Зөвлөлт орны эдийн засаг үндсээрээ өөрчлөн шинэчлэгдэж: байгаа тухайд нөхөр М.С.Горбачев хэлэхдээ эхлээд байгаа эдийн засгийн эрс шинэтгэл нь удирдлагын хэт төвлөрсөн захиргааны системийг эдийн засгийн арга барилд гол төлөв үндэслэсэн төвлөн удирдах ёсыг өөрөө удирдах ёстой зохистой хослуулахад тулгуурласан системд ойрын хоёр гурван жилийн дотор шилжүүлэх зорилготой юм >> гэжээ. Ийм шинэтгэлийг хийснээр үйлдвэр, аж ахуйн газруудын бие даасан байдлыг бэхжүүлэн орлогоороо зарлагаа нөхөж, өөрийгөө санхүүжүүлэх тийм чадвартай болгож, улмаар шинжлэх ухаан, техникийн орчин үеийн ололтод тулгуурлан дэлхийн түвшинд хүрсэн бүтээгдэхүүн үйлдвэрлэж, тэр хэмжээнд ажиллаж чаддаг болгох явдал юм. 

ЗХУ-ын аж үйлдвэрийн бүтээгдэхүүний 60 хувийг гаргадаг үйлдвэрүүд ирэх оны эхнээс шинэ журмаар ажиллаж, эдийн засаг дахь өөрчлөн байгуулалт нь нийгмийн өөрчлөн байгуулалтын баттай үндэс суурь болох юм. 

Нийгмийн материаллаг салбарт гарч буй ийм аварга их өөрчлөлт нь оюуны хүрээнд идэвхтэй нөлөөлөхийн хамт түүний хүч бололцоог улам өргөн дэлгэр шавхан дайчлахыг шаардаж байна. Ийм учраас соёл боловсролын системийг боловсронгуй болгох. биеийн тамир, спорт, эрүүлийг хамгаалах, шинжлэх ухаан, урлаг, утга зохиолыг эрчимтэй хөгжүүлэх. хүмүүсийн мэдлэг боловсрол, ухамсар техонологийг өндөржүүлэх, энэ бүхнийг амжилттай шийдвэрлэхийн үндэс болсон нийгмийн асуудалд онцгой анхаарал тавьж байна. 

Нийгмийн оюуны потенциалыг сайтар ашиглах, түүнийг улам баяжуулан хөгжүүлэх явдлыг улс орны далайцтай хөгжлийг хангах, өөрчлөн байгуулалтыг идэвхтэй хэрэгжүүлэх нэг чухал үндэс гэж  ЗХУ-д үзэж байна. 

ИРЭЭДҮЙН ҮНДЭС СУУРИЙГ ӨНӨӨДӨР ТАВИНА

Бид нэгдмэл нэг бөгөөд ихээхэн зөрчилтэй, бас бие биеэс харилцан хамаарч байдаг олон улс гүрнийг өөр дээрээ агуулсан нэг л ертөнцөд амьдарч аж төрж байна. Энэ ертөнцийн амьдрал социализм, капитализм гэсэн дэлхийн хоёр системийн амьдрал, тэмцэл, төрх төлөвөөр үндсэндээ тодорхойлогдож байгаа боловч хүний хорвоо ихээхэн эрээн мяраан хэвээрээ байна. Өлсгөлөн, өвчин зовлон, үгээгүй ядуу зүдүү байдал, дайн дажин үргэлжилж, энэ бүхний эсрэг, дарлал мөлжлөгийн эсрэг, хүн ёсны төлөө, нийгмийн шударга ёс, тэгш эрх, эрх чөлөө, ардчилал, дэвшлийн төлөө, дайн түрэмгийллийн эсрэг тэмцэл үргэлжилсээр байна. Энэ тэмцэл манай зууны 80-аад оны онцлогийг тусгаж, шинжлэх ухаан, техникийн дэвшил, хүн төрөлхтний оюун ухааны хөгжил дэвшлийн ололтод тулгуурлахын хамт, бүх нийтийн, гариг дэлхийн шинжийг улам бүр олж байна. Үүний дотор хүний удам угсааг цөмийн түймэрт устгуулахгүйн төлөө тэмцэл бүх фронтоор өрнөн дэлгэрч байна. ЗХУ, социализмын орнууд дэвшилт бүх хүчин дайны хар хүчний эсрэг тууштай сөрөн зогсож, идэвхтэй үйл ажиллагаа өрнүүлж байна. Зөвлөлтийн удирдлага дэлхий дахиныг бүхэлд нь цөмийн дайны аюулаас ангижруулах эрин зууны агуулгатай лут их программуудыг удаа дараа дэвшүүлэхдээ нүүр тулан уулзах, янз бүрийн түвшинд харилцан ярилцаж байдлыг ойлголцох, идэвхтэй хамтран ажиллах, амьдрахад тууштай шилжив. Энэ оны арван хоёрдугаар сарын эхээр нөхөр М. С. Горбачев ерөнхийлөгч Р. Рейгантай уулзаж зөвлөлт, америкийн дунд тусгалын болон оператив - тактикийн пуужингийн талаар хэлэлцээр байгуулж, цөмийн давшилтын зэвсгийг хязгаарлах талаар ярилцах гэж байгаа нь зөвлөлтийн энх тайванч давшингуй бодлого, идэвхтэй уйл ажиллагааны үр дүн, амьдарч буй орчин үеэ гүнзгий ойлгож, олон улсын түвэгтэй хэцүү нөхцөлд ухаалгаар ажиллаж тэмцэж байгаагийн жишээ мөн. 

Аугаа их Октябрийн 70 жилийн ойн баярт оролцсон нам, хөдөлгөөний төлөөлөгчид орчин үеийн амин чухал асуудлаар илэн далангүй ярилцаж тэмцлийн арга зам, зорилго чиглэлээр санал бодлоо солилцсон нь их Октябрийн үзэл санаа, үйл хэрэг дэлхий даяар түгэн дэлгэрч, гариг нийтийн үйлс болсны бас нэг яруу тод баталгаа боллоо. 

Социализмын ололтыг бататгах, энхийн хүний давшилтыг хангах, дайны аюулыг зайлуулж, бүх нийтийн амар амгалан байдлыг бэхжүүлэхэд ЗХУ шийдвэрлэх үүрэг гүйцэтгэж ирсэн бөгөөд тэрхүү ариун фронт дээр Октябрийн орон улам бүр амжилт ялалт байгуулсаар байна. 

Монголын ард түмэн Октябрийн нээсэн замаар Зөвлөлүүдийн орны тусламж дэмжлэгт тулгуурлан итгэл төгс урагшилж шинэ нийгмийн байгуулалтдаа бахдам амжилт олсныг манай орон даяар өргөн тэмдэглэсэн Октябрийн 70 жилийн ойн өдрүүд яруу тод харууллаа. Байгаа потенциалаа улам гүйцэд ашиглан, байгуулж бүтээх зүйлдээ хүч хөрөнгийг төвлөрүүлэн, удирдлага, зохион байгуулалт, хариуцлага, сахилга, дэг журмыг сайжруулах, нам, улс, олон нийт, аж ахуйн байгууллага, хүн нэг бүрийн хүч чармайлтыг жигд дайчлан, олон түмний нийгэм - улс төр, хөдөлмөрийн идэвх, ухамсрыг дээшлүүлж ажиллавал илүү их үр дүнд хүрч болно гэдгийг ч амьдрал практик нотолж байна. 

БНМАУ-д социализмын материалтехникийн бааз байгуулж дуусгах, ах дүү социалист орнуудтай хөгжлийн хувьд нэг түвшинд хүрч жигдрэх явдал манай нам, ард түмний цаашдын жилүүдийн гол зорилт, Октябрийн замаар замнасан хувьсгалт Монгол улсын ойрын ирээдүйн хөгжлийн үр дүн байх болно. Нөхөр Ж. Батмөнхийн тэмдэглэн хэлсэнчлэн << Их Октябрийн нээсэн замд эргэлт буцалтгүй анхлан орогчдын нэг болох хувь тавилан монголын ард түмэнд заяасан юм >> . Түүхэн ийм хувь заяагаараа монголын хөдөлмөрчид зүй ёсоор бахархаж, сонгож авсан энэхүү гэгээн замаараа итгэл төгс замнах болно. 

Октябрь хүн нийгмийн хөгжлийн шинэ өндөрлөг саруул сайхан ирээдүй коммунизмд хүрэх замыг яруу тодоор гэрэлтүүлэн зааж байна.

