Таван толгойн далд эзэд хэн бэ?

Биднийг алтан дээр сандайлсан гуйлгачин гэж гадныхан дэмий нэг хэлээгүй аж. Монголын өргөн уудам нутгийн хаанаас л бол хаанаас алт, зэс, нүүрс, тэр бүү хэл, алмазын орд илэрч, гадныхны төдийгүй монголчуудын шуналыг хөдөлгөж байна. 
Эх орныхоо эд баялгийг эзэд нь бүгд тэнцүү хүртэх эрхтэй. Гэтэл цөөхөн хэдэн монгол гадныхантай нийлээд өнөө их баялгийг маань халаасандаа чихэж, Монголын үнэртэй баялаг хэдийнэ гадагш урсаж эхэлсэн. Энэ аюул одоо Тавантолгойн нүүрсний орд газарт нүүрлээд байна. Тавантолгойн нүүрсний ордыг Зөвлөлт, Монголын геологичид 20-30 жил хайгуул хийж тогтоосон бөгөөд аль 1970-аад оноос эхлэлтэй аж. 1980-аад оны эхээр ЗХУ-д техник, эдийн засгийн үндэслэлийг нь тогтоочихсон хэрэг л дээ. Тавантолгойн нүүрсний ордын нөөц нь таван тэрбум гаруй тонн бөгөөд тал нь сайн чанарын коксжсон нүүрс гэнэ. Үүний үнэ цэнийг нь тооцвол 300 тэрбум ам.доллар хүрэх бөгөөд Оюу толгойн ордоос 2-3 дахин илүү үнэтэй гэсэн дүгнэлтийг эрдэмтэд гаргажээ. Ийм үнэтэй ордыг тухайн үед яагаад ашиглаагүй вэ гэвэл нүүрсний үнэ хямд байв. Үүнээс гадна хэрэглэгч нь алс байсан бөгөөд коксжсон нүүрсийг машин болон химийн үйлдвэр өндөр хөгжсөн орнуудад хэрэглэдэг гэсэн шалтгаанаар ашиглаагүй орхисон байна. Өөрөөр хэлбэл, хайгуул дуусаад нөөц нь батлагдсан бараг бэлэн, үйлдвэрийн барилга барих л дутуу үлдсэн хэрэг. Ингээд 1990-ээд оны сүүлчээр Тавантолгойн ордыг ашиглах лицензийг уул уурхайн чиглэлээр ажилладаг "BHP" компани авсан боловч техник, эдийн засгийн үзүүлэлтийг нь гаргаж үзээд ашиггүй гээд буцаасан байдаг. Түрүүч нь I нүүрт Харин тэгвэл одоо Тавантолгойн нүүрсний ордын далд эздээр манай төрийн томчууд тодроод байна. Тэд нам эвслээрээ бус түрийвчээрээ нэгджээ. Одоо уг ордыг "Энержи Ресурс" компани эзэмшдэг мэтээр харагдуулахаар шүү дээ. Үүний цаана "Монгол консерциум" байдаг гэх. Хэвлэлд нийтлэгдсэнээр "Монгол консерциум"-ийн бүрэлдэхүүнд 1.Сү.Батболд сайдын "Алтайтрейдинг" 2. "MCS" (ЗГХЭГ-ын дарга асан С.Баярцогт хувьцааных нь томхон багцыг эзэмшдэг) 3. Анхны Ерөнхийлөгч П.Очирбатын "Тэнгэрийн цаг" 4.УИХ-ын гишүүн Батж.Батбаярын "Туул Кашмир" 5. МАХН-ын бүлгийн дарга Д.Идэвхтэний "Туг сан" 6.УИХ-ын гишүүн Ц.Цэнгэлийн "Хасбуу" 7.ЗТАЖ-ын сайд асан Г.Батхүүгийн "Шунхлай" 8."Майн Инфо" (АМХЭГ-ын дарга -Жаргалсайхан, шадар сайд М.Энхсайхан нартай холбоотой) 9.УИХ-ын гишүүн Т.Бадамжунайн "Меркури" гэсэн есөн компани багтдаг аж. Ямар замаар тэд энэ ордыг эзэмших болсон, яагаад хэл амны бай болоод байгаа талаар эдийн засгийн ухааны доктор, уурхайн инженер, геологич С.Авирмэдээс тодруулсан юм. Тэрбээр "1999 онд "Майн Инфо" гэдэг компани Багануурын ордыг эзэмших лиценз авсан гэж мэдээлж байсан. Тэр жилдээ дээрх компани лицензээ "Энержи Ресурс"-д шилжүүлсэн байдаг. Одоо болтол Багануурын нүүрсний орд "Энержи Ресурс" компанийн нэр дээр байдаг юм. Тэр компани долоон жил уг ордыг аж ахуйн эргэлтэд оруулахгүй дарж байгаа. Хэрэв хуулиндаа ашигт малтмалын орд эзэмшиж байгаа компаниудад ийм хугацаанд хөрөнгө оруулахгүй бол ашиглах лицензийг хураана гэсэн заалт байсан бол Тавантолгойд аль хэдийнэ хөрөнгө оруулалт хийгдчих байсан. Одоо бол Тавантолгойн ордын нэг хэсэгхэн газрыг аймгийн оролцоотой "МАК" компани ашиглаж, маш бага үнээр урагш нь нүүрс гаргаж байгаа шүү дээ. Өнгөрсөн оны арваннэгдүгээр сард Оросын "ВНИЙ Зарубежгеолог", "Северосталь" гэдэг хоёр компани Тавантолгойг эзэмших хүсэлт манай Засгийн газарт тавьсан юм билээ. "ВНИЙ Зарубеж геолог" нь төрийн өмчийн оролцоотой компани бөгөөд дэлхийн олон оронд ашигт малтмалын судлалаар мэргэшсэн байгууллага. Тэд Тавантолгойн нүүрсний ордод үйлдвэр байгуулбал ашгаа 49:51 харьцаагаар хуваах санал тавьсан. 51 хувийг нь оросууд авна гэсэн үг. Дээр нь Тавантолгой-Хар айраг-Бор-Өндөр-Чойбалсан хүртэл төмөр зам тавьж, нүүрсээ Орос, Японд экспортолно. 250-300 мегаВаттын хүчин чадалтай цахилгаан станц барина гэсэн санал тавьсан. 49:51-ийн харьцааг эсрэгээр нь өөрчлөх боломжтой. Нэг үгээр, "Эрдэнэт"-тэй адилхан нөхцөлөөр ажиллаж болох байсан гээд ойлгочихож болно. "Северосталь" нь хувийн компани. Тэд Тавантолгойг ашиглах эрх авбал Хар айраг хүртэл төмөр зам тавьж, 250 мегаВаттын цахилгаан станц барина гэсэн байсан. Хоёр компани бүх тооцоо судалгаагаа хийгээд тухайн үеийн Ерөнхий сайд, УИХ-ын даргад албан бичгээр явуулсан боловч хүлээж аваагүй. Бүр өмнөх жил нь явуулж байсан юм билээ. Дараа нь компанийн төлөөлөгчид Монголын уул уурхайн салбарын мэргэжилтнүүдтэй уулзсан юм. Тийм болохоор би сайн мэдээд байна л даа. Асуудлын гол нь Тавантолгойн ордод хайгуул шинжилгээ хийгээд бүх нөөцийг нь тогтоосон байхад ашиглах лиценз эзэмшигч "Энержи Ресурс" компани дахиад хайгуулын лицензид авсанд байгаа юм. Тэгээд хайгуул хийж байгаа нэрээр хав дараад байдаг. Энэ нь манай хуулийн буруугаас болж байгаа юм. Түүнээс биш Тавантолгойд Оросын төдийгүй гадаадын том том компаниуд хөрөнгө оруулалт хийх боломж бий. Одоо энэ ордыг лиценз эзэмших компани нь зарах эрх бий. Би жишээ хэлье л дээ. Сү.Батболд Бороогийн ордыг ашиглах лицензийг 20-35 сая доллараар зарсан гэж зарим хэвлэлд мэдээлсэн. Одоо ашгийн таван хувийг эзэмшдэг гэсэн. Тэгэхээр Бороогийн ордоос Сү.Батболд сайдад жилд 3-4 сая ам.долларын ашиг ногдох тооцоо байна. Цааш нь Сү.Батболд Бороогийн үндсэн ордны дээхнэ талд байрлах Их Даширын алтны шороон ордын 2.7 тонн алтнаас гарах ашгийн 50 хувийг авах гэрээ хийсэн байгаа. Би энэ гэрээг интернэтээс авсан юм. Одоо манай улс Оюу толгой болон Бороогоос юу ч авдаггүй." хэмээлээ. Үүнээс үзвэл Бороогийн алтны ордыг наймаалсан шиг Тавантолгойг зарж болох нь. Түүнээс гарах хэдэн зуун тэрбум доллар хэдхэн хүний халаасанд орох боломжтой учраас лиценз эзэмшигчид хэдэн жил өнжиж хонон хав дараад байгаа бололтой. 1997 онд гарсан Ашигт малтмалын тухай хууль нь Үндсэн хуулинд заасан газрын хэвлийн баялаг ард түмний мэдэлд төрийн өмч байна гэсэн заалтыг ноцтой зөрчсөн гэж үзээд өнөөдөр энэ хуулинд нэмэлт, өөрчлөлт оруулах тухай ид яригдаж байна. Янз бүрийн санал, санаачилга ч гарч байгаа. Гэтэл хуулийг өөрчлөх ажлын хэсгийн ахлагчаар УИХ-ын гишүүн Батж.Батбаяр байгаад хачирхан гайхах хүн олон байна. Ашиг сонирхлын зөрчилтэй хүн нь хуулиа яаж өөрчлөх нь тодорхой. Тиймээс өмнөх хуулиа өөрчилсөн нэрээр ялимгүй "өнгө засвар" хийгээд гаргаад ирэх вий гэсэн эргэлзэл болгоомжлол байна. Энэ тухай С.Авирмэд гуай ч онцлон ярьж байлаа. Хэрэв одоогийн хуулийг улс орон, ард түмэнд ашигай нөхцөлөөр өөрчлөхгүй бол цаашид Тавантолгой төдийгүй олон олон ашигт малтмалын орд ард олныг бус түрийвч мөнгөтэй хэдхэн хүнийг хагартал нь баяжуулах эх ундарга болох нь ээ. 
О.ТУЯА 

Д.Оюунтуяа
