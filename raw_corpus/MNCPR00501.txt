Ц.Баясгаланд ялын дээд хэмжээ оноолоо

Эхнэрээ хардаж хэрцгийгээр хөнөөгөөд цогцсыг нь шатаасан ноцтой хэрэг нэг жил гаруйн өмнө гарсан. Талийгаач бүсгүйтэй хамт нэгэн эрэгтэй мөн амиа алдсан бөгөөд уг хэргийн шүүх хурал өчигдөр боллоо. "Агромош" ХХК-ийн захирал Цэндийн Баясгалан, менежер Цэрмаагийн Мөнхтөмөр нарт холбогдох хэргийг шүүх хурал Хан-Уул дүүргийн шүүхэд 14 цаг 30 минутад эхлэв. Шүүх хурал өмнө нь хоёр удаа болсон ч мөрдөн байцаалтын шатанд буцаж байж. Тус дүүргийн шүүхийн ерөнхий шүүгч Б.Баатар, шүүгч Х.Батбаяр, Л.Оюун, улсын яллагчаар Ж.Отгонбаяр, хохирогчдын өмгөөлөгч Р.Пүрэвлхам, шүүгдэгчийн өмгөөлөгчөөр Ж.Яринпил нар оролцсон юм. Хохирогч Р.Мөнхцэцэгийг төлөөлж ах Мөнхбат нь, Д.Магамжавыг төлөөлж эхнэр М.Цэндсүрэн нар ирсэн. Мөн Р.Мөнхцэцэгийн эгч Энхтуяа, Мөнх-Од, хохирогч Д.Магамжавын хоёр охин байв. Шүүгдэгч Ц.Баясгалан, Ц.Мөнхтөмөр нар нь үеэлүүд юм байна.
Улсын яллагч Ж.Отгонбаяраас татгалзах саналаа хохирогчдын итгэмжлэгдсэн төлөөлөгч шүүх бүрэлдэхүүнд тавьснаар хурал эхлэв. Итгэмжлэгдсэн төлөөлөгч Нямзундуй татгалзах саналаа "Шүүгдэгч Ц.Мөнхтөмөрийг гэмт хэрэгт өдөөн хатгагчаар ялласан. Мөн хавтаст хэрэгт авагдсан нотлох баримт үлдсэн. Үүнд ял төлөвлөөгүй гэсэн үг. Энэ нь шүүгдэгч нарыг хамгаалах байр суурийг илэрхийлж байна. Хэрэг гарснаас хойш багагүй хугацаа өнгөрч байгаа нь шүүгдэгч нарт нэг хоног, нэг сар чөлөөтэй амьсгалах боломж олгож байна" хэмээн тайлбарлалаа. Хохирогчдын өмгөөлөгч мөн ийм саналтай байгаагаа илэрхийлсэн юм. Хурал түр засварлаж, шүүх бүрэлдэхүүн улсын яллагчаас татгалзах саналыг нь хүлээж аваагүй тухай тогтоол гаргаснаа мэдэгдэв. Үүний дараа хэргийн талаарх хэлэлцүүлэг эхэллээ. Прокурор Ж.Отгонбаяр хэргийн талаар уншиж танилцууллаа. Ц.Баясгалан нь 2006 оны зургадугаар сарын 3-ны өдөр согтуу байхдаа эхнэр Р.Мөнхцэцэг, Д.Магамжав нарыг зодож, санаатайгаар амь насыг нь бүрэлгэжээ. Ц.Мөнхтөмөр үеэлээ уг хэрэгт өдөөн турхирч, хамтран оролцсон нь нотлох баримтаар нотлогдож байгаа. Хохирогчдыг Богд уулын аманд аваачиж хувцсыг нь тайлж гараар, гишүүгээр, өмдний тэлээгээр зодсон. Сөхөрч суулгаад элэг рүү нь өшиглөсөн. Дараа нь тэднийг машины тээшинд хийж, Туул голын эрэгт очоод цусыг угаажээ. Дахин тээшинд хийж хотын төвд орж ирсэн байна. Ц.Мөнхтөмөр нь эхнэртээ тээшиндээ хийсэн хүнийг харуулж "хүнд хэлж болохгүй, чиний нөгөөдөхийг ч ийм болгоно" гэж сүрдүүлжээ. Дараа нь Тэрэлж рүү явж. Тэнд очсон хойноо Р.Мөнхцэцэгийн царай нь цонхийсон байхыг хараад зүрхний цохилтыг нь үзэхэд сул байжээ. Тэгээд хиймэл амьсгаа хийсэн ч амиа алджээ. Тэндээсээ хот руу буцахдаа шаварт суусан байна. Тэр үед Ц.Баясгалан "би эхнэрээ алчихлаа шүү дээ" гэх мэтээр орилжээ. Түүний дараа Д.Магамжавын толгойг шавартай усанд дүрж, дээрээс нь дарсан байна. Үүнээс болж Д.Магамжав амь насаа алджээ. Гэрчүүдийн өгсөн мэдүүлгээр бол Ц.Мөнхтөмөрийг машинд нь угаартуулъя гээд цаас зэргийг машинд шатаасан байна. 2006 оны зургадугаар сарын 5-ны өдөр Төв аймгийн Эрдэнэ сумын Аржанчивлангийн ард, уулын өвөрт шатсан машин олдсон. Тээшинд нь зөөлөн эд нь шатсан хоёр цогцос байсан. Шинжээчийн дүгнэлтэд цогцос шатсан тул гэмтлийн зэрэг болон хэзээ амь насаа алдсаныг тогтоох боломжгүй гэжээ. Үүний дараа шүүгдэгч нараас мэдүүлэг авсан юм. Шүүгдэгч Ц.Баясгалан "2006 оны зургадугаар сарын 3-ны өдөр хөдөө явах байсан. Мөнхцэцэг рүү утсаар ярьсан, хүүхдүүддээ чихэр өгнө аваад яваач гэсэн. Гэртээ, ажил дээрээ байгаагүй. Утсаа авахгүй байж байгаад сүүлд нь нэг эрэгтэй хүн аваад "хүрээд ир, уулзъя ярих юм байна" гээд эхнэрийн байрыг заасан. Очоод танилцсан, "Абсолют" бааранд орж сууцгаасан. Сэр-Од ахыг дуудсан ч ирээгүй. Магамжав надтай эвгүй харьцсан. Намайг цохиход нь би хариу цохисон. Тэндээс гараад Богд уул руу явах гээд бензин авахаар зогсч байтал Мөнхцэцэг ирсэн. Төв аймгийн Эрдэнэ сум руу очсон" гэх зэргээр мэдүүлсэн юм. Шүүгдэгч Мөнхтөмөр ч мэдүүлэгтээ "би зодоогүй, тэгээгүй, мэдэхгүй" гэсэн. Тэднийг мэдүүлэг өгч байхад хохирогчдын ар гэрийнхэн дургүйцэн "худлаа хэлж байна шүү дээ, ичээч, үхсэн хүн ямар үг хэлэх биш гэсэн шиг ярьж байх шив" гэх зэргээр хашгирч байлаа. Дараа нь шүүгдэгч нараас хохирогчдын өмгөөлөгч, итгэмжлэгдсэн төлөөлөгч, улсын яллагч, өөрсдийнх нь өмгөөлөгч асуулт асууж хариулт авсан юм. Шүүгдэгч нарын өгсөн хариултаар бол хохирогчдыг Богд уул руу авч явахдаа хоёр машинтай, арваад хүн явжээ. Хамт явсан залуус нь архи ууцгааж, тэдний үйлдлийг болиулах гэсэн боловч шүүгдэгч нар "гэр бүлийн асуудал, та нарт хамаагүй, хол байж бай" гээд халгаагаагүй байна. Дараа нь гэрч Ц.Нямдаваа, Эрдэнэбат нараас мэдүүлэг авсан юм. Тэд өмнөх шүүх хуралд өгч байснаасаа өөр байна, яриа нь эвлэхгүй, олигтой үг хэлэхгүй зөрүүтэй байна гэж хохирогчдын ар гэрийнхэн мөн л дургүйцэв. Энэ мэтээр мэтгэлцээн хэлэлцүүлэг таван цаг гаруй үргэлжилсэн юм. 19.00 цагийн үед улсын яллагч ялын дүгнэлтээ уншиж танилцууллаа. Тэрбээр "Ц.Баясгалан нь эхнэр Р.Мөнхцэцэг болон Д.Магамжав нарыг онц хэрцгийгээр, өс хонзонгийн сэдэлтээр, санаатай амь насыг нь хохироосон. Ц.Мөнхтөмөр хохирогчдыг угаартуулж алахыг завдсан, хохирогчдыг зодсон, өдөөн хатгасан хэргээр буруутгаж байна. Мөн танхайн сэдэлтээр хүний амь насыг бүрэлгэхэд хамтран оролцсон. Бичиг баримт устгасан, хэргийг нуун дарагдууллаа. Ц.Баясгалан эхнэрийнхээ элэг рүү өшиглөсөн гэдгээ өөрөө хүлээн зөвшөөрсөн. Магамжавын толгойг усанд дүрж дарснаас амь насаа алдсан. Үүнийг Ц.Баясгалан мөн хүлээн зөвшөөрсөн. Хохирогчдын хувцсыг олны нүдэн дээр тайлж эсэргүүцэл үзүүлэх боломжгүй болгосон болон архидан согтуурсан үедээ хэрэг үйлдсэн нь хэргийг хүндрүүлэх нөхцөл шалтгаан болж байгаа. Ц.Баясгаланд Эрүүгийн хуулийн 91-д заасан танхай, өс хонзон, онц хэрцгий, биеэ хамгаалж чадахгүй зэрэг заалт тус бүрээр зүйчилж цаазаар авах ял ногдуулж байна. Ц.Мөнхтөмөрт Эрүүгийн хуулийн, 2.11, 57.1, 35-д заасны дагуу буюу хүний амь насыг хохироохыг завдсан, гэмт хэргийг өдөөн турхирсан, зохион байгуулсан хэрэгт буруутгаж чанга дэглэмтэй шоронд 20 жил хорих ял ногдуулж байна" гэлээ. Шүүх хурал завсарласны дараа 21 цагийн үед шүүх шийдвэрээ уншиж танилцуулав. Шүүгдэгч Ц.Баясгаланд цаазаар авах, Ц.Мөнхтөмөрт 20 жил чанга дэглэмтэй хорих ангид ял эдлүүлэхээр боллоо. Хохирогч Р.Мөнхцэцэг нь 1997 онд Ц.Баясгалантай гэр бүл болсон бөгөөд хоёр охинтой юм байна. 5, 9 настай хоёр хүүхэд нь одоо Ц.Баясгалангийн аав ээжтэй хамт амьдарч байгаа аж. Энэ хэрэг болохоос таван сар гаруйн өмнөөс тэд тусдаа амьдарч байжээ. Хохирогчийн ар гэрийнхний хэлж буйгаар бол хүүхдүүдийг нь өгөхгүй байгаа гэнэ. Учир нь хэргийн шийдвэрийг харах гэсэн бололтой. Хохирогч Д.Магамжав нь Эрдэнэтэд оршин суудаг, 45 орчим настай. Гэр бүлтэй, гурван охин, хоёр зээтэй. Тэрбээр хувийн компанитай, ажил амьдрал нь тогтсон нэгэн байжээ. 

Д.Навчаа
