Д.Шатарбалд арван жил хорих ял оноов

Болгар улс дахь Монгол Улсын Элчин сайдын яаманд консулын ажилтан байсан Д.Шатарбал 2005 оны гуравдугаар сарын 23-нд Софи хотод ЭСЯ-ны C 6202 дугаартай машинаар мансууруулах эм тээж яваад тус улсын цагдаагийнханд баригдсан.
Түүний энэ хэргийг шүүх хурал өчигдөр Чингэлтэй дүүргийн шүүхэд болов. Хуралдааныг шүүгч Ц.Батсуурь даргалж, шүүгч Т.Алтантуяа, Д.Буяннэмэх, улсын яллагч Т.Жадамбаа, шүүгдэгчийн өмгөөлөгчөөр Б.Цолмон нар оролцов. Сэтгүүлчдийг тус дүүргийн шүүхийн ерөнхий шүүгчийн зөвшөөрлөөр шүүх хуралд суу хэмээсэн ч Л.Сарангэрэл шүүгч ирсэнгүй. Тиймээс хэвлэл мэдээллийнхэнд хуралдаанд оролцох боломж олдсонгүй. Хурал 11 цаг 10 минутад завсарлаж, шүүгчид ялын дүгнэлт хэлэлцэх зуур прокурор Т.Жадамбаагаас хэргийн талаар тодрууллаа. Д.Шатарбал "Би хүний гуйлтаар тэр ачааг машиндаа тээж явсан. Яг юу байсныг мэдээгүй. Худалдаа наймааны хэргийг би үйлдээгүй, учрыг нь олж өгөөч, надад гай таарсан" гэж мэдүүлжээ. Түүний авч явсан тэрхүү ачаа нь Германд үйлдвэрлэсэн, хүний сэтгэцэд нөлөөлдөг, тусгай жороор олгодог эм юм байна. Үүнийг НҮБ-аас хэрэглээнд гаргахыг хоригложээ. Тухайн үед Д.Шатарбал өөр улсын иргэдтэй хамт гурван машинтай явж байжээ. Тэдний хоёр нь Болгарын иргэн. Хамт явж байсан хүмүүс нь мөн хэрэгт холбогдож, тухайн улсдаа шалгуулж байгаа гэнэ. Шүүгдэгч Д.Шатарбалын үйлдсэн хэрэг Эрүүгийн хуулийн 192.3.1 дүгээр зүйл ангид хамаарчээ. Уг заалтад Мансууруулах бодис сэтгэцэд нөлөөлөх, эм бэлдмэл бодисыг борлуулах зорилгоор хууль бусаар бэлтгэсэн, олж авсан, хадгалсан, тээвэрлэсэн бол 10-15 жил хорих ял ногдуулна гэжээ. Хурал завсарлаад 12.30 цагт орж, шүүгч Ц.Батсуурь "Эрүүгийн хуулийн 192.3.1-д зааснаар уг бодисыг ампидимин хэмээх мансууруулах эм байсан гэж үзсэн. Д.Шатарбалыг чанга дэглэмтэй, эрэгтэйчүүдийн хорих ангид арван жил арав хоног ял эдлүүлэх шийдвэрлэсүгэй. Ялыг 2007 оны аравдугаар сарын 3-ны өдрөөс эхэлсэнд тооцсугай. Цагдан хорихыг нь хэвээр байлгаж, 14 хоногийн дотор давж заалдах эрхтэй" гэж шүүгч уншив. Шүүгч шийдвэрийг танилцуулж дуусаад "Шийдвэртэй холбоотой тайлбар байна уу" гэж шүүгдэгчээс асуухад "Яагаад ингэж шийдвэрлэж байгаа юм бэ. Хилс хэрэг болчихлоо шүү дээ" гэж хэлээд нулимсаа барьж тэвчсэнгүй. Түүний наймаалцахаар авч явж байсан гэгдэх уг эм нь Болгарын мөнгөн тэмдэгтээр 4145 ливийн үнэтэй, 138.1 кг байжээ. 
М.МӨНХЦЭЦЭГ
