№83 (16048)            
1985 оны дөрөвдүгээр сарын 9.
ХАВАР ИРЛЭЭ, БАРИЛГАЧИДАА!

Хавар бол олон сая төл бойжуулах, арвин их тариа, ногоо тариалахын нэгэн адил барилгад эрчимтэй ажил оргилон өрнөх улирал билээ. 

МАХН-ын Тов Хороо барилгын ажлын явц, төлөвлөгөөний биелэлтийн талаар авч хэлэлцэхдээ барилгын ажилд оршиж буй үндсэн дутагдлыг тодорхой зааж, түүнийг арилгахын тулд захиалагч, гүйцэтгэгч, барилгын ажилд оролцогч байгууллага, хүмүүс хүч, анхаарлаа төвлөрүүлж, ажил төрлийн уялдаа холбоог эрс сайжруулан, үр бүтээлтэй хамтран ажиллаж, төлөвлөгөөт зорилтыг бүхэлд нь ханган биелүүлэхийг даалгасан юм. Үүний дагуу төв, орон нутгийн нам, захиргааны болон барилгын ажилд оролцогч байгууллага ажилдаа шүүмжлэлтэй дүгнэлт хийж, шуурхай арга хэмжээ авч ажилласны үрээр нэгдүгээр улиралд өнгөрсөн оны мөн үеийнхээс 1, 3 дахин их угсралтын ажил хийж, дөрөв дахин олон барилга ашиглалтад орууллаа. Увс, Архангай, Булган аймгийн барилгын трест, контор зэрэг нэлээд байгууллага үйлдвэрлэл, хөдөлмөрийн зохион байгуулалтыг сайжруулж, жигд ажиллагааг хангаж байна. Улаанбаатар хотын барилгын трестийнхэн ашиглалтад өгөх барилга дээр хүч хөрөнгийг оновчтой төвлөрүүлэн, ээлж зохион байгуулж ажилласнаар барилга угсралт, ашиглалтад өгөх барилгын төлөвлөгөөг жигд биелүүллээ. Техник туслалцааны угсармал орон сууцны барилгын трест, орон сууцны байшин угсрах ажлыг үндсэнд нь хоёр ээлжээр гүйцэтгэх болсны дүнд хөдөлмөрийн бүтээмжийг өнгөрсөн оны мөн үеийнхээс 14, 1 хувь дээшлүүлсэн байна. 

Барилгын ажилд зарим ахиц ийнхүү гарч байгаа боловч 1985 оны эхний улирлын барилгын ажлын явц, төлөвлөгөөний биелэлтийн байдал нь нийт оны ажлын эцсийн өндөр ур дүнд хүрэх зорилттой уялдаж үүнээс ч илүү эрчимтэй ажиллагаа шаардаж байна. 

Манай барилгын байгууллага дээрх зорилтын үүднээс хоёрдугаар улиралд түрүүчийнхээс 1, 7 дахин их барилга угсралтын ажил гүйцэтгэж, дөрөв дахин олон барилгыг ашиглалтад оруулах ёстой. Барилгын ажлын тааламжтай үеийг дээд зэргийн бүтээмжтэй ашиглахаар тооцоолсон ийм төлөвлөгөө хэдийгээр шахуу боловч биелүүлэх бодит бололцоотой юм. Барилга, Барилгын материалын үйлдвэрийн Яам, Тээврийн Яам, Түлш, Эрчим хүчний үйлдвэрийн Яам, автозамын ерөнхий газрын барилгын байгууллагын хувьд өмнөх улирлын төлөвлөгөөний тасалдлыг нөхөн биелүүлэх илүү өндөр үүрэг, хариуцлага ногдож байна. 

Нэгдүгээр улиралд барилгын ажлын инженерийн бэлтгэлийг урьдчилан сайн хангаагүй, материалаар тасалдсан, машин механизм сул зогсоосон, ерөнхий, туслан гүйцэтгэгч болон материалтехникийн хангамжийн байгууллагын ажлын уялдаа холбоо, барилгын талбай дахь хөдөлмөр зохион байгуулалт муу байсан зэрэг дутагдал гарсныг даруй арилгахгүй бол шахуу үүргээ биелүүлж бас л чадахгүйд хүрнэ гэдгийг дээр дурдсан яам, газрууд хатуу санаж ажиллавал зохино. Ялангуяа барилгын байгууламжийн дотоодод байгаа ноцтой дутагдлуудыг тухайлбал, ажиллаж хүч дутах эсвэл материалаар гачигдах, шашны механизм саатах гэхчлэн ажилд муу нөлөө учруулах зөрчил, бэрхшээлийг арилгах хэрэгтэй. Өргөгч цамхаг зэрэг барилгын машин механизмын саатлаас болж барилгачид ажлын цагийг өндөр бүтээмжтэй ашиглаж чадахгүй, сул зогсоход ч хүрдэг явдал байна. Гэтэл барилгын машин, механизмын олонхи бааз, талбай дахь машин механизмыг хэрэг дээрээ хараа хяналтаасаа гаргасан буюу барилгын материалын шуурхай тээвэрлэх үндсэн үүргийг хойш тавьж, бааз, гараашынхаа төлөвлөгөө биелүүлэх нэрийдлээр ачааны машиныг хот хоорондын тээвэрт явуулдаг замбараагүй байдал хараахан арилаагүй байна. Хяналт шалгалт, зарчимт шаардлага сулаас болж жолооч, өргөх машинчид ажлаас хожимдох, эрт явах, мэргэжил чадвараараа бусад дамжлагыг боож хясах илүү гүйцэтгэл бичүүлэхийг тулгах зэрэг манай ёс суртахуунд харш, эрүүл биш уур амьсгал ч барилга дээр гарч байна. 

Барилгын ажилд хүний хариуцлагатай холбоотой иймэрхүү ноцтой дутагдлыг тууштай арилгахын зэрэгцээ ажиллах хүч, машин механизмыг хоёр ээлжээр өндөр бүтээмжтэй ажиллуулах, хөдөлмөр, ахуйн нөхцөлийг сайн хангах хэрэгтэй байна. Ажлыг эрчимжүүлэхэд чиглэсэн эдгээр асуудлыг аймаг, хотын намын хороо, барилгын трест, конторын дэргэдэх намын байгууллага өдөр тутмынхаа анхаарал, хяналтад авч, удирдан чиглүүлбэл зохино. 

Барилгачин хамт олны дотор хөдөлмөрөөр уралдан, ажил хэргийн тусын тулд харилцан зарчимт шаардлага тавих аятай нөхцөл бүрдүүлдэг хөдөлмөр зохион байгуулалт, урамшууллын бригадын хэлбэр, мөн барилгын ажилд оролцогч байгууллага, хамт олон уралдааны гэрээтэй ажилладаг туршлага зэрэг зохион байгуулалтын ажлын шилдэг хэлбэрийг өргөн ашиглах нь чухал байна. 

Тэргүүний бригад, хамт олныг дэмжих нэрийдлээр материал, машин механизмыг цөөн бригадад төвлөрүүлж, ажлын бусад хэсгийн ажлыг хохироон төлөвлөгөө таслахад хүргэдэг явуургүй арга барилаас ч барилгын захиалагч, гүйцэтгэгчид болон материалтехник хангамжийн байгууллага шийдвэртэй салах хэрэгтэй байна. Гар хөдөлмөрийг механикжуулах, ялангуяа бага механикжуулалтыг барилгад нэвтрүүлж хөдөлмөр хөнгөвчлөх, ажил түргэтгэх талаар их анхаарах хэрэгтэй юм. 

Барилгын ажилд шинэ дэвшилттэй технологи, үр ашигтай техник, механикжуулах арга нэвтрүүлэх талаар шинийг санаачлагчдаас эхлээд Барилга, Барилгын материалын үйлдвэрийн Яам, эрдэм шинжилгээний хүрээлэнгүүд, Монголын шинийг санаачлагчдын нийгэмлэг идэвхтэй, ажил хэрэгчээр хандах хэрэгтэй байна. Барилгын ажил ид оргилж шуурхай хөдөлмөр өрнүүлдэг шийдвэрлэх улирал нэгэнт эхэлсэн одоо үед ажлыг тал бүрээр үр ашигтай зохион байгуулж, цаг алдахгүйгээр хүн хүч, материал, техник гурвын уялдааг чадварлагаар зохицуулан ажиллавал VII таван жилийн барианы оны их барилгын төлөвлөгөөт зорилтыг жигд, чанартай хэрэгжүүлнэ гэдгийг барилгачид, барилгын захиалагч, гүйцэтгэгч нийт байгууллага ноцтой анхаарах хэрэгтэй. 

