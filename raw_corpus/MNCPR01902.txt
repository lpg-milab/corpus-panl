Тэр жилийн ТҮЦ, энэ жилийн траншей

Наймаачид Эрээнд хулхидуулсан шархаа Монголоосоо нөхдөг байв. Гэтэл нэг өдөр түймэр гарч нэг мөсөн шатав. Мөнгөгүй байснаас турж үхсэн нь дээр хэмээн өлсгөлөн зарлаж хагас хугас хохирлоо авч чадлаа. Алтанг наймаа арилжаа хийдэггүй, нийгмийн баялгийг бүтээдэг бусад "хөдөлмөрчид" дэмжихгүй байна. 
Үгүйсгэхгүй мөртлөө ярианы сэдэвт байнга оруулна. Худалдаа наймааны хохирлыг бодитоор тооцдог юм бол "САПУ" худалдааны төв бус ТҮЦ шүү дээ. Санаж байна уу. 2000-2004 оны мөчлөг жил хотын төвөөр дүүрэн ТҮЦ-үүдийг хэмх дайрч хог дээр хаясан тухай өдгөө ярьцгааж байна. Тэнд УИХ-ын гишүүний ар гэрийнхэн ажилладаггүй. Хотын захиргааны томчуул тоодоггүй буюу ядарсан ардын амьжиргааг сөнөөсөн юм. Баруун дөрвөн зам, "Од" кино театр, "Сансар" микро-районы орчмын бүх жижиг мухлагийг хусч хаяхад чадан ядан амьдарч байсан олон иргэд элэг эмтэртэл уйлахыг харсан. Төд удалгүй архинд орох нь орж, дампуурах нь дампуурч өдгөө нэлээд нь траншейгаар хоног төөрүүлж явна. Энэ бол XXI зууны эмгэнэлт гунигийн уран бүтээл. Одоо яагаад хэн ч тоохгүй мартаж орхив. ТҮЦ-тэй хүн баян биш. ТҮЦ-нээсээ салбал нийгмийн доод ангал руу ниснэ. Тэнд ширхгийн хэдэн тамхи, печень, бохь л бий. Нурааж хаяад оронд нь юу босов. Хараарай. Хэн барилга барив. Яаж Улаанбаатар гоё болов. Нийгмийн амьдрал дунд буй бусад нь ийм л юмыг өмөөрч, өмгөөлж, өрөвдмөөр бус уу. Бид энэ сэдвээр сурвалжлага хийснээ толилуулж байна. Хураагдсан ТҮЦ-ээ эргүүлэн авахад доод тал нь 100 мянган төгрөг төлдөг Нийгэм хөгжихийн хэрээр ТҮЦ-үүд одоо ад шоо үзэгдэж үйлчлүүлэгчид нь цөөрч ашиг орлого нь өдөр тутам багассаар хүний хөл хөдөлгөөн ихтэй газар бараадах болсон. Гэтэл өнгөрөгч дөрөвдүгээр сараас эхлэн тэдгээр тҮц, гарааш, чингэлгүүдийг нийслэлийн газрын алба дүүргүүдийн газрын албадтай хамтран хүчээр буулгаж эхэлсэн байна. Буулгасан ТҮЦ, гарааш, чингэлгүүдийг хуучин Дэнжийн мянгын зах (одоогоор зам гүүрийн авто бааз)-ын хашаан дотор хураачихсан байдаг гэдгийг сонсоод хайж очвол тэнд арав гаруй ТҮЦ, 20 гаруй чингэлэг, гарааш өрөөстэй байлаа. Манадаг хүнээс нь хэдэн зүйл тодруулах гэсэн боловч "Бид зөвхөн манах л үүрэгтэй. Нарийн зүйлүүдийг нь газрын албаныхан л мэдэх байх" гэв. Энд байгаа ТҮЦ, гараашуудыг хэдийд авч ирсэн бэ гэхэд "Түцийг нь өнгөрөгч дөрөвдүгээр сарын үед ачиж ирсэн. Харин гараашуудыг нь гуравдугаар сарын эхээр авчирсан. Буцааж авахын тулд тухайн дүүргийн газрын албанаас зөвшөөрөл авч байж авдаг" гэдгээс өөр мэдээлэл авч чадсангүй. Харин манаач нь ТҮЦ-үүдийн дундаас арай "царайлаг"-ийг нь өөрсдийн амьдрал ахуйдаа хэрэглэж, бизнес хийдэг бололтой, бяцхан тохижилт хийж, элдэв амттан өрчихсөн байгаа харагдсан. ТҮЦ-ийг нь СБД, гарааш, чингэлгийг нь Чингэлтэй дүүргийн газрын албаныхан мэдэх юм гэнэ. Манаачийг "байцааж" байх үед нэг хүн хураагдсан гараашаа авахаар ирэв. Тэрээр Чингэлтэй дүүргийн нутаг дэвсгэр дээрхи гэрийнхээ гаднаас гараашаа "алдчихсан" аж. Гараашийг нь өөр газар байрлуул гэсэн шаардлагыг нь аваад өглөө найман цагийн үед Дамбадаржаа уруу ачаад явна гэдгээ хэлсээр байтал өглөө нь хар үүрээр аваад явчихсан байж. Авахаар иртэл 80000 төгрөг төл гэж. Өндөр настай гэдгээ учирлаж байж төлбөр төлүүлэхгүй болгоод Чингэлтэй дүүргийн газрын албаны дарга н.Батбилэгт өргөдөл өгсөнд мань хүн байгаагүй учир орлогчоор нь зөвшөөрүүлээд ирсэн нь энэ байж. Гэвч манаач нь иймэрхүү бичгээр өгөхгүй. Өмнө нь бүхэл бүтэн тамгатай бичгээр эзэнд нь өгснөөс болж загнуулсан гэж "хаширлаад" хавьтуулсангүй. Манаачийн яриагаар Батбилэг дарга хураагдсан ТҮЦ, гараашийг өөрөө хүргэлцэж ирдэг, тэр хүний л мэдэх хэрэг гэснээр өвгөн ч юмаа авч чадалгүй буцав. Ард түмний ихэнх нь ядуу байхад жижиглэнгийн худалдааг ад үзэх хэрэггүй Саяхан Хархорин захын автобусны буудал дагасан павильонуудыг буулгажээ. Ихэвчлэн хүнсний жижиглэнгийн худалдаа эрхэлж, хоногийн хоолоо аргацаадаг тэдгээр хүмүүс бухимдуу байна. Зарим нь бидний газрыг хятад хүн авах гэж байгаа гэсэн. Ядуу иргэдийнхээ амьжиргаа залгуулдаг газрыг булааж аваад харийн хүмүүст хэдхэн төгрөгөөр худалддаг эрх мэдэлтнүүд олширлоо гэцгээж байв. Энэ мэтчилэнгээр ТҮЦ ажиллуулж амь зогоодог иргэдийг эрх мэдэл албан тушаалаараа дарамталж, шаардсан тохиолдолд нүүхгүй бол ТҮЦ-ээ түгжээд бараандаа явсан хойгуур нь шууд ачаад явчихдаг байна. Хотын өнгө үзэмжийг гутаасан гэх нэрийдлээр гуйлга гуйж, хулгай хийгээгүй амьдралаа авч яваа жирийн иргэний хувийн өмчинд халдах хэрэг байна уу. Харин ч тэднийг төр засгаас гуйлга гуйж, хүний халааснаас хулгай хийгээгүйн төлөө баярлах хэрэгтэй юм шиг. Жижиглэнгийн худалдаа эрхэлдэг тэдгээр хүмүүсийн төлөөлөлтэй уулзахад, 30-100 мянган төгрөгийн бараа эргэлдүүлж хоногийн хоолоо залгуулдаг.Бидний ажлын байр хотын өнгө үзэмжид муугаар нөлөөлж байгаа нь үнэн ч ТҮЦ-ээ хураалгачих юм бол өлбөрч үхнэ. Тийм л их өнгө үзэмжээ анхаараад байгаа юм бол сайхан байр бариад өгчих. Тэгвэл бид чадах ядахаараа л түрээсийг нь төлөөд орно шүү дээ. Энэ цагт л нөгөө төрийн түшээдийн уриалаад байгаа ядуурал чинь багасна биз дээ гэцгээж байв. Хархорины павильонуудын араас баруун дөрвөн замын павильоныг нураах гэнэ гэсэн яриа тэндэхийн түрээслэгчдэд хүрч, тэд түгшүүртэй байцгаана билээ. Тэнд 20 гаруй павильон байх бөгөөд тэдгээрийг хураалаа гэхэд нэг павильоны цаана 2-3 айлын 20 орчим хүний амьжиргааны асуудал сөхөгдөх юм билээ. Түрээслэгчдийн нэг н.Отгонцэцэгтэй уулзлаа. Тэрээр ойролцоогоор 3 х 3 харьцаатай жижигхэн зайд хоёр хүнтэй хамтран түрээсэлж суудаг. Тэр өөрөө хүнсний жижиглэнгийн худалдаа хийдэг. Харин хамтран түрээслэгчдийн нэг нь цагаан утас ажиллуулж, нөгөө нь шилэн хоргоноос зөөлөн тоглоом шүүрэх тоглоом тоглуулдаг. Тэд нийлээд сардаа 80 мянган төгрөгийн түрээс төлдөг. н.Отгонцэцэгийн хувьд 20 орчим жил жижиглэнгийн худалдаа хийж байгаа. Тэрээр "Төрөөс ядуурлыг бууруулна гээд байгаа хэрнээ ядуу буурай нэгнээ ингэж хавчиж байгаа нь биднийг маргаашдаа итгэх итгэлгүй болгож байна. Өглөө сэрэхэд энэ байрыг нураачихвал хаачихаа мэдэхгүй. Хэдэн чихэр жимсээ идээд л траншейнд очих байх" хэмээн халаглаж байсан. 100 мянган төгрөгийн бараа эргэлдүүлдэг түүний ярьж байгаагаар ард түмний ихэнх нь ядуу байхад жижиглэнгийн худалдааг ад үзэх хэрэггүй. Энэ нь ард түмэнд хамгийн ойр үйлчилгээ гэнэ. Тэрбээр ядарсан нэг хүн халаасан дахь 20 төгрөгөөрөө нэг ширхэг чихэр аваад амандаа хүлхээд, цангасан үедээ зуугийн ундаа ууг л дээ. Ямар 20 төгрөг бариад Супермаркетэд очилтой биш гэж байсан. Энэ нь бас бодууштай л зүйл. Жижиглэнгийн худалдаа эрхлээд баяждаг бол Отгонцэцэг өдийд тансаг байранд амьдарч, гэртээ гэдсээ илээд хэвтэж байхаар хугацаа өнгөрч. Үнэндээ бидний санаснаар биш бололтой. Тэрээр ТҮЦ ажиллуулаад осолдохгүй л хоногийн хоолтой, хоёр охиныхоо хичээлийн хэрэгслийг чадан ядан аргацаана. Гэр нь Дамбадаржаагийн эцэст байдаг болохоор тэр бүр очоод байж чаддаггүй. Халаалтгүй давчуу газар, хүйтэн шаланд нуруугаа хайран тэндээ л хонодог. Гэртээ хариагүй сар болж байгаа бөгөөд охидтойгоо утсаар л ярина. Охид хааяа амралтын өдрөөр ээждээ ирнэ. Ээжээсээ өөр санаж сарвайх хүнгүй охидынхоо төлөө л хуруу хумсаа хугалан амьдарч яваа. Тэд уулзахаараа уйлж унжаад сүйд болно. Ээжтэйгээ өдрийн хагасыг өнгөрөөж хэрэгцээтэй зүйлээ аваад хоёр охин нүдэндээ баярын нулимстай буцна. Үүнийгээ н.Отгонцэцэг яг л Солонгост ажиллаж байгаа хүмүүс шиг гэж зүйрлэсэн. Бид хогон дээр хогоо тавьсны төлөө буруугүй Өнгөрсөн жилүүдэд Баянзүрх дүүргийн нутаг дэвсгэрт үйл ажиллагаа явуулдаг 132 түргэн үйлчилгээний цэгийн эзэд ТҮЦ-ээ хураалгаж ажилгүйджээ. Өдөр тутмынхаа хоол, цаашилбал өрх гэр, нэг айлын 5-10 ам бүлийг тэжээдэг иргэдийн хувьд энэ нь амьдралаа залгуулах ганцхан боломж байсныг тэд хэлж байсан. Хувийн өмчөө булаалгасан эздийн нэг Баянзүрх дүүргийн XVIII хорооны иргэн Д.Ботго. Оёдолчин, худалдагч гээд улсад 20 гаруй жил ажилласан тэрбээр өдгөө нас сүүдэр жар хүрчээ. Түүний хань хорвоогийн мөнх бусыг үзүүлсэн гэнэ. Тэднийх сургуулийн насны гурван хүүхэдтэй. Хүүхдийн тоо хүрээгүй гэсэн шалтгаанаар Д.Ботгод өндөр насны тэтгэвэр тогтоогоогүй гэнэ. Ийнхүү Д.Ботго гуайн өрх тэжээгчээ алдсаны 40 мянган төгрөгөөс өөр орлогогүйд хүрч ТҮЦ ажиллуулж эхэлсэн байна. Гэтэл ТҮЦ-ийг журамлах шуурга тэднийг тойрсонгүй. Д.Ботго ТҮЦ-тэйгээ үлдэхийн тулд танил тал дутсан. Тэгээд ч энэ үүргийг гүйцэтгэгчид зөвхөн ядуучуудад, өрх толгойлсон эмэгтэйчүүдэд л хүчээ үзүүлсэн дээ. Би одоо хэвтэрт байгаа. Эмчилгээ хийлгэх мөнгө ч алга. ТҮЦ-ийг минь буцааж өгөөч. Тэр чинь миний эд хогшил шүү дээ" гэж байв. Түүнчлэн энэ дүүрэгт Баяраа гэдэг залуу мөн л адил ТҮЦ ажиллуулж хэнээс ч дутахааргүй амьдардаг байсан тул хөршүүд нь түүнийг ажилсаг Баяраа гэдэг байж л дээ. Одоо бол тэрээр архичин Баяраа хоч зүүжээ. ТҮЦ-ээ алдсан болохоор амьдралын эрхээр траншей рүү шилжжээ. Өдгөө тэр хүүхдүүдээ дагуулаад хаа нэгтээ траншей өртөөлөн явж байгаа хэмээв Дээр дурдсан хохирогчдын нэг болох иргэн Ц-гийн (нэрээ нууцлахыг хүссэн юм) хэлснээр "Энэ бүхэн нь Улаанбаатар хотын өнгө төрхийг засах үйл ажиллагааны нэг боловч харамсалтай нь Нийслэл маань одоо хүртэл хог новшиндоо дарагдсан хэвээр байна. Бид хогон дээр хог тавьсан. Өөр ямар ч буруугүй. Миний ТҮЦ-ийг надад урьдчилж хэлэхгүйгээр бараатай нь ачаад явчихсан. Бид үр хүүхдээ төрд хэрэгтэй хүн болгохын төлөө хөдөлмөрлөж яваа жирийн иргэн. ТҮЦ түрээслэгчид бид энэ Засгийн газрыг үзэн ядаж байна. Тэд ард түмний амьдралаар тоглож, бидний зовлонгоор жаргал хийж байна" гэж байв. Түрээслэгчдийн дундаас эсэргүүцлээ илэрхийлснээс ТҮЦ-ээ шатаалгасан нь ч бий. Түүнийг Д.Сэржмядаг гэх бөгөөд БЗД-ийн II хорооны Дарь-Эхийн хуучин эцэст ТҮЦ ажиллуулдаг байж. Эл явдал 2003 оны нэгдүгээр сарын 14-нд болсон байна. Хохирогчийн хэлснээр ТҮЦ-ийг нь БЗД-ийн II хорооны ахмадын зөвлөлийн дарга н.Тарваа Газрын албаныхны хамт шатаасан гэнэ лээ. Энэ мэтчилэнгээр иргэд бүр өөртөө тулгарсан бэрхшээлийг ярьж байлаа. 
Д.Цогзолмаа Ч.Анна Ц.Баянмөнх 

