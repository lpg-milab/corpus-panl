Ургац хураалтын сүүлчийн өдөр

Батаа өнөөдөр ногоогоо хураагаад дуусчээ. Намаржин өлөлзөж донтсон хэдэн сэлдэгнэсэн үнээ тортой талбай руу зад дайран орж харагдана. Энэ жил Борхужирт хотгор газар битүүртэл ургаж зуншсан аж. Өвстэй газрын давилуун үхэр, адуунд Батаагийн тарьсан атга ногоо зунжин илүү харагдаж үйлийг нь үзжээ. Намар оройших тусам ногооноороо хоцрох ногооны талбай, бэлчээрийн малнуудын ад донг улам гааруулж, тугал ба эзний хамт шөнө дөлөөр шогших нь уламжлал гэнэ.
Одоо энэ нажид, намрын энэ өдрөөр дуусгавар болсон тул төд удалгүй хоосон талбай малаар битүү дүүрэв. Буджав гэдэг айлын үхэр хаягдсан төмс үмхэлж байгаад хахаад үхчихжээ. Төмс, байцааны гол зэргийг хивэгч амьтан өвс шиг санаад шууд залгичихдаг юм байна.Тэр нь хоолойд тээглээд цаашаа ч үгүй, наашаа ч үгүй болж, цагаан хөөс сахруулан хэсэг тэлчилж байснаа дорхноо үхчих юм. Уг нь эзэн нь байнга дэргэд нь хариулж явдагсан бол эгэм рүү нь ганц өшиглөөд л бөглөөг гаргах боломжтой. Тариаланчид сүүлчийн төмсөө газраас түүж дуусмагцаа гоол оруулсан хөлбөмбөгчин шиг баярлан огт гүйхгүй бөгөөд дараа дараагийн ажлууд угсрагдан тосч угтана. Гэхдээ илт назгайрч, залхуураад эхлэв. Сүүлийн хэд хоног их ядарчээ. Төмс байцаа зоориндоо бүгд орсон тул өглөө үдэшгүй тэнгэрийн царай харж түгших зовлонгоо авч хаясан нь хамгийн том баяр нь байлаа. Хуйсагнаж бажгадуулдаг энэ тэнгэрийн царай одоо болохоор дахиад зун эхлэх нүү гэмээр зүв зүгээр тув тунгалаг болчих юм даа. Тийм нэгэн сайхан орой Батаа нарын хэдэн томцуул талбай дээрээ хоцрон баахан "дэмий" ярьцгаав. Цаагуур нь хүүхдүүд ба дүү нар нь гэрээ ачаалж, техникээ хураан, хажуугаар нь тоглож үймүүлцгээх намрын хонгор аялгуу нэг ойртож, нэг холдоно. Ургац хураалт дууссаны жинхэнэ баяр чухам энэ аж. Кино, зохиомол ном, бэлдмэл нэвтрүүлэг зэрэгт гардгаар бол "Алтан намар" нэртэй концерт тоглоод, том дарга нар ирж үг хэлж шагнал гардуулна. Бас бөх барилдаж, морь уралдуулахаар малчид, хот суурингийнхан шавж өөр утга учиртай, баярлах нь бусдын явдал болоод явчихдаг. Борхужирт ийм баяр болсонгүй. Ургац сайтаа жил ажлаа дууссан тэр мөчид яваад очиход хамт хийлцсэнээс ялгаагүй баярлалдан угтах нь "баярлалаа" багадна. Ариун цагаан хөдөлмөр ахуй амьдрал нь болсон орчин Монголд хаа сайгүй биш тул энд энергийн төв хурах мэтээ. Угтаалцайдам сумын газар тариалангийн баатар Г.Алтанхүү агсны хүү Батбаяр буюу Батаа энэ жил арав дахь намрын ургацаа авч буйтай таарсан нь энэ юм. Энэ залуу эцэг шигээ алдар суут тариаланч болоогүй нь цаг үе өөрчлөгдөж, ХАА дампуурснаар тайлбарлагдах байх. Өнгөрсөн энэ олон жилийн дараалсан ганд ерөөсөө ургац алдаагүй гэх юм. Бага талбайд гар аргаар зунжингаа ажилладаг байсан тул хөдөлмөр түүнийг ивээжээ. Түүнээс хөдөө очсон сайд, сурвалжлагч хоёрын хэлдэг амны уншлага болсон нөгөө хэдэн асуултаа тавив. Хувиараа жижиг тариалан эрхэлж буй хүмүүст амаа олохгүй магтдаг Хятадын "пад пад" трактор хүүхдийн зугаа төдий хэрэггүй эд гэнэ. Тэрийг унаж маяглаж байх хооронд өдөртөө хэд хувирч хуйсагнадаг Монголын хавар намар хүлээдэггүй. Бид чинь тэтгэврийн улс биш. Бусадтай адил ардаа өчнөөн проблем дагуулсан. Тэр бүгдийгээ хулгай луйвраар бус төмс хүнсний ногоогоор гүйцэлдүүлэхээр нэг мөр яваа нийгмийн баялаг бүтээгчид. Цаг нартай уралдаж, хуучин ч гэсэн энэ муу орос трактораараа тарьж, хураасан нь түргэн байдаг. Шатахуун их иднэ. Сэлбэг үнэтэй. Хэцүү хэцүү. Гэвч одоохондоо өөр хувилбар алга гэв. Харин борлуулалтын хувьд Борхужирын төмс ногооны талаар сонирхолтой яриа өрнөв. Зүүн баруун хоёр талдаа Хурх, Хүүлэйхан хэмээх модтой уулсын дунд тас хар хөрстэй, хужир нь хүртэл бор ийм нэгэн ам байх. Зуны нар тэнд орой мандаж, эртээ жаргана. Өвөл шиг. Энэ онцлог нь урин цагт чийг үл алдах бөгөөд ургамал ямар ч тохиолдолд өөдөө ургасаар, ялзмагтсаар ховор хөрсийг бий болгосон. Ийм хөрс бүхий нутагт тариалан эрхлэхэд "Ар дээр ургасан амуу амттай болдгийн" учир тэр аж. Химийн бордоо зөөж мөнгө гарзддаггүй. Нөгөө экологийн цэвэр бүтээгдэхүүн. Бас нэг онцлог нь одоо байгаа талбайнаас цааш нэмээд хагалах нөөц газаргүй. Хэдэн үеийн турш гуч гаран айл өрхийн амь амьдралыг залгуулсаар ирсэн. Хүмүүс нь их урт насалдаг. Тэгэхээр эндхийнхэн улс, аймгийн хэмжээний нийт ургацын төдөн хувийг даана гэж зорилго тавих боломжгүй. Тодорхой хэмжээний нийгмийн аль нэг элит хэсэгтэй жилийн турш гэрээ хийн цэв цэвэр бүтээгдэхүүн нийлүүлэх сонирхолтойгоо илэрхийлж байв. Энэ сая төрж буй санаа биш гэнэ. Өвөл ногоогоо зарахаар хотод ирээд элдвийн юм үздэг. Нэг шуудай Борхужирын төмсөнд гурван шуудай Монголд тарьсан хятад төмс хутгаад "цэвэр монгол" гээч нь болдог аж. Хоносон ногоотой шөлөнд бутраагүй үлдсэн ганц нэг хатуу шар төмс тааралддаг. Тэр л юм байна л даа. Хүнсний ногооны үр чанарлаг байх нь их чухал болсон цаг гэнэ. Гэхдээ тариалж буй нутаг хаана гэдгээс хамгийн хамаатайг мэргэжилтнүүд онцолж байна лээ. Өөрөөр хэлбэл, хотод лууль идсэн гүүний айраг хэдийбээр илжиг биш ч амт нь Архангайнхныг үл гүйцдэгтэй агаар нэгэн юмдаг уу даа. Орос, хятад нь танигдахгүй энэ их ургацын далай дотор Батаагийн цэвэр хүнс тун өчүүхэн боловч дэлхийгээр нэг тарсан монгол хүн шиг их танил юм гээч. Улаанбаатараас "Барс" дээр зогсдог ногооны ченж Цэцгээ гэдэг эмэгтэй байнга гэрээ хийн зөөж, сайн санасан нэгэндээ хольж хутгалгүй тэр чигт нь зарж их нэр хүндийг олсон гэнэ. Гурван сарын дотор хавар тарьсан ногоо намар гуч дахин өсөх нь өгөөмөр ХЗХ-ны реклам шиг санагдана. Хөдөлмөрийн үр дүнд байгаль дэлхий санаанд оромгүй их шан харамж өгөхийн цагт ойр дотно бүхий л ах дүүсээ намрын ажилд дайчлан дууддаг юм байна. Ялангуяа хүүхдүүд энэ үеэр цугларч цагаан сар лугаа бие биесээ таньж, бага зэрэг ядарч, мөн төдий чинээ хөгжилдөх нь сольшгүй баярт өдрүүд аж. Төв аймгийн Угтаал, Цээл, Жаргалант гурван сумын дунд орших Борхужир сууринд энэ намрын ургац хураалт дуусч, 150 км-ийн тэртээх нийслэл Улаанбаатар руу хүүхдүүдээ тус тусын сургууль руу нь үдэн гаргацгаана. Эднийг явуулчихаад маргаашаас хэдүүлээ ганц ямаа боохуу даа. Ажлаа дууссан улс байна гэхийг сонссон хотынхон эргэж хоргодонгуй дэмий л атаархана. 
Ж.Гангаа
