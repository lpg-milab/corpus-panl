Дүүгийнхээ цолыг ах дүүс ээлжлэн тахьдаг, цагаан сараар том ахынд ирэх учиртай

Энэ ертөнцөөс хэдийнэ явчихсан хэрнээ ард түмний дунд мөнх юм шиг дурсагддаг цөөхөн дуучин бий. "Эмч хүн жаргалын ээж", "Малчин заяа", "Амьдрал хайр дээр тогтдог" зэрэг дуугаар нь мэдэх С.Цэрэнчимэд агсан тэдний нэг нь.
Энэ хүн насан эцэслээд арав орчим жил болж байгаа ч дуу нь дуулагдсаар, хүмүүс дурссаар... Гэсэн хэдий ч түүнийг сайн дуучин гэдгээс илүүг мэдэхгүй. Ямар зан авиртай, яажшуухан амьдарч байсан, хэдэн хүүхэдтэй, тэр ч бүү хэл цэл залуугаараа учир битүүлгээр нас барсан тухай төдийлөн тодорхой дурсамж үлдээгүй. Энэ талаар түүний төрсөн ах С.Алтангэрэлтэй хөөрөлдөж олон дурсамжийг сөхлөө. Юун түрүүнд дуучны удам судрыг сонирхоход ах дүү арвуулаа, айлын дээрээсээ гурав дахь хүү байж. Аав, ээж нь багад нь нас барсан болохоор том ах С.Алтангэрэлд дүү нараа халамжлах хариуцлага оногдсон байна. Ахынх нь тодорхойлсноор С.Цэрэнчимэд агсан ах дүүсээсээ тодорсон ганц авьяастан нь. Тэр багын л дуу хөгжимд дуртай, баян хөгжим тоглодог байсан ч жолооч болгож өгөхийг ахаасаа гуйдаг байжээ. Биокомбинатын арван жилийн сургуулийг дүүргээд 1980 онд цэрэгт татагдан Сүхбаатар аймгийн Онгон суманд гурван жил алба хааж ирээд ахынхаа тусламжтайгаар Авто тээврийн нэгдүгээр баазад засварчнаар орсон байна. Тэнд ажиллаж байхдаа сайн дурын уран сайханчдыг шалгаруулах уралдаанд оролцож улмаар "Морин хуур" наадмын тэргүүн байр эзэлжээ. Сайн дуучин гэдгийг тоож шалгаруулж авсан хүний нэг нь тухайн үеийн шүүгч буюу олны таньдгаар "тогдгор" Т.Галсантогтох хэмээн талийгаач дурсаж байсан гэдэг. Улмаар "Морин хуур" наадмаас сайн дуучин болох нь танигдсан С.Цэрэнчимэдийг тухайн үеийн Соёлын яам- татан авч "Үлгэрийн далай" чуулгад дуучнаар авснаар жолооч болох хүсэлтэй хүүгийн дуучин болох зам нээгдсэн гэдэг. Тус чуулгад түүнтэй хамт Адарсүрэн, Оюунцэцэг нар дуулдаг байж. С.Цэрэнчимэд агсан хоёр сайхан хүүтэй. Эхнэр Мягмарсүрэн нь хоёр жилийн өмнө өөд болжээ. Хорь орчим, хорь гаруй насны хоёр хүү нь багаасаа л Польшид сурч байсан. Одоо ч тэндээ ажиллаж, амьдарсаар байгаа. Түүнийг нас барах үед эхнэр нь тусдаа амьдардаг байсан бөгөөд том хүү нь аавыгаа өөд болоход Польшоос ирж ажил явдлыг нь өнгөрөөгөөд буцсан байна. Хүүхдүүд нь аавынхаа ах дүү нартай ойр дотно холбоотой байж, Монголд ирэхээрээ заавал уулзаад буцдаг гэсэн. Амьд ахуй цагтаа төр засгаар авьяасаа үнэлүүлж чадаагүй ч, нэгэн төрийн бус байгууллагаас "Ард түмний гавьяат" гэсэн цол өгсөнд ах дүүс нь баярлаж шүтээн болгон тахих болжээ. Тэрхүү цол тэмдгийг ах дүүс нь сар, улирлаар ээлжлэн гэртээ тахьдаг бөгөөд одоо цагаан сараар том ахынд нь ирж тахигдах ёстой гэнэ. С.Алтангэрэл "Хүн ер нь нэр олоод ирэхээрээ хүний гарт үхчихдэг юм шиг байна даа. Дүү минь бид нар шиг жирийн л амьдарч байсан бол өдийд амьд л байх байсан. 37-ны жил дээрээ нас барсан юм шүү дээ. Тэр минь хүнд их тусархуу. Хэдийдээ ч танилцчихдаг юм, ахаа эгчээ гээд л гүйж явдаг цагаан цайлган хүү байсан. Дүүгээ амьд ахуй цагт нь магтаад сүйд болдоггүй байж. Том том яруу найрагч, хөгжмийн зохиолчид миний найз гээд ярихад нь бахархдаг байлаа. Олон дуучин дүүгийн маань дууг дуулж байхыг сонссон. Гавьяат цолтой нь дуулахыг ч сонссон. Аль аль нь нэг л сонсголонгүй. Нэгэнт амьдруулчихсан дууг өөр хүн дуулна гэдэг амаргүй бололтой. Хоолойны өнгө, нугалаа нь тэс ондоо, дүү маань ардын дуундаа л содон нь байж. Тайлан тоглолт энэ тэр гэж мэддэггүй байхад тэр минь МҮЭСТО-д "Уянгын бороо" тайлан тоглолтоо хийж байсан юм. Бичлэг нь байгаа. Цагаан сараар л сонсдог юм. Бас өөрийн гараар бэлэглэсэн хуурцгийг нь хадганд боогоод хадгалчихдаг. Цагаан сараар л гаргаж сонсдог юм" хэмээн дурссан. С.Цэрэнчимэд агсныг амьдралынхаа сүүлчийн жилүүдэд архинд хэт орсон, орон гэргүй тэнүүчилж яваад гудманд нас барсан тухай яриа чих дэлсдэг. Тэгвэл энэ оргүй цуу яриа юм байна. Алдарт дуучин маань тодорхой бус шалтгаанаар нас барсан. Хэн нэгэнд хорлогдсон гэж ах дүүс нь үздэг юм билээ. Талийгаач гудманд биш эмнэлэгт нас баржээ. Эхнэрээсээ тусдаа амьдардаг байсан ч нэгдүгээр хороололд хоёр өрөө байранд амьдарч байж. Тэрбээр цагаан сарын шинийн нэгэнд хамгийн түрүүнд том ахындаа ирж золгодог байсан аж. Харин нас бардаг жилээ буюу 1999 оны цагаан сарын шинийн нэгэнд ахындаа ирсэнгүй. Хамгийн түрүүнд ирдэг дүүгээ орой болтол хараад ирэхгүй болохоор гэр рүү нь ярихад өөр хүн аваад ярьж чадаагүй байна. Маргааш нь ирэхгүй болохоор хайж эхэлсэн боловч ямар ч сураг гарсангүй. Сар гаруй хугацааны дараа гуравдугаар эмнэлэгт байна гэсэн мэдээ иржээ. Харамсалтай нь тэднийг очиход дүү нь нас барсан байж. Эхнэр нь тэднээс өмнөхөн ирсэн ч мөн л уулзаж амжаагүй аж. Эмч нарын хэлснээр талийгаач эмнэлэгт ирээд долоо хоносон бөгөөд нэг ухаан орохдоо эхнэр, хүүхдийнхээ утасны дугаарыг хэлсэн байна. Эхнэр нь ирээд эрт хэлж болоогүй юм уу, хэн сахиж байсан юм бэ гэж эмч нараас асуухад ах, дүү нь гээд эрэгтэй эмэгтэй хоёр хүн сахиж байсан гэж хэлсэн байдаг. Харамсалтай нь тэд ах дүүс нь биш бөгөөд эхнэр нь ирэнгүүт зугтаад явчихсан аж. "Хэрвээ талийгаач ухаан ороогүй, эхнэрийнхээ утсыг хэлж амжаагүй бол бид дүүгээ оршуулж чадахгүй, хаачсаныг нь мэдэхгүй байх байсан" хэмээн ах нь одоо ч харамсдаг аж. Хожим тэр зугтсан хүмүүсийг хаана юу хийдэг, ямар хүмүүс болохыг нь мэдсэн ч хэрүүл зарга хийхийг хүсээгүй байна. Учир нь тэдгээр хүмүүс анхнаасаа зохион байгуулалттайгаар талийгаачийг үхэл рүү түлхсэн. Байрыг нь хүртэл өөрсдийн нэр дээр болгоод авчихсан байж. С.Алтангэрэл "Дүүгээ архи уудаг гэдгийг хүн амьтнаас сонсдог байсан. Гэхдээ над дээр нэг ч удаа согтуу ирж байгаагүй. Би өөрөө архи, тамхи хэрэглэдэггүй болохоор эмээдэг байсан байх. Гэхдээ архи уудаг байсан ч гэсэн дүүгээ гэр оронгүй гудамжны архичин байгаагүй гэдгийг хэлэх хэрэгтэй. Нүдээр хараагүй болохоор үнэн худлыг ялгах хэцүү юм. Сүүлд дуулахад Баянхошуунд нэг хашаанд манай дүүг хорьж байсан гэж хамар хашааны хүмүүс ярьж байсан. Тэдний ярьж байгаа үнэн бол бүр сар гаруй хугацаанд хорьсон байгаа юм. Байшингаас эрүүл гаргаж ирээд л согтоогоод оруулдаг байсан гэж ярьсан. Тэр л лав зүгээр архи өгөөгүй нь тодорхой. Эмч нар ч хэрвээ удаагаагүй эмнэлэгт авчирсан бол аварч болох байлаа гэсэн. Ер нь бол архинд хордож бөөлжсөнөөс гүрээний судас нь хагарсан юм билээ. Бас эмч нар нэг учир битүүлэг зүйл хэлсэн. Дүү маань анх эмнэлэгт хүргэгдэж ирэхдээ хар өнгийн дипломат цүнхтэй, тэрнийхээ түлхүүрийг хүзүүндээ зүүсэн байсан гэж. Тэнд мөнгө байсныг ч харсан хүн бий. Тэр хамаатан нь гээд байсан хоёр хүн л авсан байгаа юм. Эдгээрийг би нүдээр хараагүй ч үнэн л гэж боддог. Дүүг маань хэн нэгэн санаатайгаар үхэлд хүргэсэн" хэмээн өөрийн бодлоо нууж хаалгүй хуваалцсан юм. Тэр бас талийгаачийн үхэлтэй холбоотой тэр хүмүүс одоо "Хархорин" зах дээр махны ченж хийдэг тухай ч ярилаа. С.Алтангэрэл дүүтэйгээ тухайн оны шинэ жилийн баяраар уулзжээ. Тэр үед ах нь нийслэлийн 58 дугаар сургуульд ажилладаг байсан бөгөөд ахынхаа шинэ жилийн баяр дээр ирж дуулж өгөөд явсан байна. Явахдаа "Ахаа ажлаа сайн хийгээрэй" гээд 10 мянган төгрөг өгсөн гэдэг. Ах нь тэрнээс хойш дүүтэйгээ уулзаагүй, шинийн нэгний өдөр ороод ирнэ дээ гэж хүлээсэн ирээгүй, зөндөө хайж, сурагласан олоогүй. Арга нь барагдсан ах дүүс хамгийн сүүлд нас барсныг нь сонссон. Уулзаж амжаагүй дүүгийнх нь бүүвэйн дуу шиг эвлэг зөөлөн, дахин давтагдашгүй дуу хоолойгоор дуулсан дуу нь зурагт, радиогоор эгшиглэх тоолонд зүрх нь шимширч уулзаж чадаагүйдээ харамсан гашууддаг байжээ, тэд. Гэтэл саяхнаас дүүтэй нь дэндүү адилхан дуулдаг Ж.Мөнхбат хүү зурагтаар гарч ирсэн нь тэднийг гайхшруулж бас баярлуулсан явдал болсон байна. Анхандаа дүүгийн минь дууг понаграмм тавиад дуулаад байна гэж бодож. Улмаар түүнийг олж уулзаж өдгөө ах дүүс болцгоожээ. Оны өмнө Ж.Мөнхбат дуучны тоглолт болоход ах дүүсээрээ уригдаж хүндлэгдсэндээ ч тэд баяртай байна лээ. Дуучин залуутай ойр дотно болох тусам түүний дуу хоолойноос гадна царай зүс, бие хаа, алхаж гишгэх үйл хөдлөл бүр нь дүүгий нь улам санагдуулах болсноос "Арай миний дүүгийн хүүхэд биш байгаа" гэсэн бодол ахынх нь толгойноос салахаа байж. Гэхдээ тийм юм гэж хаанаас байхав дээ. Дүүгээ санахдаа дэмийрсэн хэрэг. Аав, ээж нь сонсвол нүгэл болно биз. Энэ бодлоо дотроо л тээе. Энэ тухай битгий бичээрэй гэж хүссэн. Гэсэн хэдий ч сэтгүүлч хүний саваагүй зангаар бичмээр санагдаад болсонгүй. Уучлаарай, нас барсан дүүг нь санагдуулж ах дүүсийн элгийг дэвтээж яваа ачтай хүүгээ аав, ээж нь ойлгох байлгүй дээ. 
Д.Цогзолмаа
