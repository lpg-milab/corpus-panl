Хөвсгөлчүүд нэр дэвшигчдээс залхаж байна

УИХ-ын 46 дугаар тойргийн нөхөн сонгууль явагдахад хэдхэн хоног үлджээ. 
Нөхөн сонгуульд улс төрийн долоон намын нэр дэвшигч оролцож буй. Гэхдээ нөхөн сонгуульд хоёрхон нам л оролцож байгаа гэж судлаачид дүгнэж байна. Нэг нь Ардчилсан нам нөгөөх нь МАХН болон бусад нам. Хөвсгөл нутгийнхан газар шорооны төлөө тэмцэгч талийгаач гишүүний дүү О.Отгонсайханд нааштай хандаж байгаа. Гэвч түүнийг нөхөн сонгуульд ялалт байгуулна гэдэгт судлаачид эргэлзэж байна. Зөвхөн нэг өрсөлдөгч бус зургаан өрсөлдөгчтэй өрсөлдөж буй түүний хувьд ялалт гэдэг эргэлзээтэй аж. Гол өрсөлдөгч Ө.Энхтүвшин нь Хөвсгөл нутгийнх төдийгүй сайд хүн. Түүнийг дэмжиж нам нь, Засгийн газар нь хөдөлж буй. Харин бусад намын өрсөлдөгчид түүний саналыг хуваалцана. Энэ үүднээс харахад АН болон О.Отгонсайханд ялалт байгуулна гэдэг үнэхээр хэцүү даваа аж. Гэхдээ ялалт байгуулахын тулд АН-ынхан гол хүчээ Хөвсгөлд хаяад байна. МАХН-аас нэр дэвшигч Ө.Энхтүвшин ямар ч үнээр хамаагүй ялалт байгуулахаас өөр аргагүй болсон гэлцэнэ. Учир нь дээрээс шахалттай, өмнө нь өвдөг шороодож байсан. Ялагдвал намд үүсгэн байгуулсан шинэчлэх жигүүр нь түүнтэй хамт нам дарагдана. Бүр цаашлаад улс төрчийн замнал дуусах тавилан хүлээж буй хэмээх. Ахад нь ялагдсан шигээ дүүд нь ялагдвал 2004 оны сонгуулиар унасан нэр хүнд нь намдаа навс унана. Иймээс нэр дэвшигчээ ялуулахын тулд МАХН бүх хүчээ дайчилж байна. МАХН-ын хувьд давхар санаа агуулж буй. Нэгд, УИХ-д олонх болно хэмээн намын лидерүүд нь байн байн ярьцгаах болсон. Ө.Энхтүвшин ялалт байгуулснаар УИХ-д 39-үүлээ болно, Засгийн эрхийг дангаар барих боломжтой болно гэцгээж байгаа. Гэхдээ сонгуулийн үр дүнгээр гэж бий. Энэ нь тус намд урвасан Ц.Батаа гишүүнийг үл оролцуулна гэсэн үг. Үүнээс үүдэх маргаан тус намын харьяалалтай Цэц дээр очих бөгөөд хаана шийдэгдэх нь ойлгомжтой. Иймээс тус намд ялалт байгуулах зайлшгүй шаардлага бий. Ө.Энхтүвшингийн сонгуулийн ажилд түүний тойрон хүрээлэгчид болох жигүүрийнхэн хамгийн түрүүнд ханцуй шамлан ороод буй. Араас нь намын зарим лидер очиж магадгүй. Мөн Засгийн газрын тэргүүн, МАХН-ын дарга М.Энхболд тариалангийн бүс нутгаар явах нэрийн дор Хөвсгөлд ажиллах сураг дуулдсан. Гэхдээ Ө.Энхтүвшин өмнөх Засгийн газрын хуралдаанд Хөвсгөлөөс ирж оролцохдоо намын даргаа тийшээ очоод хэрэггүй хэмээсэн аж. М.Энхболд тэргүүтэй Засгийн газрын гишүүдийн "десант" Хөвсгөлд буувал иргэд хүлээн авахгүйгээс гадна жаахан нааштай болж буй нэр хүндэд нь сэв суулгаж ялалт байгуулах нь өнгөрнө хэмээн Ө.Энхтүвшин болгоомжилсон гэнэ. Дээр нь намын нэр хүнд ирэх сонгуулиар навс унана хэмээж. Гэвч намын дарга хэрвээ байдал биш болбол Хөвсгөлийг ямар ч байсан зорино гэсэн сурагтай. Ер нь тус намынхан хуучин хэрэглэж байсан аргаа Хөвсгөлийн нөхөн сонгуульд ч хэрэглэхгүй гэхийн баталгаагүй. Уржигдархан Мөрөн хотод Барилга, хот байгуулалтын дэд сайд очиж "40 мянган орон сууц" хөтөлбөрийн хүрээнд баригдах орон сууцны шавыг тавьж Ө.Энхтүвшингийн хамт тууз хайчилсан. Удаад нь аль сайд нь очиж нэр дэвшигчийнхээ хамт тууз хайчлахыг мэдэхгүй. Ямар ч байсан ялалт байгуулахын тулд бүх аргаа хэрэглэхээр тус нам шийдээд байна. Үлдсэн нэр дэвшигчдийн хувьд ихэвчлэн хоёр намын дундах наймаа, тохиролцоогоор явж буй. М.Энхболдоос баахан мөнгө цохуулж аваад зунжин шоудаж "шоучин сайд" хэмээн цоллуулсан Б.Жаргалсайхан намынхаа Хөдөө орон нутаг хариуцсан хэлтсийн даргыг нэр дэвшүүлсэн. Энэ нь шоудах боломж, мөнгө олгосны хариу хэмээн дүгнэх нь олон байна. Тус яамны дэд сайд нь ажлаа умартан Хөвсгөлд нөхөн сонгуулийн ажлаар хийсч яваа сурагтай. Сонгууль болсон биш тус яамны ажил бараг зогсч буй талаар гомдол нэлээд гарч байгаа гэнэ. Ард түмний нам мөн ялгаагүй. Л.Гүндалай баахан хэрэг тарьж сайдаас авахуулалгүй үлдсэнийхээ хариуд дүүгээ нэр дэвшүүлэн ихэнх цагаа Хөвсгөлд өнгөрүүлж байгаа. Эх орон намын хувьд ч дээрх хоёртой ижил. М.Энхболдын заавар тушаал, түүний хайр хишгийн тусыг хариулахаар нэр дэвшүүлээд байгаа гэх. Б.Эрдэнэбат сайд яамныхаа хэлтсийн даргыг нөхөн сонгуульд сойж буй. Тэрээр ялалт байгуулахгүй нь тодорхой ч гол нь АН-аас нэр дэвшигчээс санал зулгааж байвал болоо. Ганц эмэгтэй нэр дэвшигч Ч.Базар ИЗН-аас нэр дэвшсэн. Түүний хувьд ирэх сонгуульд бэлтгэх гол зорилготой. Өөрийгөө хэн гэдгийг таниулах юм. Намынх хувьд нь улс даяар нэр дэвшигчээрээ дамжуулан өөрсдийгөө таниулаад авах. Бусад нэр дэвшигчид нь хамаг анхаарлаа Хөвсгөлд хандуулж буй бол ИЗН орон даяар сурталчилгаагаа явуулж, нийслэлд хүчээ төвлөрүүлж байгаа. МУНН-ын хувьд гол зорилго нь өөрсдийгөө амьд гэдгээ мэдүүлэх. Нэр дэвшигч болон намуудын ашиг сонирхол ийм. Харин Хөвсгөлчүүд энэ олон нэр дэвшигчээс залхаж буй сурагтай. Хадлан тэжээл, отор, хүүхдийн сургууль соёл гээд бүх ажил ид буцлах үеэр сонгууль хийнэ хэмээн олон нэр дэвшигчид зай завсаргүй давхилдах. Нэг нь ирээд яриа хийж, баахан юм амлаад явахад дараагийнх нь ирэх жишээний. Нөгөө сааль сүүнд гаргадаггүй хоёр Мөнх шиг энэ нэр дэвшигчид хамаг ажил алдуулах юм гэцгээж сууна. Нэг нэр дэвшигч ирлээ, юу ярихыг нь сонсъё гэтэл өмнөх хүнийхээ мөрийн хөтөлбөрийг тоть шиг давтаад явсан гэнэ. Иймэрхүү олон нэр дэвшигч намрын хамаг ажлыг нь алдуулж буйд тухай нутгийн иргэд бухимдан сууцгаана. Ер нь энэ нөхөн сонгуульд нэр дэвшигч ялалт байгуулна гэхээс илүү сонгогчдын ирцийг бүрдүүлнэ гэдэг хэцүү даваа болох шинжтэй. 
М.БААТАР 

