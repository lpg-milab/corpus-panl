З.САНДАГАА

ЗУРААЧ БҮЖИГЧИН ХОЁР
 
Зуны адаг сарын хуучдаар цаг тогтуун тал, хөндийд цэцэг ногоо алаглан жигдэрч, Алтайн нурууны эгц цавчим уулс сүр жавхлангаараа өрсөлдөх мэт ноён шовх оргилоороо тэнгэр баганадан буурал тэргүүнээ үүл манангаар халхалжээ. Тэдгээр асгат өндөр уулын хоорондуур урсах нарийхан голын хөвөөнд орших нэгдлийн төв орчим тоос манарах нь олон хүн цугласны шинж ажээ. Тэнд нэгдлийн хорин жилийн ой болж, наадам хийж байгаа юмсанж. Их насны морь ирэхийг хүлээн морьтой нь дөрөөн дээрээ, машинтай нь тэвшин дээрээ зогсож, явган нь өлмий дээрээ өндийх ажээ. <<Эргэх яагаа ч үгүй>> <<энэ хөндий ч ёстой морины чадал шалгана даа! >> <<мөн ч олон газрын хурд цуглаж дээ>> <<эргээдэхвэл юу ч удах вэ дээ>> гэх зэргээр хэсэг уяачид ярилцав. 
Харин явган хүмүүсийн арын машины бүхээг түшсэн хэдэн залуугийн хараа өмнөхөн талд зогсож буй хүрэн пүүсүү дээлтэй хүүхэн дээр тусаж 
- Энэ сүмбэ шиг нуруутай бүсгүй чинь хаанаас гараад ирэв ээ? 
- Яагаав Улаанбаатараас яваа бүжигчин хүүхэн л байна. 
- Мань эр бүр араас нь таньдаг болчихож, 
- Манай мянгадын охин юм чинь. 
- Үгүй мөн залаваа хөөе! 
- Үнэн юм чинь дээ. 
- Хэн гэдэг юм? 
- Цэен гэдэг юм. Балчиндорж гуайн бага охин шүү дээ. 
- За за, тийм болог. Маргахаа болъё. Би ямар танай Мянгадаас хүн таних биш. Харин ясан савх шиг цэх хөлтэй хонгор байна даа. 
- Чи үнэхээр таньдаг юм бол ногоон дурдан бүс шавхийтэл ороосон нарийхан бэлхүүсээр нь тэврээд нүүрийг нь нааш харуулаадах. 
- Одоо л түлэх нь. Хөмсөг багатай хөнхөр бор хүүхэн дээ. 
Араас нь хүн цоортол ширтэхийг мэдэрсэн бололтой эргэн харахдаа багын танилаа ойролцоох машин дээр зогсож буйг үзээд толгой дохин инээмсэглэв. 
- Шүд нь гөлөгнийх шиг ямар цагаан юм бэ? 
- Чимээгүй хүн дуулна. 
Тэднийг ийнхүү ярилцаж байтал тасархай айсуй түрүү морины тоос зурайн харагдахад хүмүүс шуугилдан бужигнаж эхлэв. 
- За <<Согоо бор>> минь ийшээ дөхье гэж нөгөө хүүхэнд нэгэн залуугийн хэлэхэд тэр юу ч дуугаралгүй түүнийг дагалдан олны дунд орон алга болов. 
Нутгийн заншлаар хүмүүс гүүглэж морийг хөгжөөнө. Дун бүрээ хамартай цэнхэр морь түрүүлэн ирлээ. 
<<Энэ чинь манай Мянгадын морь гэнэлээ>> хэмээн Цэен гүйлээ. Гэтэл түрүү морийг тойрон шавах хүмүүсийн дотор нөгөө хэдэн залуу бас л байлаа. 
- Таминь бүү шаваач! Салхийг нь тавиад өгөөч! гэж уяачийн хэлэхэд наадамчид тал тал тийшээ боллоо. 
Цэен хүүхэн эргэн явтал хэдэн залуу хойноос нь дагалдав. 
Түүний өмнөөс хуучин цуваа товчлолгүй задгай орхисон өндөр хүн гүйн ирж мэхэсхийн мэндлэв. Дагзныхаа хавьцаа хэдэн сэвгэр үстэй мөлгөр халзан толгой нь тэр эрийн сүрийг дарах мэт үзэгдэнэ. Тэрбээр хүүхний сунгасан гарыг атгаж зүрхэн тус газар тавьж 
- Мэдэгдэж байна уу? гэж асуув. 
- Яагаад ингэж хүчтэй дэлсэнэ вэ? гүйгээ юу? гэж эргүүлэн асуув. 
- Үгүй, 
- Тэгээд? 
- Чамайг хараад гээд халзан хүн уртаар санаа алдан хүүхний гарыг тавив. 
- За, яршиг даа гэж хүүхэн сулхан өгүүлэв. Энэ хүнийг зураач Лодон гэнэ. Зураач бүжигчнийг сугадан цааш одоход 
- Нутгийн залуу гэхэд чи ч мөн больчихсон эр юм даа. Дөлсөөр яваад гуулин шанага шиг толгойтой амьтанд сэвгэрээ алдчих юм даа гэж нөгөө хэдийн нэг нь залууг цаашлуулав. 
- Би өчигдөр уулзаж мэнд усаа мэдэлцсэн юм чинь. Ер тэгээд тэртээ нийслэл хотын хээнцэр бүжигчнээр оролдоод яах ч юм билээ дээ гэв. 
Эдний ийнхүү ярилцах үеэр Цэен Лодон хоёр тав гурван үг солиод амжжээ. 
- Би чамайг энд явна чинээ санасангүй. Гэнэт учирчаад зүрх минь цээжиндээ багтахаа болих шахлаа. 
- Сонин юм даа. 
- Сонин ч гэж дээ. Миний зүрх ийм мөрөөдлийг тээж явж дээ. 
- Энд хэлэх л гэж үү? 
- Хэзээ нэгэн цагт илчлэх гэж тэр хэмээн бүжигчнийг налж эвхээстэй зурвасаа өвөрт нь сэмхэн шургуулав. 
- За тэр ч яахав. Хаа хүрч явна? 
- Алтайн хязгаарыг сонирхож явна. 
- Удах уу? 
- Эндээс ингээд нислээ. Ер нь буцах болоогүй. 
- Зураг зурах нь уу? 
- Яриа юу байх вэ? Хилийн цэргийн амьдралтай танилцах санаатай... 
- Амжилт хүсье. Өөрийн чинь бүтээлийг үзэсгэлэнгээс л үзэх юмдаа. Өөрөөр яах вэ дээ? Сэтгэлд сайхан байдаг вэ? 
- Миний зураг өөрийн чинь санаанд нийцдэг бол над түүнээс өөр жаргал алга. 
- За яршиг даа. Ингэж хамаагүй ярьж болдог юмуу? 
- Ярихгүй явж чадахаасаа нэгэнт өнгөрчээ. 
- Сонин юм даа! гэж хэлээд Цэен санаа алдчихав. Гэтэл нисгэгч ирж Лодон гуай одоо хөдөлье гэж хэлээд хүүхэн өөд уучлал гуйсан янзтай харав. Цэен зураачид нэг үг хэлье гэж бодсон боловч чухам юу хэлэх гээд байгаагаа өөрөө эс мэдэн 
- Явах цаг чинь болчоо шивдээ. За яахав дараа уулзана биз баяртай гээд гараа сунгав. 
Хүүхний энэ үг Лодонд ер бусын горьдлого төрүүлжээ. Зураач бүжигчин хоёр нийслэл хотноо ажилд ирэх очих замдаа дайралдсаар нэг л мэдэхэд хоорондоо мэндэлдэг болж, зарим үед саатан зогсож энэ тэрийг ярилцах удаа гарчээ. Тэгсээр танилцаж, бие биенийхээ сэтгэлийн гүн дэх нууцыг нүдний харцаар мэдрэх төдийхөн явсаар өдий хүрчээ. 
<<Түүний сөлөрдүүхэн боловч тунгалаг хар нүдэнд энхрийлэвч, эргэлзэх харц илрэх шиг санагдах юм. Үнэндээ тэр учир нь үл ойлгогдох харц миний сэтгэлд хоногшжээ. Энэ хүүхэн зүрх зүсэм ялдамхан аашилж, нүдээрээ инээвч тэрхэн дороо хөмсөг зангидан гөлрөх юм>> гэж бодон Лодон онгоц тасрахыг мэдсэнгүй. 
<<Түүний зүрх намайг харах тоолондоо үргэлж ингэж цохилдог юм гэж үү? Өдий болтлоо эхнэр аваагүй явдаг нь хачин юм даа. Эр хүн гэдэг элдэвтэй дээ>> 
Цэен ийнхүү бодохын чацуу ширвээ хар сахалтай, ширүүн харцтай ганган залуу нүдэнд үзэгдэх шиг боллоо. <<Тэр намайг хичнээн энхрийлж юутай уран үг хэлдэг байлаа. Эцэс сүүлд нь зангаа хувилгаж бусдын үүрэнд өндгөө орхих хөхөө шиг гэнэт сураггүй алга болж билээ. Үсээ уртасгаж, өмдөө өргөсгөсөн тэр этгээд миний хүнд итгэх итгэлийг аваад явчихсан юмуу? Саяын уулздаг цайлган, хурц зантай эр дундын насны зураачийг цэвдэг сэтгэлт хуурамч залуутай адилтган бодож яахин болох билээ? Би түүнийг эс мөрөөдөвч, уулзах бүр сэтгэл сэргэж, агшин зуур бодол болон хувирах юм. Бусдыг өөртөө татаж аливааг бодуулах увдис түүнд байна уу? Би чинь хүн голохоор хүүхэн юм гэж үү? Тиймээ би эрийг голно ч, гологдоно ч. Аль нэг аян замын хүнтэй зэрвэсхэн уулзаад элдвийг бодож сэтгэлээ зовоогоод яах ч юм билээ! >> 
Цэен бөх гартал ийм л бодолд автагджээ. 


Урлагийн бригадынхан, наадам тармагц аймгийн төв рүү хөдлөв. Бусад наадамчдын адил морь, бөхийн тухай ам хамхилгүй ярилцаж явав. Тэдний ярианд оролцохгүй яваа Цэенгийн нүдэнд ханилж яваад хаясан сахалт залуу, дөнгөж уулзаад ниссэн халзан зураач хоёр, ээлжлэн үзэгдэх мэт болж <<Эр хүн элдэвтэй. Гэхдээ монголын бүх эрчүүдийн чанарыг тэр сониучхан этгээдийн араншингаар хэмжиж болохгүй. Тэгвэл насан туршдаа гон ганцаар явах болно. Юутай ч яаран итгэж болохгүй. Үгүй би чинь өөрөөсөө нэлээд ах халзан хүнд сэтгэлтэй болчлоо гэж үү? Ямар ч гэсэн түүнийг санагалзах болжээ. Хөөрхий минь зүрх нь тэгтлээ юунд цохилсон юм бол? Би чинь цохилсон зүрх бүхнийг тайтгаруулах <<эм>> биш дээ. Одоо тэр Алтайн нурууны дээгүүр нисэж байгалийн гоо сайханд сэтгэл нь дийлдэж, урлахын онгод нь орж намайг аль хэдүйн мартаад ирээдүйн уран бүтээлийнхээ тухай санааширсаар яваа биз. 
Бид хоёр тэнцвэргүй хос юм даа. Гэтэл өнөөдөр тэр миний сэтгэлээс ер гарахгүй юм. Мөн ч сонин юм даа>>. Машины донсолгоонд сэгсрэгдэн явахдаа Цэен ийм л юм бодох ажээ. Аймгийн төвд ирж байрлах өрөөгөө заалгаж аваад гар нүүрээ угааж хоолонд ортол 
<<Яачдаг юм бол? >> <<Нисгэгч нь сүрхий чадмаг хүн гэнэ>> <<Тэр хавьдаа манан ихтэй байсан юм байх>> <<Өдий хүртэл сураггүйг бодоход өнгөрөө биз>> <<Төөрч өөр зүг рүү явчаагүй байгаа даа>> гэж хүмүүс хоорондоо битүү хүтүү юм ярилцав. 
Цэен гайхаж 
- Юу болоов? гэж хажуу дахь хүнээсээ асуувал 
- Баахан хүн суулгаж явсан онгоц хүрэх газраа цагтаа буусангүй гэнээ. Сураг, чимээ тасарчээ. Лав л хоёр зураач гуйсаар байгаад дайгдаж явсан гэнэ. Бодвол Лодон л байх. Энд явж байна гэж сонсогдсон шүү гэхэд Цэен <<Юу? >> гэж дуу алдаад халбагаа тавган дээрээ алдаж чив чимээгүй гөлрөнө. <<Үнэн л байгаа даа таминь>> гэж шивнэн өгүүлээд нимгэн уруулаа хазлан тунгалаг хар нүд нь нулимс бүрхэн бүрэлзэж, сууж буй сандал нь дайвалзан, өмнөх ширээ нь харагдахаа байж, хажуу дахь хүнээ үзэхээ болив. Дотор нь давчдан үс гэзгээ зулгааж хувцсаа урж тастмаар санагдав. <<Алдарт хүний нэрийг барьж, худал маяглаж байна гэж улс амьтан хэлэх вий>> гэж санавч тэсэж үл чадан хоолоо хаяж гарч өрөөндөө гүйн орж <<Лодон! Лодон! Чи минь хаана байна? Амьд явна уу? Хэрэв чи ослоос мултарсан бол би чинийх. Би одоо л ухаарлаа. Үнэндээ чамд битүүхэн дасаж явжээ гэж түрүүлгээ харан ойчиж цурхиран уйлав. <<Заяа байгаад амьд мэнд уулзвал! ..>> Хүүхний бодлыг дагалдан ухаалаг сэргэлэн нүдтэй, өндөр гоолиг эр харагдах шиг санагдана. Түүний халзан толгой өргөн нүүрэнд нь онцгой зохисон мэт бодогдоно. <<Согоо бор>> гэж танайхан чамайг олж өхөөрджээ>> гэж нэгэн удаа хэлж байсан нь хүртэл ив илхэн санагдана. Сая уулзахдаа <<үнэн байвал сонсоход эвгүй биш юмсанж>> гэж хэлэх гээд үгээ олсонгүй. Удаан хугацаагаар цээжиндээ хадгалж явсан зүйлээ уудлан илчлээд тодорхой хариу дуулалгүй явахдаа юү гэж бодоо бол? Хагацан ядан намайг эргэн эргэн харж онгоц зүглэхдээ амьд ахуйнхаа хамаг найдлагаа надад орхиод явсан хэрэг үү? Хэмээн нулимсаа арчихаар өврөө суйлтал эвхээстэй дөрвөлжин цаас гарт нь баригдав. Түүн дээр Цэенд гэж бичсэн нь зурайн үзэгдэв. Задалбал <<Нуулгүй үнэнийг хэлэхэд би эрэлчин хүн. Уран бүтээлийн хайгуулын зэрэгцээ нэг л хүнийг эрэн явжээ. Тэгсээр би түүнийгээ олж үзлээ. Миний хайсаар явсан эмэгтэй маань чи байжээ. Чамайг анх харсан тэр нэг өдрөөс хойш миний зүрх баяраар бялхаж, бас сэтгэл минь гуниг мөрөөдлөөр дүүрчээ. Бийр, будаг барин зогсохдоо аливаа зүйлийн нодгыг олохоор оролдож цөхрөнгөө барах буюу алжаан ядрах үес чиний дүр сэтгэлд минь бууж урам зоригийг бадраана. Бүхнийг чиний төлөө хийж буй мэт надад санагдана. Нэгэнт эхэлсэн юмаа дуусгахын тулд <<Үүнийг гүйцээлгүйгээр <<Согоо бортой уулзаж яахин болно>> гэж өөртөө тушаадаг билээ. Хэрэв зураг минь барагтай болбол>> чиний хайнгуутаас болж <<Согоо бор>> ичнэ шүү>> гэж уран бүтээлдээ тавих шаардлагаа чамтай холбож сэтгэлээ зогоодог билээ. Ийнхүү чи миний өдрийн бодол, шөнийн зүүд болсоор ихэд удлаа. Би энэ хэдэн үгийг чамд хэлэх гэж хичнээн зовбоо. Чи минийх байгаасай гэж үнэн голоосоо хүснэ. Хүсэл минь биелбэл би энэ ертөнц дээр хамгийн азтай хүн төдийгүй өдий хүртэл оролдсон зургийн өнгө будаг улам тодорч, хүн ардад улам ч ойлгомжтой болно гэж гүн итгэнэ. Чамайг өөрийнхөө эхнэр гэж хэлэх эрх олж авбал миний уран бүтээлд үл цуцах жигүүр ургана. Хэрэв чи намайг үнэн сэтгэлээсээ хайрлахгүй, хоромхон зуур уяран өрөвдөх аваас уйдахын цагт чинь тогтоох хүч надад байхгүй. Хэтэрхий нуршив бололтой. Хэлэх үг минь энэ дээ. 
Танай бригадыг энд явна гэж сураг сонсоод энэ захидал мэтийг бичиж хоромхон зуур саатахыг нисгэгчээс гуйсан юм. <<Согоо бор минь>> аян замдаа сайн яваарай. Хэрэв та нар аймаг дээр хоёр хоног саатвал ахин уулзаж юу магад гэж горилно! Чамайг ямагт хүсэгч Лодон үнэн>> гэжээ. Цэенгийн бариастай зурваснаас гал авалцах мэт гар нь халуу оргив. 
<<Нулимсны дусалд нэвтрэн халтардсан ам цаас зураачийн ариун хайрыг төлөөлөн хоцрох нь энэ, үү? >> гэж бодоод бүжигчин хүүхэн бахардаж мөнөөх зурвасыг өр зүрхэндээ шингээх гэсэн юм шиг цээжиндээ наалдуулан хоёр гарынхаа алгаар дарлаа. 
Үүд тогшивч хүн үл хариулахад бригадын ахлагч гайхан амьсгаа дарж чагнавал мэгшин уйлах чимээ сонсдов. Тэвдэн сандрахдаа хаалгыг угз татвал түгжээгүй, цовоо цолгин зантай Цэен нулимстайгаа хутгалдан уйтгарт дарагдан суугаа харагдлаа. 
- Юу болох нь энэ вэ? хэмээн дэргэд нь очиж суун мөрөн дээр нь гараа тавин, <<Цэен яагаав? >> гэж аяархан асуув. 
Хүүхэн нулимсаа арчиж, уртаар сүүрс алдан 
- Би өнөөдөр тоглож чадахгүй шүү ! гээд гөлрөв. 
- Тэр ч яана гэх вэ. Яаснаа надад хэлээч. 
- Сураг байна уу? 
- Юун сураг? гэж асууснаа гэнэт санаа авч <<Өө хөөрхий надад яриад байдгаа хэлээд амжиж л дээ>> гэж бодон хэлэх үгээ олж ядахдаа толгойгоо сэгсрэв. Бригадыг ахалж яваа Цэрэн Лодон хоёр урлагийн сургуульд нэг жил орж, дотно танилцаж ижилдэн үерхсээр илэн далангүй болсон хоёр юм. 
<<Танай <<Согоо бор>> хир хүүхэн бэ? Өдөр хоног өнгөрөх тутам түүнийг мөрөөдөх боллоо>> гэх зэргээр Цэрэнтэй уулзах бүрдээ Лодон Цэенгийн тухай ярих болжээ. Улсын наадмын дараа дайралдахдаа <<Сэтгэлээ зовоож явахын оронд үгээ хэлдэг ч юмуу? гэж бодовч нэг л зүрхлэхгүй юм даа>> гэж уртаар санаа алдахад нь нэг ч үг дуугаралгүй дэмий инээжээ. 
Түүнээс хойш уулзалдаагүй. Цэрэнгээр дамжуулан мэнд хүргэсэн ажээ. Цэрэн хэсэг дуугүй сууснаа 
- Биеэ барьж уужуухан бодох хэрэгтэй. Юм заавал муугаар эргэх ёстой биш. Таван ханатай гэрийн буурийн чинээ газар буучихсан нисгэгч ч байдаг. Онгоцоо эвдрэхэд осолгүй газарддаг, бензинээ дуусахаар гулгуулж суулгадаг гэх зэргээр аль санаанд багтамгүй тохиолдлыг тоочиж барах вэ? Тэгээд энэ Самдан гэдэг чинь эндхийн газрыг таван хуруу шигээ мэддэг, жижиг онгоцоор нисэх албаа гүйцээгээд алсын тээврийн онгоцонд шилжих гэж яваа маш чадамгай эр дуулдана гэж Цэенг тайвшруулахыг оролдов. 
<<Гурав хоног агаар муудаад шуудан хуримтлагдаж ачаа нь хүндэрсэн юм гэх шив>>. <<Арван хэдэн хүнтэй юм гэнэ шүү дээ>> <<Өлгийтэй хүүхэдтэй хүүхэн, наян хэдтэй өвгөн хүртэл сууж явсан юм гэнэ>> <<Туслах нисгэгчээ орхисон сурагтай>>. Иймэрхүү яриа хүн, хүний ам дамжина. 


Лодонгийн бие нэг л хөнгөн, онгоцонд суугаад биш өөрөө жигүүрлэн нисэж яваа мэт баясал төрнө. Алтайн нурууны мөнх цаст уулыг цонхоор ажиглахад мөнгөн дуулгатай үлгэрийн баатар мэт санагдана. 
Онгоцны далавч дайвалзан чимээ шуугиан улам ихсэнэ. 
<<Ботгон хоолой>> хэмээх хавцал газрын цав шиг харагдана. Цааш жаахан явтал үргэлжлэх уулын дээгүүр манан татаж харанхуйлжээ. 
Онгоц эргэлээ. Дахиад эргэлээ. Уулын хооронд давчуу учир ийнхүү өндөр авдаг ажээ. Нислэг үргэлжлэн онгоц улам дайвалзаж, нарны малгай шиг цагаан үүлсийг шүргэн алдана. Ахиулан ажихад мөсөн тэргүүн дээгүүр нь цас шуурах уул хангал цагаан азарга дэлээ хийсгэн салхи сөрөн довтлох мэт харагдана. <<Агаарт зогсож болдогсон бол энэ сүрт үзэгдлийг зурахсан! >> Лодон ийнхүү тэр л зүг ширтэнэ. 
Гэнэт аянга ниргэх мэт сүрт дуун гарч дотор бие дээшээ огшоод ирэх шиг болж сандлаасаа салан ойн буцаж суухдаа <<Ээжээ яанаа! >> гэж бүсгүй хүн чарлахыг сонсов. 
<<Өөр арга алга>> гэж хэн нэг хүн хэлэх шиг болов. Түр, няр хийх чимээ сонсдов. Юу ч үл үзэгдэнэ. <<Согоо бор минь>> гэж хашгирснаа ч Лодон өөрөө мэдсэнгүй. <<Ингээд л өнгөрч дээ>>. Ийн бодохын чацуу анир чимээ эс сонсогдоно. Тэр аймшигт хормоос арваад мөч өнгөрчээ. Энэ завсар ямар учрал хэрхэн тохиолдсоныг Лодон яахан мэдэх билээ... 
Нэг мэдэхнээ онгоц хөдлөхгүй байх шиг. Нүдэнд нь юу ч үл үзэгдэхэд орилохыг завдтал дуу гарч өгсөнгүй. 
<<Ингээд хэлгүй, нүдгүй болох минь энэ үү? хэмээн бодож биеэ тэмтрэхээр оролдвол гараас нь юм татаад байхад <<бас юу дарчдаг билээ? Хугараагүй бололтой бусад маань цөмөөрөө үрэгдээд би ганцаараа эрэмдэг болж үлдээ юу? Эс бөгөөс чих минь бас дүлийрч аливааг сонсохоосоо өнгөрчихөв үү? >> Лодонг хэсэг зуур ийм бодол эзлэв. Нэлээд удсаны дараа нүд нь онгойн манан, утаа аль нь мэдэгдэхгүй юм суунаглан орчин тойронд харагдах бараа алга. 
Энэ ер нь онгоц шатаж таарваа даа? ! Хэзээ дэлбэрдэг бол? Түрүүн цаашаа харчихсан бол аштай юу? Хоёр дахин үхэх үйлтэй байж дээ. Энэ муу халзан толгой юу! Өдий болтлоо ганцаар явсан атал үхлийнхээ өмнө хүний бүсгүй үрийн сэтгэлийг юунд хөндвөө. Лодон үүнийг бодон цухалдахдаа <<Согоо бороо! >> гэж хашгиран хэл оров. 
Хүн тачигнатал инээж сонсдов. <<За би солиорч байна уу даа? Ийм үед хэн инээх билээ>> хэмээн бодтол: 
- Та нар минь цөм мэнд шив дээ! гэж хэлээд нисгэгч өмнө нь зогсож харагдав. 
- Мэнд, мэнд гэж энд тэндээс өгүүлэх сонсдов. 
- Нисгэгчээ энэ юун утаа вэ? Онгоц шатаагүй биз гэвэл 
- Бүү сандар! Би бүгдийг хийсэн одоо онгоцны аюул огт байхгүй. Харин та нүдээ арч гэхэд нь 
- Миний гарыг юм дарчаад байна гэвэл Самдан, зураачийн нүдийг арчиж гар руу нь заав. Лодон сандлаас зуурсан ажээ. 
- Онгоцны сүүлээр нь горхины эрэгт шааж тээглүүлэн зогсоочихсон. Ус нь их гүнзгий юм. Маш болгоомжлох хэрэгтэй. Холбоочин бид хоёр л урьтаж гаръя. 
Намайг дуудахаар цуварч буугаарай. Тэртэй тэргүй явгарсан улс яараад яах вэ? гэв. 
Самдан Лодонг өрөөсөн гараас нь татан буулгаж 
- Хүүхэдтэй хүүхнийг урьдаар буулга. Дараа нь өвгөнийг гарга гэж захирангуй өгүүлэв. 
- Хүмүүс уван цуван бие биеэ дэмжсээр онгоцноос гарцгаав. Лодон хүүхний дэргэд очиж аг даггүй бархиран буй хүүхдийн дээрээс өнгийн 
- Мээмээ нь өгөөд үз дүү минь! Гэхэд бүсгүй гэнэт санаа аван хөхөө гарган аманд нь хийхэд тэр нялх амьтан умар, умар хийн эхийн сүүг залгиж тайвшрав. 
Самдан нисгэгч их биенээс бусад нь салам эвдэрсэн онгоцныхоо сэгийг хараад шүүрс алдаж 
- Бид бүгдээрээ <<ус уух хувьтай улс байж дээ>> гэж өгүүлэв. 
Асга хадаар дүүрэн явцуу хавцал дунд салхинд цохиулан агаарын цөмрөлтөнд орсон онгоц зориг самбаат нисгэгчийн гараар залуулан дэгдэж далавч, сэнсээ цувуулан гээсээр энд ирэн зогсжээ. 
Самдан тамхиа гаргаж асаагаад 
- Лодон гуай нэг цэцэг зурах гээд яваа хүн юмаа даа? гэв. 
Лодон ихэд гайхан 
- Яаж байна? хэмээн нүдээ том болгон асуув. 
- Та <<согоо бор минь! >> гээд ухаан алдсан. Сэхэхдээ бас л <<согоо бор минь! >> гэж хашгирсан шүү дээ. 
Зураач нэрэлхэхийн эрхэнд дуугүй суув. 
- Согоо борыг чинь шарханд сайн гэдэг байхаа! гэж холбоочин өгүүлэв. За бүү мэд! Манай Лодонгийн шүтээн ч юм билүү хэн мэдлээ дээ. 
- Хүүхээ чи согоо бор авч яваа бол надад өгөөч! Миний муу мойног хуруу шалбарчиж. Бариад боочих юмсан. 
- Энд алга даа өвөө минь! гэж хариулав. 
<<Миний согоо бор>> наддаа цэцэг, шүтээн дээ! Харин зүрхний шархыг эдгээх, сэдрүүлэхийг яахан таах билээ. Захидлыг минь уншаа бол уу? Одоо хаахна юу хийж яваа бол>> хэмээн бодоод <<Согоо бор! >> гэж хад цуурайттал хашгирмаар санагдав. 