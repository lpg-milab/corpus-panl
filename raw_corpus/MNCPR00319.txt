Манай тоочид сайн явна

Нэг хэсэг хүмүүс үр хүүхдээ "өөрсдийн хүсэлтийн" дагуу их гоё мэргэжил рүү нь сургуульд илгээдэг байв. Төгсөөд нөгөө гоё мэргэжлээрээ хүн болгон ажиллаад л... Үүнд багш, сэтгүүлч, хуульч, эдийн засагч, бизнесмен нар орно.
Уг хүсэлтийн дагуу энэ чиглэлийн өчнөөн олон хувь хувьсгалын сургуулиуд үүд хаалгаа нээж нэг талдаа ижил мэргэжлийн овоолго бий болж улс орон эдгээр мэргэжил эзэмшсэн болгоныг багтааж шингээхээ байсан. Нийгмийн аль ч цаг үед үргэлж өлөн зэлмэг дутмаг байдаг өөр салбар бол математикийн чиглэлийн сургуулиуд юм. Уг салбараас аав, ээж, хүүхэд төдийгүй өвөө эмээ нар ухаан алдталаа айна. Өвөө хүртэл сургуульд байхдаа "тоон дотор үсэг цохиж яваа учрыг" гүйцэд тайлж баралгүй "найм төгссөн" байдаг юм чинь аргагүй шүү дээ. Энэ аймаар хичээлээс монголчууд төдийгүй дэлхий даяар жийрхдэг гэсэн шүү. Үе үеийн хүүхдийг үргэлж тарчлааж байсан алгебрыг яагаад хичээлийн программаас хасдаггүй нь тайлбарлалтгүй бүгд мэдэх газар. Математикийн шинжлэх ухааныг төгс төгөлдрөө байг гэхэд эрдмийн зах зухаас нь амссан бүхэн цаашид нийгмийн бүх л салбарт хүссэн хаанчлалаа тогтоогоод орхидог онол практиктай. Тоонд сайн байсан хүүхэд том болоод Гончигдорж, Энхсайхан нар шиг дарга боломтгой. Тоонд сайн байсан хүүхэд дараа нь сайн сэтгүүлч, яруу найрагч, тамирчин хүртэл болохыг нь яана. Их спорт гэгчээр цэвэр мэргэжлийн математикчид өөрсдийгөө бүх шинжлэх ухааны хаан хэмээн итгэл төгс илэрхийлж гайхуулж дээрэлхдэг. Өнөө хэр тоочдыг доош нь хийх, хэрэггүйдүүлэх боломж бусад шинжлэх ухаанаас гараагүй байна. Өөрөөр хэлбэл, тооны чиглэлийн "мафиуд" бусад шинжлэх ухааны оргил бүхэнд их, бага хэмжээгээр шигсэн байх нь атаархмаар. Сүүлийн үед энэ хандлагыг гярхай ажигласан айхтар айлууд хүүхдүүдээ дургүй байсан ч хүчээр "Олонлог" мэтийн сургуульд чирч тушаах явдал газар авах хандлагатай. Тэгээд ч манай Монголын математикийн чиглэлийн сургуулиудын чанар чансаа дэлхийн түвшинээс хамаагүй дээгүүр байдгийн нууц нь угаасаа монгол угсааны ген гарамгай сийрэгтэй гэлцдэг. 1950-иад оны сүүлээс эхлэн "Олон улсын математикийн олимпиад" гэх томоохон хэмжээний их наадмыг 20 хүртэлх насны хүүхэд залуусын дунд тогтмол зохиодог болсоор уламжлал болжээ. Энэ жил 48 дахь нь Вьетнамд зохиогдсон бол хойтон Испанид 49 дэх нь болох гэнэ. Ойролцоогоор 100 гаран орны "хүчит 512" тоочин хүүхэд ирэх юм гэнэ. Тооны ийм лунжгар тэмцээн томцуулын дунд болдоггүй бөгөөд үүнээс арай зэрэглэл багатай тивийн, олон улсын гэх мэт бага гарын наадам ч бас энд тэнд болох нь бий. Манай хүүхдүүд өнгөрдөг хавар Азийн аварга гэх дунд зэрэглэлийн тэмцээнээс хэд хэдэн медаль зүүгээд ирсэн байна лээ. ОУМО-ад улс орнууд хүүхэд, залуусаа оролцуулна гэдэг бол спортын тэмцээнээс илүү ач холбогдол өгдөг гэсэн. Ямар үндэстэн ухаантай, ямар үндэстэн усан тэнэг талдаа гэдгийг шударгаар хэлээд өгдөг золиг тул өндөр хөгжилтэй орнууд хүүхдээ бэлдэх гэж чармайдаг аж. Орос, Хятад, Америк зэрэг орнуудын хүүхдүүд "нойлын ногоон тэг" царайлбал туйлын ичиж зовно. Улс үндэстний нэр баасдав гээд цаанаа ч чамбай анхаарч гөлийтлөө тоо боддог хүүхдэн эрдэмтэд ирцгээж цээжинд давхиад буцдаг сонинтой. Өнгөрдөг зун манай дөрвөн хүүхэд Ханойд тоо бодоод хоёр мөнгө, нэг хүрэл аваад ирсэн. Дашрамд дурдахад, медаль авсан гурван хүүхдийн хоёр нь математикийн гүнзгийрүүлсэн сургалттай "Олонлог" сургуулийн жаалууд байсан. Есдүгээр ангийн хүү Э.Энхзаяа (Олонлог) хүрэл медаль аваад ирэх үеэр нь уулзаж сэтгэгдлийг нь сонссон юм. Тун хэрсүү байрын энэ хүү сурвалжлагчийн асуултуудад хариулахдаа: Би багаасаа л тоонд дуртай байсаан. Аав маань тоо их ордог их бууны артиллерийн мэргэжилтэн байсан тул нөлөөлсөн ч байж магадгүй. Жирийн сургуульд байхад манай ангийнхан бүгдээрээ тооны хичээлд сайн байгаагүй. Харин "Олонлог"-т ороод хүчтэй өрсөлдөгч нараас дээш гарахын тулд даалгавраа их хийдэг болсон. Энэ маань үр дүнгээ өгч хүрэл медаль авлаа. ОУМО-ад оролцохын тулд дотоодын математикийн улсын аваргаас шалгарах хамгийн хэцүү даваа. Сүүлийн үед их олон хүүхэд тоонд ороод байна. Тооны хичээлдээ амжилт гаргасан учир дотоодын улсын хэд хэдэн их, дээд сургуульд төлбөргүй суралцах урилга аваад байгаа. Цаашдаа ямар мэргэжилтэй болох талаар сайн товлоогүй яваа. Чөлөө завандаа хөл бөмбөг их тоглодог. Гэр орныхоо ажилд тусалдаг. Заримдаа хичээлээ давталгүй аавдаа загнуулдаг... гэх мэтийн жирийн л хүүхдийн аж амьдралаас хүүрнэсэн. Гэхдээ л тэр хүү харваас ухаалаг төрхийг хэдийнэ олсон нь нүдэнд дулаахан. Манай тоочид дотоод гадаад хаа ч их сайн явна. Ялангуяа томоохон пүүс, компаниуд математикийн өндөр боловсролтой хүнийг эрж сурж ажилд авах болжээ. Энэ нь хониныхоо тоог алдчихаад будилсан явдал биш. Өндөр потенциаль эзэмшсэн иргэн ховордож, хулхи мэргэжил олширсны харгай гэнэ. "Олонлог" мэтийн сургуульд хүүхдээ эртнээс өгвөл хожим үр хойчдоо сэтгэл бага зовох юм шиг төсөөлж байна. Бусад хичээл яах вэ, тоогоо сайн бод гэдэг ч бас оргүй үг биш ажээ. 
Ж.Гангаа
