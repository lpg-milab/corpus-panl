№91 (16368)         
1986 оны дөрөвдүгээр сарын 16.
Дайчин цогтой уриа

Олон улсын ажилчин анги, хөдөлмөрчдийн эв санааны нэгдлийн өдөр - Майн нэгний 100 жилийн ойд зориулсан МАХН-ын Төв Хорооны Уриа << Үнэн >> сонины өчигдрийн дугаарт нийтлэгдэв. 

Одоогоос 100 жилийн тэртээ олон улсын ажилчны хөдөлгөөний түүхэнд тохиолдсон нэгэн баатарлаг үйл явдал - ажлын найман цагийн өдөртэй болгохыг шаардсан Чикагогийн ажилчин, хөдөлмөрчдийн бодлогын мартагдашгүй дурсгалд зориулсан дэлхий дахины хөдөлмөрийн хүмүүсийн эв санааны нэгдлийн уламжлалт баярын өдөр - Майн нэгнийг дэлхийн бат бэх энх тайвны төлөө тэмцлийн өргөн цар хүрээнд ёслон тэмдэглэхээр шударга улс түмэн шургуу бэлтгэж байна. Майн нэгний 100 жилийн ойг тэмдэглэх тухай МАХН-ын Төв Хорооны тогтоолд << Империалистууд хүн төрөлхтнийг цөмийн дайны ангал руу түлхэж байгаа өнөө үед Майн нэгний энэ түүхт ойг дэлхий дахины аюулгүй байдал, ардчилал, нийгмийн дэвшлийн төлөө тэмцэгчдийн ангийн эв санааны нэгдлийн баяр болгон ёслол төгөлдөр тэмдэглэх нь улс төрийн чухал ач холбогдолтой юм >> гэж онцлон тэмдэглэсэн билээ. Энх тайванч гадаад бодлогыг тууштай хэрэгжүүлэгч МАХН, манай ард түмэн анги, үйлс нэгт ах дүү хань нөхөд, дэлхийн дэвшилт улс түмэнтэй хэзээ ямагт эв санааны дайчин нэгдэлтэй байдгийг нотлон харуулсан хувиршгүй чиг шугам Намын Төв Хорооны Урианд тод томруун тусгалаа олжээ. 

Манай нам олон улсын ажилчин, анги, түүний марксистленинист дайчин манлай - коммунист, ажилчны намуудад халуун баяр хүргэхийн хамт энх тайван, нийгмийн дэвшлийн бат найдвартай тулгуур - дэлхийн социалист системийн сүр хүчийг улам бадруулж, социалист хамтын нөхөрлөлийн орнуудын найрамдал, нягт хамтын ажиллагааг цуцалтгүй бэхжүүлэн хөгжүүлэхийн төлөө байгаагаа яруу тод нотлон илэрхийлэв. 

Манай нам дэлхийн социализм, олон улсын хувьсгалт хөдөлгөөний хүчирхэг өмөг түшиг - аугаа их Зөвлөлт Социалист Бүгд Найрамдах Холбоот Улс, зөвлөлтийн баатарлаг ард түмэнд гүн их хүндэтгэл, халуун талархал дэвшүүллээ. 

Намын урианд цөмийн дайн гарах аюул, зэвсэглэлээр хөөцөлдөхийн эсрэг бүх нийтийн энх тайвныг сахин хамгаалж, бэхжүүлэхэд чиглэсэн ЗХУКН, Зөвлөлт төрийн энх тайванч гадаад бодлого, бат тууштай үйл ажиллагаа. Энх тайвны программд халуун баяр хүргэж, коммунист намынхаа XXV их хурлын дайчин шийдвэрийг хэрэгжүүлэх үйлсдээ шинэ гарамгай амжилт олохыг зөвлөлтийн ард түмэнд хүсэн ерөөв. 

Ардчилал, нийгмийн дэвшлийн төлөө, монополийн дарлал мөлжлөгийн эсрэг тэмцэж байгаа капиталист орны ажилчин анги, хөдөлмөрчдөд баяр хүргэж, энх тайван, аюулгүй байдлын төлөө, империализм, харгислал, шинэ колоничлол, арьсны өнгөөр ялгаварлан гадуурхахын эсрэг тэмцэж байгаа Ази, Африк, Латин Америкийн ард түмний шударга тэмцэлд шинэ шинэ амжилт хүссэн нь манай намын тууштай интернационалч байр суурийн баттай нотолгоо мөн. 

Олон улсын энх тайвны жилийн уриан дор дайны эсрэг тэмцэлд улам бүр нэгдэн нягтарч, цөмийн дайны аюулыг сэрэмжлэн зайлуулах, хүнийг үй олноор хөнөөх бүх төрлийн зэвсгийг цаазлан хориглож, зэвсэглэлээр хөөцөлдөх явдлыг сансарт дэлгэрүүлэхгүй байх, газар бүр түгшүүртэй байдлын аюултай голомт бий болгохыг санаархаж байгаа АНУ, түүний холбоотны харгис бодлогыг таслан зогсоохын төлөө идэвхтэй тэмцэхийг даян дэлхийн хүн ардад хандан уриалсан байна. 

Намын Төв Хороо манай эх орны эрх чөлөө, тусгаар тогтнол, хөгжил дэвшлийн найдвартай баталгаа - монгол, зөвлөлтийн ард түмний ган бат найрамдал, бүх талын нягт хамтын ажиллагаа улам бэхжин хөгжихийн ерөөл дэвшүүлж, тус орны социалист байгуулалтад гар бие оролцон тусалж байгаа ЗХУ, социалист хамтын нөхөрлөлийн бусад орны ажилчин, мэргэжилтэн нарт халуун баяр хүргэжээ. 

Энэ Уриа нь VIII таван жилийн гарааны оны аж ахуй, соёлын төлөвлөгөөт зорилтыг нэр төрлөөр нь ханган биелүүлэх, МАХН-ын XIX их хурлыг ажил хөдөлмөрийн өндөр амжилтаар угтахын төлөө зориг бадрангуй хөдөлмөрлөж байгаа манай ард түмний бүтээлч үйлсэд шинэ эрч хүч нэмлээ. 

<< МАХН-ын XIX их хурал, БНМАУ-ын Ардын Их Хурлын ээлжит сонгуулийг улс төр, хөдөлмөрийн шинэ шинэ амжилтаар угтагтун! 

БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төслийг ажил хэрэгчээр хэлэлцэн, дэвшүүлсэн зорилтыг хэрэгжүүлэхийн төлөө идэвх чармайлтаа дайчлагтун! 

Шинэ таван жилийн гарааны он - 1986 оны төлөвлөгөөт зорилтыг амжилттай биелүүлэх, давуулан биелүүлэх хөдөлгөөнийг эрч далайцтай өрнүүлэгтүн! >> гэж манай орны нийт хөдөлмөрчинд хандаж уриалсан билээ. Намын эрхэм хүндтэй уриа дуудлага, итгэл найдварыг бүх салбарт нэр төртэй хэрэгжүүлэх үндэс суурь нэгэнт тавигдсан байна. Тухайлбал манай орны ажилч хичээнгүй ард түмэн намын ээлжит их хурал угтсан гавшгай хөдөлмөрийн 19 долоо хоногийн болон бүх ард түмний социалист уралдааныг эрч далайцтай өрнүүлж ажилласны үрээр яруу алдарт ажилчин анги өнгөрсөн улирлын төлөвлөгөөг үндсэн үзүүлэлтээр нь амжилттай биелүүлэв. Хөдөө нутгийн малчид, тариаланчид есөн саяас доошгүй төл бойжуулах, хаврын тариалалтыг агротехникийн зохистой хугацаанд чанартай хийж арвин их ургац хурааж авах нөхцөлийг бүрдүүлэх зорилт тавин ажиллаж байна. Барилга, тээвэр, холбоо, худалдаа, үйлчилгээ болон бусад салбарынхан хүн амын эрэлт хэрэгцээг дүүрэн хангах, соёлч шуурхай үйлчилгээ нэвтрүүлэх, нөөц бололцоо ашиглах зэргээр уламжлалт заншлаараа Майн баярыг хөдөлмөрийн өндөр амжилтаар угтаж байна. 

Сахилга, дэг журам, зохион байгуулалтыг бэхжүүлэн, дэвшилттэй шинэ арга барилаар ажиллаж, өрнүүн их амжилт гаргахад чиглэсэн МАХН-ын дайчин цогтой Урианы гүн гүнзгий утга санааг намын их хурал угтсан ажилдаа бүтээлчээр шингээн хэрэгжүүлж эх орныхоо хөгжилд нэн тодорхой хувь нэмэр оруулах нь манай орны нийт коммунист, хөдөлмөрчин бүрийн ариун үүрэг мөн. 

