Хонгор сумынханд эрүүл амьдрах, эрхээ хамгаалуулах л ганц хүсэл байна

Тэнд цианит натри, мөнгөн усанд хордсон эмэгтэйчүүд үр хөндүүлсээр... Дархан-Уул аймгийн Хонгор сумын асуудал сүүлийн үед улам хурцадсаар байна. Амьдрал нь өдөр ирэх тутам эрсдэлд орж буй тус сумынхны хүсэлт, мэдээллийн дагуу Хүний эрхийн үндэсний комисс өнгөрсөн долоо хоногт газар дээр нь ажиллаад иржээ. Тэнд хүний эрх хэрхэн хөсөр хаягдаж байгаа баримтуудыг одоо хүргэе. Энэ сарын 7-ны өдөр тус сумын 1218 хүнд эмнэлгийн үзлэг шинжилгээ хийхэд 747 хүн буюу 61 хувь нь химийн бодисын хордлоготой гэсэн хариу гарчээ. Цианит натри, мөнгөн усны хордлогын улмаас биед нь тууралт гарч удаа дараа эмнэлэгт хандсан 100 гаруй хүнд шинжилгээ хийхэд тэд 100 хувь хордлоготой байгаа нь тогтоогдсон байна. Хамгийн аймшигтай нь шинжилгээгээр зарим хүмүүсийн шээснээс мөнгөн ус илэрсэн гэнэ. Шээсэнд мөнгөн ус илэрнэ гэдэг хордлого хамгийн аюултай түвшинд хүрснийг харуулдаг байна. Шинжилгээнд хамруулсан мянга гаруй хүнээс 15-ыг нь сонгон шинжилгээ хийхэд гурван хүний шинжилгээний хариу ийм гарчээ. Үүнээс гадна, Хонгор сумын жирэмсэн эмэгтэйчүүд мөнгөн ус, цианит натрийн хордлогоос болж үр хөндүүлж буй талаарх эмгэнэлтэй явдлыг манай сонин өмнө нь мэдээлсэн. Тэгвэл өр өвтгөм энэ явдал одоо ч үргэлжилсээр байгааг тэнд ажиллаад ирсэн Хүний эрхийн үндэсний комиссын ажилтнууд хэлж байна.
Сумын эмчийн нотолж байгаагаар саяхан бас нэгэн бүсгүй хэвлий дэх үрийнхээ хувь заяаг дээрх байдлаар төгсгөл болгосон гашуун тохиолдол гарсан байна. Тэр эмэгтэй эмчид хандаж үзлэг шинжилгээ хийлгэхэд ураг гаж хөгжилтэй гэсэн хариу сонсч, үр хөндүүлэхээс өөр аргагүйд хүрсэн аж. Ийм байдлаар цаашид хичнээн эмэгтэй эх болохоос татгалзаж, хичнээн халуун амь хорвоод мэндлэхээсээ өмнө эмгэнэлтэйгээр төгсөхийг таах аргагүй. Үүнийг Хонгор сумын өнөөдрийн онц гамшгийн байдал анхааруулж байна бус уу. Толгой өвдөх, толгой эргэх, даралт ихсэх, аюулхай орчимд өвдөх, гүйлгэх, биеэр тууралт гарах зэрэг мөнгөн усны хордлогын гол шинж тэмдгүүд өнөөдөр тус сумын иргэдэд илэрч байгаа бөгөөд зарим хүнд нулимсны суваг үрэвсэх, элэг, нойр булчирхай өвдөх шинжүүд ч мөн илэрч байгаа аж. Энэ сууринд тархаад буй химийн хорт бодисын аюул амьд бүхэнд генийн өөрчлөлт өгч буй баримтууд дараа дараалан илэрсээр байна. Тухайлбал, сүүлийн мэдээгээр иргэн Д-ийн гурван үнээнээс амьгүй болон гаж хөгжилтэй тугал, иргэн У-гийн үнээнээс мөн гаж хөгжилтэй тугал, иргэн С-ийн гахайнаас гаж хөгжилтэй болон өсөлтгүй тоорой төрсөн байна.Түүнчлэн гүү, ямаа, гахай хээл хаях, үхэх нь олширч буй аж. Хонгорт цианит, мөнгөн усны хор хөнөөл хэрээс хэтрээд байгаагийн бас нэг жишээ, нутгийн шорооноос байшингийнхаа засварт ашигласан айл гэр бүлээрээ хордсон тохиолдол саяхан гарсан байна. Бадамгаравынх гэдэг энэ айл байшиндаа шавардлага хийж. Хэд хоногийн дараа гэр бүлийнхнийх нь толгой өвдөж, гүйлгэж, биеэр нь тууралт гарч эхэлсэн гэнэ. Гэрийн эзэн энэ тухайгаа "Тухайн үедээ ноцтой юм бодоогүй. Гэтэл "Mich" компанийн ойролцоох бохирын тогтоол уснаас уусан үхэр, ямааны хэрэг гарч мөнгөн усны хордлогоор үхсэн нь тогтоогдмогц сэжигтэй санагдан шинжилгээ хийлгэсэн. Шинжилгээгээр шавар зөвшөөрөгдөх хэмжээнээс 2,7 дахин их мөнгөн устай гэж гарсан. Хоёр жилийн амралтын мөнгөө хуримтлуулж байж байшингаа зассан, нураах ямар ч боломж байхгүй. Өөр орох орон байхгүй учраас арга буюу байшиндаа амьдарч байна. Би гэртээ хөдөлмөр эрхэлдэг ганц хүн нь. Өөр газар руу нүүлээ ч гэсэн орох орон, ажил байхгүй тул арга байхгүй. Сумын Засаг даргаас түр амьдрах гэрийн туслалцаа хүссэн боловч нааштай шийдэгдэхгүй байна" хэмээн Хүний эрхийн үндэсний комиссынхонд ярьсан байна. Цаашид энэ гэр бүл яах бол. Эрүүл мэнд, амь насаа бодоод өөр нутагт нүүлээ гэхэд орох оронгүй гудамжинд гарах айдас хүлээнэ. Эдгээр баримтууд зөвхөн тухайн хэдхэн хүний асуудал бус Хонгор сумын зургаан мянга гаруй хүн амын өмнө нүүрлээд буй нийтлэг аюулыг харуулж буй нь тодорхой. Бадамгаравын онцолсон тэр "Mich" компани нь тус суманд мөнгөн ус ихээр хэрэглэж буй бөгөөд орон нутгийн хуулийн байгууллага энэ компанид одоо эрүү үүсгэн шалгаж эхлээд буй аж. Химийн хорт бодисын хөнөөл дунд амьдарч буй энэ сумынхан аргаа барахдаа хүүхэд, эмэгтэйчүүдээ өөр нутагт ах дүү, төрөл садангаа бараадуулан явуулах нь элбэг болсон гэнэ. Үүнээс болж гэр бүл халуун ам бүлээрээ хамтдаа амьдрах боломжгүй болж буй нь ч бас л хөндүүр асуудал. Дайны хажуугаар дажин гэгчээр хүн амд нь амь нас, эрүүл мэндийнх нь тулгамдсан асуудлын хажуугаар амьжиргаа бизнест нь ч хүндрэл учрах болж. Малын тоо толгой хорогдох, ашиг шим нь илт муудах, төлийн өсөлт удаашрах, хорогдохоос өгсүүлээд гарз хохирол мундахгүй их гэнэ. Химийн бодист хордсон гэдэг шалтгаанаар Хонгор сумынхны тариалсан хүнсний ногоо, сүү, сүүн бүтээгдэхүүнийг худалдан авах зах зээл эрс хумигдаад байгаа. Энэ байдал цаашид удаан үргэлжилбэл энэ сууринд амьжиргаа нэн доройтох вий гэсэн айдас ч бий болжээ. Дархан-Уул аймгийн Хонгор суманд хүний эрх ноцтой зөрчигдөж байгааг Хүний эрхийн үндэсний комисс онцолж, Засгийн газар болон Үндэсний аюулгүй байдлын зөвлөлд тодорхой саналын хамт ойрын өдрүүдэд хүргүүлэх гэж байгаагаа бидэнд мэдээллээ. Хонгорын иргэд ундны цэвэр усаар хангагдах эрх, эмнэлгийн тусламж үйлчилгээ авах эрх, хүүхдийн хамгаалагдах эрх, эцэг эхтэйгээ хамт амьдрах эрх ноцтойгоор зөрчигдөж байна гэсэн дүгнэлтийг Хүний эрхийн үндэсний комисс гаргаад байна. Тус комисс нөхцөл байдал иймдээ тулчихаад байхад Засгийн газрыг асуудалд маш хойрго хандаж байна гэж буруутгаж байгаа. Энэ сарын эхээр Хонгорын асуудлыг Засгийн газар хуралдаанаараа авч хэлэлцсэн ч нөхцөл байдлыг хэрхэн авч үзэж, ямар арга хэмжээ авах талаараа өнөөдрийг хүртэл ямар ч тогтоол, шийдвэр гаргаагүй байна гэж тэд үзэж буй юм. Ер нь Хонгорын мөнгөн усанд хордсон асуудал хэрхэн эхэлснийг эргэн санацгаая л даа. Хонгор сумын төвд мөнгөн ус ашиглаж алт угаах болсон нь аль 2005 он аж. Гэтэл дөнгөж энэ оны дөрөвдүгээр сарын сүүлээр л цианит, мөнгөн усны хор хөнөөл, зургаан мянга гаруй хүн амынх нь эрүүл мэндийн талаар ярьж эхэлцгээсэн. Хоёр үхэр, нэг хонь үхсэнээр мэргэжлийн хяналтынхан тухайн орчны хөрс уснаас дээж аван шинжлүүлж Хонгорын хөрсөнд цианит зөвшөөрөгдөх дээд хэмжээнээс 100-1025 дахин их, үйлдвэрийн хаягдал усанд 3738 дахин их, харин мөнгөн ус 900 дахин их, гүний худгийнх нь усанд цианит 26 дахин их байгааг тогтоосон байдаг. Энэ мэдээлэл цацагдсанаас сар орчмын дараа химийн хорт бодисын тархалтыг зогсоох, хорыг саармагжуулахын тулд мянга гаруй тонн хүдэр, шлам, хаягдалд анхан шатны саармагжуулалт хийж "Бороо гоулд" компанийн хаягдлын сан руу зөөсөн, 44 мянга 790 хавтгай дөрвөлжин бохирдсон талбай, 560 хавтгай дөрвөлжин талбайтай хаягдал усны цөөрөм, бохир ус цэвэрлэх байгууламж болон 18,5 тонн цианит агуулсан уусмалыг хоргүйжүүлж, сумын төвийн хэрэглээний цэвэр усыг шавхсан гэж байгаа. Ингээд ЭМЯ, УМХГ гэхчилэн Засгийн газрын зарим яам, агентлаг ганц хоёр удаа очиж ажилласан мэтхнээр л Хонгорын асуудал сүүл рүүгээ орхигдох тийшээ хандсан. Харин одоо яах бол. Хордсон хүмүүсээ яажшүү эрүүл болгож авах вэ, эсвэл бүр хүн амыг нь нүүлгэн шилжүүлэх үү.. зэргээр ямар шийдэл биднийг аврах бол гэж хэн бүхэн толгойгоо ажиллуулах ёс суртахууны үүрэг монголчуудад тулгарлаа. Учир нь тэр суурингийн хүн ам монгол үндэстний нэг хэсэг, Хонгор Монголын нэгэн хэлтэрхий нь. Зүгээр л ганц сумын цөөн хүний азгүй амьдрал энд яригдаагүйг мартаж боломгүй санагдана. 
Н.Пагма


