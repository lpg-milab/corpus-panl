№199 (15848)  
1984 ОНЫ НАЙМДУГААР САРЫН 19.
ХАМТЫН ТҮҮХЭН ЯЛАЛТ

Зөвлөлт, монголын цэрэг Халхын голын районд японы түрэмгийлэгчдийг бут ниргэсний 45 жилийн яруу алдарт ойг монголын ард түмэн, аугаа их ЗХУ, социалист хамтын нөхөрлөлийн бусад орны хамт өргөнөөр ёслон тэмдэглэж байна. 

Халхын голын түүхт ялалтын энэ ой нь дэлхийн хөдөлмөрчдийн суут жолоодогч В. И. Ленин, монголын ард түмний гарамгай удирдагч жанжин Д. Сүхбаатар нарын үндэслэсэн монгол, зөвлөлтийн ард түмэн, ах дүү армиудын интернационалч найрамдал, хамтын ажиллагааны их баяр мөн. 

Монголын ард түмэн баярын энэ өдрүүдэд 45 жилийн тэртээ японы булаан эзлэгчидтэй эрэлхгээр тулалдаж манай ард түмний хувьсгалт ололт, аз жаргал, саруул сайхан ирээдүйг эрэлхэг баатарлагаар хамгаалсан зөвлөлт, монголын ахмад дайчдадаа халуун баяр талархлаа дэвшүүлж, амь насаа алдсан баатар хөвгүүдийнхээ гэгээн дурсгалыг гүнээ хүндэтгэн дурсаж байна. 

Халхын голын орчимд зөвлөлт, монголын дайчид дөрвөн сарын туршид амь бие хайргүй цус асгаруулан тулалдаж дэлхийн империалист харгис хүчний нэг томоохон цохилтын хүч болсон японы эзэн хааны армийн шилдэг бүлэглэлийн дайралтыг баатарлагаар няцааж, улмаар сүйртэл бут ниргэж үнэнхүү баатар зориг, эрэлхэг чадвараа харуулсан юм. 

Зөвлөлт монголын цэрэг Халхын голын районд милитарист японы түрэмгийлэгчдийг бут ниргэсэн нь социализмын ууган хоёр орон ЗСБНХУ, БНМАУ-ын нийгэм төрийн байгууллын бат орших давуу тал, манай хоёр ард түмний ах дүүгийн найрамдал, нөхөрлөлийн аугаа их хүч чадлыг дэлхий дахинаа илтгэн харуулсан юм. 

<< Пролетарийн интернационализмын хөдөлшгүй зарчимд үндэслэсэн монгол, зөвлөлтийн найрамдлын бат орших чадал, сүр жавхланг Халхын голын үйл явдал дахин батлан харууллаа>> гэж маршал Ю. Цэдэнбал энэ ялалтын ач холбогдлыг дүгнэсэн билээ. 

Халхын голын байлдааны ялалтыг удирдан зохион байгуулагч, зоригжуулагч гол хүч нь ЗХУКН, МАХН байсан юм. 

Байлдааны бүх үеийн туршид зөвлөлт, монголын дайчид нэг нуувчинд хамт хориглож, байлдааны журмын дотор мөр зэрэгцэн хөгжиж, дайсны сумнаас бие биеэ амь насаараа хамгаалж, баяр бахдал, хүнд бэрхийг чин зүрхнээсээ хуваалцаж байсан нь явдлын нэгэн чухал эх сурвалж мөн байлаа. Энэ тухай Халхын голын домогт баатар ахмад дайчин, хурандаа Л. Дандар зөвлөлт, монголын дайчид << Нэг эцгийн хүүхэд шиг ижилдэн дасч, даацтай сумаа хуваалцан савтай усаа дамжуулан ууцгааж, харийн түрэмгийлэгчдийн эсрэг илд далайн буу шагайн дайсныг даран, дархан цолоо мандуулж явсан юм>> гэж дурсан ярьж байна. 

Тэгэхдээ Зөвлөлтийн армийн анги, нэгтгэлүүд фронтын хамгийн гол чиглэлээр байлдаж, хамаг хүнд хүчрийг өөртөө үүрч ялалт байгуулахад шийдвэрлэгч түүхэн үүрэг гүйцэтгэснийг монголын ард түмэн үеийн үед мартахгүй санан дурдаж ах нарынхаа ач ивээлийг дээдлэн хүндэтгэсээр байх болно. 

Халхын голд зөвлөлт, монголын цэргийн байгуулсан түүхэн ялалт нь цэрэг улс төрийн дэлхий дахины их ач холбогдолтой юм. Энэ ялалт японы дайнчдын адал балмад санаархлыг тас цохиж улмаар олон улсын империализмын дайнч түрэмгий төлөвлөгөө, стратегийн санаархлыг тасалдуулсан юм. 

Энэ түүхт ялалт БНМАУ-ын төрийн тусгаар тогтнолыг улам бэхжүүлж, нутаг дэвсгэрийн бүрэн бүтэн байдлыг хангаж, олон улсын нэр хүндийг өргөж, хувьсгалын ардчилсан болон социалист шатны зорилтыг амжилттай шийдвэрлэх гадаад аятай нөхцөлийг монголын ард түмэнд бүрдүүлж өгсөн. 

Энэ ялалт империалист түрэмгийллийг эсэргүүцсэн Азийн дарлагдсан улс түмний үндэсний эрх чөлөөний тэмцэлд зоригжуулагч нөлөө үзүүлсэн төдийгүй тэдний тэмцлийг хөнгөвчилж алс дорнод дахь империализмыг эсэргүүцсэн хүчний байр суурийг бэхжүүлжээ. 

Мөн социалист ертөнцийн цэргийн шинжлэх ухааныг шинэ туршлагаар баяжуулах, оператив - практикийн урлагийг хөгжүүлэх, ялангуяа байлдааны ажиллагаанд танкийн болон авто механикжсан цэргийн ангиудыг хослон хэрэглэх онол практикт үнэт хувь нэмэр оруулжээ. 

Халхын голын түүхэн ялалтаас хойш 45 жил өнгөрлөө. Зөвлөлт, монголын баатруудын байгуулсан мөнхийн гавьяаг ард түмэн улам бүр хүндэтгэн дурсаж байна. 

Орчин үед АНУ, НАТО-гийн дайнч бүлгийнхэн түүхэн гашуун сургамжийг үл хайхран, дэлхий дахинд бий болсон цэрэг стратегийн тэнцвэртэй байдлыг эвдэх, социалист хамтын нөхөрлөлийн орнуудаас цэргийн талаар давуу байдал олж авах, социализмыг нийгэм улс төрийн системийнх нь хувьд устгах, дэлхийд ноёрхлоо тогтоох гэсэн адал балмад санаархлаа хэрэгжүүлэхийн төлөө улайран тэмцэж байна. 

Дэлхий дахины байдал ингэж аюултай хурцадсан үед ЗХУ тэргүүтэй социалист хамтын нөхөрлөлийн орнууд цэрэг стратегийн тэнцвэртэй байдлыг хэвээр хадгалж, улс түмний аюулгүй байдлыг бэхжүүлэхийн төлөө нэгдмэл фронтоор эрс тууштай тэмцэж байна. Энэ тэмцэлд БНМАУ өөрийн тодорхой хувь нэмрийг оруулж Ази дахь хурцадмал байдлыг намжаах, Азийн улс орнуудын хооронд сайн хөршийн харилцаа, хамтын ажиллагааг тогтоохын төлөө чиглэсэн тууштай бодлого явуулж байна. 

Халхын голын районд харийн түрэмгийлэгчдийг хиар цохиж яруу алдраа мандуулсан зөвлөлт, монголын дайчдын үр ач нар өнөөдөр монголын ард түмний социалист ололт, энхийн хөдөлмөрийн манаанд мөр зэрэгцэн зогсож ахмад үеийнхээ хувьсгалч, дайчин, хөдөлмөрч уламжлал, эцэг өвгөдийнхөө ариун цусаар гагнагдсан мөнх найрамдлыг нандигнан хамгаалж тэмцэл ялалтын шинэ хуудсаар баяжуулж байна. 

Цөмийн дайны аюул занал ихэсч байгаа өнөөгийн нөхцөлд дээд зэргийн сонор сэрэмжтэй байж, дайныг эсэргүүцсэн бүх хүчийг урьд урьдынхаас нягт нягтруулж, милитаризм, хонзогногч хүчийг газар авахуулахгүй байхыг Халхын голын түүхэн ялалтын сургамж энхийг эрхэмлэгч улс түмэнд зүй ёсоор сануулж байна. 

