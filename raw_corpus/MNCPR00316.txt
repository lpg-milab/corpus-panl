Манай сонины электрон хувилбар өнөөдрөөс эхлэн нээгдлээ

"Өдрийн сонин" уншигчид, нийт харилцагчдадаа нэгэн шинэ мэдээлэл хүргэх гэж байна. Юу гэвээс, манай сонины электрон хувилбар өнөөдрөөс эхлэн нээгдэж байгаа юм. Бид таны гар дээр өдөр бүрийн ургах нартай уралдан олон шинэ шинэ мэдээлэл бүхий цаасан сонингоо тавьдаг билээ.
Тэгвэл өнөөдрөөс эхлэн "Өдрийн сонин" цаасан болон электрон хэлбэрээр цацагдаж эхэллээ. Манай электрон хаяг www. Daily news.mn. Одоо бид танд электрон сониныхоо талаар тайлбарлая. Юуны өмнө манай сайт 24 цагийн турш үнэ төлбөргүй ажиллана гэдгийг дуулгахад таатай байна. Бид өдөр бүр шинэ сонин хийдэг шиг вэб, сайт маань ч өдөр бүр шинэчлэгдэж байх юм. Сайт маань улс төр, эдийн засаг, гэмт хэрэг, эрүүл мэнд, боловсрол, хүмүүс, спорт урлаг, аялал жуулчлал, шинжлэх ухаан, техник технологи зэрэг булангуудтай бөгөөд төрөлжсөн шинэ мэдээ мэдээллийн булан ч бий. Мөн "Өдрийн сонин" болон сэтгүүлчдийн тухай ч зураг хөрөгтэй мэдээллийг тэндээс үзэж болно. Хэн гэдэг сэтгүүлч хэдэн жил ажилласан, юу бичдэг, ямар шагналтай гээд бүх сэтгүүлчдийн мэдээлэл тэнд бий. Манай сайтын архивт 2005 оны аравдугаар сарын 1-нээс хойшхи бүх дугаарууд хадгалагдах бөгөөд хайлтын системээр сонирхож байгаа материалаа олоод уншчихаж болно. Жишээлбэл, та боловсролын тухай мэдээлэл хайж буй бол хайлтын системд боловсрол гээд бичээд идэвхжүүлэхэд боловсролын тухай бүхий л нийтлэгдсэн зүйлүүд таны өмнө гарч ирэх юм. Галерей буланд "Өдрийн сонин"-той холбоотой бүхий л гэрэл зургууд хадгалагдана. Цаашид манай галерей улам өргөжин зургийн сан маань баяжих юм. "Өдрийн сонин" уншигчдынхаа дунд олон сэдвээр нээлттэй хэлэлцүүлэг, санал асуулга явуулдаг уламжлалтай. Бидний хэлэлцүүлэг, дэвшүүлсэн асуудал тухай бүр үр дүнгээ өгч шийдвэр гаргагчид уншигч, хэрэглэгчдэд хэрэгтэй шийдвэрүүдийг гаргадаг гэдгийг хүмүүс мэднэ. Бид ийм хэлэлцүүлэг, санал асуулгаа вэб сайтаараа дамжуулан явуулахад хүссэн хэнд ч орох боломжийг уншигчдадаа олгож байгаа юм. Төр засгийн бодлого, эдийн засаг, ард түмний амьдрал, боловсрол, ажилгүйдэл гээд олон зүйлийн талаар уншигч та ч гэсэн саналаа хэлэх эрхтэй. Энэ эрхийг бид вэб сайтаараа дамжуулан танд олгож байна. Манай сонины уламжлалт "Асуувал хариулъя" булан вэб сайтад ажиллана. Та юу асуумаар байна тэнд бичээд үлдээчих. Бид хариулъя. Үүнээс гадна уламжлал ёсоор та асуултуудаа утсаар, захиагаар, эсвэл биеэрээ сонины редакци дээр аваачиж өгч болно. Уншигчид сонины сэтгүүлчидтэй эчнээ танил болсон байдаг. Ямар нэг сонирхолтой нийтлэлийн доорхи бичсэн сэтгүүлчийн нэрийг заавал хардаг. Хүсвэл тэрхүү нэрийг идэвхжүүлээд тухайн сэтгүүлчийн талаархи бүхий л дэлгэрэнгүй мэдээллийг авах боломжийг www. Daily news.mn олгож байгаа юм. Бид харилцагч түншүүдээ ч орхиогүй. Манай сонинтой олон жил хамтарч ажилласан бизнесийн байгууллага, аж ахуйн нэгжийн зар сурталчилгааг 1-2 сарын хугацаанд вэб сайтандаа үнэгүй тавьж рекламдаж өгнө. Бид сайтаа туршилтын нэг сарын хугацаанд ажиллуулж үзэхэд өдөрт 200-250 хүн орж үзсэн тоо байна. Одоо бид сайтаа албан ёсоор нээж, хаягаа зарлавал маш олон хүн манай зочин болно гэдэгт итгэлтэй байна. Хэвлэл мэдээллийг дөрөв дэх засаглал гэдэг. Бид энэ үүргээ нэр төртэй биелүүлэхийн төлөө хичээн зүтгэж яваа. Өнөөдөр Монгол оронд авилгал цэцэглэн хөгжиж байна гэж ярьдаг. Тиймээс ч манай нийтлэлийн бодлогын нэг хэсэг авилгын эсрэг тэмцэх. "Өдрийн сонин" авилгал, авилгачдын эсрэг уншигчидтайгаа хамт тэмцэхээр шийдлээ. Та манай www. Daily news.mn сайтаараа дамжуулан уншигчдаас авилгын тухай баримт, материал, үнэн зөв мэдээллийг авна. Хүсвэл та нэрээ нууцалж болно. Ингэснээр улс орноо хөгжүүлэх, авилгын эсрэг тэмцэхэд өөрийн хувь нэмрээ оруулж байгаа юм. Эцэст нь хэлэхэд, www. Daily news.mn сайтад орохын тулд эхлээд заавал өөрийгөө бүртгүүлээрэй. Энэ нь цаашид уншигчдын талаар статистик мэдээлэл гаргахад хэрэг болох юм. 
Сонины зөвлөл 
