Япон хэмнэл

Япон гуниг буюу Хирошимагийн нулимс Түрүүч нь №260, 261 дугаарт
Бидний үеийнхний гадаад хэлний үгсийн санд нэлээд эрт орж ирсэн үг бол Хирошима. Энэ үгийг сонссон ертөнцийн хүн бүрийн сэтгэлд дэлхийн II дайны төгсгөлд тэнгэрээс бууж ирсэн аймшигт зовлон санагддаг билээ. Японы гадаад хэвлэлийн төвийнхөн урт хугацааны сургалтын хөтөлбөртөө оролцох гадаадын сэтгүүлчдээс чухам ямар сэдвээр сурвалжлага хийж, хэнтэй уулзах хүсэлтэй байгаа талаар Монголд байх үеэс мэдээлэл авч байсан юм. Би Хирошимагийн атомын бөмбөгдөлтийн хор хөнөөл одоо бүрмөсөн алга болсон эсэх, амьд үлдэгсдээс эсэн мэнд байгаа үгүйг сурвалжлах хүсэлтэй байгаагаа санал болгосон билээ. Тэд ч за гэвэл ёогүй ажил хэрэгч зангаараа хөтөлбөрийн сүүлийн өдрүүдийг Японы хэд хэдэн хотоор аялахад зориулж, тэр дундаа Хирошима хотод биеэр очиж сурвалжлага хийх боломжийг бүрдүүлжээ. Бид хуваарь ёсоор оройдоо шинэ хотод очиж хоноглочихоод өглөөд нь хүмүүстэйгээ уулзаж, шаардлагатай гэсэн мэдээллээ олж авдаг байлаа. Урьд өмнөх аялсан хотуудад тэгээгүй атлаа Хирошимад очсон хойно тайлбарлаж үл болох нэг тийм айдас түгшүүр намайг эзэмдээд авав. Манайхан Дарханы Хонгор гэхээр л нэг тиймхэн хандаж, аль болох тийш очихгүй байхыг хичээдэг болсон шиг Хирошимад байна гээд бодсон чинь арьс биржрүүтээд эхлэх шиг санагдав. Гэвч энэ нь айдсаас улбаалсан арьсан дээрх бус сэтгэл дэх бирж рүү байлаа. Монголоос дөрөө нийлүүлэн гарсан Д.Ариунзаяа маань "Надад Хирошима гэхээр нэг л аймаар санагдаад байдаг ш дээ. Одоо энэ газар ирж биеэрээ байдлыг үзэхээр нөгөө бодол маань арилах байх даа" гэв. Санаа сэтгэлийн энэ хувирал зөвхөн надад л байгаа биш юм байна. Токиод сар гаруй амьдарсан "Mitsui Garden Hotel"-ийн Хирошима дахь салбарт буусан маань харин өнөөх айдсыг таллаж өгөх шиг болдог байна шүү. Харанхуй болсон хойно ирсэн бид өглөөний тунгалаг наран мандсан Хирошимаг хараад зогтуссан гэхэд болно доо. Нэг жарны өмнө хүний гараар хийгдсэн галавт нурам болсон энэ зовлонт хот хэзээ ч түймэрт үгүйрч байгаагүй мэт мөн л хүний гараар өнгө засчээ. Японы Гадаад хэвлэлийн төвийн Жуня Сугавара биднийг хижээл насны эмэгтэйтэй танилцуулсан нь хатагтай Чиэ байлаа. Тэр хүн бидэнд 62 жилийн өмнөх гамшгийг харуулсан "Энхтайвны музей"-д газарчлахаар иржээ. Өөрөө ч бас Хирошимагийн атомын бөмбөгдөлтөөс амьд үлдсэн нэгэн аж. 1945 онд тэр найман настай байжээ. Тэдний гэр атомын бөмбөг унасан газраас хоёр км-ийн зайтай байсан учраас амьд үлдэж чадсан гэнэ. Ер нь атомын бөмбөг унасан газраас хагас км зайд байсан хүн амьтан, байшин барилга ор мөргүй шатаж, үнс болжээ. Хоёр км хүртэлх зайд байсан зарим барилга үлдэж, хүмүүс азаар амьд үлдсэн ч аймшигтай зовлон зүдгүүрийг туулсан нь түүх болж үлджээ. Музейн үүдэнд өнөөдрийн цагтай зэрэгцэн 1945 оны наймдугаар сарын 6-ны өдөр хүн төрөлхтөн нэгнийхээ эсрэг атомын бөмбөг дэлбэлсэн түүхэн хугацааг гэрчилсэн зүү нь 8.15 цагийг заасан байна. Үүнийг энхтайвны цаг хэмээн нэрийддэг аж. Цагны доод талд нь тэр өдрөөс хойш 22722 хоног улирч, бас атомын зэвсгийн сүүлийн туршилт хийгдсэнээс хойш 00.378 өдөр өнгөрч байгааг илтгэсэн заалт урагшилна. Хирошимагийн иргэд Хойд Солонгос, Энэтхэг, Пакистан дэлхийн хаана ч цөмийн туршилт хийгдсэн л бол хэнээр ч хэлүүлэлтгүйгээр өөрсдөө цугларан нэг өдөр суулт хийдэг уламжлалтай болжээ. Хүн төрөлхтний эсрэг гамшгийн анхны золиос болж, аймшигтай хэлмэгдсэн эдгээр хүмүүс, энэ нутгийн ард түмний хувьд атомын бөмбөг, цөмийн зэвсгийн тухай яриа аянга ниргэхийн адил сонсогддог биз ээ. Хирошима дахь Энхтайвны музейд орж ирснээс хойш жаахан тайвшраад байсан сэтгэл санааны маань тавгүйрхэл улам ч нэмэгдэж орхив. Арга ч үгүй биз дээ. Тэр хэцүү үеийн зургууд, амьдрал цэцэглэж байсан хотын өнгөлөг дүр зураг, бас бөмбөгдөлтийн дараахь юу ч үгүй үнсэн товрогийн туурийг дэлгэн үзүүлснийг тэр үед чухам юу болсон нь санаанд шууд бууж байлаа. Дэлхийн II дайн эхлэхээс өмнө үеийн нөхцөл байдал, холбоотнууд асуудалд яаж хандаж байснаас эхлээд бүгдийг энэ музейд өгүүлжээ. Хирошима анхнаасаа л Японы цэргийн гол хүч төвлөрч байсан газар байв. Германчууд анх атомын зэвсгийг судалж, Манхеттены төсөл гээчийг хэрэгжүүлж байх үеэс америкчууд судалгаагаа эхэлжээ. 1945 оны долдугаар сарын 16-нд америкчууд Нью-Мехикод анхныхаа атомын туршилтыг амжилттай хэрэгжүүлсэн нь дараагийн алхмаа Японд хийх санааг өгсөн талаар музейн эхний үзмэр болох баримт бичгүүд өгүүлнэ. Биднийг газарчлан яваа эмэгтэй "Хэдийгээр тухайн үед Дэлхийн II дайныг зогсоохын тулд Японы эсрэг хүчтэй арга хэмжээ авах хэрэгтэй байсан ч хүмүүсийн эсрэг атомын зэвсэг хэрэглэж болохгүй л байсан байхгүй юу" хэмээн гомдолтой хэлж байв. Хатагтай Чиэ ч тэр аймшигт өдрийг сайн санадаг юм байна. Өмнөх өдөр нь агаарын довтолгооны дохио өгөхөд сурсан дадлаараа найман настай жаал охин сургууль дээрээ нуувч байранд орж нуугдаж байжээ. Гэвч бөмбөгдөлт болоогүй байна. Дараа өглөө нь ямар нэгэн аюулын дохио өгөөгүй ч онгоц нисч байгаа сонсджээ. Түүний ах 18 настай, байлдааны буу зэвсгийг хэрхэн хэрэглэх, дайсантай яаж тулалдах талаар бэлтгэл сургуулилтад явдаг хүний хувьд байшингийнхаа адрын цонхоор "Дайсны B-29" явж байна гэж хэлжээ. Тэгмэгц их дуу чимээ гарч, гэрэл цацраад ахынх нь баруун хацар юу ч үгүй түлэгдсэн байна. Охин ч ухаан алдан унажээ. Удалгүй нэг нэгээрээ ухаан орсон гэрийнхэн нь түнэр харанхуйгаас бие биеэ олж, байшингийнхаа ойролцоо л бөмбөг унасан гэж бодоцгоосон байна. Тэр цагт зүрх нь хэрхэн түгшиж, бүлтэлзэн зогссоноо одоо өнгөтөөр ярьж зогсоо хижээл хатагтай хэлэхдээ "Би бүр 1000 бөмбөг унасан гэж бодож байсан" гэлээ. Гэвч түйтгэрт атомын бөмбөг бүр 2000 метрийн цаана бяцарсан байсан билээ. Музейн хананд байрлуулсан хавтгай дэлгэцээр "Enola gay" онгоц атомын бөмбөгөө тээсээр Хирошимад ойртож байгаа бичлэг гарч байлаа. Японы өмнөд хэсэгт байх АНУ-ын цэргийн бааз байрлаж байсан Тиниан арлаас хөөрсөн уг онгоц сэрэмжлүүлэх дохио дуугарахаас өмнө 580 метрийн өндрөөс атомын бөмбөгөө хаячихаад даалгавар амжилттай биелснийг илтгэж байсан тухай энэ бичил баримтат кинонд өгүүлэх юм. Ээжийнхээ нэрийг тийм гайт онгоцондоо өгсөн нисгэгч эр хэдхэн хоногийн өмнө таалал төгссөн талаар дэлхийн томоохон мэдээллийн агентлагууд бүгд л мэдээлсэн. Ээжийнхээ нэрээр онгоцоо дуудаж, үхэл дагуулсан атомын бөмбөгөө "бяцхан хүү" хэмээн нэрийдсэн тэр хүн он жилийн уртад ямар гэм хийснээ өдөр болгон шаналан, шаналан мэдрэх гэж ийм олон жил насалсан байх даа гэж бодогдож байсан шүү. Түүнийг таалал төгссөнийг Японд ч бас хамгийн түрүүнд мэдээлсэн биз ээ. Гэхдээ тэр мэдээг япончууд, хирошимачууд баярлан угтаж, бас харамсан хүлээж авахгүйг тэнд очиж жарны өмнөх зовлонг биеэр үзээгүй ч цухасхан мэдэрсэн хүний хувьд гадарлаж л байна. Энхтайвны музейд газрын хөрснөөс арчигдсан Хирошимагийн бодит байдал ямар байсныг гэрэл зураг илтгэнэ. Уг зургийг нууц ажиллагаа нь ямар үр дүнтэй болсныг батлах гэж америкчууд авч байсан гэнэ. Харин яг наймдугаар сарын 6-ны өдөр гамшигт байдал ямар байсныг гэрчлэх тавхан ширхэг гэрэл зураг байдаг гэсэн. Мэдээж, үхэл амьдралын зааг дээр торж ядаж байсан хүмүүс ямар завандаа ч зураг аваад зогсч байх вэ дээ. Харин зураг авах хорхойгоо дарж чадахгүй явсан нэг залуу зургийн хальс шархийлгэн явж байх үед дэлбэрэлт болж, тэр хэцүү агшин дунд таван удаа долоовор хуруугаа зориглон дараад авсан нь түүх болон үлджээ. Хирошима хотын төв хэсэг буюу үзвэр үйлчилгээ, соёл урлагийн гол цэг болсон газар бөмбөг унаж, гурван км доторхи газарт барилга байгууламжийн 85 хувь нь үгүй болсон юм байна. Ганц хоёр барилга торойн үлдэж дотор нь бас л ганц нэг хүн амьд хоцорсон тухай япончууд ярина. Бүхэл бүтэн нэг сургуулиас ердөө ганцхан сурагч, ганцхан багш л үлдэж байжээ. Ганц, ганц... , аймаар, аймаар... Хирошима хотын дундуур долоон гол урсдаг юм билээ. Тэр өдрүүдэд гол усаар биш цогцсоор урсаж байжээ. Лаа мэт урсч, шарагдсан хүмүүс гол руу үсэрч, гал усны галав чухам тэнд л юүлж байсан гэнэ лээ. Тэр өдрүүдийн аймшгийг хэн ч амьд үлдэгсэд шиг мэдэрч чадахгүй. Гэхдээ музейд байгаа ертөнцийн өөр хаана ч байхгүй үзмэрүүд чухам юу болсныг мэдэхгүй, мэдрэхгүй хүмүүст ихийг ойлгуулж чадах байх. Атомын бөмбөг унасан газраас 900 метр зайд байсан сурагч охины үс нь л үлдэж өөрөө хайлж хоцорчээ. 550 метр зайд байсан 13 настай Мияако охины биеэс хумсын төдий ч үлдэгдэл олдоогүй гэсэн. Ээж нь охиныхоо өрөөсөн модон шаахайг хоёр сарын дараа олж авсан байна. Кимонотой нь адилхан даавуугаар олом хийсэн байсан учраас таньсан гэдэг. 600 метрийн зайд байсан оюутан залуугаас бас л юм үлдээгүй, харин өглөө ээжийнх нь бэлдэж өгсөн хоолны төмөр сав нь үлджээ. Эх хүүгээ энэ саваар нь л таньсан гэдэг. Төмөр сав зуун жил гал дээр мах шарсан мэт түлэгдэж, харин доторх хоол нь үнс төдий болсон байх юм. Хөөрхий ээж, хүүгээсээ үлдсэн энэ эдийг дайнд явсан аавд нь үзүүлэхээр хадгалсан ч нөхөр нь мөн ирээгүй нь энэ түүхийг эмгэнэлтэйгээс эмгэнэлтэй болгожээ. Гурван ой өнгөрч яваа бяцхан хүү дугуйнаасаа салдаггүй байжээ. Тэр аймшигт өдөр хайртай дугуйн дээрээ сууж байгаад л атомын бөмбөгийн хөнөөлөөр хорвоог орхижээ. Эцэг, эх нь хүүгийнхээ хайртай дугуйг хамт оршуулсан байснаа 1985 онд гаргаж, музейд хүлээлгэн өгсөн байх юм. Бас атомын бөмбөгийн хор хөнөөлөөр зарим нэг хүнд хорчийж харласан хумс ургадаг болсон тухай ч зурагт өгүүлжээ. Атомын бөмбөг унасан 8.15 цагт хүмүүсийн бугуйн цаг эздийнхээ зүрхний хамт үүрд зогссоныг мөн л эндээс харж болно. 
Үргэлжлэл бий. 
Э.Энэрэл

