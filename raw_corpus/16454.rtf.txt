№177 (16454)     
1986 оны долдугаар сарын 25.
БОЛОВСРОНГУЙ ТЕХНОЛОГИ

Манай орны мал аж ахуйд эрчимжүүлэлтийг гол чиг баримжаа болгосон боловсронгуй технологи үлэмж чухал байна. Ийм технологи бол мал сүргийг нутаг нутгийн байгаль цаг уур, экологийн онцлог, малын үүлдэр, ашиг шимийн чиглэлтэй нягт уялдуулж, улирлын аясад тохируулан, зохистой арчилж маллан, гүйцэд таргалуулж, арвин их ашиг шим авах, элдэв өвчнөөс сэргийлэх, эрүүлжүүлэхэд чиглэсэн зоотехник мал эмнэлгийн арга хэмжээний цогцолбор байх ёстой. Үйлдвэрлэлийн үндсэн нэгж бүрт хэлбэрэлтгүй мөрдөж ажиллавал зохих хууль болсон технологийн шаардлагыг хэрхэн хангаснаас л мал аж ахуйн ажлын эцсийн үр дүн шууд шалтгаалж байна. Сүүлийн жилүүдэд ЗХУ-ын хүч хөрөнгө, техник, эдийн засгийн тусламжаар саалийн механикжсан ферм, мал бордох талбай, гахай бордох завод, шувууны фабрик болон өндөр ашиг орлоготой сүү ногооны чиглэлийн үйлдвэрийн цогцолборыг бий болгон тохижуулж, мал аж ахуйн салбарт аж үйлдвэрийнх шиг боловсронгуй технологи нэвтрүүлэх эхлэл тавигдаж байна. 

Бог малыг тохилог бааз, цогцолборт, бодыг дулаан хашаа хороонд төллүүлж, төлийн хорогдлыг эрс бууруулах, нэг хүртэлх насны хэнз, давжаа малыг тусгай сүрэглэн, арчилгаа маллагааны сайжруулсан нөхцөлд тэжээж, онд оруулах, эцэж доройтсон, өвчин эмгэгтэй малыг ялган эмчилж тэнхрүүлдэг эмчилгээ тэжээлийн цэг, зааз болон бэлтгэлийн малыг оторлон таргалуулж, таримал бэлчээр, тарианы гуурсанд оруулах, шахаж бордох бордооны цэг талбай байгуулан, хөдөлмөр зохион байгуулалтыг сайжруулж, малчны хүнд хүчир ажлыг механикжуулж, цахилгаанжуулах замаар хөдөлмөр хөнгөвчлөх, ахуй нөхцөлийг дээшлүүлэхэд чиглэсэн олон дэвшилт арга технологи нэвтэрч байна. Гэтэл мал аж ахуйн үйлдвэрлэлийн үндсэн нэгжид нэвтэрсэн тэдгээр технологийг ёсчлон мөрдөхгүй байгаа нь ноцтой дутагдал мөн. 

Өнгөрөгч жил Хөвсгөл аймгийн Цэцэрлэг, Бүрэнтогтох, Архангайн Эрдэнэмандал, Цэцэрлэг сум төл ялгах хугацааг оройтуулж, технологийн шаардлагыг зөрчсөнөөс энэ онд улсын хэмжээнд хамгийн олон мал хорогдуулав. Мал аж ахуйн үйлдвэрлэлийн технологийг боловсронгуй болгох асуудлыг технологийн сахилгыг бэхжүүлэхээс эхлэх ёстой нь эл баримтаас тодорхой байна. Хуучирсан сэтгэлгээ, нэгэнт үеэ өнгөрүүлсэн технологийг зоригтой халж байж л бэлчээрийн мал аж ахуйн технологийг боловсронгуй болгож, түүнийг байгаль, цаг уурын түр зуурын бэрхшээлээс шалтгаалахгүй хэмжээнд хүргэж, эрчимтэй хэлбэрт шилжүүлж сая болно. Үүнийг ч ЗХУ, социалист бусад орны туршлага, манай зарим тэргүүний аж ахуйн жишээ ил тод нотолж байна. 

Бэлчээрийн мал аж ахуйн үйлдвэрлэлийн технологийг боловсронгуй болгоход шинжлэх ухааны байгууллага, эрдэмтэн, эрдэм шинжилгээний ажилтнуудын гүйцэтгэх үүрэг, оруулах хувь нэмэр шийдвэрлэх ач холбогдолтой. Жилийн дөрвөн улиралд бэлчээр түшиглэдэг тус орны мал аж ахуйн үйлдвэрлэлд экологи, экологи, биологи, биохими, физиологийн шинжлэх ухааныг өргөн ашиглах шаардлага зүй ёсоор тавигдаж байна. Нөгөө талаар мал аж ахуйн үйлдвэрлэлд ажиллах хүчний хангамжтай холбогдон, хөдөлмөр зохион байгуулалтыг боловсронгуй болгох, малчдыг суурин, хагас суурин байдлаар үйлдвэрлэл эрхлэх нөхцөлөөр хангах, үүнтэй уялдуулан мал аж ахуйн хөдөлмөрийг механикжуулах, цахилгаанжуулах асуудлыг судлан шийдвэрлэх нь ойрын үеийн эрхэм зорилт мөн. 

Өвөл, хавар цаг агаар муудахад мал тэжээлгүйдэж хорогддог явдлаас ангижраагүй цагт мал хорогдуулдаг дутагдал үргэлжилсээр байх нь эргэлзээгүй бөгөөд хэрэгцээт тэжээлийнхээ дөнгөж дөрөвний нэгийг бэлтгэж байгаа өнөө үед байгалийн бэлчээрийн ургацыг сайжруулах, хашиж хамгаалах, таримал бэлчээр бий болгох, бэлчээр сүйтгэгч хортонтой тэмцэх ажлын чанар, далайцыг эрс сайжруулах шаардлагатай байна. Бүс нутаг тогтоох, хуваарьтай эзэмших зэргээр бэлчээрийг зохистой ашиглах санаачилгыг тал бүрээр дэмжин, улам боловсронгуй болгох хэрэгтэй. 

Сүргийн бүтцийг сайжруулан, хээлтэгчийн эзлэх хувийн жинг нэмэгдүүлж, өсвөр хонины мах үйлдвэрлэх, мах өөхний чиглэлийн түргэн өсөлттэй үүлдрүүдийг ашиглан, хэрэгцээний эрлийзжүүлэг хийх, зааз малыг зохистой таргалуулах, махны хэвшлийн жин ихтэй мал үржүүлэх, бог малын ихэрлэлтийг нэмэгдүүлэх, төрөл бүрийн биологийн идэвхтэй бодис хэрэглэж, малын жинг ахиулах зэрэг шинжлэх ухааны судлан боловсруулсан дэвшилт арга технологийг үйлдвэрлэлд тууштай нэвтрүүлж, байнга өсч байгаа махны хэрэгцээг хангах шаардлагатай. Гойд ашиг шимт мал, ялангуяа хээлтүүлэгчийг жил бүр шалгаруулж, улс, аймагт шалгарсан хээлтүүлэгчийн үрийг гүн хөлдөөж зохиомол хээлтүүлэгт хэрэглэх системийг судлан тогтоож, үйлдвэрлэлд нэвтрүүлэх явдал нийт сүргийн үүлдэрлэг байдал, ашиг шимийг тууштай нэмэгдүүлэхэд чухал үүрэг гүйцэтгэнэ. 

Мал нийлүүлгийн ажилд гардан болон зохиомол хээлтүүлгийн дэвшилт аргыг өргөн нэвтрүүлж бүх хонь ямаанд хээлийн хоёрдугаар хагасаас, хээлтэй бод малд хээлийн төгсгөлд нь нэмэгдэл тэжээл өгч, угтуулан тэжээж төллүүлдэг арга технологийг шинэ таван жилд тууштай нэвтрүүлэх нь зүйтэй. 

Мал аж ахуйн үйлдвэрлэлийг эрчимтэй боловсронгуй болгоход шинжлэх ухаан, үйлдвэрлэлийн зохих мэдлэгтэй ажиллаж, мал аж ахуйн бүх үе шатны ажлын үр дүн, түүнд нөлөөлдөг хүчин зүйлүүд, гарсан дутагдлын шалтгааныг баттай судлан дүгнэж, ямар шинэ арга барил эрэлхийлж, бодож төлөвлөсөн зүйлээ бүтээхийн төлөө үнэнхүү сэтгэл, зүтгэл гаргаж, шийдэмгий ажилладаг бүтээлч дайчин чадварыг эзэмших явдал тус салбарын ажилтан, мэргэжилтэн нарын эрхэм үүрэг мөн. 

Эдийн засаг, нийгмийг 1986 - 1990 онд хөгжүүлэх Үндсэн чиглэлд бэлчээрийн тал маллагааны технологийг боловсронгуй болгох арга хэмжээг өргөтгөх хэрэгтэй гэж онцлон заасны дагуу мал аж ахуйн үйлдвэрлэлд үр дүнгээ өгч буй дэвшилт технологи бүрийг чанд мөрдөж ажиллахын зэрэгцээ, түүнийг байнга боловсронгуй болгох явдал хөдөө аж ахуйн бүх байгууллага, хамт олны нэг эрхэм зорилт юм. 

