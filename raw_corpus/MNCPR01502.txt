Ардчилал хумигдсан орнуудын хүрээлэл Монголд хэрэгтэй юү?

Саяхан ОХУ-ын нийслэл Москва хотноо Шанхайн хамтын ажиллагааны байгууллагын (ШХАБ) гишүүн орнуудын ээлжит уулзалт засгийн газрын тэргүүнүүдийн хэмжээнд болж манай улс гурав дахь удаагаа ажиглагчаар оролцлоо.
Ер нь энэ байгууллага руу дахин дахин очих нь гадаад бодлогын хувьд хэр оновчтой зөв үйл ажиллагаа юм бэ? Энэ талаар уншигч олонтой санал солилцъё гэж бодож байна. Монгол Улс ардчилал, чөлөөт эдийн засгийг сонгосноос хойш тодорхой хугацаа өнгөрч байна. Үүний үр дүнд манай улсын нэр хүнд гадаад талдаа өсөн бэхжих баттай үндэс тавигдаж ардчилал өндөр хөгжсөн орнуудын дэмжлэг туслалцааг хүртэх өргөн боломж нээгдсэн. Өнөөдөр дэлхий дээр ардчилсан бус дэглэмтэй орон улам цөөрч гарын хэдэн хуруунд тоологдох хэмжээнд хүрчээ. Хоёр туйлт хүйтэн дайн дууссанаар дэлхийн улс төрийн амьдралд олон содон үйл явдал болж өнгөрснийг та бид хамтдаа харж тэдгээрийн түүхэн гэрч болцгоосон нь учиртай. Зарим нь одоо ч үргэлжилсээр байна. Үүний тодорхой нэгэн жишээ нь дэлхийн хүчний шинэ харьцаанд олон улсын амьдралд нөлөө бүхий орнууд өөрийн байр суурийг тодорхойлох үйл явц юм. Чухамхүү энэ л процессийн хүрээнд манай хоёр хөрш улс бүс нутгийн шинжтэй хожим ШХАБ гэж нэрлэгдэх болсон байгууллагыг үүсгэн байгуулсан. Нөгөө талаас энэ байгууллага бий болох нэг нөхцөл нь ЗХУ задарсны үндсэн дээр бий болсон Төв азийн Тажикстан, Киргизстан, Казахстан, Узбекстан (ШХАБ-д сүүлд элссэн), Туркменстан (гишүүн биш) улсуудад авторитар дэглэм бүрэлдэн тогтож үүнийгээ тогтоон барьж байх сонирхол эрх баригчдын зүгээс нь хүчтэй байсан явдал юм. Түүнээс гадна Афганистанд төвлөрч байсан Талибан хөдөлгөөн, алан хядагч Аль-Кайда байгууллагын нөлөө лалын шашинт эдгээр улсуудад хүчтэй түрэн орж ирсэн нь тус байгууллагыг үүсгэх бас нэгэн шалтгаан болсон гэж үзэж болно. Хэрэв энэ байдал газар аван эрчимтэй тэлсэн бол манай хоёр хөршийг оруулаад тус бүс нутгийн байдал нэн төвөгтэй болох байсан. Дээрх аюулыг Төв азийн энэ орнуудад аль болох газар авахуулахгүй байх талаар ОХУ голчлон хүчин чармайлт гаргасан хэдий ч Афганистан дахь голомтын эсрэг ШХАБ ямар нэгэн дорвитой алхмыг хийж чадахгүй байсан нь баримт билээ. Америкт болсон есдүгээр сарын 11-ний үйл явдлын дараа терроризмын энэхүү үүр уурхайг устгах нь зайлшгүй болсон бөгөөд амаргүй энэ даалгавар АНУ-ын зэвсэгт хүчний өмнө тавигдсан. Тэд энэхүү үүргийг амжилттай биелүүлсний хүчинд тус бүс нутагт тайван амгалан амьдрал, тогтвортой байдал, ардчилал дэлгэрэх таатай нөхцөл бүрдсэн юм. Үүнд ШХАБ талархах ёстой. Гэтэл нийтийн дайсныг нь дарж өгснийхөө төлөө яагаад америкийн цэрэг өнөөдөр ад үзэгдэх болов. Тус байгууллага Киргизстан, Узбекстанаас цэргээ гаргахыг АНУ-аас шаардлаа. Америкийг эсэргүүцнэ гэдэг ардчиллыг эсэргүүцэж байна гэсэн үг. Тэгэхээр энэ байгууллагын байр суурь юуны эсрэг байгаа нь тодорхой биш үү. Өнөөдөр Төв азийн орнуудын өмнө гурван зам байна. Нэгд ардчилал, хоёрт одоо байгаа авторитар дэглэм, гуравт лалын шашны хэт даврагч үзэл. Эхний замаар явах нь эдгээр орнуудад төдийгүй бүс нутгийн амьдралын бүхий л салбарт ашигтай билээ. Харамсалтай нь ийм байдал ойрын ирээдүйд бий болох найдвар төдийлөн сайн харагдахгүй байна. Узбекстаны эрх баригчид Андижан хотод хүүхэд, хөгшид, эмэгтэйчүүд голлосон 700 гаруй иргэнээ буудаж амийг нь хөнөөсөн аймшигт хэрэг гарлаа. Киргизстанд төр засгийн бодлогодоо дургүйцсэн ард олны бухимдал гудамжны эмх замбараагүй байдал болон хувирч улмаар төр засаг нь солигдоход хүрэв. Энэ нь үнэхээр ардчилсан сонголт мөн үү, юу байв гэдэгт өнөөдөр дүгнэлт өгөхөд эрт байна. Тус байгууллага эдийн засгийн харилцааг үйл ажиллагааныхаа нэг чиглэл гэж тодорхойлсон. Орос, Хятадыг эс тооцвол ШХАБ-ын бусад гишүүн орны хувьд эдийн засгийн чадавхи султай орнууд билээ. Тус байгууллагын хэмжээнд бүс нутгийн шинжтэй томоохон төсөл хэрэгжүүлсэн нь үгүй л байна. Энэ нь яриа хэлцэл, цааснаас төдийлөн хэтэрч чадахгүй байгаа нь үнэн юм. ШХАБ-ын нөлөө бүхий хоёр гишүүний нэг ОХУ-ын эдийн засаг үндсэндээ түүхий эдийн экспорт дээр тогтож байгаа талаар барууны эдийн засагчид дүгнэн бичиж байна. Иймд манай улс энэ байгууллагаас эдийн засгийн хувьд ач тустай зүйл олж авах нь юу л бол. Монгол Улс ШХАБ руу очих анхны зам мөрийг одоогийн ерөнхийлөгч Н.Энхбаяр гаргасан билээ. Энэ хүнийг ерөнхий сайдаар ажиллаж байх хугацаанд Монгол Улсад ардчиллын зарчмаас ухарсан хэд хэдэн ноцтой үйлдлүүд хийгдсэн. Ардчиллын амин сүнс болсон хэвлэлийн эрх чөлөө ихээр хумигдаж бие даасан байдал нь үндсэндээ алдагдсан. Үндсэн хуулинд хуйвалдааны замаар өөрчлөлт оруулж хууль тогтоох болон гүйцэтгэх засаглалыг хооронд нь хольж хутгасан нь нийгэмд байх хяналтыг оройноос нь илт сулруулсан явдал болсон юм. Үүний горыг өнөөдөр бид дэндүү ихээр амсаж байна. Тус байгууллагын Казахстанд болсон үүний өмнөх уулзалтаар Ерөнхийлөгч Н.Энхбаяр 700 гаруй жирийн иргэнээ буудаж хөнөөсөн Узбекстаны ерөнхийлөгч И.Каримовтой бүр ганцаарчилж уулзсан бол (арай ард түмнээ бууддаг " туршлагыг" нь судлаагүй байлтай), саяын уулзалтад оролцсон Ерөнхий сайд Ц.Элбэгдорж цөмийн хөтөлбөр нь дэлхий дахиныг ид түгшээж байгаа, Ерөнхийлөгч нь бүхэл бүтэн улс орныг газрын хөрснөөс арчин хаях тухай яриад зогсож буй Ираны дэд ерөнхийлөгчтэй уулзсан байх юм. Ёс суртахууны наад захын болоод хүмүүнлэг ардчилсан нийгмийн шалгуураар аваад үзэхэд ардчилсан орны төр засгийн тэргүүн нарын хувьд айдас хүйдэс төрүүлэгч дарангуйлагч нартай гар барилцан яриа дэлгэж байгаа нь ёс зүйд хэр нийцэж байна вэ? Монгол Улс ардчиллын замыг эргэлт буцалтгүй сонгосон орон. Нэг гараа ардчилал хөгжсөн орнуудтай бариад нөгөө гараа авторитар, тоталитар дэглэм ноёрхсон орнууд руу сарвалзуулах нь алиа салбадайн төрхийг санагдуулахгүй байна гэж үү. Манай улсын стратегийн гол холбоотон АНУ болон ардчиллыг дээдлэгч бусад оронтой тогтоосон харилцаанд сэв суулгахгүй үйл ажиллагаа явуулах нь гадаад бодлогыг хариуцсан төрийн байгууллагын хэнтэй ч хуваалцахгүй үүрэг билээ. Хөзөр тоглох гэж очоод хүний хөзөр болчихоод ирж байгаа Ерөнхий сайд, түүнийг дагалдан явсан сайд нараа юу ч гэлтэй юм бэ дээ. Монгол Улсад ардчилал хөгжсөн орнуудын хүрээлэл хэрэгтэй болохоос ардчилал хумигдсан орнуудын хүрээлэл хэрэггүй. ШХАБ руу дахин зүглэх нь яагаад ч ардчиллыг эрхэмлэгч Монгол Улс, ард түмнийх нь эрх ашиг биш ээ. Үүнийг Монгол Улсын ерөнхийлөгч, Үндэсний аюулгүй байдлын зөвлөлийн тэргүүн Н.Энхбаяр яагаад оюун ухаандаа тунгаан бодохгүй байна вэ? 
Улс төр судлаач Б.БАТСАЙХАН 
