№43 (16006)        
1985 оны хоёрдугаар сарын 19.
АРГА АЖИЛЛАГААНЫ УЛАМЖЛАЛ, ШИНЭЧЛЭЛ

Мал аж ахуйн үйлдвэрлэлийн технологийн уламжлалт дэвшилттэй сайн тал, хөгжлийн дагуу гарч ирсэн шинэ сэргэг арга ажиллагаа хоёрыг нягт хослон, зүй зохистой хэрэглэх нь тус салбарын тогтвортой хөгжлийг хангахад чухал ач тустай. Иймээс малыг зун, намарт отроор таргалуулах, нийлүүлгийг бэлтгэл сайтай эхлүүлж, хээл бүрэн авахуулах, хамгаалах, бэлчээрийг зөв ашиглан, усалж хужирлах, арчилж маллах талаар БНМАУ-ын хөдөлмөрийн баатар, улс, аймаг, сумын аварга тэргүүний малчдын амьдралаараа шалгаж уламжилсан шилдэг сайн арга туршлагыг социалист хамтын том аж ахуйн давуу тал, зоотехник, мал эмнэлгийн шинжлэх ухааны орчин үеийн ололтыг нэвтрүүлэхтэй нягт холбож хэрэглэхийг манай нам мал аж ахуйн үйлдвэрлэлийг удирдах удирдлагын гол чухал чиглэл болгон хэрэгжүүлж байдаг юм. Үүний үрээр малын тарга хүчийг тогтоох, жилийн дөрвөн улирлын отор нүүдлийг зөв зохиох, төрөл бүрийн малыг нийлүүлэгт оруулах, төллүүлэх хугацааг оновчтой сонгох, хээлтэгч, хээлтүүлэгчийн тохироог зохицуулах, малын сүү сааль, ашиг шимийг зохистой ашиглах талаар мал аж ахуйн үйлдвэрлэлд олон зуун жилийн турш хэрэглэж, практикаар шалгарч, үр дүнгээ өгсөн малчдын уламжлалт нарийн арга ажиллагаа орчин үеийн нөхцөлд шинэ шинэ агуулга хэлбэрээр улам баяжин, боловсронгуй болж байна. 

Олонхи аймаг, суманд бог малыг тусгай тохилог бааз, цогцолборт төллүүлдэг болсон нь төлийн хорогдлыг бууруулахад нөлөөлж байна. Өвөрхангай аймгийн Бүрд суманд бяруу, шүдлэн үхрийг ялган, тэжээл, маллагааны сайн нөхцөлд бойжуулж, хорогдлыг бүрэн арилган, өсвөр малыг давжаарахаас сэргийлж чаджээ. Мөн аймгийн Бат-Өлзий, Хужирт суманд үнээ, гүүг тусгай баазад төллүүлдэг болов. Нэг хүртэлх насны хэнз давжаа малыг онцгой сайн нөхцөлд тэжээн, онд оруулдаг, борлуулдаг Төв аймгийн Эрдэнэ сум, Дарханы сангийн аж ахуйн туршлага орон нутагт дэлгэрч үр дүн өгч байна. Төв, Сэлэнгэ бусад хэдэн аймгийн нэгдэл, аж ахуйд саалийн механикжсан, хагас механикжсан фермд цэвэр үүлдрийн болон эрлийз үхрийг эрчимжсэн хэлбэрээр үржүүлж, үнээ саах, сүү хөргөх, тээвэрлэх, тэжээл бэлтгэх, хадгалах, малын ялгадас цэвэрлэх зэрэг үйлдвэрлэлийн нүсэр ажлыг гүйцэтгэхэд техникийн ололтыг өргөн нэвтрүүлж, сүүний үйлдвэрлэлийг ихээхэн тэргүүлж байна. 

Нам, засгийн авч хэрэгжүүлсэн дэс дараатай олон арга хэмжээний үр дүнд мал аж ахуйн материаллаг бааз ихээхэн бэхжиж, хамтын хөдөлмөрийн шинэ зохион байгуулалт нэвтрэн, төрөл бүрийн мэргэжилтнээр хангагдсан нь мал аж ахуйн уламжлалт аргыг ийнхүү боловсронгуй болгох, шинжлэх ухаан, техникийн ололт өргөн хэрэглэх боломжийг нээж байна. Түүнчлэн одоо мөрдөж байгаа мал аж ахуйн үйлдвэрлэлийн технологийн дүрэм, зааврын дагуу нийт сүрэгт урьдчилан сэргийлэх тарилга хийх, нутаг бэлчээр, усны онцлогт тохируулан байршуулж төрөлжүүлэн маллах, жил бүр зоотехник, мал эмнэлгийн үзлэг, шинжилгээ хийж, өвчтэй, давжаа, амьдрах чадвараар доройг заазлах, төлийг төрлийн аргаар бойжуулах зэрэг шинэ дэвшилт арга газар сайгүй нэвтэрч тодорхой амжилтад хүрч байна. Тусгай бэлтгэсэн цэг талбайд хонь, үхрийг бордож таргалуулан, махны үйлдвэрлэлийг нэмж, малыг зохиомол аргаар хээлтүүлж, үүлдэр угсаа, ашиг шимийг дээшлүүлдэг технологийг нэвтрүүлэхийн эдийн засаг, аж ахуйн ач холбогдол асар ихийг олон газрын туршлага баталлаа. 

Орон нутгийн нам, улс, олон нийт, хөдөө аж ахуйн байгууллага, мэргэжилтний өдөр тутмын ажлын нэг гол зорилт бол үе залгамжлан амжилттай хэрэглэж ирсэн малчны шилдэг арга туршлага, технологийг малын төрөл, үүлдрийн онцлогийг харгалзан, тал бүрээс нарийвчлан судалж, орчин үеийн социалист мал аж ахуйн шинэ арга ажиллагаатай зөв уялдуулан бүтээлчээр хэрэглэх явдал мөн. Ер нь мал аж ахуйн үйлдвэрлэлийн шинэ дэвшилт арга ажиллагааг дэмжин дэлгэрүүлэхийн оронд хуучирсан явцгүй арга барилтай зууралдах, эсхүл үр ашигтай нь нотлогдсон уламжлалт арга туршлагыг үл тоомсорлон үгүйсгэхийн аль аль хортойг анхаарч, зөв зохистой хослохыг орон нутгийн намын байгууллага чухалчилж, тодорхой чиглэл удирдлагаар хангаж байвал зохино. Мал аж ахуйн технологийн арга ажиллагааг шинэчлэн боловсронгуй болгоход малын үржлийн ажлыг сайжруулах талаар МАХН-ын Төв Хороо, БНМАУ-ын Сайд нарын Зөвлөлийн өнгөрөгч онд гаргасан тогтоол зарчмын чухал ач холбогдолтой юм. Энэ тогтоолын заалтыг зүйлчлэн биелүүлж юуны өмнө нэг хүртэлх насны малын арчилгаа маллагааг онд анхаарч, хэвийн өсгөх, нутгийн шилмэл малыг сонгон үржүүлж, сүргийн ашиг шимийг дээшлүүлэх, үржил селекцийн ажлыг сайжруулахад мал аж ахуйн арга ажиллагааны дүрэм, зааврыг сайтар мөрдвөл амжилт олно гэдгийг мартаж болохгүй. 

Одоо төл бойжуулах ажил орон даяар эхэлж байна. Манай хөдөөний хөдөлмөрчид 9, 2 саяас доошгүй төл бойжуулах шахуу бөгөөд биелэх үндэслэл бүхий дайчин том зорилтыг нэр төртэй хэрэгжүүлэхийн тулд уг ажлын уламжлалт шилдэг аргыг шинэ дэвшилт туршлага, технологитой нягт холбон ажиллах ёстой. Нийт мал сүргийн тэжээлийн гол уг сурвалж болсон бэлчээрийг сайтар хамгаалж, нарийн хуваарьтай ашиглах, ургацыг сайжруулах, бэлчээр, хадлангийн талбайг усжуулах арга ажиллагааг улам боловсронгуй үр дүнтэй болгох нь нэгдэл, аж ахуй, бригад, хэсэг, суурь бүрийн зайлшгүй хийх чухал ажил мөн. 

Мал аж ахуйг тогтвортой өсгөх гол аргын нэг болсон арчилгаа маллагааны технологид уламжлалт болон шинэ арга ажиллагааг чадварлаг хослох нь малчин бүрийн төдийгүй, мал аж ахуйн мэргэжилтэн, удирдах ажилтны нэн чухал үүрэг билээ. Түүнчлэн мал аж ахуйн үйлдвэрлэлийн үр дүн жигд биш нь түүнийг эрхлэн хөтлөх арга ажиллагаанаас шууд шалтгаалж байгаад дүгнэлт хийж мал аж ахуйн технологийн дүрэм, зайлшгүй нэвтрүүлэх тэргүүн туршлага, шинжлэх ухааны ололтыг заавал, холбогдох хүн бүрээр нарийвчлан судлуулж, уламжлалт сайн аргатай хослон, бүтээлчээр хэрэглэхэд Хөдөө аж ахуйн Яам онцгой анхаарал тавьж удирдах хэрэгтэй. 

