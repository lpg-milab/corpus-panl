Хар тамхи

Хар тамхины хэрэгт холбогдсон залуусын хэргийг багагүй хугацаанд мөрдөн шалгаж дуусаад шүүх шатанд шилжүүлж, шүүхээс ч тэдэнд ялыг нь оноосон. Энэ шүүх хурал болсны дараахан тэдэнд оноосон ял хатуудсан, харин ч яг таарсан ял боллоо хэмээн олон нийт өөр өөрийнхөөрөө л байр сууриа илэрхийлж байсан.
"Хүн алсан хүнд арван жил өгдөг байж, өөрсдийгөө хордуулсан тэр хэдэн амьтдад арван жил өглөө" гэх нь байсан ч дийлэнх олонхи нь "Хар тамхины аюул дэндүү их гамшиг дагуулдаг. Эхнээс нь залууст үүний хор хөнөөлийг ингэж хатуухан мэдрүүлсэн нь дээр" хэмээж байв. Бас дэлхий нийтээрээ гамшиг болгон үздэг тэр аймшгийг Монголд оруулж ирснийх нь төлөө цаазлах ч багадна гэх зонхилох хэсэг ч бий. Энэ хурлыг шүүсэн шүүгч Ё.Цогтзандан ч гэсэн шийдвэрээ уншсаныхаа дараа "Олон улсын жишигт хар тамхитай холбоотой гэмт хэргийг хамгийн аюултайд тооцдог учраас ингэж ялласан. Манай урд хөрш Хятадад ийм хэрэгт холбогдсон бол цаазаар авахуулах ял хүртэл сонсдог" гэж хэвлэлийнхэнд зориулан тайлбар хийж байсан билээ. Монголд энэ төрлийн гэмт хэрэг ховор, урд өмнө нь ял сонсч байсан тохиолдол үгүй учраас шүүгч зориуд ийн тайлбарласан биз ээ. Манайхны хувьд ч хар тамхитай холбоотой гэмт хэргийн уршиг түүх тийм ч элбэг биш учраас тэр бүр сайн мэдэхгүй байх шиг. Тиймдээ ч хар тамхины хэрэгт шалгагдаж байгаа, ялаа аваад явсан нөхдийг "авран хамгаалах"-аар хүмүүсийн хүндэтгэлийг хүлээсэн улс нь хүртэл хурал цуглаан хүртэл хийгээд байгаа бололтой юм. АНУ-ын хоёр өндөр рүү халдсан 2001 оны хэргээс хойш дэлхий нийтээр терроризмын аюулыг нэгдүгээрт тавих болсон ч хар тамхи нь хил хязгаар, арьс өнгө ялгалгүйгээр улс үндэстнийг мөхөөдөг чимээгүй террорист гэдгийг дэлхий нийтээрээ хүлээн зөвшөөрсөөр байгаа юм. Ардын хувьсгалаас өмнө Монголд хүрээ суурин газарт хар тамхинд нэрвэгдэх явдал мэр сэр байдаг талаар ном хэвлэлд дэлгэрэнгүй бичдэг байсан. Хөгшин луухаан нарыг дагасан монгол бүсгүйчүүд хар тамхинд ороод сүүлдээ хүрээний хогон дээр цааш хардаг байсан гэдэг. Ардын хувьсгал ялж, социализм байгуулахаар монголчууд ид зүтгэж байсан тэр үед хэдэн зууны турш дэлхийг шаналгаж байгаа энэ өвчин хаа очиж манайхаар шагайгаагүй билээ. Гадаадын орнуудад очсон зарим л энэ талаар сонин болгосон яриатай ирдэг байсныг эс тооцвол. Тухайлбал, Вьетнамд очсон манай төлөөлөгчдийг шөнө оройн цагаар очиж болохгүй гудамжуудын талаар анхааруулдаг байжээ. Өдрийн цагаар энд тэндгүй гулдайн хэвтэгсдээр дүүрэн байдаг үхмэл гудамж шөнийн цагаар үхлийн цагаан тун нэхсэн хүний сүгээр дүүрдэг. Тэд юу ч хийхээс буцахгүй болдог юм билээ гэсэн аймшиг мэдрүүлсэн яриатай л гаднаас ирдэг байлаа. Вьетнамчуудыг хувьд эзэрхийлэн түрэмгийлэгчдийн төлөвлөгөөтэй бодлогын үр дүнд нэг хэсэг тийн хордогдсон хэрэг. Харин Монголд тэр цагаан хорыг бид өөрсдөө оруулан ирэх болжээ. Олзонд шунагсад мансуурлагч бодисыг гутлынхаа уланд, халаасандаа гэнэ сэрэггүй хийчихээд хилээр нэвтрэх болсон байна. Монголчууд чөлөөт ертөнцийн иргэд болсон цагаас хойш хар тамхины тухай ойлголт холынх биш болж эхэлсэн. Гэхдээ колони орнуудын иргэдийг нь хүчгүйдүүлэх гэж хар тамхинд оруулсан тэр байдлаас Монголынх тэс өөр. Үндэсний шинэ баячууд төрөн гарч тэдний хүүхдүүд одоо эрийн цээнд хүрсэн. Том болсон охид залуучууд баян эцэг эхийн буянаар бүх л зугаа цэнгэлийг эдэлж ханаад удалгүй уйддаг бололтой юм билээ. Чухам эндээс л мансуурах донд дөрлөгдөх нөхцөл бий болдог гэнэ. "Үхэх хүн ханьсаг" гэгчээр бусдыг уруу татаж хүрээгээ улам өргөжүүлж байгаа нь аймшигтай байна. Энд тэндхийн баар саванд ширээн дээрээ хоёр гуравхан лааз шар айраг авсан бөөн бөөн залуус хоёр, гурваараа гараад орж ирэхдээ л жигтэйхэн инээж хөөрөөд байгаагийн учрыг эхэндээ олдоггүй байсан барменууд сүүлдээ татаад байгаа тамхи, ариун цэврийн газар үлдсэн тариуруудтай холбоотой гэдгийг нь гадарлах болсон байх. Энэ мэт үйлдлийг хийдэг залуучууд нь дандаа боломжтой айлын хүүхэд байдаг. Үүнийг батлах жишээ бол нэлээд хэдэн жилийн өмнө хэвлэлүүдийн эхний нүүрэнд Монголбанкны захирал байсан О.Чулуунбатын, БНХАУ-д Элчин сайдаар ажиллаж байсан Р.Амарсайханы хүү, бас хэд хэдэн УИХ-ын гишүүдийн хөвгүүд хилээр хар тамхи оруулж ирсэн хэргийн тухай мэдээлэл билээ. Даанч эрх мэдэл хөрөнгө мөнгөний сүрээр энэ хэрэг юу болсон нь мэдэгдэхгүй замхарсан юм. Манайд олсон ургамал татдаг залуусын тухай яриа эртнээс байдаг байсан. Харин улсын хилээр оруулж ирсэн энэ гэмт хэрэг тухайн үедээ эрх мэдэлтэй эцгүүдийнх нь нөлөөгөөр алга болж чадсаныг хүмүүс гадарлаж л байгаа. Сая шүүхээр шийдэгдсэн эл хэргийн хувьд дуулиан нь нэлээд эртнээс эхэлсэн. Олны дунд ам дамжсан яриагаар "Харанга"-ын Х.Лхагвасүрэнг хар тамхинд нэлээд гүн гүнзгий автсан гэдэг байлаа. Бас хип хоп дуулдаг залуусыг ч хоосонгүй гэлцдэг байсан. Үүний эхний түүчээ болж "Ice top", "Дижитал", "Гайс-666", "Салхи" хамтлагийнхан хар тамхины хэрэгт шалгагдах болж, овтой сэргэлэн өмгөөлөгчтэй зарим нь өнгөрсөн жилийн өршөөлийн хуулиас өмнө хэрэглэсэн хэмээн мэдүүлэг өгч чадсандаа өршөөгдөж, азгүй гэмээр бусад нь баривчлах ял сонссон. Тэдний дунд "Нарантуул" захын эзэн Ш.Сайхансамбуугийн ардуудтай хамт байхгүй хэмээн цэмцгэнэдэг хүү нь ч ял сонсоод байгаа. Өнгөрсөн сард болсон шүүх хурлын хэрэгтнүүдийн ихэнх нь дуулдаг хуурддаг гээд цөөхөн монголчууд дундаа од гэгдэгсэд нь билээ. Тэд гоё хоолой гаргаж үзэгчдэд сайхан дуу хүргэх гэсэндээ хэрэглэсэн гэнэхэн бөгөөд тэнэг хариултыг хуулийн өмнө хэлж байна лээ. Тэдний мансуурсан толгойгоор сэтгэж, үхлийн тунд хордон байж холбосон мөр, аялсан дуу нь бид болоод бидний үр хүүхдэд гай болохоос өөр зүйл байхгүй. Үзэгч олны сэтгэл, буянаар сайн сайхан яваа олон уран бүтээлчид одоо тэднийг шоронгоос гаргаж авах, эгнээндээ оруулаад засч авах тухай зохион байгуулалттайгаар ярьж сууна. Мэдээж, хамт ажилладаг нөхрөө, дүү нараа гэсэн сэтгэл байлгүй л яахав. Гэхдээ олон хүний хүндэтгэлээр тэд энэ зэрэгтэй яваагаа байнга бодож хүн, хүнээс илүү хариуцлагатай байх ёстой байсан юм. Хар тамхи зөөвөрлөж, гар дамжуулан худалдаагүй өөрсдөө хэрэглэсэн нэрийдлээр нэг жил зургаан сарын баривчлах ял авсан тэд удахгүй л гараад ирнэ шүү дээ. Тэд нэр нөлөөтэй аавын хүү, хүмүүсийн таньдаг дуучин нэрээрээ харин ч бага ял зэм хүртсэн. Дэлхийн олон газар энэ мэт хэргийнхээ төлөө цагаасаа өмнө хорвоогоос буцаж байгаа хүн олон бий. Хэдийгээр хатуу, зөөлөн хэмээн хар тамхийг дотор нь ангилж, үүрүүлэх ял нь өөр өөр байдаг ч хүн хэрэглээд мансуурч л байгаа бол хар тамхи гэсэн ерөнхий ойлголтод багтдаг. НҮБ-аас гаргадаг Хар тамхины тухай мэдээлэлд дурдсанаар дэлхий дээр 180 сая хүн хар тамхитай холбогддог нь дэлхийн нийт хүн амын гурван хувь нь гэгддэг. Хар тамхи хэрэглэгчийн нийгэмд үзүүлэх хорт дагавар нь хэмжишгүй их байдаг учраас олон оронд энэ төрлийн гэмт хэрэгт маш хатуу шийтгэл оноосоор байгаа юм. Индонезид гэхэд хар тамхийг зөөвөрлөж, худалдаалсан хүн ялын дээд хэмжээ авдаг бол хэрэглэсэн хүнийг 15 хүртэлх жилээр шоронд хорьдог ажээ. Сингапурт гэхэд л 1991 оноос хойш 400 хүнийг ялын дээд хэмжээгээр шийтгэсний ихэнх нь хар тамхи хууль бусаар хил давуулан наймаалсан хэрэгтээ цааш харсан юм билээ. Хэдийгээр дөрөвхөн сая хүн амтай хот улсын хувьд энэ тоо өндөр хэмээн шүүмжлүүлдэг ч тус улсын хувьд уг бодлогоо өөрчлөх өчүүхэн ч бодолгүй гэгддэг. 2003 оны намар тус улсын Ерөнхий сайдаас "BBC" агентлагийн сурвалжлагч ярилцлага авахдаа "Энэ жилийн хувьд хар тамхины хэргээр дээд хэмжээ авсан хүмүүсийн тоо хэд вэ" гэхэд "Дал юм уу ная байх аа" гэж хариулсан байсан. Харин "Та яагаад энэ тоог нарийн мэдэхгүй байгаа юм бэ" гэсэн асуултад ороогдсон тэр "Надад энэ мэтээс илүү санаа зовоох олон асуудал байна" хэмээн хариулсан юм билээ. Өөрөөр хэлбэл, гэмт хэргийн шалтаг шалтгааныг үүсгэдэг үхлийн цагаан тунтай холбогдсон хүний шаарнууд түүнд сонин биш гэдгийг илтгэсэн хэрэг. Манай урд хөршид бол ойлгомжтой. Хар тамхины хөнөөлийг улс үндэстнээрээ мэдэрч ирсэн болохоор энэ тал дээр маш хатуу байр суурьтай байдаг. 2000 онд л гэхэд хар тамхины томоохон сүлжээг илрүүлж, арван хүнд цаазаар авах ял оноосон тухай мэдээлэл цацагдаж байсан. Тайвань, Хонконгийн иргэдтэй хамтарч, Тайвань, Бирмээс их хэмжээний хар тамхи оруулсан бүлэг этгээдүүдийн шүүх хурлыг олон түмний дунд нээлттэй хийж байгаад л ялын дээд хэмжээ өгсөн юм билээ. Тэдний оруулж ирсэн хар тамхины хэмжээ ч дэндүү их байсан гэдэг. Манай урд хөрш Хятадад хар тамхины эсрэг маш хүчтэй хатуу бодлого баримталдаг. Энэ нь ч аргагүй. XIX зууны үед англичууд Хятад руу хар тамхи хууль бусаар оруулдаг нь хэрээс хэтэрч, дэлхийд нэр нөлөөтэй орон гэдгээрээ түрээ барьж байсан. Хятадууд хар тамхинд орсноос үгүйрэн ядуурч, үхлийн шалтгаан нь ч цагаан хор болж байсан гэдэг. Хятадын эрх мэдэлтнүүд үүний эсрэг тэмцэлдсээр байсан ч зангараг нь дутсаар байсан. Сүүлдээ хар тамхийг оруулахгүй гэж тэмцэлдэж, зарим нэг усан онгоцыг нь живүүлсний төлөөсөнд дааж давшгүй өр нэхэж улмаар Хонконгийг 155 жилийн хугацаанд өөрийн эрх мэдэлдээ байлгах гэрээг хийлгэж чадсан билээ. Тухайн үед хар тамхинд хятад үндэстэн нэрвэгдсэний төлөөсөнд газар нутгаа хэд хуваахад хүрсэн юм. Англичууд Хонконгийг аваад ч барахгүй португаличууд Макаог зууны турш эзэмшсэн үхлийн цагаан тунгийн нөлөөгөөр улс орноо хэдэн хэсэгт хуваахад хүрсэн эмгэнэлт түүх Хятадад байдаг учраас тэд хар тамхины хэрэгт өдгөө ч маш чанд хатуу хуультай. Дэлхийн олон нийтэд ч ийм жишиг байдаг учраас Монголын шүүх энэ хэргийн анхны шүүгдэгчдэд тийм ял өгсөн биз ээ. Ялыг их бага өгсөндөө гол биш. Хэрэв Монголын сор болсон хэсэг нь оройноосоо эхлээд мансуурч удам тасарвал эцэг эхэд нь төдийгүй энэ орны эмгэнэл юм. Хар тамхийг цаазалмаар байна. 
Э.Энэрэл
