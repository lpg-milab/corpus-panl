Алтан тэвш нутаг минь

Од эрхэсийн орон Оршихуй нутаг минь Зэрэг Өч төчнөөн жилээр энэ л нутагтаа Өнө мөнхөд орших ардын минь Хөгжиж дэвших нь Зэрэг Өвөр бэлд нь өсөж торнисон Өвгөн буурал хайрханы минь нэр Баатар Зах хязгаарын харуул Зуут аравтын өрхөөс улбаатай Оршин буй бидний Онцолж дуудах үндэс минь Захчин
Эзэн Чингэс хааны үед дайчин зоригт эрс бүхий ойн иргэдийн цөөн тооны өрх алтайн хязгаар нутагт оршин сууж байсан бөгөөд Зүүн гарын хаант улсын үе буюу XVIII зууны эцэст зах хил хязгаарыг сахин хамгаалсан цэргийн ардыг "Захчин" гэж нэрлэснээр захчин хэмээх үндэстэн буй болж Монгол улсын түүхэнд ул мөрөө үлдээх болжээ. Захчин үндэстний амьдарч байсан газар нутаг Манжийн дарлалын үе, Богд хаант Монгол улсын үеийн засаг захиргааны хуваариар Засагт хаан аймгийн Хан Баатар хайрхан уулын Баатар гүний хошууны Баясгалан зангийн сум эдүгээгийн Зэргийн голд, Жанчивдоржийн сум Төгрөгийн голд, Бээлийн сум үенч суманд, Бэйсийн сум Алтай суманд, Гүчээ захирагчийн сум Мөст суманд төвлөрч байжээ. 1924 оны засаг захиргааны шинэ хуваариар Баясгалан зангийн сум Хан Баатар уулын хошууны Хундаг сум хэмээн нэрлэгдэж, 1926 онд засаг захиргааны төв нь одоогийн Хөндлөнгийн эхэнд шилжин байрлаж Зэрэг Алтантээл хэмээн нэрлэгдэж, 1940 оноос хойш эдүгээг хүртэл Зэрэг сум хэмээн нэрлэгдэж иржээ. Зэрэг Алтантээл хэмээх нэр нь Монголын түүхийн олон чухал үйл явдлаас улбаатай ажээ. Зэрэг Алтантээлийн хөндий буюу "Алтан тэвш" нутаг түүхийн олон он цаг үед бүх Монголчуудыг холбосон хоолой байжээ. Хубилай, Ариг бөх, Хайдуугийн байлдан дагуулалын үе, Амарсанаа Чингүүнжавын Манжийн дарангуйллын эсрэг тэмцсэн үе, Хатан баатар Магсаржав, Манлай баатар Дамдинсүрэн нарын Ховдыг чөлөөлөх үеийн болон Зөвлөлтийн улаан армийн Монголыг чөлөөлөх цэргийн цуваа энэ хөндийгөөр дайран өнгөрөх буюу түр саатан хөдөлж харь орныг эзлэх, харийн дайснаас улс орноо хамгаалан дайтаж байжээ. Манжийн хаан халх Монголыг эзлэн авсны дараа Ойрд Монголоос тусгаарлахын тулд зээглэн шаргалтах хулстай Зэрэг голыг заагийн хил болгож байжээ. Энэ түүхэн цаг үеүдэд энэ хөндийгөөр урсах голыг Цэргийн гол, хөндийг Алтан хоолой буюу Алтан тэвш хэмээн нэрлэсэн нь одоо цаг үед Зэргийн гол, Алтантээлийн хөндий болж өөрчлөгдөн нэрлэгдэж иржээ. Одоо ч энэ хөндийгөөр баруун аймаг руу чиглэсэн машин техникийн цуваа тасралтгүй хөвөрсөөр байна. Ховд аймгийн Зэрэг сум нь Их нууруудын хотгорын бүсэд багтах хамраа татсан тэмээд шиг хааяа нэг тасархайтсан жингийн цуваа уулсаар хүрээлүүлж зээглэн шаргалтах хулстай Зэргийн голын хөвөөнд, илбийн зэрэглээнд илбэдүүлэн далай мэт цэлийх хөндийд, салаа цэргийн манлай өрлөг жанжнууд хууч хөөрөх 4160 метр Цаст хайрхан, 3796 метр Жаргалант хайрхан, 3464 метр Бумбат хайрхан, 4500 орчим метр Сутай хайрхан уулын дунд 249400 га газар нутгийг харьяалан орших Эхэн, Бураа, Хөндлөн, Бургасан, Гүвээ багаас бүрдэнэ. Улсын нийслэл Улаанбаатар хотоос 1389 км, аймгийн төвөөс 141 км зайтай оршино. Том, жижиг нийлсэн өвөрмөц тогтоцтой 10 орчим нуур цөөрөм, уулсын мөнгөн оргил, булаг шандаас эх авсан 30 орчим гол мөрөн, анагаах шидтэй, бүрд тойрмыг тэжээж, гол мөрөнг тэтгэн, хүн малыг умдаалсан 400 гаруй булаг шандтай. Жилд дунджаар 65-70 мм хур тунадас орж, салхины хурд 11 сард 34-40м/с хүрч, зундаа агаарт 38,4 хэм, хөрсөнд 61 хэм хүртэл халж, өвөлдөө агаарт хасах 48,1 хэм, хөрсөнд 50 хэм хүртэл хүйтэрдэг. Зун шумуул ихтэй бөгөөд өмссөн хувцасны өнгө мэдэгдэхгүй болж амьсгаа авах боломжгүй болтол бужигнаж гардаг. Энэхүү дөрвөн хайрханы дундах өгөөмөр баян нутгийн эрс тэс уур амьсгал, хатуу ширүүн байгалийн үзэгдлийн шалгуурыг давж гаран амьдрах гэж хөдөлмөрлөсөөр энэ нутгийн иргэд ажилсаг болон өсч дэвжиж иржээ. Энэ нутагт Алтайн уул болон тал хээр газар ургадаг ургамлаас гадна вансэмбэрүү, алтан гагнуур, алтан хундага, эрээн гомбо, бадамлянхуа, чихэр өвс, таван салаа, гоёо, хулангийн ундаа, тэхийн шээг, цагаан мөөг, багваахай цэцэг зэрэг ховор ургамал ургадаг. Мөн цайны ургамал, заг, улиас, бургас, хус гэх мэт олон төрлийн мод, тошлой, хармаг, чацаргана зэрэг зэрлэг жимс ихээр ургадаг байна. Дэлхийд нэн ховор алтайн аргаль, янгир, ирвэс, хярс, мануул зэрэг амьтдаас гадна ахуун, хойлог, ётуу, тас, бүргэд, ууль болон төрөл бүрийн усны шувууд элбэг байдаг. Уулын оройд болон хөндий дунд байрлах нууранд усны төрөл бүрийн шувууд хуран чуулж зарим өвөл өвөлжих ч явдал тохиолддог. Мөн тарвага, зурам, хар сүүлт, саарал чоно, үнэг, зэгсний гахай, үмхий хүрэн, цагаан үен, хадны суусар нэлээд хэмжээгээр тархсан байдаг. Энэ нутгийн ашигт малтмал нь тийм ч сайн судлагдаагүй ч нутгийн иргэд эрт үеэс чулуун нүүрс, шохойн чулуу, шөрмөсөн чулуу, болор чулуу, жонш, зос буюу шороон будаг, наанги шавар, гялтгануур, цементийн найрлага бүхий шавар, галд тэсвэртэй шороо, алт, мөнгө, зэс, цайр, хар цагаан тугалга, зэгсний хүлэр, давс хужирын их бага хэмжээний илэрцүүд байгааг олж тогтоон ахуй амьдралдаа тодорхой хэмжээгээр ашигласаар иржээ. Баатар хайрханы мөнгөн оргилын хормойд орших усны шувууд чуулах Ногоон нуур, өндөр уулын хадан хавцал дунд орших Босгын нуур, хөндий дунд орших Хөдөө нуур, шаталсан тогтоцтой Гурван босго, 20-30 метр урт гурван метр орчим өндөр Долоон чонын битүү агуй, олоход бэрх нууцлаг байрлалтай дотор зай томтой Цагаан Ядамын агуй гэх мэт үзэсгэлэнт байгальтай өвөрмөц тогтоцтой газар нэлээд олон байдаг байна. Нутгийн ард иргэдийн бусад сумын иргэдээс ялгарах өвөрмөц онцлог нь Зэрэг сумын Хөдөлмөр нэгдэл хэмээх нэртэй салшгүй холбоотой цэрэг шиг зэрэг хөдөлж аливаа ажлыг хийхдээ хэнийг ч дагуулахгүй гавшгай дайчин ажиллах чадвар юм. Төвлөрсөн төлөвлөгөөт эдийн засгийн үед Хөдөлмөр нэгдэл улс аймгийн уралдааны 1-3 дугаар байрыг 30 гаруй удаа эзлэн Алтан гадас одон, чиргүүлтэй трактор, Газ-53 машин, шилжин явах туг, хүрэл цом, мөнгөн шагнал зэргээр шагнагдаж байжээ. Баялаг түүхтэй хатуу ширүүн уур амьсгалтай, үзэсгэлэнт өвөрмөц тогтоцтой байгалийн амьд музей болсон энэ нутаг уснаас Монгол улсын хөгжил дэвшилд хувь нэмрээ оруулан билэг оюун, хүч чадлаа харуулан Алтантээлчүүдийн бахархал болсон олон алдартнууд төрөн гарчээ. Улсын баатар Дамдингийн Намнан, Монгол улсын ерөнхий сайд асан Цахиагийн Элбэгдорж, Монгол Улсын ерөнхий сайд асан Ринчиннямын Амаржаргал, Дотоод явдлын яамны сайд асан хошууч генерал Пүрэвийн Дамбадаржаа, Сангийн яамны орлогч сайд асан Өнөрийн Банди, Монгол улсаас Чех улсад суух худалдаа эдийн засгийн атташе асан Гончигийн Гэндэн, Аймгийн намын хорооны нэгдүгээр нарийн бичгийн дарга асан Жамбын Түмэнжаргал, ШУ-ны гавьяат зүтгэлтэн академич, доктор, профессор Чулууны Далай, Түүхийн ухааны доктор УИХ-ын гишүүн асан Дулбайн Алтай, Түүхийн ухааны доктор, Цэрэнгийн Ганболд, Монгол улсын гавьяат тээвэрчин Дамсрангийн Гэсэржав, Монгол улсын гавьяат тамирчин Авирмэдийн Энхээ, чөлөөт бөхийн спортын ОУХМ Авирмэдийн Тайван, Боксын спортын ОУХМ, улсын боксын шигшээ багийн дасгалжуулагч Гонгоосүрэнгийн Оюунболд, аймгийн арслан Монголын уран сайхны зургаан киноны гол туслах дүрийн жүжигчин Баянзулын Лодой, Хүний гавьяат эмч Жамбын Эрхэмбаяр, Анагаах ухааны доктор Батын Эрдэнэчулуун, Анагаах ухааны доктор Гонгоосүрэнгийн Долгор, Анагаах ухааны доктор Шаравын Болд, Анагаах ухааны доктор Бандийн Саранцэцэг, улсын тэргүүний эх баригч Тумагийн Янжмаа, БХЯ-ны боловсон хүчний хэлтсийн дарга асан хурандаа Ноосойн Бээжин, БХЯ-ны ЗХЖШ-ын санхүү хэлтсийн дарга хурандаа Миеэгомбын Батдолгор, Цэргийн эрдэм шинжилгээний хүрээлэнгийн судалгааны төвийн дарга хурандаа Сампайн Уламбадрах, хурандаа Цахиагийн Нямдорж, аймгийн ерөнхий прокурор Оноон Чулуун, Сайд нарын зөвлөлийн зохион байгуулагч асан Чойжоохүүгийн Шагдар, Биологийн ухааны доктор Баатарын Бааст, Философийн ухааны доктор Цэрэнгийн Ганболд, "Соёл эрдэнэ" хамтлагийн эстрадын дуучин Баарайн Баяраа, "Жангар" хамтлагийн удирдагч хөгжмийн зохиолч Нацагийн Цолмон, хөгжмийн зохиолч Базарсадын Хүрэлбаатар, "Хөх толбо" сонины ерөнхий эрхлэгч Батын Эрдэнэбаатар, сэтгүүлч, яруу найрагч Галигаан Баярсайхан, Монголд анхны чулуун шатар урлан бүтээсэн чулуун сийлбэрч Нямхүүгийн Идэш мөн түүнчлэн Монгол улсын аварга малчин, мэргэжилтэн 17 төрөн гарчээ. Аяны шувууд нуурандаа чуулж Арлын хулс нь шаргалтах намраар Алтан тэвш нутгийг зориорой Айраг цагаа бялхан цалгиаж Ардын дууны шуранхай хадаан найрлаж Айлчин гийчнээ угтах болно 

