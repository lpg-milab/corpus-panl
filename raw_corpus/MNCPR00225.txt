Хариуцлага тооцох япон жишээ

Дэлхийн нэр хүндтэй хэвлэл мэдээллийн байгууллагын нэгд зүй ёсоор багтдаг Японы "NHK"-гийн ерөнхийлөгч Женичи Хашимото өнгөрсөн даваа гаригт огцрох болсноо мэдэгджээ. 
Тэрээр үүрэгт ажилдаа ямар нэгэн алдаа гаргасандаа бус, хэн нэгнээс авлига авсан хэрэгт холбогдож ч биш харин толгойлдог байгууллагынх нь хоёр сурвалжлагч, бас нэг захирал мэдээлэлд бүхнээс урьтан хүрдэг ажлын байраа ашиглан ашиг хонжоо олсон нь шалгагдаж байгаа учраас өөрийгөө буруутай гэж үзсэн байна. Тэрээр даваа гаригийн үдэш хийсэн хэвлэлийн бага хурал дээр "Бид үзэгчдийнхээ итгэлийг алдлаа. Энэ хэрэгт холбоотой хүмүүсийг удирдан ажилладаг хүмүүсийн хувьд би хариуцлага хүлээх ёстой. Үүнийгээ би удирдлагын багтаа мэдэгдсэн" гэжээ. Токио дахь "NHK"-гийн төв байранд ажилладаг 30, 33 настай хоёр сурвалжлагч, 40 настай нэг захирал өнгөрсөн оны гуравдугаар сарын 8-нд мэдээллийн хөтөлбөрөөр нэвтрэх мэдээллийг урьдчилан мэдсэний дагуу хувьцаа худалдаж аваад маргааш нь өндөр үнээр зарж ашиг олсон хэрэгтээ буруутгагдаж байгаа юм. Сукия хэмээх агшаасан будаатай үхрийн махан хоолыг хүмүүст хүргэдэг хоолны томоохон сүлжээ, Каппа хэмээх түүхий загас буюу сушины рестораны сүлжээтэй нэгдэх гэж байгаа талаар бэлдсэн мэдээлэл байжээ. Ийм мэдээ явах гэж байгааг мэдсэн овжин сэтгүүлчид тус бүртээ 1000-3000 хувьцааг худалдан авсан юм байна. Харин маргааш нь уг мэдээ цацагдсаны дараа тус компаниудын хувьцаа өсч, нөгөөдүүл нь хувьцааны үнэ өссөн зөрүүнээс тус бүртээ 100-400 мянган иен буюу 3750 ам.долларын ашиг унагажээ. Тэдний энэ хэргийг албан тушаалаа ашигласан шунахайн сэдэлттэй хэрэг үйлдсэн гэж буруутгаж байгаа юм байна. Сэтгүүлчид энэ хэргийг нийлж хийгээгүй хэмээж байгаа бөгөөд тус тусдаа олж авсан мэдээллээс үүдээд мөнгө унагаж болох санаа төрсөн бололтой. Хэрэв тэд нийлж хийсэн тохиолдолд бүлэглэсэн гэсэн зүйл заалт нэмэгдэх хандлагатай юм билээ. Сэтгүүлчид гэмт хэрэгт холбогдсон энэ мэдээллийг Японы хэвлэлүүдээр ид бичиж байна. Японы өдөр тутмын хэвлэлүүдээс захиалагчийн тоогоороо нэгдүгээрт бичигддэг "Майничи" мэдээллийн 13 агентлагаас эх сурвалжаа авдаг. Тэд "NHK-д албан тушаалаа ашиглан олж авсан мэдээллээрээ ашиг хонжоо олж байгаа эсэхийг хянах ямар ч дүрэм журам байдаггүй" гэж баталж байна. Тэгвэл Японы гурван том сонины нэг гэгдэх "Асахи" тус олон нийтийн телевизийг байнга алдаатай бодлого явуулж ирсэн. Хэдэн жилийн өмнөөс дэлхийн II дайнтай холбоотой нэвтрүүлэгтээ улс төрийн зорилготой бодлогыг оруулж ирсэн талаар нь бичиж эхэлжээ. Токиогийн төв дүүрэгт байх "NHK"-гийн төв байгууллага гэж нүсэр том байр байдаг билээ. Өнгөрсөн намар тэнд очиход ямар том байгууллага болох нь барилгынх нь эзэлж байгаа талбай, төрөлжсөн студиудынх нь тоо, дэргэдээ байгуулсан музейгээс нь харагдаж байсан. Зоогийн газарт орсон мэт хамар ханхийлгэх газар нь хоолны нэвтрүүлэг бэлтгэдэг студи, Эдогийн үед очсон мэт сэтгэгдэл төрүүлэх модон гудамж нь түүхэн кино бэлтгэдэг студи гээд олон байгууламжаас тогтсон дэндүү том, дэндүү нүсэр байгууллага байсан. Гэхдээ тэд сүүлийн үед үзэгчдийн тоо багасч байгаа, өөрөөр хэлбэл төлбөр төлж манай сувгийг үзэх үзэгчдийнхээ тоо хэмжээг бууруулахгүй байх нь бидний гол асуудал болоод байна гэж байсан билээ. Харин өрнөж буй хэрэг явдал нь "NHK"-гийн хувьд асар муу нөлөөтэй гэсэн урьдчилсан дүгнэлтийг хэвлэлийнхэн хэлж байна. Ер нь "NHK"-гийн сэтгүүлч, сурвалжлагч нарыг төдийгүй Японы хэвлэл мэдээллийн салбарт ажиллагсдын хувьд таагүй уур амьсгал хэдийнэ бүрджээ. Манайхны хувьд энэ асуудлыг ингэж дэвэргэх нь, нөгөөтэйгүүр ажилтнууд нь алдаа гаргасны төлөө бараг зарим хүмүүсийн үзэхээр сэргэлэнтсэний төлөө ерөнхийлөгч нь албан тушаалаа өгөх нь илүүц мэт санагдаж болох юм. Гэвч хариуцлага гэдгийг өөрийнхөө нүүр царай мэт эн түрүүнд тавьж, анхаарч байдаг энэ үндэстний хувьд сэтгүүлчид ийм төрлийн хэрэгт холбогдсонд ихээр эмзэглэж байгаа бололтой. Болж буй хэрэг явдлын талаар Японы "Киодо ньюс" мэдээллийн агентлагийн сурвалжлагч Какуми Кобаяшитай онлайнаар саналаа солилцсон юм. Тэрээр "Энэ мэдээлэл та нарын хувьд сонин санагдаж байж магадгүй юм. Гэхдээ албан тушаалаа ашигласан энэ дуулиан маш эсэргүүцлийг дагуулж байна. Хүмүүс энэ явдалд маш их эгдүүцэж байна. Энэ явдал нь сэтгүүлзүйн ёс зүйг зөрчсөн үйл явдал гэдэг дээр чамтай санал нэг байна. Эл хэрэгт дургүйцэж байгаа хүмүүсээс гадна үүнийг NHK-тэй холбоотой бас л нэг шуугиан гэж үзэх хүмүүс ч байна. Чөлөөт хэвлэлүүд энэ асуудлыг хамгийн түрүүнд шүүрч авсан ч сэтгүүл зүйн ёс зүйтэй холбоотой асуудал гэхээсээ илүү NHK-гийн шинэ будлиан гэх нь давамгайлж байна. Гэхдээ сэтгүүлчдийн хийсэн энэ алхамд хүмүүс бүхэлдээ дургүйцэж байна" хэмээн бичжээ. Японы томоохон хэвлэлүүдэд бичсэнээр хүмүүсийн дунд сэтгүүлчдийн нэр хүнд эрс унаж байгаа юм байна. Мэдээлэлд хамгийн түрүүнд хүрдэг сэтгүүлчид хувь хувьцаа, хөрөнгийн биржтэй холбоотой хэргээс хол байх ёстой байсан гэж ард иргэд үзэж байгаа ажээ. Одоогоос жил хагасын өмнө Японы "Нихон Кейзай Шимбун" сонины зар сурталчилгааны албаны ажилтан мөн энэ төрлийн хэрэгт сэжиглэгдэж байсан боловч энэ удаагийнх анх удаа сурвалжлагч, сэтгүүлчдэд холбогдсон хэрэг боллоо. Ажилтнуудаасаа болж албаа өгсөн Женичи Хашимотогийн хувьд 2005 оноос хойш энэ албыг хашиж байжээ. "NHK"-гийн Ерөнхийлөгч Азийн телевизүүдийн холбооны ерөнхийлөгчийн албыг хашдаг учраас тэр тивийн хэмжээний том байгууллагыг ч удирдаж байсан гэсэн үг. Хэдийгээр түүний "NHK"-г толгойлон ажиллах бүрэн эрхийн хугацаа өчигдрөөр дуусгавар болох байсан хэдий ч тэрээр хэсэг өдрийг нам гүм өнгөрөөгөөд ажлаа өгсөнгүй. Харин хариуцлага хүлээж албанаасаа огцорсонд асуудлын гол нь байгаа юм. Тэр огцрохоосоо өмнө байгууллагынхаа мэдээллийн сүлжээг чангатгах тухай хатуу журам гаргасан аж. Их аварга Асашёорюүг хариуцлагаа мэдэрч, худал хэлсэн буруугаа хүлээхийг шаардаж байсан япончууд дээрх асуудалд ингэж л хандаж байна. Тэд албан тушаалаа ашиглахыг ялангуяа нийгмийн хогийг шүүрдэж байх ёстой сэтгүүлчдийг ингэж авирласанд уучлахыг хүсэхгүй байна. Тэгвэл Монголд тэдний хүлцэж чадахгүй байгаа асуудал манай өдөр тутмын амьдралд ямар байгааг харьцуулж үзвэл сонин дүр зураг буух вий. Сэтгүүлчдэд сэтгүүл зүйн ёс зүйгээ умартах нь асуудал биш, төрийн болоод мэдээллийг хамгийн эхэнд хүлээж авдаг албан тушаалтнуудын хувьд албан тушаалаа ашиглах нь алдаа биш ашиг хонжоо болсоор уджээ. Бүр Засгийн газрын 20 дугаар тогтоол гарах үед л урьдчилан мэдсэн дарга нар ах дүүсдээ хэлж гар дээр байсан бэлэн мөнгийг банкинд хийлгүүлсэн тухай яриа байдаг билээ. Алдаа хийсэн л бол уучлалт гуйж, хариуцлагаа хүлээх ёстой гэсэн алдарт үзэлтэй арлын япончуудаас авах жишиг бидэнд их байна аа. 
Э.Энэрэл
