Нийтийн цөхрөл ба хүлээлт

1990 онтой харьцуулахад бид бас нэгэн шийдвэрлэх цаг үед хүрч ирлээ. Социалист өмч хөрөнгийг янз бүрээр хувьчлах процесс маш "амжилттай" явагдаж одоо тоотойхон юм үлдээ биз. Өмчийг хувьчлах буюу тараах нь булаацалдан бужигнаад өнгөрөх процесс. Энэ процесс хэрхэн шударга болоод шударга бус явагдсан талаар энэ удаа ярихыг зорилгоо болгосонгүй. 
Ямар боловч социалист гаралтай өмч хувьчлагдаж дуусаад, хүний үйл ажиллагаагаар байнга өсөн үржиж байх ид шидтэй капитал хэлбэрт шилжив. Хүн хийсэн бүтээсэн "капиталаа" зүгээр хараад сууж чаддаггүй, түүнийг үргэлж тордож өсгөж байхыг хичээдэг амьтан. Өнөөдөр монголчууд олж авсан жаахан өмчөө арвижуулах ажилдаа нэгэнт орсон байх учиртай. Тооцож бодоход нийгэм бүхэлдээ бүтээн байгуулах хэсэгтээ шилжиж орсон байх ёстой гэсэн үг. Нөгөө байнга яриад байгаа "Шилжилт" гэдгийг ч үүнтэй холбож ойлгох ёстой болов уу. Өмчийн нэг хэлбэр нөгөө хэлбэрт шилжих явцад тэрхүү шинэ өмчийн эргэн тойронд хүмүүс хөрөнгөжих, шинэ эд баялгийг бий болгох хүсэл эрмэлзэлд автан хөдөлмөрийнхөө үрээр сайхан амьдрах итгэл найдвартай болж жинхэнээсээ "шилжилт" явагдаж өнгөрсөн байх ёстой. Олон хүмүүсийн хөдөлмөрийн үрээр нийгэм бүхэлдээ хөгжиж иргэд эд хөрөнгөтэй, ажил амьдралтай болж улмаар сурч боловсрох, шинийг бүтээх урам зориг нэмэгдэн, гарт нь эрч хүч амтагдан нийгэм тэр чигээрээ урагшлах тавилантай. Онолоор бол ийм л байлтай. Харин амьдрал дээр өөр янз бүрийн бэрхшээл, хүсээгүй саад гарч ирдэг юм байна. Нийгэм сайн сайхан тийш урагшлав уу? Байдал ямар байгааг бид өөрсдөө харж байна. Харамсалтай нь ард иргэдэд хөдөлмөрлөх, эрүүл саруул бизнесийн орчин үгүйлэгдэж, төрөөс явуулж буй бодлого, хууль зүйн тогтоол шийдвэрүүд бүхэлдээ өнөө маргаашаа аргацаасан, сонгуулийн хугацаагаар хэмжигдсэн халамжийн шинж төрхтэй учраас амьдралын утга учир алдагдан жинхэнэ хөдөлмөрийн мөн чанарыг бус мөнгө олох хөнгөн хялбар аргыг эрэлхийлцгээж, эсвэл дээрээс бэлэн жор нэхсэн шинжтэй боллоо. Улсын ч, хувийн ч хэвшилд хүмүүс ерөнхийдөө шударга зүйл хийх хүсэл эрмэлзэл унтарч байна. "Хийсэн ч адилхан хийгээгүй ч адилхан". Ер нь хийхгүйхэн шиг байвал тэр тусмаа хэл амгүй амар гэж ярьж яваа төрийн ажилтан хаа сайгүй тааралдана. Хувийн хэвшлийнхэнд ч ялгаа алга. "Байраа түрээслүүлж суух нь шинэ юм хийх гээд хөөцөлдөж явснаас хамаагүй амар, тэртээ тэргүй түрээсийн байранд нэг нь шатаж нөгөөх нь орж ирэх үзэгдэл ердийн үзэгдэл хойно" гэсэн залхсан хүний яриа гачлантай. Компаниуд томорч үйл ажиллагаагаа тэлэх боломжгүй. Тиймээс ч бизнес хүрээнийхэн улс төрд хөл тавих боллоо. Энэ нь тэдний буруу үйлдэл яав ч биш. Тэд нэгэнт бий болгосон өмчөө арвижуулдаггүй юмаа гэхэд түүнийгээ хамгаалах наад захын хүсэлдээ хөтлөгдөж яваа нь тэр. Тэдэн дээр хууль хяналтаар далайлгасан элдэв төрлийн шалгалтууд байнга ирж, дээр доороос элдэв хавчлага шахалт айдас хүйдсийг нь үргэлж төрүүлж байдаг. Үнэн хэрэгтээ хүмүүсийн өдөр тутмын амьдрал зах зээлийн харилцааны хөдөлмөрийн амт шимтийг мэдрэх гэгээлэг орчинд бус хэрүүл маргаан, атаа жөтөөн дунд өнгөрч эрүүл саруул бүхэн мөхөж цаашилбал эрх чөлөөт, ардчилсан нийгмийн нэр хүнд ч уначихаад байна. Зах зээл бол байгалийн хууль лугаа адил муугаа зайлуулж аль хүчтэй, шинэ сэдэл санаатай нь бусдыгаа хошуучилдаг. Өмч хөрөнгөө үхмэл болгохыг ямар ч хүн хүсэхгүй, ийм байдлыг тэд удаан тэсвэрлэхгүй. Өмч хөрөнгөтэй болж, түүнийгээ арвижуулан үр хүүхэд, аж амьдралаа дээшлүүлэхийг хүсэх нь байгалийн хуультай нэн адилхан. Нийгэмд өмч хөрөнгийг буруу хуваарилах, эд хөрөнгийг өрсөлдөөнөөр бус хуйвалдаанаар булааж авах, эрх мэдлээрээ энэ бүхнийг буруу зөрүү зохицуулж байгаа эрүүл бус үйлдэлд хүмүүс дор бүрнээ бухимдацгааж байна. Өөрөөр хэлбэл, юм хийх хүсэлтэй хүмүүс энэ нийгмийн чөдөр тушаа болсон муу муухай болгоныг үзэж чадахаа байж бухимдал газар авч энэ тэмүүлэл нийгмийг дотроос нь нүдэж эхэллээ. Удаа дараагийн засгийн газрууд асуудлын мөн чанарыг ойлгосонгүй, ойлгосон ч түүнийг шийдвэрлэх чадамжгүй байлаа. Наад захын ТҮЦ- ийн эзэн төрийн, "Микро"-ны жолооч замын цагдаагийн дарамтанд орохдоо бухимдацгааж байна. Өөрөөр хэлбэл, ард иргэд амьдрах гэж түүнд нь түмэн зүйлийн тээг учраад байгаа болохоор бухимдал улам ихсэх боллоо. Социалист хуарангийн үлбэгэр амьдралд хайран цагаа нөхцөөхдөө хүмүүс залхсан. 90-ээд он хүртэл хүмүүсийн бухимдал нь тэр байж. Гадна дотны нөлөөгөөр бий болсон ардчилал, эрх чөлөө хүмүүст сайн сайхан амьдралыг авчрах нь гэж хүмүүс нэгэн үе итгэсэн. Нэг бодлын хүмүүс нийгмийн өөрчлөлтийг ихээхэн хялбархнаар төсөөлж байж, нийгмийн сэтгэл зүйд "хувьсгал" хийж байж өөрчлөлт гарч эхэлдэг юм байна гэдэг нь бид бүхэнд өнөөдөр л урд урьдынхаас илүү их ойлгогдон мэдрэгдэх болов. Хэдэн зуун жилийн феодалын харилцааны үед хүмүүс бие даан амьдарч чадахгүйн эрхэнд хамжлага болон феодал ноёны "халамж"- нд орж амь зууж байсан бол, социализмын үед халамжийн хүрээ улам тэлж улс орны чанартай болон хэн нь хэнийгээ халамжлаад байгаагаа мэдэхээ байтлаа томорч сүүлдээ энэ систем балран унасан билээ. Энэ бол төрийн халамж байв. Тиймээс би "шилжилт"- ийг халамжийн сэтгэл зүйгээс татгалзсан, хүн бүр өөрийн зорилготой, амьдралаа аваад явчих чадамжтай болох процесс гэж үзэж байгаа юм. Гэтэл ард иргэд ийм "чадамж"- тай болж чадахгүй л байна. Зах зээлийн харилцааны гэрэл гэгээ бүүдийж, итгэл мөхөхийн хэрээр хүмүүсийн дассан сурсан уламжлалт амьдралын хэв маяг болох "халамжлуулах" хүсэл эрмэлзлэл нь өөрийн эрхгүй ард иргэдийн горьдсон харцыг нэг хэсэг МАХН руу татах болсон. Авлигыг тойрсон асуудал, нийгэмд гарч буй олон сөрөг үзэгдлүүдийн өсөж торних сайхан хөрс шороо нь энэхүү халамжийн бодлоготой нягт холбоотой байдаг. Энэ бол ухралт, энэ бол гутамшиг бас аймшиг! 15 жил өнгөрөхөд нэр төр, сайхан амьдрал олж авсан хүмүүсийн нэг хэсэг нь бол өнөөгийн Ардчилсан намын нэрээр цоллуулж яваа хүмүүс. Намаар цоллуулаагүй ч бусдаас дутахгүй яваа хүмүүс бас олон байгааг үгүйсгэж байгаа хэрэг биш. Ардчилал, эрх чөлөөг өнөө хүртэл хамгаалан, үзэл бодолдоо туйлбартай яваа хүмүүсийн хүсэл мөрөөдлийн илэрхийлэл гэгдэх хэдхэн тооны лидерүүд салхи оруулалгүй энэ намын толгойд ээлж дараалан суулаа. Тэд ардчиллыг өөрсдийн нэр хаяг болгохын хажуугаар ардчилал эрх чөлөөг хүсэгчдийн дуу хоолойг нэг ёсондоо өмчлөх болсон нь нууц биш. Намууд хэсэг бүлэг хүмүүст өмчлөгдсөн. Асуудал нэгэнт өмчлөлтэй холбогдож байгаа учраас өрсөлдөөн, тулаан байх нь ойлгомжтой. Хэд хэдэн бүлэглэлүүд өөр хоорондоо талцан "нам" гэдэг өмчийн эзэн болохын төлөө "нам" гэдэг уулын оргилыг ээлжлэн булаацалдан тэмцэлдэж байна. Уулын оргил маш сайхан учраас бусдад алдахыг хэн ч хүсэхгүй. Зөвхөн дангаараа эзэмшихийг улам бүр хичээх эцэс төгсгөлгүй процесс. Одоо бидний өмнө намууд шинэчлэгдэх үү? гэсэн ганцхан асуулт байгаа. Энд хэн зөв хариулж байгаагаар манай улс төрийн амьдрал, зүг чиг шийдэгдэнэ. Манайд үндсэндээ МАХН ба Ардчилсан хүчин гэсэн хоёр хэсэгт л хүмүүс саналаа өгдөг. Өвгөд хөгшдийн дуу хоолойг хувьчлаад авчихсан МАХН-ын лидерүүд нилээд хэдэн жил санаа амар УИХ-д сонгогдож, энэ хооронд найз нөхдийн хэлхээ холбоо ч сайтар өргөжин улмаар улс орны чанартай асуудалд ч тодорхой сонирхлын үүднээс хандаж, "интерес" нийлж байвал хэнтэй ч, өөр намынхантай ч өөрийн намынхнаасаа илүү харьцаа тогтоож чадах болсон. "Таван толгой"-н нүүрсний орд газрыг ашиглах лиценцийн эзэд л энэ бүхнийг бодит амьдрал дээр гэрчлээд байгаа шүү дээ. Намууд шинэчлэгдэх бус, намууд дахин шинээр зохион байгуулагдах нь гарцаагүй. Хуучин намын лидерүүд намын шинэ хүчнүүдэд хэрхэн хуваарилагдан ямар шинэ хүмүүсийг гаргаж ирэхээс тэдний хувь заяа ихээхэн шалтгаална. Нөгөө талаар тэр "шинэ хүмүүс" тал бүрийн дэмжлэгийг хэрхэн хүлээж авах чадвартайгаас хуучин намуудын итгэлээ өгөх эсэх нь шийдэгдэх байх. Хуучин намтайгаа зууралдсан бүхэн ард хоцрох бизээ. Нэг хэсэг нь партизануудаасаа салж, нөгөө хэсэг нь "хувьсгалт", "урвагч" мэтийн нэр хаягнаасаа салж амрах алтан боломж гэдгийг мэдэхийн цаагуур мэдэж байгаа хүмүүс олон. Асуудал босоод ирвэл тэд хэнтэй нийлэх, хэнийг дэмжих вэ гэдгийг л битүүхэндээ хүлээж суугаа. Нийгмийн сэтгэл зүй ээлжит сонгуулиар яах аргагүй хоёр хэсэгт хуваагддаг гэдгийг намууд өнгөрсөн хугацаанд яс махандаа шингэтэл ойлгосон. Тиймээс ч тэд шинэ намыг байнга үгүйсгэх нь зүйн хэрэг, тийм ч учраас "шинэ нам гарч ирээд нэмэргүй" гэдэг үгийг тэд хамгийн их хэлэх дуртай. Нийгэмд эмх замбараагүй байдал нүүрлэж ард иргэдийн бухимдал дээд цэгтээ хүрч ирсэн энэ үед хүмүүсийн улс төрийн байр суурь, дуу хоолой уламжлагдан ирсэн моралын элэгдэлд орсон намуудаар хязгаарлагдаж, улс нийгмийг урагшлуулах ёстой шинэ нөөц бололцоо бүхэн түүний дор дарагдан цаг үеэсээ хоцровоос бид хайран цагаа л алдана Европын шашны хувьсгал гарахаас өмнө дундад зуунд сүм хийдийн лам хуврагууд "үнэн" - ийг хувьчлаад авчихсан байсан юм гэнэ лээ. Тэд ядарсан зүдэрсэн хүмүүсийн "үнэн"-ий эрлэг болж "бурхан багш ингэж... хэлж байна гэж зуучилдаг байж л дээ. Хожим хүмүүс "үнэн"-ийг бурхны ариун ном судраас элдэв зуучлалгүйгээр өөрсдөө уншдаг болсноор лам хуврагуудын дарамтаас салсан гэдэг.
Р.ЭНХБАТ 
