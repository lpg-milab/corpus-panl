Богд хаант Монгол улсын тамганы дардасууд хамгийн өндөр үнэ хүрэв

Шинийн 9-ний Балжинням тохиосон билэгт сайн өдөр гэгдэх өнгөрөгч бямба гаригт УИД-ийн тавдугаар давхарт үнэт эдлэлийн дуудлага худалдаа явагдлаа.
"Nomadic Auction" төвөөс хоёр дахь удаагаа зохион байгуулж буй тус дуудлага худалдаа нь хоёр хэсэгтэй явагдсан бөгөөд эхний хэсэг үдийн 12 цагт эхэллээ. Тайзнаа хар костюм, хар бүрх өмссөн хөтлөгч гарч ирэн өөрийгөө "Боролдой" студийн захирал н.Мягмар. Олон жил зар рекламны чиглэлээр ажилласан сурталчилгаа хийх авьяас туршлагатай хэмээн танилцуулснаар үйл ажиллагаа эхэлсэн. Уг арга хэмжээнд ЗТАЖ-ын сайд Цэнгэл, аварга Г.Өсөхбаяр, ШУА-ын ерөнхийлөгч Чадраа тэргүүтэй олны танил мэр сэр хүмүүс, дийлэнх нь компанийн захирал, бизнесменүүд бололтой хүмүүс харагдсан. Эхний хэсэгт 1498-18998 ам.доллар хүртэл үнэлэгдсэн 20 гаруй хөөргийг дуудаж хамгийн эхэнд алтан нуух, шүрэн толгойтой манан хөөрөг дуудагдсан. Түүний анхны үнэ 2488 ам.доллар бөгөөд бага багаар өсөж 3000 ам.доллароор худалдагдсан. Энэ худалдаагаар нийт 23 хөөрөг дуудагдсаны тав нь зарагдаж шинэ эзэнд шилжсэн. Дуудагдаж буй хөөрөгнүүд бүгд алтан нуух, шүрэн толгойтой хуучны хийцийн мана, чүнчигноров, гартаам, хаш, халтар мана, шүрэн, тархи манан, замагт манан гээд бүхий л төрлийн үнэт чулуугаар хийгдсэн өвөрмөц содон өөр өөрийн онцлог түүхтэй юм билээ. Тухайлбал, Завхан аймгийн Очир тойн хэмээх лам хэрэглэж байсан, алтан нуух, шүрэн толгойтой дунд гарын хаш хөөрөг, Дарьгангын алдарт бөх Довжир агсны хэрэглэж байсан, алтан нуух шүрэн толгойтой, дунд гарын цагаан хаш хөөрөг, Монгол улсын ерөнхий сайд асан Жалханз хутагт Дамдинбазар хэрэглэж байсан алтан нуух, шүрэн толгойтой зааны сийлбэртэй шүрэн толгой бүхий ёслол хүндэтгэлийн хөөрөг гэх мэт. Үндсэн үнээ хамгийн олон нугалсан хөөрөг бол манан толгойтой, алтадмал нуухтай, ундрам хөөрөг. Хүүхдийн гэгдэх тус хөөрөг нь 38 ам.доллараас эхлэн дуудагдаж 155 ам.доллароор худалдагдсан. Анхнаасаа л сонирхол багатай өрсөлдөөнгүй эхэлсэн дуудлага худалдааны хамгийн оргил үе нь энэхүү хүүхдийн хөөрөгний дуудлага байлаа. Анхны үнэ төд... ., буулаа нэг, хоёр, гурав... хэмээн зогсож байсан дуудагч эр энэ үеэр нүд нь сэргэн ирж "авгайдаа хайртай хүний авдаг л эд дээ" гэдэг шиг "Энэ хөөрөг болбоос эзэндээ өөртөө итгэх итгэл, эрч хүчийг төрүүлдэг. Багаасаа эдийн сайныг хэрэглэж сурсан хүүхэд хожим буян тогтоох увидастай, эрхэм баян, ухаалаг хүмүүн болдог" хэмээн оролцогчдын цөсийг хөөргөж үнийг бага багаар өсгөж орхисон. Дуудлага худалдааны хоёр дахь үе шат 14 цагаас эхэлж, энэ үеэр нэртэй зураачдын хөрөг зургаас эхлээд эртний ховор нандин ном судар, алт, мөнгөн эдлэл, эртний бараар барлагдсан хурдан морины хийморийн дарцаг, Богд хаант Монгол улсын тамганы дардасууд, цахиур буу, "Алтан шармал суврага," зэрэг мөн л 20 гаруй нэр төрлийн эд өлгийн зүйлсийг дуудсан. Эхэнд нь "Очироор огтлогч Доржзодов" хэмээх есөн эрдэнийн судрыг 198 ам.доллароор дуудаж 500 мянгаар худалдсан. Тус судар нь есөн эрдэнийн чулуугаар бичигдсэн. "Айл бүр тахиж байваас элдэв аюул заналаас зайлах нигуртай" гэсэн тайлбартай аж. "Азарганы ноцолдоон" хэмээх алдарт зургаар нь таних ардын зураач О.Цэвэгжавын "Чойбалсангийн идэр нас", "Ерөөлч Жигмэд" гэсэн хөрөг дуудагдсан боловч хараахан худалдагдаагүй. Энэ хөргүүд 1368, 6438 ам, доллароор үнэлэгдсэн байв. "Эд малын буян тогтоох, арвижуулах, тарни ном бүгдийг хураангуйлан багтааж барласан. Монголчууд шинийн 1-ний өглөө гадаа гаргаж хийморио бадраадаг. Мөн хурдан морины шон босгон хэц татах үед тусгай уяанд уяж хийсгэхэд морь шувуу мэт хурдална" гэж үздэг хийморийн дарцгийг дуудагч эр хурдан морины гэдгээр нь онцлон "Морь шувуу мэт хурдална. Цэнгэл сайд хаана байна" гэж дуудсан боловч харамсалтай нь энэ үед Цэнгэл сайд танхимаас гараад явчихсан байв. Гэвч 168 ам.доллараас дуудагдсан тус дарцгийг өөрийгөө Дондог гэж танилцуулсан хүн 1200 ам доллараар худалдан авсан. Ноён Дондог 298 ам.доллараас дуудагдсан "Жадамба" судрыг 550 ам.доллароор мөн авч байгаа харагдсан. Сонирхуулахад тус дуудлага худалдаанд хамгийн өндөр үнээр зарагдсан нь "Богд хаант Монгол улсын тамганы дардасууд". Уг дардасуудыг 1998 ам.доллараас дуудагдан 7260 ам доллароор худалдсан. Эдгээр нь Богд хаант Монгол Улсын дотоод болон гадаад явдлын яамнаас эхлээд цэргийн дарга, шуудан хороо, бага сургуулийн тамганы дардас бөгөөд дардасны тайлбарыг Монгол бичгээр бичсэн байдаг аж. Тус дуудлага худалдааны төгсгөлд чулуу судлаач Гонгоржавтай уулзаж зарим зүйлийг сонирхсон юм. -Чулуу судлаач хүний хувьд энд дуугадаж буй хөөрөгнүүд хэр санагдав. Үнэхээр хуучны сайн хийцийн хөөрөг байж чадаж байгаа болов уу? -Энэ арга хэмжээ эд мэддэг хүнийг л шалгаж байх шиг байна. Хуучны сайн хөөрөгнүүд байна аа. Гэхдээ учир дутагдалтай зүйл харагдаж л байна. -Чухам юу нь учир дутагдалтай санагдав? -Хөөрөгний чулуунаас гадна нэг зүйл хэлэхэд ардын зураач Ү.Ядамсүрэн гуайн цуглуулга гээд байгаа Өндөр гэгээн занабазарын сургуулиар хийсэн гэх суврага нь яг Занабазарын сургууль дэгээр хийгдээгүй харагдана лээ. "Nomadic Auction" төв нь энэхүү арга хэмжээг зохион байгуулахдаа хүмүүсийн гар дээр хадгалагдаж буй үнэт зүйлсийг нэгтгэн тавьсан юм байна. Эднийх цаашид дуудлага худалдаа үргэлжлүүлэн зохион байгуулах бөгөөд дараагийн шатанд илүү өргөн хүрээнд тухайлбал, автомашины, үл хөдлөх хөрөнгийн гэх мэт шат дараалсан ажил болгохоор төлөвлөөд буй аж. 
Д.Цогзолмаа
