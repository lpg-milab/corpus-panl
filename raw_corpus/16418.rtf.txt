№141 (16418)            
1986 оны зургадугаар сарын 13.
Намын гишүүний онцгой хариуцлага

МАХН-ын XIX их хурлаар хэлэлцэн баталсан улс орныхоо нийгэм - эдийн засгийг наймдугаар таван жилд хөгжүүлэх өргөн цар хүрээтэй зорилт бол манай нийт коммунистуудын түгээмэл үүрэг, намын гишүүн бүрт намын хамгийн дээд байгууллагаас өгч байгаа улс төр, ёс суртахууны өндөр хариуцлагатай хүндтэй даалгавар мөн. 

Шинэ таван жил коммунистуудаас энэхүү түүхэн даалгаврыг нэр төртэй биелүүлэх үйлсийг хошуучлан манлайлж үлгэрлэн дагуулах эрчимтэй, бүтээлч, дайчин үйл ажиллагааны он жилүүд байх нь зайлшгүй юм. МАХН-ын XIX их хурал дээр нөхөр Ж. Батмөнх тавьсан илтгэлдээ << Намын гишүүн байх нь бусдаас илүү онцгой эрх дарх эдэлнэ гэсэн хэрэг биш, харин нам, ард түмний үйл хэргийн төлөө илүү өндөр хариуцлага хүлээнэ гэсэн хэрэг >> гэж онцлон заасан нь ийм учир холбогдолтой юм. 

Намын гишүүн хүн үзэл санаа, ёс суртахууны эрхэм дээд чанартай, үнэнч шударга, зарчимч, ажил хэрэгч шинж төрхөөрөө бусдыг үлгэрлэн социалист бүтээн байгуулалтын тэргүүн эгнээнд явж. улс төрийн идэвхтэй тэмцэгчийн хэмжээнд ажиллаж, юу хийж бүтээж, чаддагаа нам, ард түмэндээ жинхэнэ ёсоор харуулсаар ирсэн тэрхүү эрхэм уламжлалыг цаашид үргэлжлүүлэн баяжуулахаа коммунистууд гүнзгий ухамсарлаж байна. 

МАХН-ын XIX их хурлаас баталсан нийгэм, эдийн засгийн зорилт, их хурлын шийдвэр, үзэл санааг өөрийн биеэр үлгэрлэн сурталчлах, гардан хэрэгжүүлэх талаар бол манай коммунистуудад үнэхээр онцгой эрх үүрэг, хариуцлага ногдож байна. Илүү өндөр хариуцлага гэдгийг коммунист хүн гагцхүү өөртөө хамааруулж ойлгодоггүй учраас намын гишүүн ажиллаж байгаа тэр цэг салбараасаа эхлээд сум, аймаг, нийт улс орны хэмжээгээр бодож сэтгэж төрөлх намынхаа XIX их хурлын шийдвэрийг хэрэгжүүлэхэд ямар бодит хувь нэмэр оруулахаа намын гишүүд өргөн хүрээтэй төлөвлөн тодорхойлж хэрэгжүүлэх ажилдаа нэгэнт ороод байна. МАХН-ын XIX их хурлын төлөөлөгч, хөдөлмөрийн баатар, саальчин Д. Гончигсумлаа << Нам, ард түмэн, эх орныхоо төлөв чин үнэнчээр хөдөлмөрлөж зүтгэхээс өөр эрхэм зорилго, хүсэл намын гишүүн надад байхгүй. Зөвхөн өрөө сайн ажиллаад зогсохгүй бас залуу малчид саальчдад мэддэг, чаддаг бүхнээрээ тусалж, арга туршлагаа эзэмшүүлж хамт олноороо улс эх орондоо ихийг бүтээхийн төлөө цаашид ч чармайн ажиллах болно. Энэ бол коммунист бүхний эрхэм үүрэг байх ёстой гэж их хурлын индрээс илэрхийлээд VIII таван жилд саалийн фермийнхнийхээ хүчээр орон сууц, халуун ус, хүнсний ногооны агуулах барьж, төмс, хүнсэнд ногоогоор хэрэгцээгээ хангахын хамт, мянгат саальчин хоёрыг шинээр төрүүлэх зорилт тавиад ажиллаж байна. 

МАХН-ын их хурлын төлөөлөгч, БНМАУ-ын гавьяат нэгдэлчин, адуучин Г. Намжил өнгөрсөн арван жилд үйлдвэрлэлийн даалгавраас 762 унага илүү бойжуулсан амжилтаа улам бататгаж, шинэ таван жилд залуучуудын гавшгайч бригадаа аж ахуйн дотоод тооцоонд оруулж нэгдэлдээ гурван суурь адуу нэмж өсгөж өгөх үүрэг аваад ажиллаж байна. 

Ерөөгийн сангийн аж ахуйн үр тарианы салааны ахлагч, улсын хошой аварга, тракторч - комбайнч, намын их хурлын төлөөлөгч Ч. Наваандэмбэрэл VIII таван жилд 14 жилийн ажил хийх, салаагаараа 2500 тонн үр тариа төлөвлөгөөнөөс давуулан хурааж авах тооцоотой үүрэг амлалт авч түүнийгээ хэрэгжүүлэх ажилд шуурхайлан орж энэ жилийн тариалалтыг хугацаанд нь дээд чанартай хийжээ. Манлайлагч, хошуучлан дагуулагч ийм коммунистууд орон даяар олон зуу, мянгаараа байна. Тэдний байнга санаж мөрдөж явдаг нэг чухал зарчим бол тулгарсан аливаа хурц, түвэгтэй асуудлыг шийдвэрлэхгүй тойрч гарахыг оролдох хойшлуулж хашин хойрго хандах зэрэг зохисгүй явдалтай тэмцэж идэвхтэй, зоригтой, бүтээлч санаачилга гаргаж, зөвхөн өөрөө төдийгүй хамт олноор урагшлан ахих, цаашлаад хүн ардынхаа сайн сайхан үйлсэд бодит нэмэр хандив өгч, нөлөө түлхэц үзүүлэхийг чармайдаг нийтэч чанар нь мөн. Манай нийгмийн урагшлах хөдөлгөөнд саад болж байгаа дутагдал хоцрогдлыг зарчимчаар шүүмжлэн арилгах нь намын гишүүн бүрийн үүрэг, ер нь ажил сайжруулах хөшүүрэг, нийгмийн их нөөц гэж коммунистууд үздэг. 

Намын гишүүн хүн хамт олны дотор зарчимч, ажил хэрэгч уур амьсгал төлөвшүүлэн тогтоохын төлөө үлгэрлэгч нь байж, сайныг бататган, саарыг арилгах, ялангуяа нүд хуурах, хүнд суртал гаргах, мэхлэх, нэр төр хөөцөлдөх, архидан согтуурах, социалист өмч үрэгдүүлэхийн эсрэг цалгардалгүйгээр цуцалтгүй тэмцэх нь коммунистын намч чанар, намч сонор сэрэмжийн үзүүлэлт, бусдаас ялгарах содон шинж байх ёстой. 

Арвич хямгач, хамгийн бага зардлаар эцсийн өндөр үр дүнд хүрэх, нэгэнт бий болсон материаллаг бааз, оюун санааны их хүчийг дээд зэргээр дайчлан зүй зохистой ашиглах, намын нийгмийн бодлогыг хэрэгжүүлэхэд хамгийн түрүүнд коммунистууд л санаачилга, биет хувь нэмрээрээ үлгэрлэх ёстой. 

МАХН-ын их хурал хүний хүчин зүйлийг идэвхжүүлэх, сахилга, дэг журам, зохион байгуулалтыг бэхжүүлэх, ажлын арга барилыг өөрчлөн сайжруулах нь социалист бүтээн байгуулалтад шийдвэрлэх нөлөөтэйг цохон заахдаа үүнд гол хүч нь юуны урьд коммунистууд гэдгийг иш үндэс болгосон юм. 

Боловсон хүчний дутагдлыг илэн далангүй зарчимчаар шүүмжлэн илрүүлж түүнийг арилгахад бүх талаар тусалж, дутагдлыг газар авахаас байнга сэргийлж, уйл ажиллагаандаа шүүмжлэлтэй хандах зарчимд хамгийн түрүүнд коммунистуудаас л хүмүүс суралцах ёстой. 

Намын гишүүдээс дүрмийн шаардлага, нийгмийн өмнө хүлээсэн үүргээ биелүүлэх, гишүүнийхээ манлайллыг өндөржүүлэх, намын дотоод амьдралд идэвхтэй оролцох, нам бусчуудад үлгэр дууриал үзүүлэх талаар хэрхэн ажиллаж байгаа тухай тайланг намын үүр, хороодын бүх гишүүдийн болон товчооны гишүүдийн хурлаар зохих бэлтгэлтэйгээр ажил хэрэгчээр хэлэлцэж байх нь коммунистуудыг дайчин байлдагчийнхаа үүргийг бүрэн биелүүлэхэд нь нөлөө тус болох чухал арга мөн. Улс эх орноо хөгжүүлж, намынхаа шийдвэрийг биелүүлэх үйлсэд бусдыг манлайлахад л намын гишүүний онцгой эрх дарх оршино. Коммунистууд тийнхүү бүхнийг хариуцаж, бүхнийг хошуучлах хувь тавилантай. 

