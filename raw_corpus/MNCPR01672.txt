Хөдөөгийн "хөлдүү" дарга нарт хариуцлага тооцохгүй юм уу?

-Ховдод арван долоохон настай хүүхдийг хадан агуйд амьдаар нь "оршуулаад" осгоожээ- 
Одоогоос арваадхан хоногийн өмнө болсон цасан шуурганаар Ховд аймгийн Мөст суманд аймшигт явдал болсон тухай хэвлэл мэдээллээр мэдээлсэн. Математикийн олимпиадад оролцоод буцаж явсан хүүхдийн сууж явсан машин Хавчигийн ам гэх газар эвдэрч зогссон гэнэ.
Энэ хүүхэд, машинд хамтдаа тавуул юм уу, наймуул юм уу явсан гэх. "Тавтын гол" гэх замын гуанз руу явцгаах замд хүүхдийн бие муудахаар хадан агуйд юухан хээхнээр хучаад орхичихсон юм байх. Тэгээд осгож ч юм уу, хөлдөж ч юм уу нас барж. Хадан агуйд, хахир шуурганаар, хүйтний эрч -30 хэм давж хүйтэрч байхад тэр хуруун чинээхэн амьтан яаж зовоо бол? Үртэй хүн сонсоход хэцүү. Яасан зэвэрчихсэн дотортой, "хөлдүү" хүмүүс хамт яваа вэ. Ганц тохойн чинээ хүүхдийг ээлжлэн өргөөд, үүрээд, яаж ч аваад явсан болно доо. Дулаан гуанз руу явж байгаа хүмүүс шүү дээ. Тэгээд орхиод явцгаачихаж. Нэг ёсондоо амьдаар нь "оршуулчихаж". Ийм хайхрамжгүй, цэвдэг хүмүүстэй эрүүгийн хариуцлага тооцох ёстой. Эрүүгийн хуульд "... үхэлд гарцаагүй нөлөөлсөн" гэдэг зүйл анги бий. Хувиа бодоод, ганцааранг нь хүйтэн агуйд орхичихоод явчихсан хүмүүс миний бодлоор хуулийн дагуу ял эдлэх ёстой баймаар. Гол буруутан, өнөөдөр аймаг орон нутгийг харлаган байдлаар удирдаж байгаа "хөлдүү" дарга нар. Миний бичдэг нэг сэдэв бий. Хөдөөг орчин үеийн харилцаа холбоо, машин техникээр хангая гэж. Жаахан цас унахаар л зам нь бөглөрчихдөг, даваа нь хаагдчихдаг, энэ орон нутагт байнгын ажиллагаатай хүчтэй техник хэрэгтэй байдаг. Гэтэл аймаг, сумын удирдлагууд үүнийг тоодоггүй, өрөөгөө томсгож, жийпээ солиод л давхиад байдаг. Ард түмэндээ хэрэгтэй зүйл хийе гэдэг бодол санаатай дарга 2000 оноос хойш тун ховор болсон. Энэ "хөлдүү" дарга нар миний өөдөөс "Гамшиг чинь хэлж ирдэггүй, хийсч ирдэг зүйл" гэж омогдох байх. XXI зууны гамшиг чинь хэлж ирдэг болсон. Ус, цаг уурын эрдэм шинжилгээний хүрээлэн лав л дөрөв хоногийн өмнөөс сэрэмжлүүлэг түгээж, "Баруун болон төвийн нутгаар, өмнө зүгийн нутгийн баруун, хойд сумдын нутгаар хүчтэй шороон болон цасан шуурга шуурч хүйтэрнэ" гээд өдөр шөнийнх нь хэм, салхины хурдыг тодорхой бичсэн байна билээ. Аймаг орон нутаг удирдаж суугаа хүмүүс үүнийг сонсолгүй, олон хүүхдийг ачааны машинд ачиж, унаа хөсөггүй тарамдуулж байлаа гэж үү? Өнөөдөр аймаг, сумдын дарга нар сонгууль л бодохоос, хүний амь хамаагүй болоод яваагийн нэг илрэл энэ биш гэж үү. Би хөдөлмөрийн баатар Р.Минжүүртэй олон сар хамт байж дурсамжийнх нь номыг бичиж билээ. Нэгдлийн дарга, энэ алдарт баатрын гараас элэгдэж мөлийсөн хүлээн авагч салдаггүй юм байсан. "Замд явахаараа нэг дуу сонсчихно. Гол нь цаг агаар мэдэж байдаг юм" гэх. Нутаг орноор нь цас зуд, бороо мөндөр болохоор зарлагдвал хэдэн баг руугаа морин улаач мордуулаад бүх айл өрхөөр зарлуулчихдаг байжээ. Бидний үеийн дарга нар ингэж л, хүн мал хоёрынхоо төлөө санаа тавьж явсан. Тийм дарга нар саяхан хүртэл байсан. 2000 оны сонгуулиар МАХН ялж гарч ирэнгүүтээ 15000 хүнийг үзэл бодлоор нь ялгаварлан халахдаа тэр шилдэг дарга нарыг бүгдийг халсан. Малын им тамга, нас хүйс мэдэхгүй, танил талдаа дарга сэтэр зүүгээд суулгачихсан. Одоо Монголын хөдөө, орон нутаг яаж уруудаж доройтож байна даа? Аймаг болгон арван дулаан автобус, таван трактор авч өгөөд цаг зудын хүнд нөхцөлд бэлэн байлгах мөнгө орон нутагт ч, Монголын төр засагт ч, Их хурлын гишүүн нэртэй мөнгөөр гадагшилдаг хүмүүст ч, алинд нь ч бий. Өнөөдөр сонгуулийн өмнө тэрбум тэрбумаар нь шоудчихаад, сонгууль өнгөрөхтэй зэрэг дараагийн сонгуульд бэлдээд хураачихдаг муухай гэм хэзээ арилахыг мэдэхгүй. Саяын шуурганд 230 хүн сураггүй алга болж, сүүлд олонхи нь олдсон. Лав л хэдэн хүн нас барсан, хичнээн ч хүн хөлдөж, осгосон нь тийм тодорхой бус. МАХН-ынхан асар их нууцалж байгаа. Хөдөө аймаг, сумынхан бол бүр ч нууж хааж байгаа. Зарим үг хэл гаргах гэсэнд нь мөнгө төгрөг тарааж байгаа ч сураг байна. Байгалийн аймшигт үзэгдэл болно гэдгийг зарласаар байтал чуулга уулзалт, олимпиад гэх мэт сонгуулийн шоундаа хүүхэд залуусыг хүчээр шахуу оролцуулж, ямар ч хамгаалалт, зохион байгуулалтгүйгээр явуулсан эзэд гурав дахь гол буруутан нь. Нас барсан хүмүүсийн амь насыг, осгож хөлдсөн хүмүүсийн эрүүл мэндийг эдгээр нөхрөөс нэхэхэд буруудах зүйл байхгүй. ОБЕГ-ынхан нас барсан, хөлдөж осгосон хүмүүсийг аймаг, сумаар нь гаргаж ард түмэндээ мэдээлмээр байна. Өөрсдөөсөө болсон юм болгоныг нууж дардаг МАХН-ын лидер, төр засгийн эрх баригчид арай дэндэж байна. Ер нь 30-40 хэмийн хүйтэнд цэрэг, сурагч хоёроо ачааны машинд ачаад, хэдэн зуун км алсад хөөгөөд явуулчихдаг жишиг аль улс оронд байгаа бол. Байгалийн гамшгийн нөхцөлд зайлшгүй алс газар явах болбол дулаан автобусандаа суугаад, өмнөө цас арилгадаг зам засдаг трактортой, түргэн тусламжийн машинтай явдаг болоосой. Даваа, зам бөглөрлөө гэж гараа хумхиад суухаа болиосой гэхдээ л би жил бүр ингэж бичдэг юм. Энэ, дээр суугаа хэдэн хүн Монголын мөнгөөр гулгиж байгаа нь нууц биш. Аймаг болгонд нисдэг тэрэг аваад өгсөн ч мөнгө бий. Ганцхан, өөрсдийнхөө тансаглал, бүлэг бүлгээрээ дэлхийд хэрэн тэнэсэн доншуучлалдаа л энэ мөнгийг зориулж байгаа. Хэн, хэн хэд хичнээн улс орноор тохом эгшээлгүй тэнэж байгааг та бид харж байгаа. Ядуу ард түмэндээ нялзсан нь юу вэ? Боловсруулах үйлдвэргүй, Тамсагийн сав газраа тэр аяар нь хятадуудад өгчихсөн хэрнээ, түүхий нефтийн гэрээ хийчихээд сайрхаж ирж байх юм. Оюутан солилцдог, хэдэн дарга сайд нарын л хүүхэд явдаг. Ийм гэрээ хэлэлцээр, ирсэн очсон бүлэг хүний зардалд л Монголын хөрөнгө урсаж байгаа. Энэ хүнийрхүү дотортой 3+38+16+4=61 хүнээс салах цаг байдаг болов уу хэмээн хүмүүс халаглаж сууна. 
Г.Жамъян
