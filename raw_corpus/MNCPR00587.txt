Засгийн газрын хуралдаан

Засгийн газрын ээлжит хуралдаан өчигдөр болж, дараах асуудлыг хэлэлцлээ. Хүүхэд, гэр бүлд олгох мөнгөн тэтгэлэг, тусламжийн тухай хуулийг УИХ-д өргөн барихаар болов Хүүхдийн мөнгөн тэтгэлэг, анх удаа гэрлэж байгаа залуу гэр бүлд болон шинээр төрсөн хүүхдэд олгох мөнгөн тусламж олгох тухай хуулийн төслийг эцэслэн хэлэлцэж, УИХ-д өргөн барьж батлуулахаар боллоо.
Залуу гэр бүлд олгох 500 мянган төгрөгийн мөнгөн тэтгэлгийг жилд 13 мянган гэр бүл авна гэсэн тооцоо гарч байгаа бөгөөд хүүхдийн мөнгийг гэр бүлийн орлогын түвшингээр ялгаварлахгүй олгоход 1 сая 46 мянга орчим хүүхэд хамрагдах юм. Харин шинээр төрсөн хүүхдэд олгох 100 мянган төгрөгийн мөнгөн тусламжийг жилд 45 мянган хүүхдэд олгоно. Хуулийн төсөлд хүүхдийн тэтгэлэг, залуу гэр бүлд олгох тусламжийг 2006 оны 1 дүгээр сарын 1-нээс, шинээр төрсөн хүүхдэд олгох 100 мянган төгрөгийн тусламжийг 7 дугаар сарын 1-нээс эхлэн тооцож олгохоор тусгажээ. Энэ онд хувьЧлах нийгмийн салбарын байгууллагын жагсаалтыг батлав 2006 онд хувьчлах болон өөрчлөн байгуулах нийгмийн салбарын үл хөдлөх хөрөнгийн жагсаалтыг хэлэлцэв. "Жагсаалт батлах тухай" Засгийн газрын уг тогтоолыг УИХ-ын холбогдох байнгын хороодтой зөвшилцөж гаргахаар тогтов. Эхний ээлжинд хувьчлах газруудын жагсаалтанд "Хужирт" рашаан сувилал, аялал жуулчлалын төв ХК, "Монгол эмимпэкс" ХК, ХАА-н техникийн корпораци, "Хүнстех" корпораци, "Эрчим" корпораци зэрэг байгууллага орж байна. Хуш модны самар экспортлохыг хориглолоо Байгаль орчны яаманд 18 аж ахуйн нэгж байгууллага нийт 23 мянган тонн хуш модны самар экспортлохоор хүсэлтээ ирүүлээд байгаа юм. Засгийн газар тэдний хүсэлтэд татгалзсан хариу өглөө. Урьд өмнөх Засгийн газрууд нэгэнт хурааж нөөцөлсөн самрын үрийг арилжааны зориулалтаас өөрөөр ашиглах арга одоохондоо байхгүй гэж үзэж нэг удаагийн арга хэмжээний байдлаар зохицуулахаар шийдэж жил бүр самар экспортлох журам гаргадаг байсан. Хятад, Монголын хамтарсан аж ахуйн нэгжүүд 2005 оны намраас хойш 6000 орчим тонн самар худалдан авч нөөцөлсөн тухай баримт ч байгаа аж. Журам гаргаж самар экспортолдог байсан энэ жишгийг Засгийн газар эвдэж, дээрх шийдвэрийг гаргалаа. Сибирийн хуш мод нь байгалийн жамаар нөхөн сэргэх чадвар хязгаарлагдмал, тархац нөөц багатай, устаж болшгүй ургамалд ордог бөгөөд Засгийн газрын 1995 оны 153 дугаар тогтоолд Сибирийн хуш модыг ховор ургамалд, мөн Засгийн газрын 2004 оны 165 дугаар тогтоолд нарсны төрлийн модны хувьд ховор ургамлын жагсаалтанд тус тус бүртгэсэн Засгийн газрын Хэвлэл, мэдээллийн албанаас мэдээлэв. 
