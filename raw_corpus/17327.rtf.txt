№110(17327)       
1989 оны тавдугаар сарын 9.
АГААРЫН ТЭЭВЭР

Өргөн уудам нутагтай, хүн ам, үйлдвэрлэх хүчин таруу байршсан манай орны хувьд агаарын тээврийг хөгжүүлэх, түүний үйлчлэх хүрээг өргөтгөх шаардлага, хэрэгцээ улам бүр өсөн нэмэгдэж байна. Өнөөдөр 19 аймаг, хот, 200-гаад сум нэгдэл, сангийн аж ахуйд тогтмол цагийн хуваариар нислэг хийж, жилдээ дунджаар 800 мянгаад зорчигчдод үйлчилж, үнэн хэрэгтээ улсын гурван хүний нэг нь агаарын тээвэр хэрэглэх болжээ. Нөгөөтэйгүүр монголын иргэний агаарын тээвэр Москва, Эрхүү, Бээжингийн олон улсын шугамд тогтмол нислэг хийдэг боллоо. 

Түүнчлэн зөвхөн зорчигч, шуудан тээвэрлэхэд төдийгүй ачаа зөөх, байгалийн бэрхшээл тохиолдсон үед хөдөө аж ахуйд туслах, эмнэлгийн түргэн тусламж хүн амд үзүүлэх, ой, малын бэлчээр, газар тариалангийн талбайг хортон мэрэгчид, хог ургамлаас хамгаалах, авиа химийн ажил гүйцэтгэх, агаараас газрын зураг авах, ан амьтан тоолох, гал түймэр унтраах зэрэг цаг хугацаатай ердийн, олон төрлийн шуурхай албыг агаарын тээвэр нэр төртэй залгуулж байна. Сүүлийн үед зарим аймагт онгоцны хөдөлгөөнийг шөнийн цагт залж удирдах гэрэл дохиоллын систем бий болгож ашиглалтад оруулснаар хөөрөх, буух ажиллагааг улам хөнгөвчиллөө. 

Агаарын тээвэр бол юуны урьд үйлчилгээний хүрээний ажил учраас << Үйлдвэрлэл, үйлчилгээг үр ашигтай зохион байгуулахад үйлдвэр, тэдгээрийн удирдах болон инженертехникийн ажилтан, ажилчдын эзний ёсоор сэтгэн бодох чадвар, авхаалж санаачилгыг өрнүүлэх явдал ихээхэн ач холбогдолтой болж байна >> гэж нөхөр Ж. Батмөнх Намын Төв Хорооны V бүгд хурал дээр цохож хэлсэн үг шууд утгаараа энэ салбарын ажил үйлсэд хамаарах ёстой. 

Агаарын тээврийн үйлчилгээний цэг салбар бүрт хөнгөн шуурхай, соёлч боловсон үйлчилгээ хэвшсэн байх хэрэгтэй бөгөөд цаг баримтлах, дэг журам, технологийн горим мөрдөх тухайд иргэний агаарын тээврийн удирдах болон инженертехникийн ажилтнууд бусдаас эрс ялгарч байх учиртай юм. 

Онгоц хуваарьт цагтаа нисэхгүй саатах, хүмүүс тасалбар худалдаж авахаар удаан хугацаагаар хүлээж зогсох, лавлах товчоо нь шуурхай хариу өгөхгүй чирэгдүүлэх, зорчигчийн ачаа тээшийг будлиулах, алдаж үрэгдүүлэх, эвдэж гэмтээх, хэвлэл шуудан саатуулах, нислэгийн үед зорчигчдын тав тохь алдагдах зэрэг дутагдал үргэлжилж байгаа нь агаарын тээврийн үйлчилгээний ноцтой хоцрогдол, доголдол яах аргагүй мөн. Зөвхөн нислэгийн үеийн үйлчилгээгээр иргэний агаарын тээврийнхний ажлын соёл, чанар хязгаарлагдахгүй нь мэдээж учраас онгоцоор зорчин ирэгчдийг цаг тухайд нь угтан үйлчлэхэд шугамын автобус бэлэн байх, цагийнхаа хуваарийг хатуу баримтлахаас эхлээд онгоцоор зорчихыг хүсэгчдэд тасалбар худалдах, зорчигч бүртгэх, тээш хүлээж авах, олгох, ачиж буулгах ажлыг боловсон, шуурхай болгон механикжуулах, зорчин явагчдад бичлэгийн тухай, ачаа тээшээ хаана тушаах, яаж. авах, үнэ хөлсийг нь хэрхэн төлөх зэрэг журам горимын тухай мэдээлэл байнга өгөх хүртэл олон талын асуудлыг хамруулан жигд сайжруулах шаардлагатай байна. Нисэх онгоцны буудалд зарлал, мэдээллийг тов тодорхой, шуурхай өгөх, үүний тулд гэрэлт самбар, радио, чанга яригч зэргийг өргөн ашиглах хэрэгтэй бөгөөд мэдээлэл авч чадаагүй зорчигч будлих, сандрах, мартах, тэвдэх зэргээр үйлчилгээг хүндрүүлэхэд хүргэхгүйг хичээх ёстой. 

Иргэний агаарын тээвэрт л цагийн хуваарийг юу юунаас илүү нягт нямбай мөрдөн учиртай атал 1988 онд Улаанбаатараас нисэх ёстой онгоц товлосон цагаасаа 719 удаа хожимдож хөөрчээ. Аймгуудаас хот руу болон сум руу нисэх хугацаа ч цөөнгүй зөрчигдөж байдаг байна. Сумдын аэродромын шороон зурвас зам зарим үед бороонд нордгоос нислэг урт богино хугацаагаар саатах, түүнчлэн хүмүүсийн хариуцлагагүйгээс болсон саатлын хэмжээ ч төдийлөн буурахгүй байна. Цагийн хуваарийг боловсруулахдаа зорчигч урсгалын нарийн судалгааг нислэгт нөлөөлөх орон нутгийн байгаль, цаг агаарын онцлог эзэмшин харгалзаж, өвөл, зуны улирлаар оновчтой бодож төлөвлөх нь зүйтэй юм. 

Агаарын тээврийн үйлчилгээний боловсон шуурхай чанарыг хангахад басхүү Зорчигчдын зүгээс хүлээх үүрэг байх ёстой. Зорчигч тасалбараа худалдаж авсны дараа үйлчлүүлэгч, үйлчлэгч хоёрын хооронд нэг ёсны гэрээ байгуулагдаж байгаа. учраас хэн хэн нь дагаж мөрдөх үүргээ хүлээх ёстой. Гэтэл зарим зорчигч хугацаа хожигдож нислэг саатуулах, хоцрох, эсвэл ачаа тээшээ жинлүүлэхгүй буюу тогтоосон хэмжээнээс илүү ачаа авч онгоцонд суухыг эрмэлзэх, амархан асах, уурших зэрэг агаарын тээвэрт хориглосон бодис оруулах мэтийн оролдлого хийх нь зөвхөн үйлчилгээнд бэрхшээл учруулаад зогсохгүй, хөдөлгөөний болон зорчигчдын аюулгүй байдалд харшлах ноцтой зөрчил юм. 

Гадаад, дотоодын зорчин явагчдын тоо олширч, дамжин өнгөрөх зорчигчдын тоо нэмэгдэхийн хэрээр зочид буудлаас эхлээд тээшийн үзэмж сайтай баглаа боодол, гар цүнх, бэлэг дурсгалын зүйл зарах мухлаг, хөнгөн зууш, ундааны газар ч шаардлагатай боллоо. Орон нутгийн буудлуудыг тохижуулах, шинэчлэх, шороон зурвас талбайд хатуу хучилт тавьж, дунд буюу их даацын онгоц нисгэх боломжийг бурдүүлэх, цаашдаа аймаг хоорондын нислэг ч хийдэг болох хэрэгцээ гарч байна. 

Зам, тээврийн Яам, иргэний агаарын тээврийн байгууллага өөрийн салбарт өөрчлөлт, шинэчлэлийг гүнзгийрүүлж, сахилга, дэг журмыг бэхжүүлэх, чирэгдэл, хүнд суртлыг арилгах, боловсон шуурхай, аюул осолгүй үйлчилгээг бэхжүүлэхэд чиглэсэн цогцолбор арга хэмжээг даруй авч хэрэгжүүлэх, ялан, гуяа зорчигч тээврийн зуны их ачааллын үе эхэлж байгааг харгалзан бэлтгэлийг сайн хангаж, урьд өмнийн дутагдал, доголдлыг арилгаж, сэтгэлгээ, арга барил, зохион байгуулалтын ажлын шинэ түвшинд гарах хэрэгтэй байна. 

