Монголоос олимпийн аварга төрнө гэдэгт би итгэдэг

Жүдо бөхийн Зүүн Азийн аварга шалгаруулах анхдугаар тэмцээн Монгол бөхийн өргөөнд хоёр өдөр үргэлжилж өчигдөр дүнгээ гаргасан билээ. Эх оронд маань амжилттай зохион байгуулагдаж өндөрлөсөн энэхүү тэмцээний үеэр УИХ-ын гишүүн, гавьяат тамирчин Х.Баттулгатай уулзаж ярилцлаа.
-Юуны түрүүнд тэмцээнийн талаархи сэтгэгдлээсээ хуваалцахгүй юу. Манай бөхчүүдийг нутгийнх нь дэвжээ хэр ивээж байна даа? -Монгол хүнийг хурдан морь, хүчит бөхгүйгээр төсөөлөхийн аргагүй. Түүх сөхвөл, өнгөрсөн ХХ зуунд монголчууд, монгол бөхчүүд чөлөөт бөхийн төрлөөр дэлхийн сонорт нэрээ дуурсгаж байсныг хэн бүхэн мэднэ. Тэгвэл шинэ зуунд бид яагаад ахин нэрээ дуурсгаж болохгүй гэж. Тэр тусмаа би энд 2008 оны Бээжингийн олимпийг хэлэх гэсэн юм. Газар зүйн байрлалын хувьд ч гэсэн ийм ойрхон болж байгаа олимпоос бид аваргын нь алтыг авах хэрэгтэй. Уг нь манай бөхчүүд чадна л даа. -Их харамсч өгүүлж байх чинь. Та өөрөө тамирчин байсны хувьд зовлон, жаргалыг сайн мэдэж байгаа. Миний бодлоор мэдээж хөрөнгө мөнгөний асуудлаас болоод л гэж та хэлэх гээд байна уу? -Тийм ээ. Би бөхийн спортоор хичээллэж байсан. Ер нь эндээс ажил амьдралын гараагаа эхэлж байлаа. Амьдралд нүдээ нээсэн гэх үү дээ. Гэлээ гэхдээ зорьсондоо хүрч чадаагүй ч миний спортоо гэх сэтгэл хэвээрээ. Тийм ч учраас залуу сайхан бөхчүүдээ чадах чинээгээрээ дэмжиж тусалж байх юмсан гэж боддог. Ер нь хэнд ч ойлгомжтой. Тэмцээн уралдаанд явж өөрийгөө сорьё гэхэд нөгөө л мөнгө санхүүгүйгээр хаашаа ч хөдөлж чадахгүй шүү дээ. Уг нь бол спортын хүн уралдаан тэмцээнд явж байж л чансаа ахидаг, нүд тайлна. Гэтэл хамгийн наад захын зүйл ярья л даа. Газар зүйн байрлалаасаа болоод Европын тэмцээнд оролцъё гэхэд замын зардал нь гэхэд 1000 ам.доллар. За бүр цаашлаад хоол, унаа, байр орвол дор хаяж 1500 ам.доллар хэрэгтэй. Ингээд л нөгөө мөнгөн дээр гацчихдаг. -Гэхдээ хөрөнгө мөнгөгүй гээд суугаад байх хэцүү. Шинэчлэлт хийх ёстой юм биш үү? -Саяхан болсон хөлбөмбөгийн дэлхийн аварга шалгаруулах тэмцээнийг дэлхийн хүн төрөлхтөн тэр чигээрээ л үзлээ. Тэмцээний шигшээд бидний төсөөлж байгаагүй улс орны багууд гарч ирэн хүчтэй өрсөлдөгч болохоо харууллаа. Ер нь спортоо дээдэлдэг улс гүрэн, ард түмэн гэдэг агуу шүү. Тиймээс бид ч гэсэн XXI зуунд дэлхийн дэвжээнд гарах ёстой. -Өнгөрсөн жил буудлагын спортын тамирчид Герман руу тэмцээнд явахдаа хоолны мөнгөгүй бэлэн хоол авч явж байсныг мэдэх юм. Тамирчид өөрсдөө л бор зүрхээрээ явах шиг санагддаг? -Тийм ээ санал нийлж байна. Ёстой л өөрсдийнхөө бор зүрхээр явж уралдаан тэмцээнд оролцож чадлынхаа хэрээр амжилт гаргаж байгааг харахаар баярлаж бахдах сэтгэл өөрийн эрхгүй төрдөг. Гурилтай шөлөө идээд, гудамжаар явган алхаад байхад амжилт гаргана гэдэг хол л харагдаж байна шүү. -Энэ тэмцээнд "Женко" клубын тамирчид сайн оролцлоо. Цагаанбаатар Цэрэнханд гээд л? -Манай Цагаанбаатар алт авч аварга боллоо. Тэнгис, Цэрэнханд нарын олон бөхчүүд маань мөнгө, хүрэл медалийн эзэд болсонд баяртай байгаа. Бид хоёр яриад л байсан хөрөнгө мөнгөөр нь тодорхой хэмжээгээр дэмжээд туслаад өгөхөөр ганц "Женко"-гийн тамирчид ч биш олон сайн тамирчин амжилт гаргаж эх орныхоо нэрийг дэлхийн спортын тавцанд гаргана гэдэгт би итгэлтэй байдаг. Ер нь жүдо чинь Японоос гаралтай. Дэвжээ, өмсгөл гээд бүхий л зүйл нь япон шүү дээ. Дэлхий дахинаа Япон улс өөрийн үндэсний спортыг гаргахын тулд хөрөнгө мөнгө ихээхэн хаяж одоогийн жүдо бөхийн төрлийг хөгжүүлсэн нь үнэхээрийн гайхамшиг. Өдгөө энэ спорт дэлхийн 200-гаад оронд хөгжсөн байх юм. Манай улсын хувьд ч гэсэн угаасаа бөхийн орон гэдгийн хувьд аймаг бүр дэвжээтэй байж яагаад болдоггүй юм. Боксын дэлхийн аварга Лхагва, Цэвээнпүрэв нарыг гадныхан дэмжээд ямар амжилтад хүргэснийг хэлж болно. Түрүүнд хэлсэн. Би өөрөө тамирчин байсан болохоор тамирчдадаа элэгтэй. Тэдэндээ чадлынхаа хэрээр л туслахыг хичээдэг дээ. 
Б.Бадмаа
