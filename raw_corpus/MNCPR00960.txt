Наад асуултаа манай улсын төр засагт тавь, би тэднийг төлөөлж хариулах боломжгүй, чадахгүй

Малайзад хэрцгийгээр хөнөөгдсөн талийгаач Ш.Алтантуяагийн аав С.Шаарийбуу Куала-Лумпур хотноо болж байгаа шүүх хурлын үйл явцын талаар дүгнэлтээ хуваалцсан хэвлэлийн бага хурлынхаа үеэр Монгол, Малайз хоёр улсын албан харилцааны талаар мэдэгдэл хийсэн нь интернэтэд шуугиан тарьсан.
Шүүх хурал ч үргэлжилсэн юмгүй, 14 хоногоор хойшилсны дараа С.Шаарийбуу эх орондоо ирсэн тухай Гадаад хэргийн сайд С.Оюун хэлснийг өмнө дамжуулсан билээ. С.Шаарийбуутай ярилцсанаа хүргэе. -Таны хэлсэн үг бусдыг нэлээд цочирдуулсан талаар мэдээлэл дуулсан биз дээ? -Тэр тийм их хүнд хэцүү нөхцөл байдал үүсгэхээр үг, асуудал уу. Миний өмнөөс хэн ч зовохгүй, хэн ч өнчрөхгүй. Интернэт бол шар хэвлэл шүү дээ. -Үгүй яахав, нэг улсын байр суурийг хувь хүн очоод хэлдэг нь юу болж байна вэ гэсэн хандлага нийтийн дунд бий болсон л доо? -Би охиныхоо амийг алдсан хэргийн мөрөөр олон дахин нааш цааш явлаа. Надаас өөр хэн ч явах билээ. Миний өмнөөс хэн ч явахгүй, тийм алба ч байхгүй. Хэн нэгэн нь миний өмнөөс явлаа гэхэд талийгаач болсон охины араас мэдэгдэл хийж, мэдээлэл өгөх чинээний байж чадахгүй шүү дээ. Өнгөрсөн хугацаанд энэ хэргийн араас манай төр засаг, холбогдох өндөр албан тушаалтнууд зүгээр суугаагүйг би мэднэ. Нийтэд ч мэдээлэгдэж л байгаа. Гадаад хэргийн яам гэхэд хэрэг гарсан өдрийн дараа л Малайзын Засгийн газарт нот бичиг явуулсан. Манай Ерөнхий сайд ч хэд хэдэн бичиг явуулсан байдаг юм байна. Тэр бүхнийг заавал тодорхой хүн хүргэж өгдөг байж . Тэгэхгүй бол цаад газар авсан аваагүйгээ мэдэгддэггүй юм уу, хаашаа юм. Ер нь би сайн ойлгохгүй байна л даа. Гэтэл хамгийн гол нь цаад газар өнөөг хүртэл манай төр засаг, өндөр албан тушаалтнуудын захидал, хүсэлтэд хариу ирүүлээгүй байдаг. Тэдгээрийг Монгол Улсаас биеэр хүргэж өгсөн хүн нь ч юу гэж хэлж, ярьж, хүсч өгдөг юм бүү мэд. Магадгүй хариу нь албан байдлаар ирснийг манай төр, засаг олон нийтэд мэдээлдэггүй байх ном журамтай байж ч болно л доо. Бас нөгөө талаасаа лалын шашинтай тэр улстай визгүй зорчдог нь ямар учиртайг мэдэхгүй юм. Визгүй болсноор олон талын харилцаа холбоо их тогтжээ. Англи хэл л их сурдаг гэх юм. Гэтэл тэнд англиар ярьж байгаа хүн хэд байна вэ гэхээр хэцүү л байна. Шүүх хурал нь ч гэж тэнд нэг хүн малайзаар, энд нэг энэтхэг хинди хэлээр, хятад хүн мандарин хэлээр, хүн бүр л ёстой юу л чадаж байна дур зоргоороо хэний, хаанахын ч хамаагүй хэлээр ярьж байна. Саяхан гэхэд л Алтай сэтгүүлч Малайзаас "Үүргэвчтэй аялал" нэвтрүүлгээ бэлтгэхдээ манай улс Малайзаас алслагдмал, эднийхээс сурах юм юу л бол гээд л ярьж байсан. Үнэхээр бодит байдал тийм л байна. Тэгээд тэр хэл сурах гэж байгаа хүний олон хүүхэд элдэв асуудалд бүү ороолдоосой, эцэг эх нь над шиг бүү зовоосой гэж би чин сэтгэлээсээ хүсч байна. Өнөөдөр тэнд байгаа монголчууд өргөмжит консул гэж хүнээ ч мэдэхгүй. Тэнд байгаа монголчуудад эзэн, хаяг алга. Хэн нэг нь маргааш эрсдэхгүй гэх баталгаа алга. Би угаасаа одоо алдчихсан юмаа босгоод ирж чадахгүй. Энэ бүхнийг яриад байгаагийн учир би зөвхөн өөрийн эрх ашгийг бодоогүй юм. Мэдээж, хоёр улсын дипломат харилцааг таслах ёстой гэх мэтчилэн ярих ёстой хүн нь би ч биш. Тэр төр, засаг нь хийх, хэлэх ёстой байх. Тэр мэдэгдлийг өнөөдөр эсвэл аль нэгэн цагт хэлэх ёстой байсан байж магадгүй. Үүнийг үгүйсгэхгүй юм гэж л би хэвлэлийн хурлын үеэр хэлсэн. -Таны мэдэгдлээс үүдэж манай улсын хэргийг хамаарагч Өргөмжит консул байр сууриа илэрхийлсэн тухай бас мэдээлэгдсэн байгаа? -Би үгүйсгэхгүй гэдэг үг хэлсэн. Энэ үгийг хэлэхдээ тэнд миний гомдлыг төлөөлж буй Карпал Синкхтэй зөвлөлдсөн. Ер нь энэ хэргийн талаар хуучныг бодвол, эхэн үеийг бодвол одоо нэлээд мэдээлэл цацагддаг болж, жаахан нээгджээ. Парламентад нь сөрөг хүчнээс 17 хүн байсан бол өнгөрсөн гуравдугаар сарын 8, 9-нд болсон сонгуулиар 87 хүн болж өргөжжээ. Сөрөг хүчнийхэн энэ хэргийн талаар мэдээлэл, асуудлыг сонгуулийнхаа хөтөлбөр, шударга үнэн байх чиг шугамд голлон оруулсан байна. Тиймээс ийм өндөр санал, олон суудал авлаа гэсэн улс төрийн ажиглалт хийгдсэн байна. Хэвлэлийнхэнтэй би зөндөө уулзсаан. Намайг анх тэнд газардсан шөнө нисэх онгоцны буудалд олон хэвлэл мэдээллийн төлөөлөл ирсэн байсан. Асуулт тавих боломж хүсч, хариулт нэхэж байсан. Цаашаа алхам тутамдаа сэтгүүлчидтэй уулзаж, тэд цугларсан заал танхимдаа багтахгүй байсан. Манайхаас явсан хүний эрхийн төлөөх Төрийн бус байгууллагынхан (ТББ) тэндхийн мөн харилцаатай байдаг байгууллагатайгаа нийлж хэвлэлийн хурал хийсэн. Малайзын Шадар сайд байсан хүний гэргий бас нэг хурал зохион байгуулсан. Тэдний шинэ парламентын нээлт болоод, сөрөг хүчнээ төлөөлж Карпал Синкх үг хэлж байна. Сөрөг хүчнийхэн тангараг өргөхөд төлөөлж үг хэлдэг, сөрөг хүчнийхээ нэгдүгээрт жагсдаг өндөр нэр хүндтэй хуульч юм байна. Би тэр нээлтийн үйл ажиллагаанд оролцсон л доо. Тэндээс гарч ирээд Карпал Синкх хэвлэлийн хуралд "Хүн төрөлхтний түүхэнд ийм зэрлэг хэрцгий аллага байсан эсэхийг би ямар ч ном, түүхээс эрж хайгаад өнөөг хүртэл олсонгүй. Малайзын шүүх тогтолцооны түүхэнд ийм урт удаан хурал болж байсныг бас мэдэхгүй" гэж хэлж байна лээ. Цаашид Малайзад байгаа, байх олон монгол хүний эрх ашиг яригдах ёстой гэсэн үгэнд эмзэглэсэн юм болов уу даа, өргөмжит консул. Иймэрхүү уур амьсгалтай болж өнгөрсөн хэвлэлийн хурлын дараа өргөмжит консул өөрөө хэд хэдэн хэвлэлийнхнийг дуудаж тийм мэдэгдэл хийсэн юм билээ. Яагаад тэгж их тэвдэж, хурдан дуугарсан учрыг би мэдэхгүй юм. Тэр үеэр би Малайзын Ерөнхий сайд, Улсын прокурор Тун Хамзан, Ерөнхий сайдын ач хүү нартай биеэр уулзсан. Малайзын Ерөнхий сайдын ач хүү нь өнгөрсөн сонгуульд парламентдаа сонгогдсон байна л даа. -Таны байсан газар бүхэнд сэтгүүлчид, хэвлэл мэдээллийн хэрэгслийнхэн бүчиж байж гэж ойлголоо. Тэд ямар асуудлыг хамгийн их сонирхож байх юм бэ. Та тэдний хүссэн хэмжээнд мэдээлэл өгч чадав уу. Тэр хэрээр бас шүүх хурлын үр дүн нааштай гарч мэдэх юм? -Олон дахин нааш, цааш явах бүх хугацаанд сэтгүүлчид надаас нэг л юм их сонирхдог. "Мэдээж, ийм хэрэг үйлдсэнээрээ манай улсын нэр хүнд унасан. Нөхцөл байдал ийм байхад танай Монгол Улсын Засгийн газар юу хийдэг вэ. Танайх зүгээр байгаад байдаг юм уу?" гэж асуудаг. Би хариуд нь наад асуултаа манай улсын төр, засагт тавь, би тэднийг төлөөлж хариулах боломжгүй, чадахгүй гэж хэлдэг. Дараагийн асуулт нь "Одоогийн Засгийн газарт Шадар сайдаар ажиллаж буй Нажибыг таны охины амийг хөнөөсөн хэрэгт ихээхэн оролцоотой. Түүний талаар танд бас баримт бий гэгддэг. Тэр баримтаа та хэзээ дэлгэх вэ" гэдэг. Онгоцны хар хайрцаг шиг надад мэдээлэл бий. Гэхдээ би хэн нэгний шахалт шаардлага, хүсэл, сонирхлоор хариуцлагагүй зүйл мэдэгдэх албагүй гэж хэлдэг. Үнэндээ миний энэ зовлон надад л холбоотой. Тэгээд ер нь тэндхийн хэвлэл мэдээллийн хэрэгсэл буюу олон нийтийн сэтгэлзүйн хандлагыг илэрхийлэгчдийн хэлж байгаагаар манай улсын зүгээс яг одоо л, энэ цаг үед л хүчтэй алхам, зөв арга хэмжээ авах ёстой гэж ойлгодог. Хэрэг шийдэгдсэн хойно өнгөрсөн борооны хойноос цув нөмөрдөг үлгэр л болно байх. Охиноороо төлөөлүүлбэл монгол хүний эрхийг зөрчсөн, монгол хүнийг хэрцгийлсэн, цаашид давтагдаж мэдэх ийм хэрэг бусдын талд шийдэгдвэл алтаар үсэг цохиж албан бичиг илгээгээд ч хэрэггүй. -Гадаад хэргийн сайд "Сайхан охиноо алдсан, хэрэг шийдэгдэхгүйд цөхөрсөн аав дотроо бодож байгаагаа илэрхийлэхийг үгүйсгэхгүй" гэж байсан. Үүний өмнө уулзахад та Үндэсний аюулгүй байдлын зөвлөл (ҮАБЗ), УИХ энэ хэрэг дээр тодорхой алхмууд хийж байгаа гээд л сэтгэл зүй тань өнөөдрийнх шиг ингэж уначихсан байгаагүй л санагдах юм? -Тийм ээ, би ҮАБЗ-д ноднин яг өдийд хандсан. УИХ-ын даргад өргөдөл бичсэн. Надад хариу ирээгүй. Гэхдээ Малайз руу албан бичиг явууллаа гэдэг л юм. Алдсан хүн арван тамтай. Баярлах цагтаа баярлаж, гомдох цагтаа гомдож л явна. Над шиг ядарсан эр хүн байхгүй дээ. Онцолж хэлэхэд хуульзүйн яам, Гадаад хэргийн яаманд тоолж барахгүй олон өргөдөл бичсээн. Сүүлдээ Д.Одбаяр сайдтай биеэр уулзаад, ДНК-ийн шинжилгээний хариуг олж өгөөч гэж хүссэн. Одоо бүтэн долоон сар өнгөрч байна. Хувь хүн С.Шаарийбуу ДНК-ийн шинжилгээний хариу олж чадахгүй байхыг гайхах хэрэггүй. Энэ улсын Хуульзүйн яам нь яагаад тэр шинжилгээний хариуг авчихаж чаддаггүй юм бэ. Энэ улсыг тоодоггүй юм уу, ер ойлгохгүй юм. Одоо миний тэр хүсэлтийн араас хэн явж, тэр шинжилгээний хариу олдох эсэхэд хэн ажиллаж байгааг бүү мэд. Манай төр, засаг гээд байгаа үгийн ард ийм л дүр зураг байна шүү дээ. Малайз руу шүүх хуралд гурван хүн явуулах замын зардал, хоол унааны хэдэн төгрөг шийдсэнээр өнөөдөр манай төр засаг монгол хүний эрх чөлөөг дэлхийн тавцанд хэрхэн зөрчигдөх эсэх асуудлыг орхиж болохгүй юм л даа. Яахав дээ, манайхан өнөөдөр дарга сайдаа хийгээд л, сонгуульд нэр дэвшээд л давхиад байна. Дэлхийн тавцанд монгол хүний эрх чөлөө ямар байх вэ гэдэг асуудал бол өнөөдөр төр засгийн өндөрлөгт байгаа хүмүүсийн ухаан нь хүрч бодож, сэтгэх асуудал биш юм байна. Өнөөдөр ард түмнээ алхам тутамд нь аюултай байдалд амьдруулж байгаатай нь л адил зүйл байхгүй юу. Бид экологи, хүнс, оюуны гээд л алхам тутамдаа аюултай байдалд амьдарч байна. Өнөөдөр хүний асуудал л чухал болохоос алт мөнгө, ашигт малтмал сонин биш юмсан. -Таны очсон хугацаанд шүүх хурлын үйл явц тэгээд ямаршуухан байв? -Ер нь энэ хэргээр Малайзад хүний эрхийн асуудал их яригдсан юм билээ. Карпал Синкх өөрийнхөө улсыг хүний эрхийг уландаа гишгэсэн гэж тодорхойлж, талийгаачийн аав удаан хугацаанд нааш цааш олон явж, өнөөдөр ч эх орноосоо ирэнгүүт нь шүүх хурал хойшиллоо гэхчилэн тэр хэвлэлийн хурал дээр ярьсан. Үнэндээ би дөрөвхөн цагийн шүүх хуралд суусан. Тэгээд шүүх хурлыг завсарлуулсан. Үүнээс чухал нь энэ хэрэг дээр сэтгэл гаргаж, эрэл сурал болж, хүний эрхийг хамгаалах ёстой гэсэн байр суурь илэрхийлж байгаа хүмүүсийг Малайзын хүчний байгууллага хяхаж хавчиж байна. Өмнө очихдоо би хүний эрхийн ТББ-ын төлөөлөлтэй уулзаж байсан юм. Дараа нь хууль хяналтын байгууллага баривчилж байцаасан байсан. Яахав, нийтэд бол талийгаач Ш.Алтантуяагийн биш өөр хэргээр байцааж байгаа юм гэж тайлбарласан байна лээ. Сая очиход "Таны охиныг хөнөөсөн хэргийн талаар вэб сайт ажиллуулна..." гэдгээ надад илэрхийлж байсан хүнийг Малайзын хууль хяналтын байгууллагаас шалгаж эхэлсэн тухай мэдээлэл надад хоёр хоногийн өмнө ирсэн. Гэтэл бүр баривчилсан гэсэн мэдээлэл өөрийг тань ирэхийн өмнөхөн надад ирлээ. -Өмнө тантай уулзсан хүмүүс халдлагад ороод байхад сая баривчлагдсан хүн бол их л сэтгэл гаргаж, өөрийн хүсэл тэмцлийнхээ утгаар л өөртэй чинь уулзаж дээ. Тэгээд талийгаачийн аавтай уулзаж, хүн болж төрсөн бүхэн эдлэх эрхийнх нь төлөө ярилцсаныхаа шанд одоо баривчлагдаад шалгагдаж байдаг? -Бид эхнээсээ нэг зүйлийг ойлгохгүй байна. Хүний эрх, эрх чөлөө гэдгийг малайзчууд чухал үздэг байх нь. Бид ойлгохгүй, яая гэхэв. Харин төр засаг маань юу ч хийхгүй байгаад харамсах юм. Гэтэл энэ хэргийн тухай баримтыг уран сайхны аргаар найруулаад Малайзад ном гаргасан байна. 26 сая хүн амтай Малайзад гурван сая ширхэг хэвлээд одоо борлуулалтад дуусчихаж. Зохиогч нь надад тэр номоо авчирч өгсөн. Миний ширээн дээр байна (Гялгар хавтаснаас гаргаж үзүүлэв). Малайзчууд тэр хэрэгт өртсөн монгол эмэгтэйн тухай асар олон дуу зохиосон байна. Богинохон хугацаанд тэндхийн хүмүүсийн санаа бодол эрс өөрчлөгджээ. Ард түмэн гэдэг бол асар их хүч шүү гэж малайзчууд хэлж байна. 
Б.ХАЖИДМАА
