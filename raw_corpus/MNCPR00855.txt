Хулгай хийж болохгүй зүйлд оюуны өмч багтана

Оюуны өмчийн газрынхан өчигдөр МТҮП-т "Нээлттэй өдөрлөг" зохион байгуулав. Энэ үеэр иргэд оюуны өмчтэй холбоотой хууль зүйн зөвлөгөө авч, зохиогчийн эрхийн гэрчилгээ, бараа тэмдэг, шинэ бүтээл, газар зүйн заалтын мэдүүлэг гаргахад бүрдүүлэх баримт, бүтээгдэхүүний загварын олон улсын ангилал зэрэгтэй танилцсан юм. Өдөрлөг долоо хоног үргэлжилнэ. 
Тус газрын Зохиогчийн эрхийн хэлтсийн дарга Ц.Шинэбаяртай ярилцлаа. 
-Зохиогчийн эрх гэж юу вэ. Манайхан энэ талаар бүдэг бадаг ойлголттой байх юм?
-Зохиогчийн эрх оюуны өмчийн нэг хэлбэр. Оюуны өмч нь үйлдвэрийн болон зохиогчийн эрх гэсэн хоёр салбарт хуваагддаг. Аж үйлдвэрийн өмчид хүний өдөр тутмын хэрэгцээг хангах бараа бүтээгдэхүүн болон түүний дээрх тэмдэг мөн үйлдвэрлэхэд хэрэглэж байгаа техник, технологитой холбоотой дизайн, шийдэл зэрэг багтана. Харин зохиогчийн эрх нь оюун санааны хэрэгцээг хангах урлаг, утга зохиол, шинжлэх ухааны бүтээлүүд, компьютерийн программ зэргийг хамардаг юм. Манайхан эдгээр ойлголтыг хольж сольдог. Нэр томъёо, утга агуулгын хувьд ч мөн адил. Шинэ бүтээл, бараа бүтээгдэхүүний тэмдэгт гэхэд зохиогчийн эрх авна гэдэг ч юм уу, эсвэл зохиогчийн эрхийн бүтээлээ патентжуулна гэж ярьдаг юм. Тухайн хүн шинэ бүтээл хийсэн бол Оюуны өмчийн газар болон тухайн орон нутгийнхаа Патентийн газар хандаж өргөдөл гаргах ёстой. Хайлт шүүлт хийлгэж, шинэ гэдгийг тогтоолгоно. Харин патент, гэрчилгээ авах шийдвэр гарлаа гэхэд анх өргөдөл өгсөн өдрөөр тооцож тухайн хүний өмч болгодог. Гэтэл оюуны бүтээлийн хувьд заавал Оюуны өмчийн газар хандаж, гэрчилгээ авах шаардлагагүй. Энэ тухай Зохиогчийн эрхийн тухай хууль, Зохиогчийн эрхийн салбарын Бернийн конвенц зэрэгт заасан байдаг. Тухайн бүтээлийг зохиосон үеэс эхлэн зохиогчийн эрх хамгаалагдана гэж дурдсан байдаг. 
Жишээ нь, хүүхэд төрөөд л амьд явах зэрэг төрөлх эрхээ эдэлдэг. Эцэг эх нь гэрчилгээ авахаас өмнө хүүхдээ гаргуунд нь хаячихдаггүй биз дээ. Үүнтэй ижил зохиогч гэрчилгээ аваагүй бол бүтээл нь түүнийх биш гэж үзэж болохгүй. Харамсалтай нь, наад захын ийм зүйлийг энгийн хүмүүс байтугай шүүгч нар ойлгодоггүй. Шүүхийн байгууллагад "Миний оюуны бүтээлийг хулгайлчихлаа" хэмээн хандахад "Та Оюуны өмчийн газар энэ бүтээлээ бүртгүүлээгүй л бол нэхэмжлэлийг чинь хүлээж авах боломжгүй" гэж хэлдэг. 
-Энэ тохиолдолд шүүгч нарт тухайн хүний оюуны бүтээл гэдгийг тогтоох бараг боломжгүй юм биш үү?
-Социалист системийн хувьд байдал өөр. Төр иргэнээ халамжилдаг, бүх юмыг зохицуулдаг байлаа. Гэтэл одоо төрийн зохицуулалттай эдийн засагтай болсон. Иргэд нь бүтээл туурвих, түүнийхээ үр шимийг хүртэх эрхтэй. Энэ эрхийг дагаад өмчдөө эзэн болох, хайрлах, хадгалах, хамгаалах, өргөжүүлэх, зарцуулах үүрэг хүлээнэ. Тэр өмчийн нэг хэлбэр нь оюуны өмч. Хэн ч тухайн хүний өмнөөс өмчийг нь хайрлаж хамгаалахгүй. Харин бусдын өмчид халдахыг хуулиар хориглоно. Зарим хүн Оюуны өмчийн газар ажлаа хийхгүй байна, энд тэнд миний бүтээлийг ашиглаж байхад хяналт тавихгүй байна гэж шүүмжилдэг. Бид хаана хэн хуулбарлаж хулгай хийж байгааг тогтоох боломжгүй. Тухайн хүн өмчийнхөө хойноос өөрөө л хөөцөлдөх ёстой. Манайх төрийн байгууллагын хувьд тодорхой хэмжээний үүрэг хүлээдэг. Ийм газар, энэ хүн ингэж хулгай хийсэн байна гэж бидэнд хандсан тохиолдолд байцаагчаа илгээж, үнэн мөнийг тогтооно.
-Танайд иргэд ямар асуудлаар ихэвчлэн хандаж байна? 
-Бүтээл дотроо олон янз. Шинжлэх ухаан, урлаг, утга зохиолын бичмэл бүтээлүүд, гэрэл зураг, кино зэрэг. Кино болон түүнтэй төсөөтэй бүтээлүүд гэхэд мөн л олон төрөл. Баримтат, уран сайхны, зурмал, шинжлэх ухааны гэх мэт. Бүх л төрлийн хүрээнд хандаж байна. Гомдлын 40 хувийг зохиогчийн эрхтэй холбоотой зөрчил эзэлдэг. Үүний дийлэнх нь дуу хөгжим, бичмэл бүтээл, программ хангамжтай холбоотой. 
-Эдгээр гомдлыг эхлээд танайх нэг тийш болгох уу? 
-Оюуны өмчтэй холбоотой гомдлыг шийдэх хэд хэдэн байгуулага бий. Оюуны өмчийн газар захиргааны хяналт тавина. Оюуны өмчийн улсын хяналтын дүрэм гэж бий. Зохиогчийн, Патентийн хуульд энэ тухай заалтууд бас бий. Цагдаагийн байгууллагын хувьд, Эрүүгийн хуульд оюуны өмчтэй, тэр дунд зохиогчийн эрхтэй холбоотой заалт бий. Шүүхийн байгууллагын хувьд, Иргэний хуульд оюуны өмчийг өмчийн нэг хэлбэр гэж заасан байгаа. Энэ өмчлөх эрх нь зөрчигдсөн тохиолдолд хэн ч гэсэн шүүхэд гомдлоо гаргаж болох нь. Хамгийн гол нь энэ миний бүтээл, бүтээлийг минь ингэж ашигласан байна, мөн ашиглах гэрээгээ ийм маягаар зөрчсөн гэдгийг шүүхийн өмнө нотлох хэрэгтэй. Шүүхээс нотолгоо зайлшгүй нэхнэ. Тиймээс манайх хуульдаа "Тухайн хүн хүссэн тохиолдолд бүртгүүлж гэрчилгээ авна" гэж заасан байгаа. Гэтэл хүмүүс үүнийг гэрчилгээ авснаар зохиогчийн эрх үүсдэг юм байна гэж буруу ойлгодог. Ийм биш. Аль эрт үүссэн зохиогчийн эрхийг нь зөвхөн баталгаажуулж өгч буй хэрэг юм.
-Дуучин М.Болдыг ая хулгайлсан хэмээн шүүхэд дуудаж, Т.Баясгаланг хөгжмийн зохиолчид хэрүүлтэй уруултай төлбөр төлсөн гэх сураг сонссон. Ер нь зохиогчийн эрхтэй холбоотой маргаан урлагийнхан дунд ихэвчлэн гарах юм. Гомдлыг нь хэр барагдуулдаг юм бол? 
-Ийм зүйл бий. Зарим нэг нь манайд хандаж байсан удаатай. Манайд тогтолцоо нь их муу байна л даа. Уг нь яруу найрагч, хөгжмийн зохиолч, дуучин гурав хатуу гэрээ хийх ёстой. "Чи миний дууг дуул, нийтэд хүргэ. Хоёр жилийн хугацаанд танаас ямар нэг төлбөр авахгүй. Харин үүнээс хойш, олны сонсох дуртай дуу болвол тоглолтод энэ дууг дуулах бүрт биднээс зөвшөөрөл авах ёстой" гэхчлэн. Гэтэл хэрэг дээрээ ийм байдаггүй. Найзан дундаа шийдчихдэг. Магадгүй хундага тулгаж суухдаа "Миний бүтээлийг чи ав" гээд хэлчихнэ. Үүнийг дуучин нь хүссэн үедээ ашиглаж болно гэж хүлээж авах жишээтэй. Гэтэл нөгөө зохиолч нь дотроо арай өөр зүйл бодож байсан бол яах вэ. 
Тиймээс гэрээгээ бичгээр хийх ёстой. Түүнчлэн дуучин яруу найрагч, хөгжмийн зохиолчид дуу захиалж хийлгэсэн байж болно. Энэ мэтчилэн ялгаатай зүйл олон бий. Захиалгаар, хөдөлмөрийн гэрээгээр бүтээл туурвих, өөрийн санаачилгаар, мөнгө төгрөг төлж, эсвэл ивээн тэтгэх зэрэг харилцааны олон хэлбэр байдаг. Үүнээс гадна уран бүтээлчид маань хууль болон эдийн засгийн мэдлэг багатай. Гэрээ байгууллаа гэхэд шаардлага хангахгүй дутуу дулимаг зүйл хийнэ. Тэмдэглэлийн дэвтрийн цааснаас ураад л дээр нь хэдэн үг үсэг тавьчихна. Ийм байх ёсгүй. 
Уран бүтээлээрээ мөнгө олъё, бизнес хийе, амьдаръя гэж байгаа бол хуулийн дагуу, дэргэдээ хуулийн зөвлөхтэй, эсвэл хуулийн аль нэг байгууллагад ханддаг байх хэрэгтэй. Мөн урлаг, санхүүгийн мэдлэгтэй мэргэшсэн менежертэй байх ёстой. Эдгээр хуулийн зөвлөх менежер уран бүтээлчдийг төлөөлөн гэрээ байгуулах юм. Гэхдээ манайд оюуны өмчийн чиглэлээр ажилладаг хуульч, менежерүүд цөөхөн байна л даа. 
Оюуны өмчийг тунхаглаад 16 жил болж байна. Гэвч өмч тодорхой үнэлгээтэй байх ёстой. Өнөөдөр хүмүүс машины үнэ их сайн мэдэж байна. Гэтэл дууны ая ямар ханштай болохыг асуувал мэдэхгүй. Дуучид, хөгжмийн зохиолчид өөрсдөө ч мэдэхгүй. Зүй нь, тогтсон үнэлгээ, баримжаатай байх ёстой. Өнөөдөр зарим хүн бүтээлээ хэтэрхий өндөр үнэлж, үйлчлүүлэгчээ үргээчихнэ, эсвэл шил архины мөнгөөр зарчихаж байна. Энэ үнэлгээг хийдэг тусгай байгууллага байх ёстой. Зохиогчийн эрхийн тухай хуульд "Оюуны өмчийн газар зохиогчийн эрхийн бүтээлийг үнэлгээг тогтоож баталгаажуулна" гэж заасан байгаа. Мөн "Зохиогч өөрөө үнэлнэ" гэж бий. 
Баруунд зах зээлээ судалж, үнэлгээ хийдэг олон жилийн туршлагатай компани цөөнгүй. Шүүгч хоёр талын үнэлгээний алиныг ч зөвшөөрөхгүй, өөрөө тогтоохгүй. Зөвхөн энэ байгууллагаас гаргасан үнэлгээг түшиглэж шийдвэр гаргана. Ийм тогтолцоо манайд алга. 
-Энэ бүхнийг нэг мөр болгоход багагүй хугацаа шаардах байх. Гэвч оюуны өмчид хэн хүнгүй л хайнга хандаж байна? 
-Хүүхдэд хулгай хийж болохгүй гэдгийг хэлдэг. Гэхдээ хулгай хий ж болохгүй зүйлд оюуны өмч багтана гэдгийг ойлгуулдаггүй. Их, дээд сургуулийн оюутан болсон эхний өдрөөс нь эхлэн багш нь залуусыг бусдын оюуны өмчийг хулгай хий гэж зөвлөж байна. Ийм зохиолчийн тэр номны тэддүгээр бүлгийг орчуул гэж даалгавар өгнө. Тэгээд орчуулаад авчирсныг нь эвлүүлээд хавтсан дээр нь өөрийхөө нэрийг тавин ном болгон хэвлүүлж давхар хулгай хийдэг. 
-Танил маань "Бүтээлээ Олон улсын оюуны өмчийн байгууллагад бүртгүүлье гэхээр их хэмжээний мөнгө төлөх болно. Манай улс элсээгүй тул энэ асуудлыг шийдэхэд бүр ч хүндрэлтэй" гэж байсан? 
-Яагаад тэгж хэлсэн юм бол. Дэлхийн оюуны өмчийн байгууллагад 1976 онд элссэн. Харин 1998 онд Венийн конвенцид нэгдсэн. Энд 160 гаруй орон багтдаг юм. 
Гишүүн болсноор эдгээр аль ч оронд тухайн уран бүтээлчийн эрх хамгаалагдана гэсэн үг.
1991 онд Нэргүй гуайн дуулсан "Алсын газрын зэрэглээ" дууг нь "Энигма" хамтлаг ашиглахад заргалдаж болохгүй байсан. Харин одоо боломжтой. 
-Венийн конвенцид элссэнээр өмнө авч чадаагүй заргаа дахин сөхөж, авч болно гэсэн үг үү? 
-Тийм. 
Б.Хонгор 