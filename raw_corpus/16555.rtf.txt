№278 (16555)             
1986 оны арван нэгдүгээр сарын 20.
Өвөлжөө, өвөлжөө!

Мал сүргийг онд мэнд оруулах хамгийн гол бааз газар нь тохилог өвөлжөө гэдгийг мэдэхгүй хүн байхгүй. Гэвч өвөлжөөг иж бүрэн тохижуулан бэлтгэх ажлыг чухамдаа бүрэн гүйцэд биш хэлбэрдэж нүд хуурах маягаар зохион байгуулаад цаг агаарт муу нэрийг нь тохохыг оролддог архаг дутагдал үргэлжилсээр байна. Яагаад гэвэл өвлийн бэлтгэл хангах өргөн цар хүрээтэй, олон талтай ажил өөр хоорондоо уялдаатай өдий төдий үзүүлэлтээс бүрддэг болохоороо хашаа тохилог дулаан байвч ус ундаа дутах юм уу эсвэл энэ хоёр нь бүрдсэн мөртөө өвс тэжээл хангалттай татаж аваагүйгээс гэх зэрэг бусад олон шалтгаанаар мал хорогдоход хүрдэг байна. Ийм болохоор зөвхөн хашаа байрын дулаалга хийж додомдсон төдийгөөр өвөлжөө найдвартай болдог мэтээр ойлгох түүнчлэн үзлэг шалгалтын хүмүүст үзүүлж харуулахын төлөө л аргалдаг зуршил ажилд туйлын хортой юм. Мал аж ахуйн өвөлжилтийн тухайд Булган, Дорнод, Өмнөговь, Хөвсгөл, Хэнтий аймаг ноцтой анхаарч, хариуцлагатай хандаагүйгээс эдгээр аймгийн нийт сумдын 40 - 70 хувь, суурийн 13 - 20 хувьд энэ оны өвлийн бэлтгэл дутуу дулим болсны гадна Дорноговьд бүр ч хангалтгүй байна. 

Дорноговь аймгийн Эрдэнэ, Улаанбаатар, Дорнод аймгийн Хөлөнбуйр, Матад, Булганы Бүрэгхангай, Баян-Агт, Гурванбулаг, Завханы Отгон, Өвөрхангайн Хайрхандулаан сумд мал аж ахуйн өвлийн бэлтгэлийн шаардлагыг хангах нь бүү хэл хийх ёстой ажлын гуравны хоёрыг ч гүйцээгүй суусаар өвөлтэй нүүр тулгарсан байна. 

Нэлээд аймаг, сумдын мал өөр газарт шилжих буюу тэрчлэн отор тэжээлийн аж ахуйн нутагт өвөлжих бөгөөд тэр тухайд ч анхаарал тавьж шуурхай зохион байгуулах ажил их байна. Юуны өмнө цаг агаар харьцангуй дөлгөөн байгаа одоогийн нөхцөлийг самбаачлан ашиглаж өвлийн бэлтгэлийн дутууг яаралтай гүйцээх, сууриудад мал аж ахуйн үйлдвэрлэлийн ажлыг технологийн шаардлагын дагуу амжуулахын тулд малчдын хүчийг төвлөрүүлэхэд орон нутгийн удирдах ажилтан. мэргэжилтэн ажил хэрэгч санаа тавих цаг хэдийнэ болжээ. 

Өвөлжөөний бэлчээрийг хамгаалж хямгатай ашиглах, ус хужраар таргаллуулахгүй байх ялангуяа нэг хүртэлх насны талын суурьд онцгой анхаарал тавих, нөгөөтэйгүүр улсын хэмжээгээр нийт малын тарга хүч төдий л сайн биш байгаа учраас цаг алдалгүй нэмэгдэл тэжээл өгөх, хүч зориг муутай малыг сөгдүүлчихэлгүй эртхэн ялган тордож төллөхөөс нь өмнө угтуулан тэжээх арга хэмжээг шуурхай авбал зохино. 

Аймаг, сумдад мал аж ахуйн мэргэжилтнүүд мал аж ахуйн өвөлжилтийг биечлэн зохион байгуулах, юуны урьд өсвөр мал эрчимтэй бойжуулах бааз, мал тэжээх болон эмчилгээ тэжээлийн цэгийн хүч чадлыг дүүрэн ашиглах ажилд идэвхтэй оролцож, мал тэжээл технологийг малчдад эзэмшүүлэн хэвшүүлэхэд тууштай нөлөө үзүүлэх ёстой. Өвөлжөөнд өвс тэжээл хужир шүү татаж авч бэлтгэхийн хамт малчдын түлш түлээ, гэр орны дулаалга, ахуйн хэрэгцээг хангах асуудал ч хараанаас гарч болохгүй билээ. Тэрчлэн өвлийн цасанд найдаж усны хангамжийг анхаардаггүй муу зуршлыг арилгаж, худаг засварын групп ажиллуулах, малын эм тарилга, мал аж ахуйн үйлдвэрлэл, малчдад шаардлагатай бараа таваар сэлбэг материалыг орон нутагт тээвэрлэн хэрэглэгчид хүргэн шуурхай үйлчлэх ажил мөн л тавтай өвөлжилтөд шууд хамаарна. 

Мал аж ахуйн үндсэн салбарын зэрэгцээ сүүлийн жилүүдэд гахай, шувуу, туулай, зөгийн аж ахуй ихээхэн өргөжиж байгаа нь туслах аж ахуйд өвлийн бэлтгэл хангахад шинэ маягаар хандахыг биднээс шаардаж байна. 

Өвөлжөөнд мал сүргийн тарга хүчийг алдахгүй, тавлаг байлгаж чадвал хаврын хахир цагийг давах болзол бүрдэхээр барахгүй эх мал бүрээс төл хүлээн авч толгой дараалан өсгөхөд үндсэндээ найдвартай болно. 

Малчдад өвлийн цагаар төв, орон нутгийн шеф байгууллагуудын үзүүлэх хүч туслалцаа ч мал аж ахуйн өвөлжилтийг зохион байгуулахад том хувь нэмэр болдог тул нам, улс, олон нийтийн байгууллагууд өвлийг өнтэй давахад нэгдэлч малчдадаа найдвартай холбоотон байх үүргийг нь биелүүлэхэд хэрэгтэй бүхнийг хийж, үзэл суртал, соёл хүмүүжил зохион байгуулалтын олон талт ажлыг өвөлжилтийн фронтод чиглүүлбэл зохино. 

