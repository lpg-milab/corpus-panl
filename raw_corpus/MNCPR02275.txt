Их Сэвжид

Стакан найман талтай. Хөдөөгийн нэгэн хийдэд шавилан суух бяцхан ламхай хожмоо бүхэл бүтэн үндэстний урлагийг бүтээн босгох юм гэж хэн таах билээ.
Түүний амьдралын алхам бүр нь Монголд бүжгийн урлаг бүрэлдэн буй болсон адармаатай бөгөөд гайхамшигтай үйл явц байж. Өнгөрсөн зууны хориод онд одоогийн Дорноговийн Толийн хийдэд шавилан сууж байсан тэр ламхай Монголын үндэсний бүжгийн урлагийн загалмайлсан эцэг Цэрэндуламын Сэвжид гуай. Тэрбээр ардын бүжгийг эсгий гэрийн хоймроос орчин цагийн театрын урлаг болгож, монгол бүжгийг дэлхийн бүжгийн урлагтай мөр зэрэгцүүлсэн гавьяатан юм. Сэвжид гуайг хэрхэн бүтээж туурвиж явсан талаар нь өөрийн үзэж харснаар барим тавим ярьж чадах хүн өнөө тун ховор аж. Олон ч хоног хайлаа, олдсонгүй. Өнөөгийн биднийг эхээс төрөөгүй байхад авьяас билиг нь ид жагсаж, цаг төрийн ороо бусгаа цагт үндэснийхээ урлагт шинэчлэл хийж, дэлхийн дайны фронт дээр бүжиглэн асан бадарч явсан энэ цуутай эрийн тухай яриад өгөх хүн тэр бүр байдаггүй юм байна. Тэгээд төрийн шагналт, ардын жүжигчин Д.Лувсаншарав гуайтай уулзлаа. Урлагийнхны хүндэтгэн нэрлэдгээр Лууяа гуай "Бид хоёр уг нь энэ жил ная, ерэн насныхаа ойг хамтдаа тэмдэглэх ёстой хоёр юм. Өмнө нь тавь, жаран насныхаа ойг хамт тэмдэглэсэн. Миний ная, Сэвжидийн ерэн насны ой тохиож байгаа юм сан" хэмээнэ. Тэрбээр ийн өгүүлэв. "Сэвжид маань миний уран бүтээлийн ганц нөхөр. Тавиад онд бид хамт ажиллаж байсан. Үндэсний дуу бүжгийн эрдмийн чуулга бол Сэвжидийн уран бүтээл дээр боссон маш том хамтлаг даа. Сэвжид багаасаа бүжиглэж, бүжиг дэглэсэн, ерөөсөө л бүжгээр амьсгалсан ийм амьдралыг туулсан хүн байгаа юм. Цэргийн ансамблиас 1946 онд хөгжимт драмын театрт бүжигчнээр татагдан ирж байлаа. Тэгээд жараад оноос Улсын ардын дуу бүжгийн чуулгад ажилласан. Сэвжидийнхээ тухай би хэдхэн зүйл товчхон ярихад, түүний бүжиг ерөөсөө л монгол сэтгэлгээ, монгол хөдөлгөөн байдаг. Бид хоёр тавиад онд Ховдод хамт ажиллаж байлаа. Баян-Өлгийд ч ажиллаж байв. Энэ нь түүний монгол хөдөлгөөн, монгол хэлбэрийг уран бүтээлдээ бий болгоход их нөлөөлсөн. Тэр үед чинь манай урлаг гэрийн нөхцөлд л байлаа шүү дээ. Бүжгийг гэхэд л гэртээ суугаа байдлаар хийдэг. Сэвжид суугаа бүжгийг босгосон хүн дээ. Тайзан дээр гаргаж ирсэн. Хөлийн хөдөлгөөн ямар байх, цээжний хөдөлгөөн ямар байх гээд бүгдийг тэр өөрийнхөө авьяас хүчээр бий болгосон. Монгол бүжгийг босгосон гэсэн үг. Одоогийн ҮДБЭЧ-ыг аваад үзье. Жараад хүнтэй энэ том хамтлагийг Сэвжид бий болгосон. Урьд нь концертын бүжиг хийдэг байсан энэ хамтлагийг ардын бүжгийн томоохон жүжиг тавих хүртэл нь хөгжүүллээ. Сэвжидийн дэглэсэн монгол бүжгүүдийг дэлхийн том том шүүгчид гайхдаг. Жишээ нь "Ээрүүлт" гэдэг бүжгийг нь үзээд тэд биширч байсан. Тэр бүжгийн хөдөлгөөнүүд дэлхийн бүжгийн түүхэнд өнөө хэр гараагүй учраас бишрэхээс ч аргагүй. Бид 1986 онд Итали руу хамтдаа явцгаалаа. Хөгжмийн ганцхан номер, бусад нь дан бүжгийн хөтөлбөртэй явсан. Сэвжид бүжгийн бүрэн бүрэлдэхүүнтэйгээ очиж баруун Европын үзэгчдийг үнэхээр бишрүүлж байсан юм. Монгол бүжиг маань дэлхийн хэмжээний өндөр түвшинд хүрснийг тэгж харуулж байлаа. ҮДБЭЧ одоо ардын бүжгийн театрын хэмжээнд хүрчихсэн байна. Энэ бол Сэвжидийн гавьяа. Концертын бүжгээс бүжгийн жүжигт хүрнэ гэдэг асар том алхам. Тиймээс одоо манайх ардын бүжгийн бие даасан театртай болох хэрэгтэй юм. Дэлхийд дан бүжгээр дагнасан ийм театрууд олон бий. Орост л гэхэд Мансеевийн театр гэх мэт үндэсний бүжгийн хэд хэдэн томоохон театрууд байна. Игорь Александрович Мансеев гэж алдартай бүжиг дэглээч хүн. Түүний дэглэн найруулаагүй үндэстэн угсаатны бүжиг гэж үгүй. Сэвжидийн тухай Оросын бүжгийн томчууд Монголд нэг Мансеев байна гэж ярьдаг байсан. Түүнийг монгол Мансеев гэдэг байсан юм". Ардын жүжигчин Д.Лувсаншарав гуай нэгэн цаг үед нөхөрлөн бүтээж туурвиж явсан нөхрийнхөө тухай ийн дурсахдаа түүнийг огт сургуульд сураагүй ч цул авьяас, цул алт байсан юм хэмээн бахархан ярьсан. Сэвжид гуайн үед бүжигчдийг сургах ямар ч сургууль манайд байсангүй. Тийм нөхцөлд бүжигчдийг мэргэжлийн өндөр түвшинд хүргэж чадсан нь түүний асар их авьяас билиг гэдгийг ч өнөөдөр онцолж байна.1960-аад он аймгуудад хөгжимт драмын театр дөнгөж байгуулагдаж байсан үе. Тэдгээр театруудад бүжиг хэрэгтэй болов. Бүжигтэй ч болов. Монголын тал нутагт энд тэндгүй театр ажиллах болсон нөр их үйл хэрэг Сэвжидгүйгээр хэрхэн бүтэх байсныг одоо хэр нь хэн ч төсөөлөхгүй биз. Ингээд 1976 онд "Жалам хар", "Ээрүүлт", "Монгол бүжгийн чуулган"-нд нь Монгол Улсын төр Сэвжид гуайд дээд шагналаа хүртээв. Тэрбээр бүжгийн урлагт хувь тавилангаа бүхэлд нь зориулж 240 гаруй бүжиг дэглэн найруулсан нь өдгөө дэлхийд Монголын урлагийн нэрийн хуудас болсоор байна. Чухам иймээс л мөнөөхөн Толийн хийдийн бяцхан ламхай Цэрэндуламын Сэвжид хорьдугаар зууны манлай бүжиг дэглээч болсон юм. Сэвжид гуай хар бага насандаа хийдэд шавилан сууж байхдаа цамын бүжгийн анхны дэглээч Буд хэмээх ламаас бүжигт суралцсан гэдэг. Ингэж цамд бүжиглэж анх бүжгийг мэдэрсэн болов уу гэж хүү С.Сүхбаатар нь ярьж байна. Хожим нь шашин хориотой байх үед цамын бүжиг судалж, буддын шашны тэрхүү өвөрмөц урлагийн элементүүдээс монгол бүжигтээ "нутагшуулан" баяжуулсан байдаг. Тэрбээр уран бүтээлч нөхдөдөө "Та нар юмыг хоёрхон талаас нь харах юм. Юм олон талтай. Стакан гэхэд л найман талтай шүү дээ" гэж зэмлэдэг байсан гэдэг. Монгол бүжиг бол хөдөлгөөн, элементүүдийн хувьд маш тансаг бөгөөд баялаг. Сэвжид гуайн энэхүү гярхай чанар нь ч үүнд нөлөөлөө биз. ШинэЧлэгЧ Сэвжид гуайг "Баруун Монголын олон ястны бүжгүүдийг хооронд нь хольж хутган юу ч биш болгосон, тэгээд түүндээ "Баруун монгол бүжиг" гэсэн нэг нэр зүүж өөрөө автор болсон" гэсэн сөрөг шүүмжлэл хаа нэг сонсогдож л байдаг. Энэ бол маш том эндүүрэл. Баруун, зүүн гэлтгүй Монголын олон ястны ахуйн соёл, зан заншлын өвөрмөц содон шинжүүдийг агуулсан олон хэв шинжит бүжгийг "бүжиг" хэмээх урлагийн нэгэн сэтгэлгээн дор зангидан шинэчлэн баяжуулсан нь Сэвжид гуайг шинэчлэгчийн хүндтэй сууринд яалт ч үгүй аваачиж буй юм. Юм тийм амар шинэчлэгдээд байдаггүй. Их авьяастан бүр шинэчлэл хийдэггүй. Хүн төрөлхтний туулж ирсэн замналыг харж байхад дэлхийн түүхийг эргүүлсэн маш цөөхөн тохиолдлууд, дэлхийн урлагт гарсан маш цөөхөн эргэлтүүд байх юм. Энэ хэдхэн эргэлтийг цөөхөн үндэстэн , цөөхөн ч хүн хийсэн гэж үздэг. Улс үндэстний хувьд ч мөн адил. Тиймээс л шинэчлэл бол зуу зуун жилээр яригддаг, хүн төрөлхтний түүхийн маш ховор үзэгдэл юм. Чухамхүү ийм л сэтгэлгээний тэсрэлтээр үндэснийхээ урлагт шинэчлэл хийсэн нь Сэвжид гуайг урлагийн агуу их мастерын зиндаанд аваачжээ. Одоо монгол үндэсний бүжиг Сэвжидийн бий болгосон тэр шинэ дэгээр л явж байна. Энэ дэг сургууль эвдэгдэх цаг хэзээ ирэхийг өнөөдөр барагцаалах хүн урлагийн ертөнцөд алга. Ер нь улс үндэстэн бүрт үндэсний оюун санааны үнэт зүйлээ авран авч үлдэх ховорхон хувь тохиосон ганц хоёрхон хүн заяадаг гэдэг. Тийм хүмүүсийг хар яриагаар бол үндэстний "гений фонд" гэж нэрлэдэг. Энэ нэр монгол угсаатны эртний урлагийг орчин үед авч үлдсэн Сэвжид гуайд аргагүй хамаарах юм. Аливаа улс үндэстэн дэлхийд хүлээн зөвшөөрөгдөх хоёрхон "шалтаг шалтгаан" байдгийн нэг нь улс төрийн хувьд бүрэн биеэ даасан байдал. Нөгөө нь тухайн үндэстний оюун санааны бүрэн биеэ даасан байдал. Үндэстний оюун санааны тусгаар тогтнол нь үндэснийх нь урлагаар илэрч байдаг. Энэ хоёрхон үзүүлэлтээр л дэлхий дээр өнөөдөр 214 улс орон зэрэгцэн оршиж байна. Тэгвэл Монголыг Монгол болгож дэлхийд данстай үндэстний хэмжээнд авч яваа хүчин зүйлийн нэг яах аргагүй үндэсний урлаг. Дэлхийн бүжгийн урлагт захчин бүжиг, урианхай бүжиг гэж ярихгүй, монгол бүжиг гэж л ярина. Монгол угсаатан бүрэлдэх үйл явц хэдэн зуун жил үргэлжилсэн бэ. Тэр цаг хугацааны туршид үүсч, хөгжсөн үндэстэн ястнуудын бүжигт модернизаци хийснээрээ Сэвжид гуай монгол бүжгийг эх барьж авсан. Бас устаж үгүй болохоос аварсан юм. Тийм учраас монгол үндэсний бүжгийн цорын ганц автор, загалмайлсан эцэг нь Цэрэндуламын Сэвжид яах аргагүй мөн билээ. Өнөөдөр Монгол Улсын Засгийн газар, ард түмэн, уран бүтээлчид хамтран Ц.Сэвжид гуайд хүндэтгэлийн хөшөө дурсгалын цогцолбор босгож байна. Энэ цогцолборт их бүжиг дэглээчийн "Адуучин", "Ээрүүлт",- "Хүүхэлдэй", "Саальчин", болон "Үндэсний бүжгийн чуулбар" зэрэг бүтээлүүдийг нь сийлбэрлэн мөнхөллөө. 
Н.Пагма
