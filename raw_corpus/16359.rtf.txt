№82 (16359)         
1986 оны дөрөвдүгээр сарын 5.
ДАХИН ХЭЛМЭГДЭХИЙГ АЗИ ТИВ ХҮСЭХГҮЙ

Манай гаригийн хамгийн том тив Азид энх тайван, аюулгүй байдлыг бэхжүүлж, улс орнуудын нь тусгаар тогтнол, нийгмийн дэвшлийг хангах нь зэвсэглэлээр хөөцөлдөхийн эсрэг, цөмийн дайны эсрэг дэлхий дахины улс түмний хийж байгаа нийтлэг тэмцлийн салшгүй бүрэлдэхүүн хэсэг мөн. 

Москва хотноо 1973 онд болсон Дэлхий дахины энхийг эрхэмлэгч хүчний их хурлын шийдвэрийн дагуу жил бүр Азийн улс түмний тэмцлийн долоо хоногийн ажлыг дэлхий даяар зохион байгуулдаг уламжлал тогтсон ёсоор Азийн улс түмний тэмцлийн долоо хоногийн ажил манай орон даяар өнөөдөр эхэлж байна. 

Дэлхий дахины одоогийн хурцадмал байдлыг намжаах, улс төрийн уур амьсгалыг зөөлрүүлэх, цөмийн сүйрлээс эх гаригаа авран хамгаалах үйлсэд Ази тивийн улс орны үүрэг маш их юм. Манай зууны сүүлийн хагаст атомын болон хими, бактериологийн зэвсгийн хөнөөлийг Европоос урдаар амссаны аймшигт үр дагавар нь одоо хүртэл азийнхныг шаналган зовоосоор байгаа түүхийн гашуун сургамжийг хэн ч мартаагүй. Империалистуудын ашиг сонирхол гэгчийн бай болж Ази тив дахин хэлмэгдэх аюул заналхийлэл даамжирч байгааг америкийн дайны хэнээтнүүд юуны өмнө японы эрх баригч бүлгийн хонзогногч үзлийг дэвэргэн, Вашингтон - Токио - Сөүл гэсэн түрэмгий тэнхлэгийг хэрэг дээрээ бий болгосон зохисгүй ийм баримт гэрчилж байна. 

Япон, Өмнөд Солонгост америкийн мянга гаруй цөмийн цэнэгт хошуу бүхий зэвсэг байрлаж байна. Америкийн цэргийн бааз, түшиц газрууд Алс Дорнод, Зүүн өмнөд Ази, Номхон болон Энэтхэгийн далай, Баруун, Баруун өмнөд Азийн өргөн уудам нутагт олноороо бий болоод байгаа нь АНУ-ын засаг захиргаа энэ бус нутгийг стратегийн ач холбогдлоор Европтой адил үзэх болсныг харуулж байна. Зөвхөн Алс Дорнодод л гэхэд америкийн цэргийн 300 бааз, объект, 150 мянган цэрэг байгаагаас Японд 140 гаруй объект, 50 мянган цэрэг, Өмнөд Солонгост 40 бааз, 42 мянган цэрэг, Филиппэд 11 бааз, объөкт, 16 мянган цэрэг байрлаж байна. 

Америкийн империалистууд << Номхон далайн номлол >> гэгч цэрэг улс төрийн түрэмгий төлөвлөгөөгөө Хэрэгжүүлэхэд энэ бүс нутгийн улс орнуудыг татан оролцуулахаар чармайж дайнч ийм бурангуй явууллагаа ЗХУ, Вьетнам, Азийн бусад социалист орон, Афганистан, Кампучийн эсрэг илэрхий чиглүүлж байна. 

Хорьдугаар зууны эцэс гэхэд цөмийн, химийн болон үй олноор устгагч бүх төрлийн зэвсгийг устгах тухай зөвлөлтийн программ манай тивийн улс түмний санаа бодол, эрх ашигт бүрэн дүүрэн нийцэхээр барахгүй Азид аюулгүй байдал, өнө бат энх тайвны систем бүрэлдүүлэхэд нийтээр оролцох цогцолбор хандлагыг азийн нийт улс орны хамтын эрэл чармайлтад жинтэй хувь нэмэр оруулах амин чухал ач холбогдолтой хөтөлбөр гэж манай ард түмэн үзэж байна. 

Энх тайван аж төрөх нөхцөлийг хангах, зэвсэг хураах чиг бодлого ЗХУКН, Зөвлөлт төрийн гадаад бодлогын цөм болж ирсэн, хойшид ч ийм байх болно гэдгийг ЗХУКН-ын XXVII их хурал дэлхийн улс түмэнд үнэмшилтэйгээр нотлон харуулсан юм. Азийн янз бүрийн нутгийн эмзэг асуудлыг улс төрийн аргаар зохицуулах, энэ үндсэн дээр цэргийн сөрөг төвлөрлийн эрчийг багасгаж, тэндхийн байдлыг тогтвортой болгох асуудлыг нэгэн зэрэг шийдвэрлэх эрх ашгийн үүднээс улсуудын хүч чармайлтыг зохицуулах, дараа нь нэгтгэх ажлаас эхлэх нь зүйтэй юм гэсэн саналыг их хурал дэвшүүлсэн билээ. 

Нөхөр М. С. Горбачев зөвлөлтийн телевизээр саяхан хэлсэн үгэндээ, цөмийн зэвсгээр хөөцөлдөх явдлыг зогсоох чиглэлд анхны том алхам хийх хэрэгтэй байна. Цөмийн туршилгыг бүх нийтээр юуны өмнө ЗХУ, АНУ, түүнчлэн цөмийн зэвсэгтэй бусад гүрэн зогсоох нь тийм алхам болно гэдгийг дахин мэдэгдлээ. ЗХУ-ын шинэ чухал санаачилгыг шударга хүн төрөлхтөн, түүний дотор Ази тивийн улс түмний хувьд намд шууд хамаатай зүйл мөн гэж үзэж манай ард түмэн сайшаав дэмжиж байна. 

Улаанбаатарт саяхан болсон Азийн социалист орнуудын парламентын төлөөлөгчдийн зөвлөлдөх уулзалтаар Ази, Номхон далайн районы энх тайван, аюулгүй байдлыг бэхжүүлэх хэрэгт парламентуудын гүйцэтгэх үүргийн тухай асуудлыг хэлэлцээд Ази тивийн байдалд иж бүрэн хандах, Алс Дорнодод итгэлцлийг бэхжүүлэх арга хэмжээ авах, Ази, Номхон далайн орнуудын хооронд харилцан үл довтлох, хүч үл хэрэглэх тухай Конвенц байгуулах, Солонгосыг энх тайвнаар нэгтгэх, Өмнөд Солонгосоос цөмийн бүх төрлийн зэвсгийг гаргах, түүнийг цөмийн зэвсэггүй энх тайвны бүс болгох, АСЕАН болон Энэтхэг - Хятадын хойгийн орнуудын хооронд яриа хэлэлцээг үргэлжлүүлэх, Зүүн өмнөд Азид энх тайван, тогтвортой байдал, хамтын ажиллагааны бүс байгуулах, Энэтхэгийн далайг энх тайвны бүс болгох тухай саналуудыг оролцуулан, Ази, Номхон далайн бүс нутгийн энх тайван аюулгүй байдлыг бэхжүүлэхэд чиглэсэн ЗХУ, социалист болон бусад улсын гадаад бодлогын санаачилгуудыг хэрэгжүүлэх үйл хэрэгт парламентууд, парламентын гишүүдийн хамтын ажиллагааг улам идэвхжүүлэхийн чухлыг уулзалтад оролцогчид цохон заалаа. 

Азийн өнөр улс түмэн амар тайван аж төрөх эрхтэй бөгөөд түүнийгээ хамгаалан тэмцэх нь дэлхий дахинд намжмал байдал бүрдэхэд шийдвэрлэх чухал хүчин зүйл болох ёстой. 

