Зээрийн цагааныг төрийн хамгаалалтад авлаа

Байгаль орчны сайдын баяр хүргэмээр тушаал гарчээ. Зүүн гурван аймагт чонын тоо толгой цөөрснөөс дараа оныг дуустал тэнд чоно агнахыг албан ёсоор хориглолоо.
Идэх хоолоо гуйж биш гуядаж олж иддэг хээрийн энэ хийморлиг амьтан амьд явах өртгөө байгаль ээждээ хангалттай төлж амьдардаг. Хүмүүс чоныг мал идлээ гээд л алга болгохыг хүсдэг. Үнэндээ мал, амьтны хамгийн муу өвчтэй, зовлонтойг нь идэж цэвэрлэдэг чоно байхгүй бол хээр талд элдэв өвчин тархаж, байгаль дэлхий уйлж эхэлдэг. Яг л ийм гамшиг манай зүүн бүст нүүрлэх аюул тулгарсан байна. Дорнод, Сүхбаатар, Хэнтий аймагт сүүлийн жилүүдэд чоно эрс багассанаар цагаан зээр болон бусад амьтны дунд элдэв халдварт өвчин тархаж эхэлжээ. Мэргэжлийн байгууллагууд анхааруулж, нутгийн иргэд ч санал хүсэлт тавьсны эцэст ийм хориг тавилаа. Манайд Сибирийн хөх, төв Азийн заримдаг цөлийн цөөвөр гэсэн хоёр төрлийн чоно амьдардаг гэнэ. Сибирийн хөх чонын нэгэн омог болох зээрийн цагаан өдгөө ийн ховордов. Зээрэн сүрэг бараадаж амьдардаг зээрийн цагааны сүйрэлд хүмүүс бид өөрсдөө буруутай. Хурдан буу агсаж, хүчит техник хөлөглөсөн эрчүүд торох юмгүй сэлүүн талд зээрийн цагааныг хээрийн өвс шиг хиаруулан намнаж эхэлжээ. Чононоос хаях юм гардаггүй гэдэг. Шагайг түлхүүрэндээ зүүж, махыг нь идэж, тархийг нь устай холин ууж, байгаа бүгдийг нь хүмүүс эм мэт л хэрэглэнэ. Чоно агнаж эр бяраа гайхуулна. Ингээд зогссонгүй вагон вагоноор нь хядаж, бизнес хийдэг болж. Уг нь зээрийн цагаан зээр шиг хурдан ч зэр зэвсэгтний өмнө өвдөг сөхөрч эхэлсэн нь энэ юм. Дэлхийд чоноо барсан орон цөөнгүй байдаг ажээ. Австралид чоно устаад хэдэн зуун жил болжээ. Япон ч чоногүй. Европын Болгар зэрэг орон чоноо устгачихаад гаднаас эргүүлэн авчирч үржүүлсэн гэдэг. Харин манайх хэдийнээс чоно элбэгтэй байсан болохоор социализмын үед Кубын амьтны хүрээлэнд нэг чоно бэлэглэж л дээ. Хожим Зундуйн Дорж тэргүүтэй манай хэдэн зохиолч тэрхүү зоопаркаар ороход ноос ноолуурандаа баригдаж царай дарсан монгол чоно тэднийг дагаж улиад байсан тухай ирээд сонинд бичиж байсан гэж уншсан хүн надад хэллээ. Өр өвдөм гунигтай түүх. Чононд зориулан босгосон хөшөө Ромд байдаг. Эртний домогт ах дүү Рим, Ром хоёрыг өлөгчин чоно өсгөж хүн болгосон гэж өгүүлдэг. Тэрхүү ахынх нь нэрээр хожмоо Ромыг нэрлэх болсон учраас энэхүү хөшөөг босгосон гэдэг. Манайхан яг энэ янзаараа хядаад байвал эр зориг, тэнгэрлэг, хийморлигийн бэлгэдэл чонын хөшөөтэй үлдэх ч магадгүй юм. 1989 онд Монголд ойролцоогоор 32 мянга гаруй чоно байсан гэдэг. Түүнээс хойших 10 жилд харьцангуй их өссөн ч өдгөө нэг захаасаа ийн ховордож эхэллээ. Ямартай ч өнөөдөр төр зээрийн цагааныг хамгаалалтдаа авлаа. Зээрийн цагаангүй болчихвол дорнын тал өвдөж, нулимсандаа хатах буй за. 
Д.Оюунтуяа
