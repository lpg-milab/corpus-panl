№201(16164)
1985 ОНЫ НАЙМДУГААР САРЫН 21.
Ургацын штаб

Сэлэнгэ аймгийн Цагаантолгойн сангийн аж ахуйн Энхталын тасагт саяхан болсон хамт олны цуглаан дээр тасгийн дарга, намын гишүүн С. Лхагвасүрэн 13900 тонн ургацыг ажлын хорь хоногт багтаан хурааж, төлөвлөгөөг 3000 тонноор давуулах үүрэг авлаа. Манай орны тариалангийн гол районы нэг Сэлэнгэ аймгийн сангийн аж ахуй, тэдгээрийн тасаг, бригадад өрнөж байгаа шиг ийм санаачилга хөдөлгөөн олон аймаг, аж ахуйд гарч байна. Одоо түрүүчийн бригад, салаа үр тариаг ангилж эхэллээ. Дарш бэлтгэх ажил ид өрнөж, төмс, хүнсний ногооны ургацыг нийлүүлэх хэмжээ өдөр өдөрт нэмэгдсээр байна. 

Ургац хураах өрнүүн их ажлыг удирдан зохион байгуулах гол төв бол сангийн аж ахуй, тэжээлийн аж ахуй, тариалан бүхий хөдөө аж ахуйн нэгдэлд ажиллаж байгаа ургацын штаб юм. Орон нутгийн намын байгууллагын өдөр тутмын удирдлагын дор цаг хугацаатай, чухал хариуцлагатай уг ажлыг шуурхай сайн зохион байгуулах нь ургацын штабын эрхэм үүрэг мөн. Сүүлийн жилүүдэд ЗХУ-ын Ставрополийн хязгаарын Ипатовын районы туршлагаар тариа хураах ажлыг иж бүрэн зохион байгуулж удирддаг болж, тийм зохион байгуулалт олон аймаг, аж ахуйд нэвтэрч, зохих үр дүнд хүрэв. Ургацын штабыг техникийн засвар, үйлчилгээний, аж байдлын хангамжийн, соёл, хүмүүжил, ухуулга, суртал нэвтрүүлгийн мэдээ мэдээллийн, хяналт шалгалтын зэрэг тодорхой чиглэлийн алба, хэсэгтэйгээр байгуулж, мэдэлд нь зохих хүч, материаллаг нөөцийг төвлөрүүлдэг. Орон нутгийн хэмжээнд ургац хураахыг хугацаа алдалгүй шуурхай зохион байгуулахад штабын ийм хэлбэр ашигтай юм. 

Одоо тэдгээр штаб, түүний харьяа алба, хэсэг ажилдаа яаравчлан орох хэрэгтэй. Энэ жилийн хувьд ургацын штаб бүрийн хамгийн гол үүрэг бол үр тариа, төмс, хүнсний ногоо, даршны арвин ургацыг хугацаанд нь хаягдалгүй хураан авах ажлыг дээд зэргээр зохион байгуулах явдал мөн. Нэгэнт ургац арвин байгаа болохоор хүн бүрийн идэвх, урам зориг өндөр, хийж бүтээх эрмэлзэл, тэмүүлэл дүүрэн байна. Гагцхүү үлэмж тааламжтай эдгээр нөхцөлийг ухаалаг ашиглан, аймаг орон нутгийн хүч бололцоо, нөөцийг шавхан дайчилж, эх орныхоо талх тарианы сан хөмрөгийг арвижуулах үйлсэд бүхнийг чиглүүлэх нь ургацын штаб бүрийн хариуцлагатай зорилт болж байна. 

Ургац хураах ажил эхэлж байхад зарим аж ахуйд техник тоног төхөөрөмжийг ажилд бүрэн бэлэн болгоогүй, үтрэм, агуулахын засвар, оюутан сурагчид, тээвэрчдийг авч ажиллуулахтай холбоотой зарим бэлтгэл хангагдаагүй байгаад дүгнэлт хийж шуурхайлах шаардлагатай байна. Олон талтай, өргөн хүрээтэй, ихийг хамран хэрэгжих ургац хураах ажлын хөдөлмөрийн талбарт зөвхөн хөдөө аж ахуйнхны төдийгүй манай орны улс ардын аж ахуй, соёлын бусад салбарын ажил, анхаарал, хүч төвлөрдөг. Иймээс сум, аж ахуйн ургацын штаб тэдгээр байгууллага хамт олонтой ажлаа нягт уялдуулж зохион байгуулах хэрэгтэй юм. Штаб, зохих алба, хэсэг зохион байгуулснаар санаа амарч хэрхэвч таарахгүй. Ажлын эхнээс нарийн төлөвлгөөтэй, штабын болон түүний зохих ажил төрөл хариуцсан алба, хэсгийн гишүүн бүрийг хэн юу хариуцах, түүнээ хэрхэн зохион байгуулж, дүгнэхийг тодорхой болгож, биелэлтэд байнга хяналт тавьж ажиллавал зохино. Ингэж штабын гишүүн бүрийг уг ажилд жигд оролцуулдаггүйгээс тухайн салбарын мэргэжилтэн, зарим цөөн удирдах ажилтан ургацын талбарт янз бүрийн ажил хөөцөлдөж, үр дүн багатай өнгөрдөг дутагдал зарим аж ахуйд үзэгдэж байсныг давтаж болохгүй. 

Техникийн сайн бэлтгэл, засвар үйлчилгээний шуурхай ажлын хэсэгтэй, орон байр, хоол хүнс, соёл аж байдлын тавлаг тухтай үйлчилгээ, хангамжтай байх нь тариалангийн талбарт хөдөлмөрийн үр дүн гаргах нэг үндэс мөн. Гэвч зөвхөн энэ талын материаллаг хангамж, бололцоо нөхцөлийг бүрдүүлснээр тайвширч болохгүй. Хөдөлмөрийн хамт олныг идэвхжүүлж, тэдэнд ширхэг түрүү хаягдуулалгүй хураахын төлөө хэрхэн яаж ажиллавал зохих үүрэг зорилтыг бүрэн ухамсарлуулж, нам, засгийн цаг үеийн бодлого, авч хэрэгжүүлж байгаа олон талт арга хэмжээг сайн сурталчилж ажиллах нь штаб бүрийн нэн чухал үүрэг мөн. Уралдааныг өдөрт нь дүгнэж шагнал урамшууллыг хамт олны өмнө баяр ёслолын байдалтай гардуулах, хөдөлмөрийн дээд амжилт үзүүлсэн бригад, хамт олон, хүмүүсийн амжилтыг сурталчилж, чухам яаж ажиллаад тийм үр дүнд хүрэв гэдгийг нөхдөд нь хэлж, тэгж ажиллахад зааж туслах, радио нэвтрүүлэг сонсгох, сонин хэвлэл ашиглуулах ажлыг зориуд зохион байгуулах хэрэгтэй. Улс төрийн мэдээлэгч томилж, тэр өдрийн хэвлэл, радиогийн нийтлэл, нэвтрүүлгийн тоймыг хүмүүст ажлын байр дээр нь сурталчилдаг арга барил нэлээд газарт хэвшил болж байгааг дэлгэрүүлэх нь зүйтэй. 

Энэ жилийн хувьд үр тарианы ургац өтгөн, өндөр, налах төлөвтэй байгаа учир комбайнд, нэмэлт төхөөрөмж хийх, тарианы иш өргөгч бэлтгэх ажлыг өөр өөрсдийн хэмжээнд зохион байгуулах нь чухал. Ургац хурааж байгаа талбайн зэрэгцээ үтрэм, тариа тээврийн замд багагүй хаягдал гардагт дүгнэлт хийж ургацын штабын хяналтын албаны нэг гол анхаарлыг тэнд чиглүүлбэл зохино. 

Технологийн горимыг нарийн чанд мөрдөх нь амжилт олохын үндэс юм. Иймээс ургацын штабын гишүүд өөрсдөө тухайн тасаг, бригадад хэрхэн ямар технологиор ургац хураахыг сайтар мэдэж, зохих арга барилыг эзэмшсэний үндсэн дээр талбайд хяналт тавьж, механикжуулагчдад зааж зөвлөж байх хэрэгтэй. Талбайг захлах, ургацыг ангилах, цайруулах дэс дарааг нарийн тогтоож мөрдөх, хяналтын цайруулалтыг туршлагатай комбайнчдаар эхлэн хийлгэж, хүн бүр тэр хэмжээнээс илүү ургац авахын төлөө шамдах ёстой. 

Намрын уламжлалт ажлын гол чухал хэсэг ургац хураах хөдөлмөрийн талбарт хамт олныг өндөр үр дүнд хүргэхээр зохион байгуулж удирдах нэр төртэй, хариуцлагатай үүрэг ургацын штабт ногдож байна. 

