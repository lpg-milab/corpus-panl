Нэгдсэн бодлого, мэргэжлийн боловсон хүчин үгүйлэгдэж байна

-МОНГОЛЫН Авто замчдын II их хурал ЭНЭ САРЫН 31-нд эхэлнэ- 
Монголын авто замчдын II их хурал энэ сарын 31-нд Улаанбаатарт эхлэх гэж байна. Энэ их хурал Монголын авто замын хөгжлийн өнөөгийн төлөв байдлыг үнэлж цэгцлэн авто замын цаашдын хөгжил, энэ салбарт тохиолдож буй бэрхшээл, түүнээс гарах арга замыг тодорхойлж, Монголын авто замын салбарыг хөгжүүлэх талаар тулгамдсан ямар асуудалд анхаарлаа хандуулах ёстойг төр засагт сонордуулах чухал үйл явдал болно гэж авто замынхан бид найдаж байгаа юм.
Авто зам ямар их хүнд хүчир, бүтээн бий болоход амар биш, инженерийн нарийн шийдлээр бүтдэг нүсэр байгууламж болох нь ойлгомжтой. Сүүлийн үед компани нэрээр авто замыг мэргэжлийн бус хүн ганц нэгхэн техникээр барьж, их мөнгө олж болох юм байна гэсэн ойлголттой хүмүүс олшрох хандлагатай байгаа нь Монголын авто замын барилгын чанарт муугаар нөлөөлж, хөгжилд нь саад болж улмаар Монголын авто замын нэр хүндэд муугаар нөлөөлөх буруу жишиг тогтох хандлага байгаа нь нууц биш юм. Ийм ойлголт авто замын ажлыг нэгтгэн удирдах бодлогын төвлөрсөн байгууллага байхгүй болсонтой шууд холбоотой. 1981 онд Сайд нарын Зөвлөлийн дэргэд Авто замын ерөнхий газар байгуулагдсан нь авто замыг улсын бодлогоор хөгжүүлэх маш зөв арга хэмжээ болсон. Энэ арга хэмжээний дүнд авто замын мэргэжлийн боловсон хүчин бэлтгэх, машин механизмаар хангах зэрэг зам гүүрийн барилгыг бодлого, чиглэлтэй хөгжүүлэхэд чанарын өөрчлөлт гарсан. Энэ үеийг Монголын авто замын хөгжлийн оргил үе байсан гэхэд хилсдэхгүй. Зам тээвэр, аялал жуулчлалын яаманд Авто замын газар ажиллаж байгаа хэдий ч одоогийн бүтэц авто замын нэгдсэн бодлого явуулахад нөлөөлж чадахгүй байна. Авто замын хяналт судалгааны төв нь авто зам барьж байгаа том, жижиг компаниудтай зөвхөн ажлын гүйцэтгэлд нь хяналт хийхээс өөр ямар ч удирдлагын функц байхгүй байна. Энэ байдлаас болоод авто замын компаниуд өөрсдөө дур мэдэж мэргэжилтэй, мэргэжилгүй хүмүүсээр зам, гүүр бариулж яваа нь зам, гүүрийн барилгын чанарт муугаар нөлөөлж байгаа нь ойлгомжтой. Төр засгаас авто зам, гүүр барихад оруулж байгаа гадаад, дотоодын хөрөнгө оруулалт жилээс жилд өсч байгаа нь сайн хэдий ч тэр оруулсан хөрөнгө оруулалтаар чанартай сайн зам, гүүр барихад мэргэжлийн боловсон хүчин, инженер техникийн ажилчид, орчин үеийн өндөр хүчин чадалтай техник, шалгарсан технологигүйгээр гүйцэтгэж чадахгүй нь мэдээж. Ер нь авто зам, гүүрийг хөгжүүлэх нэгдсэн бодлого мэргэжлийн боловсон хүчин, өндөр технологи, хөрөнгө оруулалтаасаа даан ч хол хоцорч явна. Уул нь мэргэжил, техник технологийн чадавхи дээр үндэслэсэн хөрөнгө оруулалт байх ёстой санагдах юм. Монгол орны хөгжлийг хөтлөгч авто замыг цаашид тууштай хөгжүүлье гэвэл авто замын бүх талын хөгжлийг нэгдсэн цэгцтэй бодлогоор удирддаг төв байгууллага байхгүйгээр эрчимтэй төлөвшсөн хөгжил энэ тэрийн тухай яриад нэмэргүй болжээ гэдгийг Засгийн газрын тэргүүн С.Баяр танд дуулгамаар байна. Авто замын хөгжлийн бодлого явуулдаг Авто замын яам гэхээ байя, Засгийн газрын дэргэд Авто замын бие даасан бодлого явуулдаг агентлаг байх нь зайлшгүй шаардлагатай байгааг төр засаг минь анхаарах сан. Иймд Засгийн газрын бүтэц ид яригдаж байгаа энэ үед Авто замын байгууллага, түүний хөгжлийн хэтийн төлөвийг ойлгон үзэж Монголын авто замын бодлогыг жинхэнэ ёсоор мэргэжлийн талаас нь явуулдаг бие даасан байгууллагатай болгож өгөхийг Монголын авто замчид төр засгаасаа хүсч байна. 
Ахмад замчин Г.Сүрэн 

