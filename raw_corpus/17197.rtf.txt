№294(17197)  
1988 оны арван хоёрдугаар сарын 8.  
Ашиглалтад оруулах барилга

Наймдугаар таван жилийн эхний гурван онд ашиглалтад оруулах барилгын төлөвлөгөөний тасалдлаас болж аж үйлдвэрийн салбарт 30 гаруй сая төгрөгийн бүтээгдэхүүн нэмж үйлдвэрлэх боломж алдсан тухай БНМАУ-ын Ардын Их Хурлын ээлжит чуулган зааж тэмдэглэсэн байна. Их хэмжээний ийм гарз үргэлжилсээр байгаа нь ашиглалтад орох ёстой барилга цагтаа ороогүйгээс уул барилгад байрлан ажиллах төрөл бүрийн үйлдвэрлэл, үйлчилгээний ажил эхлэхгүйд хүрч, тийм хүлээлтийн өдрүүд хойшоо сунах тусам тэр хэмжээний хохирол учруулдаг давхар давхар хохиролтой юм. Барилгын үйлдвэрлэлийн ийм доголдол олон шалтгаантай бөгөөд аливаа барилга барих бүх талын бэлтгэлийг урьдчилан хангахад захиалагч, зураг төслийн болон гүйцэтгэгч гурван ихэр байгууллагын ажлын уялдаа холбоо муу, инженертехникийн ажилтны хариуцлага дорой, салан задгай, тооцоо судалгаагүй, төлөвлөгөөний сахилга сулаас ихэвчлэн болж байна. Арга барил, зохион байгуулалт, сэтгэлгээний хоцрогдол ч тээр болж, хөрөнгө хүч, материалын нөөцийг гол гол барилга байгууламжид бүрэн төвлөрүүлэхийн оронд энд тэндгүй цацаж тарамдуулдаг хуучин зуршил арилаагүй байгаатай барилгын ажлын доголдол шууд холбоотой байна. 

Их барилгын төлөвлөгөөний тасалдлыг нөхөх бүхий л нөөц бололцоог дайчилж 1989 онд хамгийн хариуцлагатай ажиллах шаардлагатай байхад зураг төслийн болон захиалагч, гүйцэтгэгч, ханган нийлүүлэгч, төлөвлөгч байгууллагууд улсын даалгаврын шугамаар ирэх жил ашиглалтад оруулах барилгын талаар саяхан хамтран хэлэлцсэн дүнгээс үзвэл таван жилийн төлөвлөгөөт дөрөв дэх жил ашиглалтад оруулах шаардлагатай үйлдвэрлэл, үйлчилгээний зориулалттай 50 гаруй томоохон барилга хугацаандаа дуусах боломжгүй байдал төлөв ил болжээ. Улсын барилгын хороо, Хөдөө аж ахуй, хүнсний үйлдвэрийн Яам, Эрчим хүч, уул уурхайн үйлдвэр, геологийн Яамны захиалгатай барилгын үйлдвэрлэлийн бааз болон материалын үйлдвэрүүдийн хүч чадлыг нэмэгдүүлэх, хүн амын хүнсний хангамжийг сайжруулах, эрчим хүчний найдвартай ажиллагааг хангах зориулалт бүхий чухал барилга дээрх тАвиад барилга байгууламжийн талаас илүү хувь болж байна. Чойбалсан, Сайншанд хотын задгай цементийн агуулахууд, Өлгий хотын мал нядалгааны хөргүүлтэй газар, Улаангом хотын чацаргана боловсруулах цех, Улаанбаатар хотод барьж байгаа малын гоц халдварт өвчнийг оношлох лаборатори, талхны нэгдүгээр үйлдвэрийн шинэчлэлт, авто засварын заводын сэлбэг үйлдвэрлэх цехийн өргөтгөл, орон сууцны VI хорооллын үйлчилгээний төв зэрэг олон чухал барилга товлосон хугацаандаа ашиглалтад орж чадахгүйд хүрч байгаагийн гол буруутан эзэд нь тэдгээрийн захиалагчид юм. Тэд оны эхэнд төлөвлөгөө даалгаврыг үндсэн нэгжид өгснөөр бүхнийг амжуулсан мэтээр сэтгэлээ хуурч, захиргаадах албадлагын аргаар голчлон аргацааж улмаар ашиглалтад өгөх барилгад хүч бололцоогоо төвлөрүүлэн дайчилж өөриймсөг хандах үүргээ орхигдуулж гагцхүү гүйцэтгэгчид бүхнийг даатгаснаар санаа амардаг байдал үргэлжилсээр байна. 

Барилга бол хамтын бүтээл гэдгийг хайхрахгүй, оролцогч бүх талууд нэгэн сэтгэлээр, нэгдмэл хүчээр хамтарч бүтээхийн оронд захиалагч, түүнтэй хоршин ажиллагч хангамжийн байгууллагын урагшгүй ажиллагааны уршгийг барилгачдад үүрүүлэх буюу эсвэл зохиолчдын хяналтыг орхигдуулж, зураг, технологи зөрчих тохиолдол ч цөөнгүй байна. Гадаад материал, тоног төхөөрөмжийн захиалгын ажилд хайхрамжгүй ханддаг, ялангуяа техникийн туслалцааны барилгад олон дахин нэмэгдэл гэрээ хийдэг, зураг төсөвт үйлдвэрлэлээс хасагдсан зүйлийг тусгаснаас захиалга бүтдэггүй, хөрөнгийн эх үүсвэрээр шалтаглан тоног төхөөрөмж, материалыг дутуу гэрээлдэг дутагдал барилга байгууламжийг цаг хугацаанд нь ашиглалтад өгөхөд түвэгтэй бэрхшээл учруулж байна. 

БНМАУ-ын Ардын Их Хурлын IV дэх удаагийн сонгуулийн тавдугаар чуулган 1989 онд ашиглалтад оруулах 580 орчим томоохон барилга байгууламжийг барилгын гол гүйцэтгэгч, захиалагч байгууллагад улсын даалгавар болгон баталсан учраас төрийн дээд эрхийг барих байгууллагын хуульчилсан шийдвэрийг биелүүлэх нөхцөлийг ханган бүрдүүлэх хэрэгтэй байна. 

1989 онд ашиглалтад оруулах барилгуудаас Булган хотын 36 мянган тоннын үр тарианы элеватор, Архангай, Өвөрхангай, Увс, Ховд аймгийн сүүний механикжсан ферм, Мандалговь, Баруун-Урт хотын цэвэр усны хангамжийн шугам сүлжээ зэрэг арав гаруй барилгын материал, тоног төхөөрөмжийн орц, нийлүүлэлтийг түргэтгэхээр авсан амлалт, үүргээ бүрэн биелүүлэх талаар захиалагч Хөдөө аж ахуй, хүнсний үйлдвэрийн Яам, Нийтийн аж ахуй, үйлчилгээний Яам, Эдийн засгийн гадаад харилцаа, хангамжийн Яам онцгой анхаарах шаардлагатай байна. Орон сууцны XI хорооллын хоёрдугаар ээлжийн хуваарилах байгууламж, дэд станц, дулааны төв хэдийгээр төсөвт өртөг багатай, жижгэвтэр байгууламж мэт санагдавч түүний ач холбогдол өндөр учраас богино хугацаанд дуусгах арга хэмжээ авахгүй бол 1ООО айлын 34, 8 мянган хавтгай дөрвөлжин метр сууцны талбай бүхий орон сууц хугацаандаа ашиглалтад орохгүй буюу орсон ч хөдөлмөрчдийн тав тухыг алдагдуулж болзошгүйг Улаанбаатар хотын АДХ-ын гүйцэтгэх захиргаа онцгой анхаарвал зохино. 

Төлөвлөгөөт ажлын эцсийн үр дүн чухамдаа тухайн салбарын удирдлага, зохион байгуулалт, тэнд ажиллагчдын хариуцлагатай холбоотой учраас үндсэн хөрөнгө, барилга байгууламжийг ашиглалтад оруулах бодит нөхцөлийг хангах асуудлыг тодорхой албан тушаалтан хүмүүст хүлээлгэж, тухай бүр нарийвчлан авч үзэж байх ёстой. Ашиглалтад өгөх барилга саатах нь дан ганц тэрхүү барилгын тухайгаар хязгаарлагдахгүй тэнд ажиллах ёстой үйлдвэрлэл, үйлчилгээ, хөдөлмөрчдийн өргөн хүрээтэй эрх ашгийн асуудал учраас холбогдох бүх байгууллагын хамтын хариуцлага, чармайлтыг төвлөрүүлэн жигд сайжруулах хэрэгтэй байна. 

