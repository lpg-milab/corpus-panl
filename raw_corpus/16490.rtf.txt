№213 (16490)           
1986 оны есдүгээр сарын 5.
ҮЭ-ИЙН АЖЛЫН ШААРДЛАГА

МАХН-ын XIX их хурал төлөвлөгөөт зорилтыг ханган биелүүлэх, хөдөлмөр зохион байгуулалт, урамшууллын бригадын хэлбэрийг дэлгэрүүлэх, сахилга, дэг журмыг бэхжүүлэх, хөдөлмөрийн бүтээмжийг дээшлүүлэх, социалист уралдааныг бүх талаар өрнүүлж, тэргүүн туршлага түгээх асуудлыг өргөн цар хүрээтэй шийдвэрлэхэд үйлдвэрчний эвлэлийн байгууллагын гүйцэтгэх үүрэг зорилтыг тодорхойлон заасан юм. 

Намынхаа дайчин шийдвэр, нэр хүндтэй даалгаврыг биелүүлэхийн тулд МҮЭ-ийн Төв Зөвлөл, аймаг, хотын үйлдвэрчний эвлэлийн байгууллага онцгой анхаарч ажлынхаа арга барилыг шинэчлэн өөрчилж байна. Баянхонгор, Баян-Өлгий, Хөвсгөл аймаг, Завхан аймгийн Тэлмэн сум, Тов аймгийн Жаргалант, Сүхбаатар аймгийн Түмэнцогтын сангийн аж ахуйн үйлдвэрчний эвлэлийн зөвлөл бичиг цаас, үр ашиг багатай хурал цуглаан, ёс болсон элдэв арга хэмжээг багасгаж, үйлдвэрлэлийн гүнд ажлаа төвлөрүүлэх төлөвлөгөөт зорилтыг биелүүлэх, хамт олны хөдөлмөр, ахуй, соёлын нөхцөлийг сайжруулах, хүн хүмүүжүүлэхэд бодитой үр нөлөө үзүүлэх, ажилтан, сонгуультны ажлын арга барилыг сайжруулж, хариуцлагыг өндөржүүлэх талаар таван жилд гүйцэтгэх зүйлийн удирдамж гарган хэрэгжүүлж байна. Гэсэн ч өнөөгийн өндөр шаардлагын дагуу авч үзэхэд үйлдвэрчний эвлэлийн байгууллагуудад ажлын арга барилын хоцрогдлыг арилгах үйл явц удаашралтай байна. Аливаа дутагдал доголдлын тухай хурал цуглаан дээр их ярьж, олонтаа шүүмжилдэг боловч тэр хэмжээгээр ажил сайжрахгүй, үйлдвэрчний эвлэлийн зарим байгууллага, ажилтан шинэ сэтгэлгээ, шинэ арга барилаар ажилд хандахгүй байна. Хэт загварчлах, эсвэл дээрээс бэлэн << жор >> хүлээж идэвхгүй биш, их ярьж олон тогтоол шийдвэр гаргаад гүйцэтгэлийг олигтой зохион байгуулаагүй орхих дутагдал үйлдвэрчний эвлэлийн байгууллагуудын ажилд оршсоор байна. 

Анхан шатны олонхи байгууллага дүрмийнхээ дагуу ажиллахгүй байгаагаас гадна бие даасан ажиллагаа, өөрөө санаачлагч чанар дутагдаж байна. Аж ахуйн аар саар ажлаар голлон хөөцөлдөх, бичиг цаастай хэт зууралдах явдлыг бүр мөсөн халж, хөдөлмөрчдийн санал хүсэлтэд тоомсоргүй хандах, хэлбэрдэх зэрэг дутагдлыг шийдвэртэй арилгаж, зохион байгуулалт сайтай, дайчин давшингуй, шуурхай, ил тод үйл ажиллагааг төлөвшүүлэхэд үйлдвэрчний эвлэлийн бүх шатны байгууллага хүч анхаарлаа төвлөрүүлэх шаардлагатай байна. 

Улс ардын аж ахуйг хөгжүүлэх, нийгмийн үйлдвэрлэлийн үр ашиг, хөдөлмөрийн бүтээмжийг дээшлүүлэхэд үйлдвэрчний эвлэлээс нөлөөлөх гол хэрэгсэл бол социалист уралдаан мөн. Социалист уралдааныг чадамгай зохион байгуулж тогтвортой амжилт олж байгаа Увс аймаг, Хөвсгөл аймгийн Цагаан-Уул сум, Дархан хотын царууц тоосго, шохойн үйлдвэр, Зүүнхараагийн хүнсний комбинат зэрэг олон арван үйлдвэр, аж ахуйн газар, хөдөлмөрийн хамт олон бий боловч тэдгээрийн эгнээ дорвитой өргөжихгүй байна. Социалист уралдааныг хэлбэрдэх, тоон үзүүлэлтийг хэт шүтэх буруу зуршлыг арилгахад тэр бүр ахиц гарахгүй байна. Тийм учраас үйлдвэр, аж ахуйн газар, байгууллагад уралдаан зохион байгуулж байгаа системийг бүхэлд нь хянан үзэж боловсронгуй болгох хэрэгтэй юм. Уралдааныг хөдөлмөр зохион байгуулалтын дэвшилт хэлбэр, аж ахуйн механизмтай нягт холбох, дүгнэх, урамшуулах цэгцтэй систем тогтоох, үлгэр жишээ зохион байгуулж байгаа газруудын туршлагыг дэлгэрүүлэх, угтвар төлөвлөгөөтэй ажиллах, ажлын байрыг аттестатчилж зохион байгуулалтыг сайжруулах хөдөлгөөнийг дэмжин өрнүүлэх талаар үйлдвэрчний эвлэлийн байгууллага идэвх санаачилгатай ажиллавал зохино. 

Хөдөлмөрийн хууль тогтоомж зөрчих, хүнд суртал гаргаж хүмүүсийг чирэгдүүлэх, зөвхөн үйлдвэрлэлээ бодоод хүний төлөө тавих анхаарал халамжийг мартах зэрэг аливаа дутагдлын илрэлтэй үйлдвэрчний эвлэлийн байгууллага шийдвэртэй тэмцэж, гадар бүхэнд хөдөлмөр, ахуйн нөхцөлийг сайжруулах, ажил хэрэгч, нөхөрсөг хамт олныг бүрэлдүүлэх, нийгмийн шударга ёсыг хэвшүүлэхэд бүхий л ажлаа чиглүүлж байх ёстой. 

Түлш, эрчим хүч, тээвэр, ой мод, хөдөө аж ахуйн салбарт үйлдвэрлэлийн осол тууштай буурахгүй, хөнгөн хүнс, барилга, барилгын материалын үйлдвэр, Нийтийн аж ахуй, үйлчилгээний Яамны харьяа зарим газарт хууль дүрэм ноцтой зөрчиж, ажилчдыг илүү цагаар ажиллуулан, хамтын гэрээний үүргээ муу биелүүлж байгаад үйлдвэрчний эвлэлийн холбогдох байгууллага зарчимч дүгнэлт хийж, дутагдлыг таслан зогсоох шийдэмгий арга хэмжээ авах хэрэгтэй байна. Хөдөлмөрчдийн үйлчилгээний хүрээнд тавих үйлдвэрчний эвлэлийн хяналтыг дээшлүүлж, үр нөлөөг сайжруулах нь зүйтэй. 

Шинэ зорилтыг шийдвэрлэхэд хүмүүсийг сэтгэл зүйн талаар бэлтгэх, коммунист ёс суртахуунтай болгон хүмүүжүүлэхийг үйлдвэрчний эвлэлийн байгууллага онцгой анхаарах ёстой. 

Үйлдвэрчний эвлэлийн ажлын түвшин нь зөвхөн улсын төлөвлөгөө, уралдааны үүргийн биелэлтийн тоон үзүүлэлтээр, эсвэл зохиосон арга хэмжээ, байгуулсан булан кабинет, бичиг цаасны эмх цэгцээр хэмжигдэхгүй. Харин хүмүүсийн улс төр, хөдөлмөрийн идэвхийг өрнүүлж, ажил хэрэгт хандах тэдний хандлагыг өөрчлөхөд яаж нөлөөлөв, нийгмийн баялгийг арвижуулахад ямар тодорхой хувь нэмэр оруулав гэдгийг заавал харгалзан үзэж байх нь чухал. 

Аймаг, хот, салбарын үйлдвэрчний эвлэлийн байгууллагууд ажилтан, идэвхтнүүдийн улс төрийн боловсрол, эдийн засгийн мэдлэгийг дээшлүүлэх, тэдэнд зөвлөлтийн болон ах дүү социалист орны үйлдвэрчний эвлэлийн ажлын туршлага эзэмшүүлэхэд онцгой анхаарвал зохино. 

Намын анхан шатны байгууллагууд үйлдвэрчний эвлэлийн хороо, зөвлөл, бүлгийн ажилд өндөр шаардлага тавьж, өдөр тутам ажил хэрэгчээр тусалж, тодорхой удирдахын зэрэгцээ боловсон хүчнээр бэхжүүлэхэд их анхаарал тавих хэрэгтэй. 

МАХН-ын XIX их хурлын шийдвэрийг бүтээлчээр хэрэгжүүлж, ирэх онд болох МҮЭ-ийн ХIII их хурал, 60 жилийн ой угтаж үйлдвэрчний эвлэлийн байгууллагуудын ажилд чанарын тодорхой ахиц гаргах явдал манай нам, үйлдвэрчний эвлэлийн байгууллагын нэг гол зорилт мөн. 

