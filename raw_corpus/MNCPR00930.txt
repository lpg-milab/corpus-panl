Монгол хүн Сансарт ниссэний 25 жилийн ойд

Малчин гаралтайг нь сансарт нисгэнэ гэсэн... . Жил бүр сансрын нисэгчдийн өдрийг тэмдэглэдэг. Гэхдээ хуучин баримтат киногоо үзүүлж, хэвлэл мэдээллийн байгууллагаар Гүррагчаа, Жанибеков хоёрын зураг хөрөг гараад, Монгол Зөвлөлтийн хамтарсан сансрын нислэг амжилттай болж Нислээ буулаа, гэсэн баяр ёслолын үйл явдлуудыг харуулаад л өнгөрдөг. Тэгвэл манай сонин анх удаа сансрын хамтарсан нислэгийн өмнө ямар ямар үйл явдлууд өрнөсөн бэ? Ямар бэрхшээл, зөрчил үүссэн бэ? гэдэг өнцгөөс нь тэр нислэгийн бэлтгэл ажлыг удирдан зохион байгуулах комиссын нарийн бичгийн даргаар ажиллаж байсан доктор Ч.Даваадашаас мартагдах шахсан зарим зүйлийг тодруулсан билээ. 
Монгол Зөвлөлтийн хамтарсан нислэг бол хэзээ ч мартагдашгүй том үйл явдал. Манайхаас өмнө социалист гэгдэж байсан есөн орны хүн сансрын хамтарсан нислэгт оролцоод байсан үе.Үйл явдал 1976 оноос эхэлж МАХН-ын Төв Хорооны улс төрийн товчооны "нууц" тогтоол гарч УТТ-ны гишүүн С.Жалан-Аажаваар удирдуулсан хамтарсан нислэгийн бэлтгэл ажлын комисс байгуулагдаад хүмүүсээ бүртгэж эхэлсэн. Энд БХЯ голдуу нисэгч нараа оруулж ирсэн. Интеркосмосын хурал болж зөвлөлтийн дөрвөн хүн ирж байдалтай танилцаж үзээд дээд мэргэжлийн ганцхан хүн байна гэсэн шүү чамлангуу үг хэлсэн.Дараа нь Петров тэргүүтэй хэсэг хүмүүс ирж ШУА-ын ерөнхийлөгч Б.Ширэндэв гуайтай уулзаад ямар ч мэргэжлийн хүн байж болно гэсэн. Ингээд 1977 оны сүүлээр Сүрэнхорлоо, Ганзориг, Гүррагчаа, Сайнцог дөрөв явж оддын хотхонд бэлтгэл ажилдаа орсон юм. 1978 оны гуравдугаар сарын 16-нд бэлтгэл ажлын улсын комисс хуралдаж Улс төрийн товчооны 81 тоот "нууц" тогтоол гарч комиссын бүрэлдэхүүнийг өргөтгөж ажилдаа шуудран орсон доо гэж доктор Ч.Даваадаш яриагаа эхэлсэн юм. -Манай дөрөв их удаан бэлтгэл хийжээ дээ? -Эхлээд очиж олон төрлийн шинжилгээ, судалгааны бэлтгэл ажилд оролцож 1978 онд түр ирсэн. Тэхдээ эдний хэн ч гэсэн сансарт нисэх урам зориг,биеийн болоод, сэтгэл зүйн бэлтгэл хангагдсан байсан. -Тэр үед зөрчил бэрхшээл бас гарч байсан гэдэг энэ талаар? Социализмын үед үзэл суртал холилдоогүй юм гэж байгаагүй шүү дээ.Монгол-зөвлөлтийн хамтарсан сансарын нислэгийн нэрнээс эхлээд л, зөвлөлт гэдгийг заавал урьд нь оруул гэх жишээтэй. Уг нислэгийн урьдчилсан бэлтгэлд Сүрэнхорлоо нисэгч илт давуу байсан юм билээ. Өөрөө ч залуу насны зориг, цог золбоогоор хүчиндээ итгэсэн, сэтгэл хангалуун байсан нь ажиглагддаг. Гэхдээ л тэр үеийн ойлголтоор биеэ тоосон гэсэн үг комиссын зарим гишүүдийн дунд гарч атаа жөтөө маягийн юм явагдсан бололтой юм билээ. Энд болсон нэг ярвигтай асуудал бол яамдууд өөр өөрийн хүнээ гаргах гээд улайрсан, далд тэмцэл явагдсан. БХЯ бол Гүррагчааг, ШУА бол Ганзоригийг гэх жишээтэй. Ер нь монголчуудын нэг буруу зуршил бол таньдаг хүнээ, өөрийн салбарын хүнээ дэвшүүлэхийг боддог, одоо ч тийм уур амьсгал ноёрхож байна. АНУ-ын ерөнхийлөгч Авраам Линкольн дайны хүнд үед БХЯ-ны сайдаараа өөртэй нь үзэл бодол нийлдэггүй, өөрийг шүүмжилж байдаг нэг хүнээ тавихдаа "Энэ бол улс орны эрх ашиг, энэ хүний оюун мэдлэг, авьяас чадвар, дайчин чанарыг нь ашиглаж байгаа юм" гэсэн удаатай. Ганзориг чинь уг нь Майдаржавын Ганхуяг гэдэг залуу шүү дээ, гэтэл "хуяг" гэдэг нэр байж болохгүй, оросуудын дургүйг хүргэнэ гээд" Ганзориг болгосон .Тэгээд л малчин гаралтай, олон хүүхэдтэй, хөдөөний хүний хүүхдийг нисгэнэ, бас төв халхаас байх ёстой гэсэн эсэн бусын үг ч цухалзсан юм билээ. -Тэгээд л Гүррагчааг сонгож нисгэсэн юм биз дээ? -Би тэр комисст эхнээс нь дуустал ажилласны хувьд Гүррагчаа баатрыг тэнгэрлэг азтай хүн, өндөрт мандах хувь тавиланг байгаль түүнээс харамлаагүй гэж хэлмээр байна. Гүррагчаа жаахан хагалгаанд орсон ч шантраагүй сайн залуу байна гэж оросууд үнэлж байсан. Тэхдээ зарим хүмүүс гүйж байсан ч Цэдэнбал дарга шууд нэр цохиж түүнийг нисгэ гэж огтхон ч хэлээгүйг тус хуралт сууж протокол хөтөлж байсны хувьд хэлмээр байна. -Явцын дунд комиссын бүрэлдэхүүн өөрчлөгдсөн гэдэг ямар учиртай юм бол? -Цаанаа ямар нарийн учрыг сайн мэдэхгүй,1979 оны тавдугаар сарын 23-нд МАХН-ын төв хорооны УТТ гэнэт хуралдаж Жалан-Аажав дарга чөлөөлөгдөж, НТХ-ны үзэл суртал эрхэлсэн нарийн бичгийн дарга Г.Адьяа комиссыг толгойлох болсон. Мөн БХЯ-ны сайд Дорж гуай халагдсанаар Ж.Авхиа генерал орж ирсэн. Ер тус комиссын бүрэлдэхүүнд НАХЯ-ны сайд Б.Дэжид, НТХ-ны захиргааны хэлтсийн дарга Санжийн Батаа гээд чанга улсууд орсон, бас жанжин штабын дарга Пүрэвдорж, Бямбаа гээд олон генералууд хуралд үргэлж суудаг байлаа. -Комиссын зүгээс хийсэн бэлтгэл ажлыхаа талаар ярих уу? Явцын дунд Сүрэнхорлоо, Сайнцог хоёр хасагдаж, үлдсэн хоёр нисэгч ирэх болж ерөнхийдөө ажил жигдэрсэн үе байлаа. Улс төрийн товчооны зүгээс . Бидэнд хатуу анхааруулсан зүйл гэвэл: нууцыг хадгалах, хамгаалалтыг чангатгах, нисэгчдийн түүх намтрыг бичих, кино зураг авах, яг нислэгийн үеэр орон даяар мэдээлэл цацах үзэл суртлын ажлыг хүчтэй өрнүүлэх, нисэгчийг амрах тавтай тухтай байдлыг хангах,эцэг эхийн хөдөөнөөс авч ирж уулзуулах гээд зохион байгуулах мундахгүй их ажил өрнөсөн. Багатэнгэрийн аманд гурван гэр барьж, майхан, хоёр машин гаргасан. Энд үүссэн нэг ярвигтай зүйл бол хоёр жолооч нь МАХН-ын гишүүн, нууцыг маш сайн хадгалах хүн байх шаардлага тавигдсан. Нисэгчдийг аюулгүй орчинд байлгах, орчны ариун цэвэр,эрүүл мэнд хоол ундын зохицуулах, эсэн бусын хүмүүстэй уулзуулахгүй байх энэ тэр гээд юм юм л болсон доо. Загас жараахайд явсан ч олон хүн дагаж явна. Хоёр нисэгчийг буцахын өмнө Цэдэнбал дарга болоод, комиссынхан хүлээн авч уулзсан, энд нилээд нарийн ширийн зүйл ч яригдсан. -Уг нислэг чухал үйл явдлуудтай давхцсан гэдэг? -Гурван том үйл явдлын уулзвар дээр болж байгаагаараа онцлогтой байв. Анхны сансрын нисэгч Ю.Гагарин сансарт ниссэний 20 жилийн ой, Ардын хувьсгалын 6О жилийн ой, МАХН-ын XVIII их хурал хуралдахын өмнөхөн болж байсан. Ийм учраас гадна дотнын туслалцаатай маш олон ажил хийгдсэн. Ер нь сансрын нислэгийн агуулгыг баяжуулж өгсөн дөө. Жишээ нь Герман улс зургаан төрлийн маш гоёмсог том хэмжээний зурагт хуудас 10 мянган ширхгийг үнэгүй хэвлэж өгсөн. Чехословак гэхэд маш гоёмсог болор саванд Эрдэнэт, Алтанбулаг, Халх голын сав газрын шорооны дээжийг хийж өгсөн. Унгар улс зургаан төрлийн тэмдэг, марк хийж өгсөн. Бид Интеркосмосын үндэсний зөвлөлд талархлаа илэрхийлж байсан. Дотоодод гэхэд сансрын нисэгчдийн зурагтай чихрийн цуглуулга, подволка, малгай, нүдний шил, түлхүүрийн гэр, шүдэнзээс авахуулаад 47 нэр төрлийн зүйл хийж хөдөлмөрчдөд үйлчилсэн. Сансарт Монголын сүлд, далбаа, Ленин Сүхбаатарын баримал, 800 жилийн өмнөөс зурхайн орон гэдгээ харуулсан газрын зураг зэрэг зүйл авч явсан. Ер нь энэ бүхэн зүгээр нэг аяллын чанартай зүйл биш, Эрдэм шинжилгээ, судалгааны чанартай бараг давтагдашгүй зүйлүүд байв. Энд Физик,техник технологи, биологи анагаах ухаан гээд олон судалгааны ажилд Галсан, Цэгмид, Өлзийхутаг гээд эрдэмтэд чухал үүрэг гүйцэтгэсэн. Германд төгссөн Борчулуун гэдэг залуу дуран аппарат зохиож өгсөн. Сансрын нисэгчдийн гэргий нарын дээл гологдож байна яаралтай нэхий дээл явуул гэж хойноос мэдэгдсэн. Ингээд би Дархан явж (Тэр үед Дарханаас өөр газар нэхий дээл хийхгүй байв) дөрвөн цагийн дотор маш гоё дээл оёулаад явуулж байлаа. Тэгэхэд сансрын дуу, шүлэг олноор зохиогдож уран бүтээлийн том сэдэв болж байлаа. -Мартагдахын аргагүй сэтгэлд хоногшин үлдсэн зүйл гэж бас байна биз? -Нислээ, буулаа гэдгийг орон даяар сурталчилж, сонин зураг зэргийг алсын аймаг суманд хүргэх маш ярвигтай ажлыг яг цагт нь амжуулж байсан төр, нам, олон нийтийн байгууллага, хамтран ажилласан хүмүүст талархахгүй байхын аргагүй ээ. Яг тэр өдрүүдэд Монгол зөвлөлтийн далбааг мандуулж, үзүүрт нь пуужин байх, энэ нь монгол зөвлөлтийн найрамдал хязгааргүй гэсэн утгатай юм л даа. Гэтэл нарны гэрэлд монголын цэнхэр улаан өнгөнд зөвлөлтийн далбааны өнгө уусаад харагдахгүй болчихсан. Тэгэхэд Цэдэнбал дарга энэ чинь зөвлөлтийн тусламжтайгаар хийсэн нислэг маань монгол л ниссэн юм шиг үндэсний үзэл харагдаад байна гэсэн. Батмөнх дарга шовойгоод байгаа үзүүрийн нь тайрчихвал болох юм гэснээр хоёр далбаа харагдсан. Нислэгийн үеийн процессыг шууд дамжуулах синхрон орчуулга хийхэд аргагүй л Чойжилын Чимидийн орон зай үгүйлэгдсэн дээ. Агуу хүний орон зай ямагт үгүйлэгддэгийг тэхэд мэдэрч байлаа. Харин Горькийн утга зохиолын дээд сургуульд сурч байсан манай Сүрэнжав идэвх зүтгэл гаргаж чадлаараа нэвтрүүлж байсныг дурьдахгүй өнгөрч болохгүй ээ. Нэвтрүүлэгт Чойнхор, Намдагсүрэн, Батхүү, Ариунаа, Цэрэндаш гээд орчуулга, хэл ярианы мундагчууд оролцсон. Сансар гэдэг архины эскиз загвар гаргая гэсэн санал гарсан. Комиссын хурал дээр "гутаах юм болчихноо, залуучууд сансардъя гээд дугуй ресторан руу цуваад байвал яанаа гэснээр Болор гэдэг нэр өгсөн дөө. Ийм хөгийн гэмээр юм болж л байсан. -Энэ хариуцлагатай ажилд хүчин зүтгэсэн хүмүүс одоо мартагдах гээд байна гэсэн яриа бас байдаг. -МАХН-ын төв хорооны УТТ-ны 1981 оны тавдугаар сарын 9-ний өдрийн тогтоолд"Нислэгийн бэлтгэл ажилд идэвх чармайлттай оролцсон нам улс,олон нийт хэвлэл мэдээлэл, соёл урлагийн байгууллага, гадаадын иргэдийг урамшуулан шагнах нь зүйтэй" гэсэн заалт байсан юм. Гэтэл комиссын нэг гол гишүүн Чадраатай холбоотой "Изотопын" хэрэг мандаад чимээгүй өнгөрсөн . Энд ил далд оролцсон 300 гаруй хүмүүсийн сэтгэлд нэг юм бодогдож явдаг л байх. -Та ер нь шагнал авсан уу? -Би ажлын үзүүлэлтээрээ Цэдэнбал даргаасаа Алтан гадас одон гардан авч байсан хүн шүү. За Тэр яахав. -Эцэст нь та юу хэлэх вэ? -Бараг аваарын шугам гэж хэлж болохоор юманд өртөмтгий халуун цэг дээр нойр хоолгүй ажилладаг сэтгүүлчид зураглаачид маань юм юмнаас л хоцроод аягүй бол хэл амтайхан салдаг тал бий, одоо ч тийм л байна. Үүнийг бодмоор юм шүү. Урьд нь 20 жилийн хурал цуглаан төдийхнөөр чимээгүй л өнгөрсөн. Одоо амьд гэрчүүд цөөрч байна. 25 жилийн ойг тохиолдуулан би дуугарч санаж бодож явдаг зүйлээ олон түмэндээ хүргэе гэснээр бидний яриа өндөрлөв. 
Ярилцсан Ц.НАВАГЧАМБА 
