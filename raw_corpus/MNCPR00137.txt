Ч.Улаан хаачив

Хоёр хоногийн өмнөөс нэгэн хачирхалтай мэдээлэл тарлаа. Ч.Улаан харважээ гэх жигтэй хачин мэдээ өдөр тутмын сонинуудын редакцаар болон саарал байшингаар сэм түгж сэтгүүлчдийг гайхшруулав.
Шадар сайдад юу тохиолдсон юм бол? Тэр нээрээ зүгээр үү? Арай... гэх асуултууд ар араасаа хөвөрч түүний эрэлд сэм гарцгаалаа. 18-ны орой тэр яах аргагүй нэгэн үдшийн цэнгүүнд очжээ. Хамгийн сонирхолтой нь хүмүүстэй уулзан хэвийн байдалтай ярьж хөөрч явсан шадар сайд харин 19-ний өглөө сэмхэн гадаад явсан байна. Чингэхдээ ямар нэгэн албан ёсны чөлөө авсангүй. Зүгээр л "Намайг өвчтэй" гэж хэлээрэй гэхээс өөр тайлбар үүд хаалганы улсууддаа үлдээгээгүй нь бүр ч их анхаарал татна. Ёс журмын дагуу бол тэр ажил үүргээ Хууль зүй, дотоод хэргийн сайд Су.Батболдод шилжүүлэн үүрэг гүйцэтгүүлэх ёстой юм байна. Гэвч Ч.Улаан сайд тэгсэнгүй. Эх сурвалжийн мэдээлснээр тэр Хүнс, хөдөө аж ахуйн сайд Д.Тэрбишдагва руу утасдаад "Чи намайг орлоорой" гэж хэлсэн гэнэ. Өнгөрсөн долоо хоногт түүнийг хоёрдугаар эмнэлэгт ганц хоёр өдрийг өнгөрөөсөн гэж ойрынх нь эх сурвалж бас мэдээлж байна. Ингэхэд тэр хаашаа гэнэт одов оо. Түүний бие муудсан, бүр харвасан гэх тэр мэдээлэл үнэн үү. Худлаа бол яагаад ийм мэдээ тарах болов гэх мэт олон асуулт гарч ирж байна. Ч.Улаан 19-ний өглөө Буянт-Ухаагаар дамжин Япон руу нисжээ. Иймэрхүү амин хувийн шинжтэй аялал хаа сайгүй байж байдаг ч түүнийг газраас хөөрөв үү, үгүй юу "Улаан сайд цус харвасан" гэх мэдээ түгээх хэнд хэрэгтэй байв аа. Түүний баг задралын ирмэгт тулж ирсэн төдийгүй зарим гол түнш нь орон шоронгийн хаалга татаад байгааг бүгд мэднэ. Харин энэ үед нэр төрөө аварч үлдэх тухай ажиллагаа явуулах, явуулаад амжилтад хүрэх тухай асуудал нэгэнт утгаа алдсан болохоор нийтийн сэтгэл зүйг зохиомол мэдээллээр эргүүлэн татаж өрөвдүүлэх эцсийн шатны гэж хэлж болох арга хэмжээг авч байна уу. Энэ үүднээс тэр болон тэдний багийнхан дээрх жигтэй мэдээллийг үйлдвэрлэсэн байж болох юм. Нөгөө талаас түүний дайснууд ч бас ийм зар тарааж байж болох. Х.Баатар нарын хэргийг явуулж өгөхгүй ургаа хад шиг зам дээр хөндөлсөж зогсчихоод байгаа түүн рүү нийгмийн эсэргүүцлийг улам хүчтэй чиглүүлэх бодлого байж болно. Харин энэ бодлого хэвлэлийнхэн гэхээсээ илүү хүчнийхэн, улс төрийнхний зүгээс явж байж болох магадлалтай. Юу болоод байгааг сайн мэдэхгүй байна. Юутай ч тэр алга болчихлоо. Албан ёсоор чөлөө зөвшөөрөл ч авалгүй, ажлаа дуртай хүндээ амаар түр хамааруулчихаад явчихсан болохоор ажиглагчид гайхан тандах нь зүйн хэрэг болоод байна. Ер нь тэр өөрөө харвах гэв үү. Эсвэл түүнийг харвуулах гэв үү? 
