Төөрөлдсөн эх үрийн элэг дэвтлээ

Хүнд хэцүү амьдралын эрхээр өөрөөсөө унасан охин үрээ наймхан сартайд нь айлд өргүүлж, 47 жилийн турш үртэйгээ уулзах хүслээ зүрхэндээ нуун тарчилж явсан нэгэн эхтэй уулзаж ярилцсан билээ.
Та бүхэн манай сонины энэ сарын 5-ны дугаарт гарсан Д.Бат-Ерөөлт гуайн "Алтанцэцэг одоо орос нэртэй ч болсон байж магадгүй" гэсэн гарчигтай ярилцлагыг уншсан бол санаж байгаа байх. Төөрөлдсөн охин болох Ц.Алтанцэцэг гуай ээжийнхээ ярилцлагыг уншжээ. Одоогоос яг долоо хоногийн өмнө. Тэр даруйдаа л сонины редакци руу холбоо барьсан юм. "Би Алтанцэцэг байна. Ээжтэй минь холбоо барих утас байвал хэлээд өгөөч" гэх түүний хоолой чичирхийлж, утасны цаана уйлж байгаа нь мэдрэгдсэн. Харамсалтай нь, би "Ээжид тань холбоо барих утас байхгүй" хэмээн хэлж түүний сэтгэлийг харлуулсан. Гэвч таныг би ээжтэй чинь уулзуулна гэж амлаад түүнийгээ залрууллаа. Ингээд охин амралтын өдөр ээждээ ирэхээр болов. Д.Бат-Ерөөлт гуайд сайхан мэдээ дуулгахаар маргааш нь тэднийхийг зорилоо. Охинтой нь ч утсаар яриуллаа. 47 жилийн туршид биенээ санаж бэтгэрсэн ээж охин хоёрын санаа сая амрав. Одоо тэдэнд зөвхөн уулзах л үлдлээ. Тэд уулзахад дөрөв хоног үлдээд байсан юм. Ээж нь үрээ гэрийнхээ ойролцоо автобусны буудал дээр өглөө тосохоор тохиров. Энэ дөрвөн хоног тэдний хувьд дөчин жил хүлээсэнтэй ижил урт хугацаа байж мэднэ. Хоног тоолон хүлээсэн охин нь товлосон өдрөөсөө нэг хоногийн өмнө ээждээ яарсаар Улаанбаатарт иржээ. Болдог сон бол одоо очоод уулзмаар байна хэмээн тэр над руу ярилаа. Гэвч орой болж, маргааш өглөө хамт очъё гэж тэр намайг хань татав. Ээжээрээ тосуулах сайхан ч холоос ирж буй үр нь юм чинь түрүүлж очиж золгоно гэж санасан юм уу. Ээжийгээ автобусны буудал дээр тосохоос өмнө гэрт нь очихоор шийдэж. Өглөө их эрт бид уулзсан юм. Ц.Алтанцэцэг гуай хүүгээ дагуулжээ. Түүний хүү Тамир МУИС-ийн Орос, англи хэлний ангид сурдаг бөгөөд өнөө жил төгсөх аж. Бид Д.Бат-Ерөөлт гуайн гэрийн гадаа ирлээ. Үрээ харуулдсан эх зөн совингоороо мэдрээ байлгүй. Хаалга намуухан тогших дуунаар хүн гарч ирж хаалга онгойлгов. Гэрт ороход Д.Бат-Ерөөлт гуай гоёлын дээлээ өмсч зогсоно. Гэнэт ороод ирсэн охиноо хараад тэвдэж сандрах хөгшин дээлийнхээ бүсийг хайш яйш ороовч гар нь энд тэнд тэнээд нэг л... "Хүн тосно гээд байхад..." хэмээн охиноо тосч чадаагүйдээ харамссан бололтой гоморхонгуй эхэр татан уйлав. Ц.Алтанцэцэг гуай мэлмэртэл уйлан хүрэмнийхээ цахилгааныг тайлах гэж ноцолдон зогсоно. Эх охин хоёр ингэж уулзах тавилантай байж. Хэсэг хугацаа өнгөрсний дараа бага зэрэг тайвширсан охин алд цэнхэр хадгаа барьсаар ээждээ үнсүүллээ. Эх, охин хоёр адилхан гэж жигтэйхэн юм. Зээ нь эмээдээ золголоо. Тэд сая амсхийж, ширээний ард тухлан суусан юм. Эх охин хоёрын хооронд ярих зүйл зөндөө. "Зовлонт амьдралын гайгаар ийм сайхан үрээ айлд өргүүлсэн ч ингээд уулзах тавилан байдаг юм байна. Энэ хорвоо дээр өөрөөс минь унасан ганц охин үр минь юм шүү дээ" гээд Бат-Ерөөлт гуай өөрийн туулсан амьдралаа охиндоо хуучиллаа. Харин Ц.Алтанцэцэг гуай "Туулсан амьдралын чинь зовлонг таны ярилцлагаас уншсан.Таныг би буруутгахгүй. Охин нь сайн айлд өссөн. Намайг зовлонт амьдралаар амьдруулахгүй л гэж сайн хүмүүст өгснийг чинь мэдэж байгаа. Одоо таныгаа жаргаана гэж амлаж байна. Миний өдий зэрэгт яваа нь таны л ач" гээд тэнд байсан хүмүүсийг уруу татан уйлав. Д.Бат-Ерөөлт гуайн бэр, хамаатных нь эгч, насаараа нөхөрлөж яваа найз нь тэднийд ирсэн байлаа. Гурван хүү нь алга. Учир нь бүгд ажилтай учир орой ирж эгчтэйгээ уулзацгаах аж. Бат-Ерөөлт гуай охиндоо зориулж шөнөжингөө сууж өөрийн гараар бууз чимхжээ. Түүнийгээ хурдан жигнэж өгсөнгүй гэж үйлчилж буй хүмүүстээ гоморхлоо. Охиноо дайлахаар бэлтгэсэн бүхнээрээ ширээгээ чимжээ. Тэгээд ч сэтгэл нь ханасангүй. "Охиндоо гоё аяганд цай хийж өгнө" гээд өөрөө гүйж гараад хажуугийн айлаасаа аяга авч ирэв. Өөрийн хийж бэлтгэсэн бүхнээрээ охиноо дайлсан Бат-Ерөөлт гуай сая л тайвшрав бололтой. Ц.Алтанцэцэг гуай өсч торнисон гэрийнхнийхээ зургийг ээждээ үзүүлж, танилцуулав. Түүнийг өргөж авсан аав нь С.Цэвээндорж хэмээх өвөр- монгол хүн. Харин ээж нь Рыженко Надежда Яковлевна гэх орос эмэгтэй байж. Тэднийх түүнийг өргөж аваад Рыженко Света хэмээх орос нэр өгчээ. Гэвч сүүлд сургуульд орох болоход нь монгол нэрээрээ байсан нь дээр гээд анх Бат-Ерөөлт гуайн өгсөн Алтанцэцэг гэдэг нэрийг буцааж өгсөн аж. Алтанцэцэг Зүүнхараад орос дунд сургууль төгсөөд ОХУ-ын Эрхүү мужийн Политехникийн дээд сургуулийг барилгын инженер мэргэжлээр дүүргэсэн байна. Тэрээр аравдугаар ангиа төгсөөд ээжээсээ нуугдан аавтайгаа хамт төрсөн эх дээрээ ирж байсан гэнэ. Надежда гуай Алтанцэцэгийг өргөмөл гэдгийг өөрөөс нь болон бусад хүмүүсээс нуудаг байж. Тиймээс хайр халамжаар дутаалгүй өсгөсөн ээжийгээ гомдоохыг хүсээгүй биз. Харин аав Цэвээндорж нь түүнд төрсөн эх нь байдаг гэдгийг хэлж, уулзуулахаар дагуулж явж байсан нь тэр аж. С.Цэвээндорж гуай 1981 онд өөд болсон бол Надежда гуай 1995 он хүртэл охинтойгоо хамт амьдарчээ. Алтанцэцэг Эрхүүд таван жил сурч төгсөөд Улаанбаатар хотын барилгын яаманд ажиллаж байгаад аавыгаа нас барахаар ээждээ хань болох гэж Зүүн хараад шилжин очсон байна. Эднийх одоо хоёр хүүхэдтэй. Том охин нь Зүүнхараагийн гуравдугаар арван жилд Орос, англи хэлний багш. Харин бага хүү нь МУИС-д сурдаг. Алтанцэцэг гуайн нөхрийг Нямсүрэн гэдэг бөгөөд мөн л барилгын мэргэжилтэй. Эднийх хангалуун сайхан амьдарч байгаа аж. Алтанцэцэг гуай ээжийндээ хоёр хоноод буцна гэж байлаа. "Олон жилийн турш таарсан хүн бүртээ төрсөн эхийнхээ тухай ярьж, сургийг нь гаргачих санаатай явсан Алтанцэцэг гуай ээжийгээ амьд мэнд яваа, тэр бүү хэл өөрийг нь хайж байгааг мэдээд хөл хөөрцөг болжээ. "Ийм буянтай үйл бүтээсэн танай сониныхонд баярлалаа" гэж ээж охин хоёр баярласан сэтгэлээ илэрхийлсэн юм. Манай сонинд гарсан ярилцлагыг уншаад эх, үр хоёрыг уулзуулж, элгийг нь дэвтээх үйлсэд сэтгэл тавьж, бидэн рүү утасдан, тусалж дэмжихийг хичээж байсан уншигчдадаа баярлалаа. 
Я.МӨНГӨНЦЭЦЭГ
