Газар дээрээ өөрсдөө орон сууц барих эрхтэй биз дээ

Баянгол дүүргийн XI хорооны иргэд өөрийнх нь эзэмшлийн газрыг хүчээр булаан авах гэж байгаа талаар мэдээлэл хийлээ. Тэд төр засгийн удирдлагууд нийтийн ашгийн төлөө гэж нэг хүний газар эзэмших эрхийг зөрчиж байна гэж онцолсон юм.
Улаанбаатар хотыг 2020 он хүртэл хөгжүүлэх төлөвлөгөө ёсоор гэр хорооллын айлуудыг нүүлгэж, эзэмшлийн газарт нь орон сууц барих гэж байгаа. Баянгол дүүргийн XI, Чингэлтэй дүүргийн VII, VIII хорооны нутаг дэвсгэр буюу Радио, телевизийн хэрэг эрхлэх газрын орчмыг орон сууцжуулах ажлын эхлэх болох шав тавих ёслол энэ сарын 12-нд болсон. Энэ ёслолын үеэр өөрийн эзэмшлийн газартаа бусдаар орон сууц бариулахгүй гэсэн иргэд эсэргүүцлээ илэрхийлжээ. Ингэх болсон шалтгаан нь тэр иргэдтэй хаанаас хэн ч уулзаж, эзэмшлийнх нь газар дээр орон сууц барих тухай гэрээ хийгээгүй гэнэ. Шавь тавих ёслолын урд өдөр урилга л илгээжээ. Нийслэлийн Засаг дарга бөгөөд Улаанбаатар хотын захирагч Т.Билэгт тэдгээр иргэдэд хариуцлага тооцохоо мэдэгдэж, цагдаагийн хүчээр тараасан гэнэ. Эзэмшлийнхээ газрыг өгөхгүй гэсэн тус хорооны иргэд "Газар өмчлөгчдийн эрх ашгийг хамгаалах түр хороо" байгуулжээ. Тэд газартаа өөрсдөө орон сууц барих төлөвлөгөөтэй байгаа гэнэ. Энэ тухай Баянгол дүүргийн XI хорооны 1-7 тоот хашаанд оршин суудаг Н.Түмэн-Өлзий "Манайх найман нэрийн хүнсний барааны "Сэнгэ наран" гэсэн дэлгүүр ажиллуулдаг. Дэлгүүртээ үйлчлэгч, худалдагч гээд арваад хүн ажиллуулж байгаа. Гэтэл нийтийн ашгийн төлөө гэх нэрээр нэг хувийн компани газар дээр минь орон сууц барих гээд байна. Ингэхдээ бүр төр засагтай хамтарч шүү дээ. Бид хувьчилж авсан газартаа орчин үеийн амины орон сууцнуудыг үйлчилгээний төвтэй нь хамт баримаар байна" гэсэн юм. Тэд өөрсдийн газар дээрээ хийх бүтээн байгуулалтын ажилд хэн нэгний дарамт шахалтгүйгээр оролцох эрхтэй гэдгээ мэдэгдэж байлаа. Хэвлэлийн бага хурлын дараа Баянгол дүүргийн XI хорооны иргэн Л.Батбаяраас зарим зүйлийг тодруулсан юм. -Танай хороонд хэдэн айл байдаг вэ. Бүгд эсэргүүцэж байгаа юу? -Газраа өмчилж авсан 58 айл бий. Гэхдээ тэр айлуудын хашаанд садан төрөл гэх хоёр гурван айл буучихсан байгаа. Бид гэр хорооллыг барилгажуулах ажлыг эсэргүүцээд байгаа юм биш. Нийслэлийн иргэдийн төлөөлөгчдийн хурлын тэргүүлэгчдийн 267 дугаар тогтоолоор бидний эзэмшлийн газарт амины орон сууцны хороолол болгох хэсэгчилсэн төлөвлөгөө хийхээр тогтсоныг нийтийн орон сууц барихаар дур мэдэн өөрчилж, хувийн компаниудтай хуйвалдаж байна. Ингэхдээ бидэнтэй нэг ч удаа санал солилцоогүй. Нэг хоногийн өмнө урилга тараагаад л шавыг нь тавьчихсан. Бид газраа ямар үнээр өгөх, хэзээ баталгаатай орон сууцанд орох, баригдах барилгын хэдэн хувийн ашгийг авах талаар ямар ч мэдээлэлгүй байна. Энэ нь бидний хувьд хадгаламж зээлийн хохирогчид шиг болох магадлал өндөр байна гэсэн үг. Төрөөс миний өмчийг булааж байгааг эсэргүүцэж байгаа юм. -Нийслэлийн Засаг даргын Тамгын газрынхан оршин суугчидтай хэд хэд уулзсан. Газраа өгөхийг зөвшөөрч гэрээ, байгуулсан гэсэн шүү дээ? -Үгүй. Манай хорооны гурван өрхийнхөнтэй л гэрээ хийсэн байх. Хорооны Засаг дарга бидний өмнөөс худлаа мэдээлэл өгсөн юм байлгүй. Одоогоос гурван жилийн өмнө газраа орон сууцаар солих талаар санал асуулга явуулахад манай хорооны иргэдийн 87 хувь нь газраа өөрсдөө ашиглаж эзэмшинэ гэсэн санал өгч байсан юм. Өнгөрсөн жил Нийслэлийн газрын албаныхантай уулзахад дөнгөж 22 хувь нь газраа өгөхийг зөвшөөрч байсан. Одоо тэр янзаараа л байгаа. Бод л доо. Манай хорооны 2.5 га газарт 1200 айлын орон сууц барихаар төлөвлөсөн байгаа. Энэ орон сууцыг барих зардал нь 25 тэрбум төгрөг. Харин 75 тэрбум төгрөгөөр борлуулах тооцоо байгаа. Бидэнд хоёр хоёр өрөө байр өгөөд цаана нь 1144 айлын байр үлдэнэ. Энэ бол бидний газрыг булааж авсан компанийн цэвэр ашиг. Үүний оронд бид өөрсдөө орон сууц баримаар байна шүү дээ. Дээр хэлсэн тооны орон сууц бариад 400-г нь худалдахад л барьсан өртгөө олоод авчихна. -Өөрсдөө орон сууц барих эдийн засгийн боломж бий юу? -Бидэнд нийслэлийн "А" зэрэглэлийн газар байна. Үүнийгээ түшиглэж болно шүү дээ. Өөрсдөө төлөвлөгөөгөө гаргаж чадахгүй бол чадвартай мэргэжилтнүүдийг цалинжуулъя л даа. Яагаад заавал "Энигма" орон сууц барих ёстой гэж. Барилгын өөр сайн компаниудтай хамтарч ажиллах болно. Иргэд ч бидэнтэй хамтарч ажиллах байх. -Орон сууц биш бэлэн мөнгө амлаж газрыг чинь авъяа гэвэл өгөх үү? -Бид өмчилсөн газраа өөрсдөө мэдэж, арилжих үнээ өөрсдөө тогтоох эрхтэй. Нэг ам метр газрыг 800-1000 ам.доллараар л өгвөл өгнө. Бид орон сууц авчихлаа гэж бодъё. Хашаандаа амьдарч байгаа ах дүү нараа хаашаа яв гэх юм бэ. 
Б.Цэцэгдэлгэр
