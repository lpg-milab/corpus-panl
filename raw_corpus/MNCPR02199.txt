Эцэг хүүгийн эн

Банзарын Содовсүрэн гэхээр хууль, шүүхийнхэн андахгүй. Тэр эрхэм хүний эрдэм чадал, удирдах ажлынх нь авьяас билгийг бахархан дурсах хүн өнөө ч олон. Он цагийн буурал тоос юуг ч хайрлахгүйгээр дардаг ч ажил хөдөлмөрөөрөө өөрийгөө дархалсан хэний ч нэр алдар цагийн цагт улам л өнгө орон мөнхөждөг аж.
Тийм хүмүүсийн нэг нь яах аргагүй хуульч эрдэмтэн Б.Содовсүрэн юм. Тэрбээр эдүгээгээс наяад оны тэртээ Дундговь аймгийн Дэлгэрцогт сумын нутагт төржээ. Нялх багадаа эцгээсээ өнчирч айлын мал хариулж, хүрээнд шавилж, хар болж наснаасаа эрт хэрсүү суужээ. Хөдөө гарч хар болоод байтал багийн дарга нь хүний нөхөөсөнд тэнхмийн сургуульд "хөөж" явуулснаар Содовсүрэнгийн ном эрдмийн мөр хөөх зам санамсаргүйгээр эхэлсэн гэдэг. Дөнгөж арван зургаатай балчир хүүгийн бичиг үсгийн чадвар Улаанбаатар хотын шүүхийн удирдлагуудад тоогдож нарийн бичгийн дарга хэмээх амаргүй албанд томилсон нь түүнийг ардын шүүхийн албанд ахиж дэвшихийн эхэн байв. Эл албанд хоёр жил нухлуулж овоо ч ажлын дөртэй болоод байтал нь Сэлэнгэ аймгийн шүүхийн даргаар томилж өндөр итгэл хүлээлгэжээ. Гэтэл 1949 онд БНМАУ-ын Үндсэн хуульд оруулсан нэмэлт өөрчлөлтөөр шүүгчийн насыг 23 гэж хязгаарласан тул уул насанд хүрээгүй Б.Содовсүрэнг албаа өгөхөд хүргэв. Гэвч түүний ажил хэргийн чадвар Шүүх явдлын яамны сайдад тоогдож мөн яамнаа хэлтсийн даргаар дэвшжээ. Хэсэг хугацаанд Шүүх яамнаа ажиллаж байтал нь хуульд заасан шүүгчээр ажиллах насанд хүрсэн тул Б.Содовсүрэнг Төв аймгийн шүүхийн даргаар томилж байжээ. "Төв аймагт ажиллаж амьдарсан тэр л он жилүүд намайг жинхэнэ шүүгч болгосон юм. Их ч туршлага хуримтлуулсан. Тэр л олж авсан мэдлэг, туршлага дээрээ тулгуурлан БНМАУ-ын Дээд шүүхийн орлогч даргын ажлыг 1961-1973 он хүртэл тасралтгүй хашсан. Тэр үед мэргэшсэн боловсон хүчин ховор. Тиймээс Улсын дээд шүүхийн Иргэний хэрэг эрхэлсэн коллегийн дарга болж шүүхийн санхүү, аж ахуй, нотариат, өмгөөллийн ажлыг давхар хариуцдаг байсан" гэж Б.Содовсүрэн гуай хожим дурдатгалдаа бичжээ. Тэрбээр Дээд шүүхэд ирэхийн өмнөхөн хэсэг хугацаанд Шүүх яаманд тасаг, хэлтсийн дарга, 1959-1960 онд Хууль цаазын дунд сургуулийн хичээлийн эрхлэгч, 1960 онд МУИС-д хуулийн анги нээгдэхэд анхны сургалтын төлөвлөгөөг боловсруулах зэргээр дандаа л бүтээж бий болгож явжээ. Түүний шавь нар нь Монгол Улсын гавьяат хуульч Д.Ренчинхорлоо, Г.Совд, хошууч генерал Б.Думбурай гээд улс орондоо нэр хүндтэй дандаа ханагарууд төрсөн байх жишээтэй. "Миний амьдралд олон сайхан тэмдэглэлт үйл явдал тохиолдсоны нэг нь БНМАУ ба БНХАУ-ын хилийн маргаантай асуудлыг шийдвэрлэх Засгийн газрын комиссын хуулийн зөвлөхөөр 1961-1962 онд ажилласан явдал юм. Мөн 1960-1970 онд Төв хороо, Засгийн газрын төлөөлөгчөөр давхар ажиллаж атар газар эзэмших, САА-н тариа хураалтыг зохион байгуулж улс орноо талх, хүнсний ногоогоор хангах их үйлсэд хүчин зүтгэсэн" хэмээн Б.Содовсүрэн доктор нэгэнтээ дурсан бичжээ. Б.Содовсүрэн ном эрдмийг багаасаа өөрийн хичээл зүтгэлээр сурсан бол хожим Хууль цаазын дунд сургууль, Ломоносовын нэрэмжит Москвагийн их сургуулийн Хууль зүйн факультетийг дүүргэж Монголдоо толгой цохих хуульчдын тоонд багтаж байсан юм. Зөвхөн өндөр боловсрол, мэргэжил эзэмшээд ч зогссонгүй хууль зүйн шинжлэх ухаанд өөрийн хувь нэмрээ оруулж "БНМАУ-ын Эрүүгийн хууль тогтоомжийн түүхэн хөгжилт" сэдвээр хууль зүйн ухааны дэд эрдэмтний зэргийг Москвагийн их сургуульд 1974 онд хамгаалжээ. Түүний судалж бичсэн "БНМАУ-ын Эрүүгийн эрх" (УБ 1964, 1969 он), "БНМАУ-ын Эрүүгийн хууль тогтоомжийн хөгжилт" (УБ 1973 он) бүтээлүүд нь манай оронд хууль зүйн шинжлэх ухаан хөлөө олж хөгжихөд үнэтэй хувь нэмэр оруулсан гэж эрдэмтэд өнөө ч үнэлдэг. Төр эрх зүй судлалыг эх орондоо бий болгоход гол ачааг үүрсэн хүн бол эрдэмтэн Б.Содовсүрэн гэж Шинжлэх ухаан академийн ерөнхийлөгч Б.Ширэндэв гуай үнэлж, өөрийнхөө хүсэлтээр 1974 оноос ШУА-ийн философи, социологи, эрхийн хүрээлэнд секторын эрхлэгчээр түүнийг урин ажиллуулж байжээ. Тэрбээр тэнд очоод эрдэм шинжилгээний ажилд 20 гаруй жил зүтгэхдээ "Төр, эрхийн онол практикийн асуудал" (УБ 1985 он), "Хувьсгалын өмнөх Монголын төр ба хууль цааз" (УБ 1988 он), "1911-1921 оны Монгол Улсын төр эрх зүй", "Аж ахуйн эрх зүй", "Социалист аж ахуйг удирдах эрх зүйн асуудал" (УБ 1980 он) зэрэг Монголын хууль эрх зүйн тогтолцоонд аль ч утгаараа анхдагч болох олон арван бүтээлээ туурвисан байна. Монголын анхны хуульч эрдэмтдийн нэг, шүүхийн байгууллагын "загалмайлсан эцэг" гэгддэг Б.Содовсүрэнгийн том хүү нь манай нэрт эрдэмтэн, академич Нарангэрэл билээ. Тэрбээр аавынхаа тухай ийн хуучилсан юм. "Аравдугаар ангиа төгсөөд МУИС-ийн хэл, уран зохиолын ангийн оюутан болсон. Хичээлдээ дур сонирхолтой болоод ч тэр үү эхний хагас жилийн хичээлийг хэрхэн өнгөрснийг мэддэггүй юм. Дүн гарахад "онц" гэсэн үнэлгээ авсан. Гэтэл нэг өдөр аав "Би бүхий л амьдралынхаа турш ном цуглууллаа. Түүний ид шидийг үзэх хүн манайд хэрэгтэй байна. Та нарын хэн нэг нь миний мэргэжлийг өвлөж хуульч болохгүй бол энэ сайхан номууд нэгэн цагт устаж үгүй болно. Аав нь удаан бодсоны эцэст том хүү чамд мэргэжлээ өвлүүлэхээр шийдлээ. Чи эр хүн. Хуульч бол" хэмээн лүндэн буулгасан. Би дургүйцээд бараагүй. Надад ингэх шалтгаан ч байлаа. Аавыг шүүхэд ажиллаж байхад танил хүмүүсээс нь хэрэг төвөгт орох болоход тэд манайхаар ирж шоронгоос гаргах, ялын хугацааг нь багасгуулж өгөхийг гуйж зовоодог байлаа. Тэр тоолонд аав "Би мэдэхгүй. Хууль л мэднэ" гэхээр уурлаж бухимдсан улс аавыг маань цус нөжтэй нь холилдтол зодсон удаа ч бий. Ээж айхдаа "Цагдаа дуудъя" гэхэд "Хэрэггүй, миний мэргэжил л ийм юм" гэж хорих. Энэ нь надад хуульч мэргэжилд дургүйлэх, хол байх сэтгэл төрүүлсэн. Гэвч аав маань "Эцэг хүнд үр хүүхдийнхээ хувь заяаг орвонгоор нь шийдэх үе ирдэг. Өнөөдөр чи намайг эсэргүүцэж байвч хожим надад залбирах цаг ирнэ" гэснээр миний хуульч мэргэжил эзэмших зам шулуудсан. Түүнээс хойш цаг хугацаа олонтаа хийсэн одсон ч би аавынхаа заасан замаар охиноо ч замнуулахаар сэтгэл шулуудаад байна" хэмээн хэлсэн юм. Монголын үе үеийн хуульчдын багш нэрт хуульч Б.Содовсүрэнгийн зургаан хүүхдээс гурав нь доктор, профессор хэмээх эрхэм алдрыг хөдөлмөр зүтгэлээрээ олж авчээ. Том хүү С.Нарангэрэлээс гадна удаах охин С.Наранчимэг нь Монгол Улсад сувилахуйн судлалыг хөгжүүлэх үйлсэд ихээхэн хувь нэмэр оруулж АНУ-д эрдмийн зэрэг хамгаалжээ. Түүний дүү С.Нармандахыг Нийслэлийн Чингэлтэй дүүргийн Засаг даргаар ажиллаж байсан гэдгээр нь хүмүүс андахгүй. Тэрбээр манай улсад удирдахуйн ухаанаар докторын зэрэг хамгаалсан эмэгтэй аж. Эдүгээ Монголын хуульч эрдэмтэн Содовсүрэнгийн гаргасан эрдэм оюуны гэрэлт замыг хүү Нарангэрэл нь өвлөж Монголын нэрт хуульч, өмгөөлөгч, сайн сурган хүмүүжүүлэгч болсон төдийгүй, ШУА-ийн жинхэнэ гишүүн академич хэмээх өндөр цол хэргэмийн эзэн болж Монголын хууль эрх зүйн салбарт өөрийн байр суурь, орон зайг баттай эзэлжээ. Эцгийн энд хүрэх хүүтэй байна гэдэг ийм сайхан аж. 
Ш.Сүхбаатар
