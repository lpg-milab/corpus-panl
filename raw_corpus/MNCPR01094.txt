Улаан хаалганы цаана...

Хэн болохыг илтгэх олон зүйл бий. Үгийн сонголт, өмссөн зүүсэн нь, уншиж буй ном, зүүсэн ээмэг, будсан хумсных нь өнгө хүртэл тухайн хүний талаар ихийг өгүүлж дөнгөнө. Амьдарч буй орчин ч тэднийг илэрхийлэх бас нэг үзүүлэлт. Ханандаа хадсан зургаар нь сэтгэл нь юунд татагддагийг, таазандаа өлгөсөн гэрлийн бүрхүүлээр юунд дурладгийг мэдэж болно. 
"Зууны мэдээ" сонин та бүхэнд "Танайд зочилъё" хэмээх шинэ булангаа танилцуулж байна. 
Гэрийн эзэгтэй энэтхэг цайгаар дайлж байна. Шавар аяганаас харь орны ер бусын сонин хэрнээ тааламжтай амт мэдрэгдэх аж. Гал тогооны буланд байрлуулсан шүүгээ, бас сандал, ширээ бүгд хар өнгөтэй, гэвч цайвар хананаас эрс ялгарч харагдана. 
Тэд саяхан Жагарын орноор аялаад иржээ. Тэнд М.Эрдэнэбаяр "Сүүдэр дэх улаан морь" нэртэй бие даасан үзэсгэлэнгээ гаргасан гэнэ. Түүний үзэсгэлэнгийн тухай, мөн бүтээлүүдийг нь "Азийн урлагийн мэдээ", "Сингапурын олон улсын үзэсгэлэн-2007" сэтгүүлд нийтэлсэн байв. 
-Энэтхэг орон ямар санагдав? 
М.Эрдэнэбаяр: Дажгүй шүү. Ялангуяа барилга нь. Нэг сонин байгууламжтай таарсан. 300 жилийн түүхтэй, Монголын үеийн одон орон судлалын төв юм гэнэлээ. Нарны гэрлийн тусгал өөрчлөгдөх бүрт сүүдэр нь янз бүр бууж байгаа нь их гоё санагдсан.
-Манайд түүхийн дурсгалт барилга их ховор байх юм. Гэтэл зарим улсад гудамж, байшин, сандал нь хүртэл түүх өгүүлэх юм билээ. 
-Танайд очвол юу үзэх вэ гэж гадныхан асуухаар би хоосныг харж болно гэж хэлдэг. Юу ч үзэж харахгүй байна гэдэг нэг талаар бас зүгээр ч юм уу. 
-Тэнд баян хоосны ялгаа илт анзаарагдаж байгаа биз дээ? 
-Ялгаатай юм билээ. Гэхдээ тэндхийн гуйлгачингууд амьдрах гэж зүтгэдэг. Харин манай гуйлгачингууд амьдралаас зугатдаг. 
Бид хоёр нэг, энэтхэг айлд зочилсон юм. Гэрийн эзэгтэй нь залуудаа Энэтхэгийн мисс байсан гэсэн. Одоо урлаг судлалын чиглэлээр ажилладаг. Гэр орон нь урлагийн бүтээл л гэсэн үг. Сонин, сонин шийдэл хийж өгсөн. Бид тэднийг тэндхийн баячуулд тооцогддог болов уу гэж бодож байсан, үгүй гэнэ. Өөрсдийгөө дундаж амьдралтай гэж танилцуулж байна лээ. 
Тэд зочны өрөөнийхөө хоймрыг эзлэх намхан тавиур дээр зурагт байрлуулж, хажууд нь зураг зэрэгцүүлжээ. Өөр нэг ханыг түшүүлэн, шалан дээр мөн л томоос том зураг байрлуулсан нь санаа авмаар аятайхан шийдэл болсон санагдана. 
М.Эрдэнэбаярыг хүмүүс "улаан морьд"-оор нь илүү мэддэг. Эдгээр зурагт ч бас тэд бий. Гэхдээ ингэж өнгөц дүгнэж үл болно. Сайтар ажиглаарай, хоорондоо огт төсгүй. Төсгүй тусмаа эндээс олон зүйлийн тухай олж уншиж болох аж. 
-Үзэсгэлэнгийн танхимын гэрэлтүүлэгт их анхаарах хэрэгтэй юм шиг. 
М.Эрдэнэбаяр: Тийм шүү. Гэхдээ манай Урчуудын эвлэлийн галлерейн байранд байгалийн гэрэл тусдаг нь зүгээр санагддаг юм. 
-"Арт"-уу? 
-Энэ нэрээ солимоор юм. "Арт" гэдэг нь угаасаа тодорхой шүү дээ. Манайх нэг үеэ бодвол олон галлерейтай болж. Гэхдээ төрөлжүүлмээр байна. 
-Жил бүр улсын санд зориулж уран бүтээлчдээс зураг худалдаж авдаг. Та хоёр зургаа зарж чадав уу? 
-Нэг, нэг зураг өгсөн.
-Их л хямд үнэлдэг гэж сураг дуулсан? 
-Энэ жил 50 сая төгрөг төсөвлөсөн гэсэн байх аа. Улсын фондод бид хоёрын зураг байж байг гэж бодоод өгчихсөн юм. Гадагшаа гараад явчихвал дахиж олж үзэхгүй шүү дээ. 
-Санасандаа өгч чадаагүй хэрэг үү? 
-Энэ мөнгөөр олон биш чанартай, цөөн тооны зураг худалдаж авбал зураачдаа ч хэрэгтэй, улсын сандаа ч нэр хүндтэй юм уу. 
-Зургаа зараад амьдрах боломж манайд хэр байна вэ?
Ж.Мөнхцэцэг: Манайд зураг ойлгож, үнэлж, худалдаж авдаг хэдхэн тооны л хүн бий. 
М.Эрдэнэбаяр: Бидний зургийн дал, наян хувийг гадныхан худалдаж авдаг. 
Гэрийн эзэд гэрэл зургийн цомгоо танилцуулав. Гол төлөв тэдний Энэтхэг, Америкт байсан үеийнх нь зургууд. Үзэсгэлэнгийн үеэр, алдартай зураач нарын хамт, мөн зочид буудалд, уран баримал, хуучны барилгын дэргэд гэхчлэн... 
-Эхнэр чинь гэрэл зураг дээр их сонин, гоё гарах юм аа. Энэ бүхэн таны бүтээл үү? 
М.Эрдэнэбаяр: За бараг л ихэнх нь дээ. Манай эхнэр их фотогеничный эмэгтэй байгаа юм.
-Цонхоор харж байгаагаар буулгасан нь их сонин дүр болж... 
Ж.Мөнхцэцэг: Зориуд ингэж авахуулсан юм. Эртний Энэтхэгийн хатад хүмүүст нүүрээ харуулах эрхгүй. Салхины ордонд ирж, энэ жижигхэн цонхоор нүүрээ цухуйлган орчин тойрноо олж үздэг байж. 
-Их л уйтгартай амьдардаг байж дээ. 
Ж.Мөнхцэцэг: Надад ингэж зогсох их таалагдсан ш дээ. Хүмүүс намайг биш, би тэднийг харж байна. 
Энэ зураг дээрх эмэгтэй Америкийн их алдартай зураач. Кики Смит гэдэг юм. Орчин үеийн урлагийн гол төлөөлөгч. Түүнтэй таарчихаад гар барих юмсан гэж бодсон хэрнээ зориг хүрэхгүй зогсч байлаа. Харин санасныг бодвол тэр их энгийн хүн байсан.
Энэ айлын унтлагын өрөө тун өвөрмөц. Уламжлалт тайван, шарга өнгөтэй эд зүйлсийг эндээс хайгаад олохгүй. Тасалгааны нэг ханыг модерн стилийн, хар саарал шүүгээ эзэлнэ. Ор нь мөн л хар саарал. Харин дээр нь улаан хүрэн өнгийн, торгомсог бүтээлэг хаяжээ. Хөшиг нь бүтээлгээ бодвол илүү бараан. Гэхдээ тэр дунд элдэв оёдол алга. Даалимба даавууг зүгээр л хайчлаад тогтоочихсон бололтой. Харин тюльний оронд мөн л цайвар өнгийн атлаа хөшигний адил даавуу өлгөжээ. 
-Их сонин шийдэл болж? 
Ж.Мөнхцэцэг: Унтлагын өрөө бараан байх тусмаа тухтай санагддаг юм. Хүн чинь байгалиасаа л харанхуйд унтах дуртай байдаг шүү дээ. Энэ хөшигний даавууг захаас худалдаж авсан юм. 
-Зочны өрөөний буйдангийн түшлэг дээр тохсон казах аравч бас таны сонголт уу? 
-Тийм. Дэлгэснээс эвхээд тавьчихвал эвтэйхэн харагддаг юм. 
-Манай гэрээс онцгойлох зүйл бийртэй сав, хуучны үеийн сандал гэж байсансан...
-Будаг шунх нь халцарсан эртний сандал байсан юм. Энд алга. Харин бийр нэлээн хэд бий шүү. Манай урлан дээр бас хөлийг нь богиносгож тайрсан хуучны сандал бий. Энэ сандалд зориулж яруу найрагч Л.Өлзийтөгс шүлэг бичсэн.
-Уншиж байсан юм байна...
М.Эрдэнэбаяр: Бараг л Х.Чойбалсангийн үеийн сандал даа. Нэг газрын л албан тасалгаанд байсан эд байх. 
-Та нарт яагаад уламжлаад ирсэн юм бэ?
-Урлангуудаар л дамжиж бидэнд ирсэн байх. Хөл нь богино болохоор зурж суухад өндөр нам нь яг таардаг юм. 
-Энэ бийрүүд их зовлон үзжээ. Тэр гэхийн тэмдэггүй болж. 
Ж.Мөнхцэцэг: Харин ч гавьяа байгуулсан юм биш үү. 
-Мөөгийгийн эмэгтэйчүүд дандаа л дэргэр үстэй байх юм. Нэг хэсэг эртний монгол хатдыг их дүрсэлдэг байсан санагдана. 
М.Эрдэнэбаяр: Дүрслэл, сэдвүүд нь өмнөхөөс өөр болсон. Утга нь улам нарийсч, мөн чанар руу илүү ороод байгаа. 
Ж.Мөнхцэцэг: Хүн ер нь өөртөө ойр сэдвийг л илүү олж харж, хөнддөг шүү дээ. 
-Нэг өрөө чинь урлангийн үүрэг гүйцэтгэдэг юм аа даа. 
М.Эрдэнэбаяр: Мөөгий энэ өрөөнд гол төлөв ажлаа хийдэг. Харин би Урчуудын эвлэлийнхээ урланд. 
-Нэлээд хэдэн жилийн өмнө үзэсгэлэн гаргаж байсансан. Дараагийн үзэсгэлэнгээ гаргах цаг болоогүй юм уу? 
Ж.Мөнхцэцэг: Ирэх жил гаргана аа. 
-Энд байгаа бүтээлүүдийг үзэсгэлэнд зориулсан уу? 
-Тийм. 
Унтлагын өрөөний буланд байрлуулсан номын сангийн шүүгээний дээр янз бүрийн хэлбэр хийцтэй жижигхэн модон морьд бий. Тос дааж, халтартсан, зарим нь бүр холцорч, гэмтсэн тэднийг гэрийн эзэн энд бөөгнүүлжээ. 
-Энэ бүхнийг хаанаас цуглуулсан юм бэ. Хөдөөгийн айлуудад элбэг тааралддаг зүйл байх чинь. Одоо ч ховордсон байх аа даа?
М.Эрдэнэбаяр: Найз нөхөд бэлэглэнэ. Зах дээр эртний эдлэл зардаг газар байдаг юм, тэндээс худалдаж авна. Жишээ нь энэ морь 300 жилийн настай эд. Хамгийн сүүлд модон нохой худалдаж авсан. Их царай муутай амьтан. Захын иймэрхүү зүйл зардаг хүмүүс намайг харахаараа үнээ нэмчихдэг юм. 
-Мөөгийгийн зүүсэн ээмэг, бөгж бас эртний эд үү? 
Ж.Мөнхцэцэг: Миний сайн танил дархан залуу байдаг юм. Загварыг нь гаргаад, түүгээр хийлгэдэг. 
-Хувцасныхаа загварыг бас өөрөө гаргадаг уу. Жишээ нь энэ банзлыг? 
-Тийм. Бүгдийг нь гараараа оёсон. Нэг хэсэг их юм оёдог байж. 
Б.Хонгормаа  
