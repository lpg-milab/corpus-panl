Ээжтэй хүн энддэггүй дээ

Ээж минь тэнгэрт одоод дөчин ес хоног өнгөрч, одоо бурхны орондоо залраа даа. "... Дуулим орчлонд төрсөн минь учиртай Дуулж суугаад ээжийгээ уйлахыг үзээд
Дуунд ийм их чадал оршдогийг ухаараад Дуу өөрөө зохиож, дуутай хамт амьдрах гэсийм,би Дуулим орчлонд төрсөн минь учиртай... Их Явуу ийн ухааран дуулжээ. ... Тоост хорвоод төрсөн минь учиртай Тохойн чинээ үрийнхээ шөнийн уйлахыг сонсоод Төрсөн эцгийндээ авчирсан зовлон баяр хоёрыг Тоо ёсоор нь өөрөө би эдлэх гэж төрсиймаа Тоост хорвоод төрсөн минь учиртай... Явуу бас ингэж ухаан (гэрсүү) суужээ. Надад энэ бадгууд, надаар бичигдсэн юм шиг сэтгэл дотор минь ямагт л шивнэн уянгалан байдаг сан, хар багаас минь. ... Анх удаа алхаж байгаа хүүгээ эх нь Ар өврөөс нь дэмжихийг үзээд Ай хө, зээ хө Ээжийгээ би зүйрлэн санадаг даа... Эрхэм Явуугийн энэ дууг хүүхэд байхын л сургуулийн концертод дуулахчаан аядаж явлаа даа. Надад байдаг, миний дотор ургаа байсан сэтгэлийн чавхдасыг их Явуу мэдээ орох цагаас минь л хөндөж дээ. "Тэхийн зогсоол"-ыг анх найман настай уншаад тэнхээт идэр аавыгаа тэнхээрхэх хорвоогийн жам ирнэ гэж бяцхан ухаандаа ухаж явснаа одоо санахад бардамхан гунигтай байна даа. Жолооч аавыгаа тээвэрт явах болгонд дагах ч, тэр бүр авч явахгүй нь гачлантай. Үлдэж хоцроод ээжийгээ л дагадаг сан. Оёдлын артель, эмнэлэг, сургууль, модны үйлдвэрт ер хаа ч ажилласан, амралтын өдрөөр ч ээжийгээ дагана. Эхийгээ дагасан унага даага, тугал бяруу, дэгдээхий... шиг л дагана. Аав ээждээ анхны хүү нь болоод эрх дураар өссөн дөө. Мэдээж чихэр жимс, үзэг ном, чарга дугуй нэхнэ. Авч л санаа амарна. Аминдаа тус болчих том санаа бас бяцхан цээжиндээ тээнэ. Хааяа нэг "том" тус болно. Их л додигор болдог сон, тэрхэн үедээ. Эмнэлэгт үйлчлэгч хийдэг байхад нь, 6-7 настай л байсан даа, өвлийн өглөө үүрийн шөнөөр (нэг километр орчим хол) эмнэлэг рүү гүйж, харанхуй өрөөнүүдийг онгойлгож байхдаа ихэд айж, зүрх амаар гарах нь уу гэмээр болдог сон. "Миний шар хүү зоригтой сайн хүү" гэж магтахаар нь мөнөөх айж байснаасаа харин ичдэг сэн. Сургуульд ороод дандаа л, "онц" хэмээн солгой гарын таван хуруугаа тэнийлгэн орж ирэхэд минь зөөлөн нүдээрээ бахархалтай харцаар инээж угтдаг сан, ээж минь. Эцэг эхийн хуралд ээж л сууна. Зүггүйтээд зэмлүүлэх, сургуулийн хүндэт самбарт зураг тавигдах, ямар л сайн муу юм болно, ээж л анхны "зочин". Хоёр хорооллын хүүхдүүд чулуугаар байлдахад, манай талын "жанжин"- 4 б-гийн солгой Сүхбаатар тархиа хага цохиулаад цусаа үзэн улам зоригжин дайрч байхад ээж л ирж амь авран анхны тусламж үзүүлнэ. Түлээ усны албаа сайн залгуулдаг гэж ээж л урамшуулж шинэ бахиал, цана тэшүүр авч өгнө. Аавд "ховлоод" болохгүй бол ээж л өөрөө "арга хэмжээ" авна. Шинэ гутал авч өгөхөд нь баярлаад анх удаа гурил зуурах гээд сууж байхад минь, Улаан булангийн цонх хагалсан хэмээн хилс гүтгэж орж ирсэн цагдаагийн дэргэд ч, анхны хүү болж төрсөн намайг Тосонгийн тэсгим хүйтэн өвөл пийшин дээрээ суудал засаад суулгаж байхдаа ч, нэгдүгээр ангид хичээлийн шинэ жилийн анхны хонхыг хүүгээр нь жингэнүүлэн дуугаргаж байхад ч ээж минь л үргэлж дэргэд хамт байсан даа. Дунд сургуулийн шинэ жилийн сүлд модны наадамд онц сурлагатны бэлгээ авч маадгар байхад, жил бүр багт наадмын чоно болоод "ульж" орж ирэхэд, наймдугаар ангиасаа сургуулийн өвлийн өвгөн болж "томроход", сургуулийн сурагчдын зөвлөлийн даргын "өндөр" албан тушаалд томилогдоход, дэглэдэг ч даанч чадвар сайн багшдаа үсэртэл алгадуулаад уйлж орж ирэхэд, орос хэлний олимпиадад түрүүлэхэд, "Арав"-аа төгсөөд Германд сургууль аваад аймгаас давхиж ирэхэд, үзэл суртлын хилс хэргээр Германаас хөөгдөж ирэхэд, хань ижил үр хүүхэдтэйгээ золгоод ирэхэд, өвөг дээдэс, түмнийхээ хүч буянаар ардчилсан хувьсгалд оролцоход, Нүүдлийн соёл иргэншлийн төлөө төрөөс "Алтан гадас" одон хүртэхэд... , Аавдаа "Чи ер нь хэзээ муу санаа сууж, муу хүмүүст зальдуулахгүй болох хүн бэ" гэж дөч гарсан хойноо ч зэмлүүлэхэд... Сайхан нөхөд минь, шүлэг номын, урлаг соёлын анд найзуудтайгаа хааяа ороод очиход ээж минь л хамгийн түрүүнд зөөлөн харцаараа хайрлан илбэж, зөөлөн алхлан цайгаа аягалж, зөөлөн дуугаараа зөв бурууг хэлж суудаг сан. ... Одоо би зөвхөн газарт биш бүр тэнгэрт залардаг, тэндээс муу хүүгээ ивээж хардаг бурхан ээжтэй болсоон. Таныгаа үр нь улам хайрлах гэж л мэрийж, үсээ буурал болтол оюун ухаанаараа үржин төлжиж явна аа, эжий тэнгэр мину. Тандаа, зөв амьдралын бартаат харгуйгаар, зөв сэтгэлийн агаар түгээж, зөв аялгуутай дуун хөшөө зөндөө олныг босгох болно оо, шар хүү нь. "... Дуун хөшөө өөрөө босгож дуутай хамт амьдрах гэсийм, би", Дуун ээжээ. 
Дарь.СҮхбаатар 
