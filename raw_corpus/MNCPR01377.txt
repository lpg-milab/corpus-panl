Сулинхээрийн хүүхнүүд

Бүсгүй хүний заяа төөрөг эрчүүдийн гарт байдаг цаг аль хэдийнэ өнгөрсөн. Тун саяхныг хүртэл эцгийн эрхт ёс хэт биш ч давамгайлж байсныг хэн бүхэн мэднэ. Эхнэр хүн гэртээ хоол хийгээд хүүхдээ харж байвал таарна гэх хүн одоо ч мэр сэр байхыг ч үгүйсгэхгүй. Ямар сайндаа л хөдөөгүүр "Байдаг хүн" гэсэн яриа гарахав. 
Адуу малаа эрж сурах нэрийдлээр айл хэсэж архи дарс эргүүлэнгээ даалуунд байдгийгаа тавиад туучихаад сая нэг юм гэртээ үзэгдэхэд гэргий нь эр нөхрөө ингэх л ёстой юм шиг айван тайван тосон хүлээж авах тийм амьдрал өдгөө ч буй. Бүсгүй хүн гэж хүлээц тэвчээрийн хүлээсэнд баригдан амаа ангайсан дэгдээхэй шиг эр нөхрөө халамжлан суух тавилантай юм гэж үү.- Отрядын хүүхнүүд гэхэд л эх орныхоо торгон хил дээр хүний хань гээд нялхрахгүй. Хийж чадахгүй ажил гэж хойш тавих эрх тэдэнд үгүй. Тэд ангийн тугийн өмнө андгай тангараг өргөөгүй ч амрагийн зүрхэн дор андгай өргөсөн хүмүүс. Сулинхээрийн отряд хэмээх зүүн хязгаарт эр нөхрөө даган ирсэн бүсгүйчүүд цөөнгүй олон бий. Өнгөрсөн жил тус отрядын III заставынхан шинэ жилийн баярыг тэмдэглээд сууж байж. Дарга цэрэггүй ширээ засан хэрэндээ л гоёчихсон. Хүүхнүүд нь даашинзтай. Хөгжим хангинан вальс эргэж байтал гэнэтхэн түгшүүрийн дохио хангинаад явчихжээ. Дарга ч буундаа гэж. Заставын орлогч, дэслэгч Мажигсүрэн тэргүүтэй хилчид буугаа шүүрэн авч гүйлдээд л. Тэрхэн хоромд ямар их айж түгшсэн гээч хэмээн отрядын ариун цэврийн зааварлагч бүсгүй Жавзмаа өгүүлэв. Саяхан инээд цалгиж байсан өрөөнд түгшүүрийн мананд умбан хоёр цэрэгтэй хоцорсон энэ бүсгүй эр нөхрөө эрүүл энх амар мэнд эргэж ирээсэй хэмээн залбиран сэтгэл түгшин хүлээн суужээ. Ижил дасал эгч дүүс бололцсон цэргүүдийнхээ араас мэддэг мааниа уншихаа бас мартсангүй. Урт удаан өнгөрсөн тэр цаг гаруйн хугацаанд түмэн юм бодогдсон гэдэг. Хилчид хоёр фургон машин хөлөглөсөн хил зөрчигчидтэй улаан нүүрээрээ тулж тэднийг саатуулснаар түгшүүр сая намжсан байна. Сэтгэл санаа тавгүй айдастай байснаас юун баяр манатай. Хилийн манаа гэдэг энэ. Хилчин бүсгүй Жавзмаа заставтаа ганцаараа бүсгүй хүн. Тогооч, оёдолчин, угаагч, талхчин, саальчин гээд хийж үзээгүй ажил түүнд үгүй. Одоо ариун цэврийн зааварлагчаасаа бага эмчийн ажилд томилогдсон. Үндсэн ажлынхаа зэрэгцээ хүнд хүчир албанд яваа хүмүүсийг хоол цайгаар дутаачихгүйг чармайна. Бүсгүй хүний цай халуун, гар нь эерүү зөөлөн. Хилийн застав гэдэг нэг айл шиг. Гэртээ ч хоол хийчихээд цэрэг, офицер ахлагчгүй дуудаж тэднийгээ дайлна. Бичиг үсэг мэдэхгүй цэргүүдэд ар гэрээс нь ирсэн захиаг нь уншиж өгөх, хариуг нь бичих тохиолдол хүртэл гарна. Халагдаад явахдаа цэргүүд нулимс унагаана. Захидал ч их ирүүлнэ. Сүхбаатар аймгийн Онгон сумын харьяат энэ бүсгүй анхны хүүхдээ гаргачихаад эр нөхөр Мажигсүрэнгээ даган хориод жилийн өмнөөс хил дагаж яваа. Анх отрядад ирэхэд хаашаа л харна зэлүүд тал. Их л уйтгартай. Ээж аавын гараас гараад удаагүй насан бага байсан болохоор гэрээ, найз нөхдөө санаад нууцхан уйлдаг байсан гэнэ. Уг нь өөрийн сонгосон мэргэжил бүжигчин, дуучин. Театрт хамт ажиллаж байсан нөхөд нь отрядад тоглолтоор иржээ. Ардын жүжигчин Чимидцэеэ тэргүүтэй театрынхны тоглолтыг үзээд өөрийн эрхгүй нулимс асгаруулж би эдний дунд явах ёстой байсансан гэж бодогдож байжээ. Театрын хамт олноо нулимстайхан үдсэн Жавзмаа тэсэлгүй араас нь явж байсан түүхтэй. Тэгээд тун удалгүй улаан хилийн шугам дээр эр нөхөр минь зогсч байхад уйлаад би буцах гэж үү хэмээн эргээд ирсэн гэнэ. Энэ бол залуу насны дурсамж нь. Хайр сэтгэлээ дагаж ирсэн амьдрал одоо хэзээ ч нугаршгүй эх оронч сэтгэл дээр оршин тогтнох болжээ. Соёл хүмүүжил сурталчилгаа мэдээллийн албаны дарга, дэд хурандаа Г.Ганхуягийн гэргий Уранчимэг Сулингийн отрядын ня-бо. Өмнөговь аймагт угжны жаахан хүүхэдтэй машины шатахуун дуусчихсан сандарч явсан түүхтэй. Хилийн цэргийн амьдралд тохиох энэ мэт бэрхшээлийг халгалгүй туулсан ээж. Анх хил зөрчигч хятадтай нүүр тулж байсан тухайгаа ярина билээ. Хил зөрчигч ч гэсэн биднээс ялгаагүй эхээс төрсөн хүн. Хоол бариад хоригдож буй өрөөнд ортол өөдөөс нь өнөө хүн босоод ирчихжээ. Хэдийгээр буутай харуул манаж байсан ч айсан гэдэг жигтэйхэн. Өөрийн мэдэлгүй гар нь салгалчихаж. Бодвол тэр хүн надтай мэндлэх гэж өндийсөн болов уу даа гэж дурсамжаасаа хуваалцсан. Ер нь хилчдийн гэргий хүлээхийн жаргалыг жинхэнэ эдэлдэг хүмүүс. Байн байн хоол халаагаад л зам ширтэнэ. Гэртээ, миний хажууд бай гэж эрхлэх эрх тэдэнд байхгүй. Эр нөхөр нь төдийгүй эхнэр нь дарга юу л гэнэ түүнийг биелүүлнэ. Тушаал өгсөн нь бол ямар нэгэн аргаар тэр ажлыг бүтээх ёстой. Энэ бол тэдэнд хууль. Гоёж гоодох будах шунхдахын завгүй өнгөрөөсөн залуу халуун насандаа төв бараадан амьдарсан бол... Мэдлэг боловсрол ч дээр байх байсан даа гэх бодрол хааяа төрдөг байснаа тэр нуусангүй. Энэ хоёр бүсгүйн амьдралын дурсамж энэхэн отрядын олон гэргийн өнгө төрхийг илтгэх биз ээ. Хилийн багана дээрээс эх нутгаа харахаар өөрийн эрхгүй нулимс цийлэлздэг юм билээ. Хоёр улсын хилийг заагласан баганаас цаашаа хүний нутаг гэж бодохоор тэр үү, салхи нь хүртэл хүйтэн санагддаг хэмээн хилчид ярьж байсан нь үнэний ортой ч юм шиг. Улсаа манаж байгаа хилчний гэргий чухамдаа амьдралаа манаж буй энхийн цэрэг гэлтэй. Эх оронч үзэл тэдэнд илүүтэй байдаг байх аа. Эх орон гэж байхгүй болсон гэж телевизээр ярих залуугийн үг тэдэнд эмзэг сонсогдсон гэсэн. Хилийн багана гэдэг хүссэн хүн хөлөө хүргэдэг газар биш. Эмэгтэйчүүдэд бүү хэл эрчүүдэд ч ховор тохиох хувь тавилан хэмээн хилчид өөрсдөөрөө бахархсан. Тун саяхан Сулинхээрийн отрядынхан Өмнөговь аймагт 2000 цэргийн баярын өдөрлөгт оролцож дээрх хоёр бүсгүй сайн дурын уран сайханч болсон юм байх. Хилчдийн гэргий нар урлагийн авьяастай юм аа. Дуулбал чиг дуулж бүжиглэвэл чиг бүжиглэх юм. Магадгүй тэдэнд дарга нь тушаасан биз. Биелүүлэх ёстой гэсэн үүргийг сэтгэлээсээ хийж чадсанаар урлагийн авьяас нь ундран оргилсон юм болов уу даа. Сулинхээрийн отрядын Ү застав ороход офицер ахлагч тэргүүтэй тэдний гэргий бүгд нэг эгнээ болон жагссан нь энгийн бидэнд их л сонин харагдсан. Хорь гаруй насны хоёр бүсгүй сул зогс гэсэн даргын командаар хөдөлнө. Эд мөн л сэтгэл итгэлээ хилдээ зориулж яваа бүсгүйчүүд. Хайр сэтгэлээ даган яваа залуус. Хилчин бүсгүйчүүд ээ гэж. Энэ биеийн амар амьдралыг боддоггүй. Тэдэнд эх хүний, ханийн өмнө хүлээсэн үүрэг бий. Эх орныхоо өмнө хүлээсэн тангараг бас бий. Ийм л уудам сэтгэлт зуу гаруй бүсгүйчүүд энэхэн хязгаарт амьдарч байна. 
Б.Долзодмаа
