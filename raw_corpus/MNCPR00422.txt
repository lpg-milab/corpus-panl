С.Ламбаа гишүүн гавьяат болов

Боловсрол, барилга, байгаль орчны салбарт олон жил идэвх санаачилга, үр бүтээлтэй ажиллаж байгаа хүмүүсийг Монгол Улсын Ерөнхийлөгчийн зарлигаар төрийн дээд одон, медалиар шагналаа. Монгол Улсад мэргэжилтэй боловсон хүчин бэлтгэх, боловсролын бүх шатны байгууллагын тогтолцоо, удирдлага, зохион байгуулалт, үйл ажиллагаанд өөрчлөлт шинэчлэлт хийх, боловсрол, шинжлэх ухааны салбарын эрх зүйн орчинг боловсронгуй болгоход оруулсан хувь нэмрийг нь үнэлж УИХ-ын гишүүн С.Ламбаад Монгол Улсын гавьяат багш цол, Боловсролын байгууллагад олон жил үр бүтээлтэй ажиллаж, багш, сурагчдын ажиллаж суралцах таатай орчинг бүрдүүлэн өсвөр үеийг сурган хүмүүжүүлэх, сургалтын арга барилыг боловсронгуй болгоход оруулсан хувь нэмрийг нь үнэлж нийслэлийн Сүхбаатар дүүргийн 58 дугаар сургуулийн захирал Д.Хандаад Монгол Улсын гавьяат багш цол, Монгол Улсын их сургуулийн физик-математикийн салбарт 47 жил үр бүтээлтэй ажиллаж, их, дээд болон дунд сургуулийн оюутан, сурагчид, математикийн багш нарт зориулсан сургалт, эрдэм шинжилгээний олон ном, бүтээл туурвиж, математикийн салбарт мэргэжилтэй боловсон хүчин бэлтгэхэд оруулж байгаа идэвх зүтгэлийг нь үнэлж Монгол Улсын их сургуулийн Математик компьютерийн сургуулийн багш, доктор, профессор Л.Өвгөнд Монгол Улсын гавьяат багш цол, Монгол хэлний хичээлээр авьяаслаг сурагчдыг сонгон суралцуулж, сургалтын шилдэг аргуудыг нэвтрүүлэн уламжлалт бичиг соёлоо дэлгэрүүлэх, Монгол бичгийн Үндэсний хөтөлбөрийг хэрэгжүүлэхэд оруулж байгаа хувь нэмрийг нь үнэлж нийслэлийн тавдугаар сургуулийн монгол хэл, уран зохиолын багш Ёндонжавын Эрдэнэцэцэгт Монгол Улсын гавьяат багш цол, Хөдөө аж ахуйн их сургуулийн инженер механикийн тэнхимд 44 жил үр бүтээлтэй ажиллаж сургалт-судалгаа, эрдэм шинжилгээний олон ном, сурах бичиг, нэг сэдэвт бүтээл туурвиж, эрдэм шинжилгээний ажлын үр дүнг үйлдвэрлэлд нэвтрүүлэх, ХАА-н үйлдвэрлэлийн инженер техникийн мэргэжилтэй боловсон хүчин бэлтгэхэд оруулж байгаа хувь нэмрийг нь үнэлж Хөдөө аж ахуйн их сургуулийн зөвлөх профессор Б.Балдангомбод Монгол Улсын гавьяат багш цол, Нийслэлийн орон сууцны хорооллууд, Дархан, Эрдэнэт хот зэрэг олон барилга байгууламжуудыг барьж байгуулах ажлыг удирдан зохион байгуулж, барилгын мэргэжилтэй боловсон хүчнийг бэлтгэхэд оруулсан хувь нэмрийг нь үнэлж төр, нийгмийн ахмад зүтгэлтэн Сономын Лувсангомбод Монгол Улсын гавьяат барилгачин цол, Барилгын салбарт олон жил санаачилга, үр бүтээлтэй ажиллаж барилгын үйлдвэрлэлийн үр ашгийг дээшлүүлэх, үйлдвэрлэл, үйлчилгээ, орон сууцны олон арван барилгуудыг чанартай барьж ашиглалтад оруулан хөдөлмөрийн өндөр амжилт гаргасныг нь үнэлж "Хаш Өргөө" ХХК-ийн захирал Баатарын Искрад Монгол Улсын гавьяат барилгачин цол, төрийн болон байгаль орчны салбарт олон жил үр бүтээлтэй ажиллаж байгаль орчныг хамгаалах хууль тогтоомжууд түүний дотор газар болон усны эрх зүйн харилцааны шинэчлэлтийн үндсийг боловсруулж хэрэгжүүлэх, байгаль орчныг хамгаалах үйл хэрэгт оруулж байгаа хувь нэмрийг нь үнэлж БОЯ-ны Төрийн захиргааны газрын дарга А.Болатад Монгол Улсын байгаль орчны гавьяат ажилтан цол хүртээлээ. Хөдөлмөрийн гавьяаны улаан тугийн одонгоор нийслэлийн 40 дүгээр сургуулийн Н.Болд, ЭМШУИС-ийн багш Р.Лхагвасүрэн, МУИС-ийн Аналитик химийн тэнхимийн багш А.Мөнгөнцэцэг, нийслэлийн 21 дүгээр сургуулийн захирал Л.Өнөр нарыг, "Алтан гадас" одонгоор МУИС-ийн Нийгмийн шинжлэх ухааны сургуулийн багш З.Баасанжав, ШУТИС-ийн Барилгын инженерийн сургуулийн багш Ц.Баасанжав, нийслэлийн гуравдугаар сургуулийн нийгмийн ажилтан Т.Бор, СУИС-ийн тэнхимийн эрхлэгч Н.Борхүү, нийслэлийн 87 дугаар сургуулийн бага ангийн багш Т.Дарьсүрэн нарыг, Хөдөлмөрийн хүндэт медалиар нийслэлийн 62 дугаар сургуулийн захирал Ц.Даваадоо, МУБИС-ийн Биологийн тэнхимийн багш Ж.Тамир, нийслэлийн 73 дугаар сургуулийн багш Ч.Цогзолмаа, нийслэлийн гуравдугаар сургуулийн багш А.Энхтуяа нарыг тус тус шагналаа гэж Ерөнхийлөгчийн хэвлэлийн албанаас мэдээлэв. 

