№188 (15847)    
1984 ОНЫ НАЙМДУГААР САРЫН 18
ЭМЧИЙН МЭДЛЭГ

Хот, хөдөөний эмнэлгийн байгууллагын дээд, тусгай мэргэжлийн дунд боловсролтой боловсон хүчний эгнээ өргөжиж байна. Одоо манай улсын арван мянган хүн тутамд 23 их эмч, 76, 6 эмнэлгийн дунд мэргэжилтэн ногдож байгаа нь энэ үзүүлэлтээр дэлхийн хөгжингүй орнуудын түвшинд хүрснийх билээ. 

Үүний дүнд хөдөлмөрчдөд үзүүлэх эмнэлгийн нарийн мэргэжлийн тусламжийн хүртээмж, чанарын талаар МАХН-ын XVIII их хурлаас дэвшүүлсэн зорилтыг ханган биелүүлэх бодит бололцоог бүрдүүлж байна. Нийт хүн ам их эмчийн эмнэлэг үйлчилгээнд бүрэн хамрагдаж, хөдөөний хүн амд хүргэх эмнэлгийн төрөлжсөн тусламж өргөжив. Тавхан жилийн өмнө амьдралд нэвтрүүлэх нь зүйтэй гэж удирдлагын түвшинд ярилцаж байсан анагаах ухааны нарийн шинжилгээний арга, зарим ажил одоо эмнэлэг үйлчилгээний практикт нэвтэрчээ. Манай эрүүлийг хамгаалах, анагаах ухааны салбарын хөгжил нь эмч бүхнээс амаргүй хөдөлмөр шаардаж байна. Мэдлэг дутмаг хүнээр хэн ч эмчлүүлэхийг хүсэхгүйг эмч бүхэн ойлгож өөртөө дүгнэлт хийж ажиллах ёстой. 

Эмчийн мэдлэг юунаас шалтгаалдгийг социалист эрүүлийг хамгаалахын практик ажил түүхэн хөгжлийн хагас зуун гаруй жилийн дотор тов тодорхой харуулсан юм. Манай эрүүлийг хамгаалах салбарт эмч нарын мэргэжин, мэдлэгийг дээшлүүлэх нэгдмэл систем тогтсоор 30 гаруй жил боллоо. Анагаах ухааны дээд сургуулийн дэргэд эмч нарын мэргэжил дээшлүүлэх факультет ажиллаж байна. Эмнэлгийн нарийн мэргэжил эзэмшсэн хүмүүс манай эмч нарын 83. 6 хувийг эзлэх болов. Эмч нарт нарийн мэргэжил олгох, мэргэшүүлэх курст жил бүр 400 - 500 их эмч, ординатурт олон эмч, мэргэжилтэн суралцаж байна. Эмч нарыг ЗХУ болон социалист хамтын нөхөрлөлийн бусад оронд явуулан мэргэшүүлэх ажил төлөвлөгөөний дагуу хэрэгжиж байна. 

ЗХУ-аас уригдан ирж ажиллаж байгаа мэргэжилтнүүдийг дагалдуулан суралцаж мэргэжил олгох, дээшлүүлэх ажил тодорхой үр дүн өгсөөр байна. Эмч нарын дотор бие дааж мэргэжил, мэдлэгээ дээшлүүлэх ажилд ч ахиц гарлаа. Түүний ширгэшгүй ундарга нь ном мөн. Үүнтэй холбогдуулан, анагаах ухааны эрдэм шинжилгээний төв номын сан байгуулж байна. 

Эмч нарын мэргэжил, мэдлэгийг дээшлүүлэх хэлбэрийн нэг нь аттестатчилал юм. Эмч нарын аттестатчиллыг гурван удаа хийсэн дүнгээс үзэхэд, энэ нь тэдний мэдлэг, мэргэжлээ бие дааж дээшлүүлэх талаар зохиож байгаа ажлын чанарыг харуулах чухал хөшүүрэг болох нь харагдаж байна. 

Анагаах ухаан, техникийн хөгжилтөд гарсан чухал ололтууд өвчтөн, эмчийн хоорондын харилцаанд нөлөөлж, ёс суртахуун, сэтгэл зүйн нарийн түвэгтэй асуудлуудыг дэвшүүлэн тавьж байна. Шинжлэх ухаан, техникийн хувьсгалын эрин үед нийгмийн өсөн нэмэгдэж байгаа шаардлагыг хангаж ажиллахын тулд мэдлэгээ байнга дээшлүүлж байх нь эмч нарын хойшлуулшгүй зорилт байх ёстой. 

Эмч нар орчин үеийн түвшинд мэргэжил нэн нөхөдтэйгөө мөр зэрэгцэн явахын тулд мэдлэгээ ямагт сэлбэн тэтгэж байх нь хүн амд үзүүлэх эмнэлгийн тусламжийн чанарыг сайжруулах, мэргэжлийн өгөөжийг дээшлүүлэхэд нэн чухал ач холбогдолтой. Мэргэжлээрээ өндөр түвшинд байхын тулд өөртөө байнга шаардлага тавьж, тодорхой төлөвлөгөөтэй, системтэй ажиллаж сурах хэрэгтэй. 

Нөхөр Ю. Цэдэнбал << Мэдлэгийн хэмжээ зургаа, долоохон жилийн дотор хоёр дахин нэмэгдэж байна. Ийм нөхцөлд. . . манай боловсон хүчний оюутан байх үедээ олж авсан мэдлэгийг системтэйгээр нөхөн сэлбэж байх шаардлага маш их нэмэгдэж байна. Ингэж мэдлэгээ нөхөж сэлбээгүй хүн зайлшгүй хоцрогдоход хүрнэ >> гэж хэлсэн билээ. Энэ бол орчин үеийн ямар ч мэргэжлийн хүн цаг үргэлж эрдэм мэдлэгийнхээ хүрээг тэлж байх ёстой гэсэн үг. Иймээс эмч бүхэн ном, хэвлэл ашиглаж, бие даан мэргэжлээ дээшлүүлэх, ахмад эмч, багш нараас суралцах зэргээр санаачилгатай ажиллаж, мэргэжил дээшлүүлэх асар их нөөцийг байнга ашиглах нь зүйтэй. 

Түүнчлэн сурч мэдэх, өсч дэвжихийн ширгэшгүй ундарга болсон ЗХУ-ын баялаг туршлага, ах дүү социалист бусад орны туршлагаас улам бүр тууштай суралцах нь манай эмч нарын эрхэм зорилт мөн. Гадаад хэл, ялангуяа орос хэлийг сайн эзэмших хэрэгтэй. 

МАХН-ын Төв Хороо энэ оны дөрөвдүгээр сард << Эмнэлгийн боловсон хүчний ажлын хариуцлагыг дээшлүүлэх, социалист сахилгыг бэхжүүлэх талаар зохиож байгаа ажлын тухай >> тогтоол гаргалаа. Тогтоолд эрүүлийг хамгаалахын хамт олон ард түмнийхээ эрүүл мэндийг сахин хамгаалахад эрхэм үүрэг гүйцэтгэж байгааг тэмдэглэсэн. Үүний зэрэгцээ уг тогтоолд эмч, эмнэлгийн ажилтны хөдөлмөрийн сахилгыг бэхжүүлэх, ажлын хариуцлага, мэдлэг, мэргэжлийг дээшлүүлэх талаар ноцтой дутагдал оршсоор байгаад гүнзгий дүн шинжилгээг хийж, эмч, эмнэлгийн боловсон хүчинтэй ажиллах арга барилыг тодорхойлон зааж өглөө. 

БНМАУ-ын Эрүүлийг хамгаалах хуульд заасны дагуу эрүүлийг хамгаалах байгууллага бүхэн эмнэлэг, эм зүйн ажилтны мэргэжин, мэдлэгийг дээшлүүлэх, нарийн мэргэжил эзэмшүүлэх системтэй арга хэмжээ төлөвлөн хэрэгжүүлж байх үүргээ заавал биелүүлж байвал зохино. 

Эмч мэргэжилтний мэдлэг, чадварыг дээшлүүлэх ажилд БНМАУ-ын эмч нарын эрдэм шинжилгээний, нийгэмлэгийн үйл ажиллагаа чиглэж байх ёстой. Үүний зэрэгцээ намын байгууллага, эмч, мэргэжилтэн бүртэй тодорхой ажиллан, тэдний мэдлэг мэргэжлээ бие дааж дээшлүүлэхэд тусламж үзүүлж байвал зохино. Үүний тул эмч, мэргэжилтэн бүрийн марксистленинист онол, улс төрийн боловсрол, мэргэжлээ дээшлүүлэх, гадаад хэл, ялангуяа орос хэлнийхээ мэдлэгийг ахиулах, оношлол, эмчилгээний тодорхой сэдвээр эрдэм шинжилгээний ном зохиол уншиж, реферат илтгэл бичих, ажлын биелэлтэд нь байнга хяналт тавьж байх хэрэгтэй. 

