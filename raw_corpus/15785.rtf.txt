№ 136  (15785)      
1984 ОНЫ ЗУРГАДУГААР САРЫН 7.
БАГА ХУРЛЫГ АМЖИЛТААР УГТЪЯ

Энэ долдугаар сарын эхний хагасад аймгуудын хөдөө аж ахуйн нэгдлийн ээлжит бага хурал болно. Хоёр жил хагасад нэг удаа болдог энэ хурал нь тухайн аймгийн хөдөө аж ахуйн нэгдлийн нийгмийн үйлдвэрлэлийн үр дүнг нэгтгэн дүгнэж, намаас тавьж байгаа бодлого, удирдамж, чиглэлийн дагуу цаашдын зорилтыг тодорхойлон заадаг учир нэгдэлчдийн бүтээлч үйлсэд чухал тэмдэглэлт үйл явдал болдог юм. Тийм ч учраас бага хурлаа ажлын амжилтаар угтахын тулд нэгдэлч малчдын улс төр, хөдөлмөрийн идэвх, чармайлтыг өрнүүлэх нь VII таван жилийн төлөвлөгөөний биелэлтийг шийдвэрлэх жил 1984 оны зорилтыг ханган, улс ардын аж ахуйг тууштай хөгжүүлж, эх орны хөдөө аж ахуйн материал баялгийг арвижуулан, ард түмний аж амьдралыг дээшлүүлэх их үйл хэрэгт чухал алхам болно. Учир нь хөдөө аж ахуйн нэгдэл нь манай хөдөө аж ахуй, ялангуяа мал аж ахуйн үйлдвэрлэлд тэргүүлэх байр суурь эзэлсэн хэвээр байгаа юм. Өнгөрөгч оны эцсийн байдлаар үзэхэд мал аж ахуйн нийт бүтээгдэхүүний дал гаруй, бүх төрлийн махны далаад, ноосны наяад. цөцгийн тосны ер гаруй, сүүний дөч гаруй хувийг хөдөө аж ахуйн нэгдэл үйлдвэрлэж байв: 

Бага хурлын өмнө хөдөө аж ахуйн нэгдэл, нэгдэл дундын хоршооллын тайлан сонгуулийн хурлыг бэлтгэл сайтай, жинхэнэ ажил хэрэгч байдалд, нийт нэгдэлч, малчдын бүтээлч үйл ажиллагааг өрнүүлэхээр зохион байгуулах хэрэгтэй. Тайлан сонгууль, бага хурлыг угтаж энэ оны эхний хагас жилийн төлөвлөгөөний үзүүлэлт бүрийг тоо, чанарын хувьд бүрэн хангах, ялангуяа мал аж ахуйд учирсан хохирлыг нөхөхийн тулд малыг оторт бүрэн гаргаж ногоолуулан улмаар сайн таргалуулах, энэ оны сүүлийн найман сард малын зүй бус хорогдлыг 1982 оны сүүлийн найман сарын хорогдлоос гучаас доошгүй хувь бууруулах хөдөлгөөнийг эрчимтэй өрнүүлэх хэрэгтэй. 

Тайлан сонгуулийн болон бага хурлын илтгэл, тогтоол шийдвэрийг сайтар боловсруулж үйлдвэрлэлийн үйл ажиллагаанд нарийн шинжилгээ хийж, зарчимт шүүмжлэлтэй дүгнэлт өгч, илэрч байгаа дутагдлын шалтгааныг тодорхой эзэнтэй, арилгах арга баттай нь гарган тавьж, хөдөлмөрийн сахилга, ажлын хариуцлагыг шийдвэртэй дээшлүүлэх арга замыг тодорхой зааж чиглүүлэх нь зүйтэй. Өнгөрөгч жил хөдөө аж ахуйн нэгдэл, нэгдэл дундын хоршооллын үйлдвэрлэлийн эдийн засгийн үр ашгийг дээшлүүлэхэд олон түмний хүч анхаарлыг төвлөрүүлэн бүрэн дайчилж чадаагүйгээс хөдөө аж ахуйн нэгдлийн 5, 9, нэгдэл дундын хоршооллын 36, 4 хувь нь алдагдалтай ажиллаж, урьд оныхоос нэгдлийн алдагдлын хэмжээ 4, 7 дахин, нэгдэл дундын хоршооллынх 1. 7 дахин өссөн билээ. Үүнд онцгой дүгнэлт хийж, үйлдвэрлэлийн эдийн засгийн үр ашгийг дээшлүүлэхийн тулд зардлыг хямдруулах, арвилан хэмнэх. бүтээгдэхүүний чанарыг сайжруулах талын бүхий л нөөц бололцоог дайчлах нь чухал байна. 

Хөдөө аж ахуйн нэгдлийн тайлан сонгуулийн хурлыг хөдөлмөрийн хамт олны дотор ёс суртахуун, сэтгэл зүйн өндөр хэмжээнд, гар нийлэн эвсэг ажиллая уур амьсгал бий болгоход чиглүүлэн бүтээлч, ажил хэрэгчээр зохион байгуулахын ач холбогдлыг нэгдлийн нийт гишүүдэд тайлбарлан таниулах ажлыг тухайн нэгдлийн үйлдвэрлэлийн үйл ажиллагааны эдийн засгийн үр дүнтэй нягт холбон зохиох нь зүйтэй. Нэгдэл нийгмийн өмч хөрөнгийг зөв хадгалах, сайн хамгаалах, ашиглалтыг сайжруулах, өр авлагыг багасгах, ялангуяа нийгмийн малыг аливаа хэлбэрээр үрэгдүүлдэг салан задгай, хариуцлагагүй ажиллагаатай хийх тэмцэлд нэгдлийн нийт гишүүдийг өргөн оролцуулж, түүнд хууль, хяналтын байгууллагын хүчийг оновчтой дайчлан ашиглаж, энэ тэмцлийг улам далайцтай болгох нь чухал байна. 

МАХН-ын Төв Хорооноос саяхан гаргасан албан даалгаварт << . . . нийгмийн мал сүргийг элдэв хэлбэрээр үрэгдүүлж байгаа шалтгааныг нарийн судлан илрүүлж, Түүнтэй хийх тэмцлийг хүчтэй болгох ажлыг бага хурал угтаж зохиох гол арга хэмжээ болговол зохино >> гэж заасныг хөдөө аж ахуйн нэгдэл, нэгдэл дундын хоршооллын зөвлөлүүд ширхэгчлэн биелүүлэх хэрэгтэй. Өнгөрөгч тавдугаар сарын эхний байдлаар зүй бус шалтгаанаар хорогдсон хөдөө аж ахуйн нэгдлийн нийгмийн малын Дотор хүмүүсийн хариуцлагагүйгээс хорогдсон мал гуч гаруй хувийг эзэлж байв. Ялангуяа Өвөрхангай, Хэнтий, Архангай зэрэг аймагт энэ хувийн жин байгалийн бэрхшээлээс болж хорогдсоноос олон дахин илүү байлаа. Ийм байдлыг нэгдэлч малчид, хөдөлмөрийн хамт олонд ухуулан таниулах ажил өргөн зохиож, гүнээ ухамсарлуулан, тайлан сонгууль, бага хурлыг угтаж мал маллагааны арга ажиллагааг сайжруулан, малын ашиг шимийг дүүрэн ашиглаж, чанарыг дээшлүүлэн, үр ашгийг нэмэгдүүлэх талаар хамт олноор тодорхой, үүрэг амлалт авахуулан ажиллуулах хөдөлгөөнийг эрчимтэй өрнүүлэх нь зүйтэй. 

Хөдөө аж ахуйн нэгдлийн зөвлөлийн тайлан сонгууль, бага хурлыг угтаж нэгдэл, хоршооллын зөвлөлийн дотоод ажлыг сайжруулах, түүнд олон түмний оролцоог улам бүр өргөжүүлж, нэгдлийн ардчиллыг бэхжүүлэхэд уг зөвлөлүүд онцгой анхаарвал зохино. Нэгдлийн зөвлөлүүдэд болон бага хурлын төлөөлөгчийн хөдөлмөрийн сайчууд, тогтвортой амжилтын эзэд зэрэг хамт олны итгэл найдварыг жинхэнээр хэрэгжүүлж чадах, үлгэрлэн манлайлагчид, ажил үйлс, зан суртахууны хувьд тулгарсан хүмүүсийг сонгох нь үйлдвэрлэлийг тэргүүний арга барил, дэвшилт технологийн дагуу эрхлэн хөтлөхөд чухал үүрэг гүйцэтгэнэ. Тиймээс хамт олны хүсэл, санааг бодитой ажил хэрэг болгох, тэргүүний хүмүүсээ шилж нэгдлийн зөвлөл, бага хуралдаа сонгоход нэгдэлчдэд өргөн туслах хэрэгтэй байна. 

Хөдөө аж ахуйн нэгдлийн тайлан сонгуулийн хуралд тулгамдсан зорилтыг нарийн тодорхойлон, түүнийг хэрэгжүүлэх арга замыг илрүүлэн зааж, нөөц бололцоог дайчлан ашиглах талаар бүхий л үйл ажиллагааг чиглүүлэхэд орон нутгийн намын байгууллагууд биечлэн оролцож, удирдан туслалцах нь онцгой ач холбогдолтой юм. 

