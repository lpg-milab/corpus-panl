Мексик 16-д азтай гарлаа

Хүн төрөлхтний их баярын нэг гэгддэг хөлбөмбөгийн тэмцээн улам л сонирхолтой болж байна. Шилдэг 32 баг таван тивээс шалгарч ирсэн бол энэ удаад тэднээс дахин шалгуур хийж, 16 шилдэг багийг сонгох ажиллагаа ид дундаа орлоо. 
Эхний ээлжинд "А", "В" хэсгийн аваргууд тодорч учраагаа мэдсэн бол 21-ний шөнө "С", "D"-гийн шигшилт явагдлаа. Хөлбөмбөгийн түүхэндээ алдарт Марадонагийн нэрээр тод бичигдсэн Аргентиний шигшээ баг улбар шар өнгөөрөө нэгэнт танигдсан Голландын шигшээтэй учраа таарав. Өмнөх тоглолтдоо хоёул л ялалт байгуулсан. Хэсгийн манлайлагчид. Гэхдээ Аргентин Серб,Черногорыг бут ниргэж арай олон бөмбөг "айлын" хаалганд оруулсан гэдгээрээ "С"-гийн ахлагчаар тоглож байсан. Тэмцээн эхлэхэд Аргентиний багийн бүрэлдэхүүнд багагүй өөрчлөлт орж, довтлогчгүй тоглолт болов. Тэд хамгаалалтаа сайжруулах санаатай тоглож байгаа бололтой үндсэн бүрэлдэхүүнээ энэ удаад "унтуулжээ". Арга ч үгүй биз дээ. Энэ тоглолтоор ямар хувь заяа нь шийдэгдэх гэж байгаа биш. Угаасаа л гарах нь тодорхой. Дэмий тоглолтод дэггүйтэж яваад шар хуудас, бүр бэртэл хүртэл авбал яана. Голланд ч гэсэн адил, шууд л хоёроор гарна. Ямар "D" хэсэгт хөл бөмбөг үүсгэсэн орон байгаа биш. Хожиж л байсан Португал байна гээд дайрах биз. Энэ хэсгийн хувьд болдог юм болдгоороо л болж байна. Хэдий аваргын цом хүртэх багуудын тоонд нэрийг нь багтааж зүрхлэхгүй ч эхний даваагаа энүүхэнд давна гэсэн хоёр нь хэсгээсээ гарлаа. Харин жам ёсоор нөгөө хоёр нутаг буцна. ДАШТ-д анх удаа орж байгаа халуун нутаг "Заанаа"-гийн залуус Серб, Черногорын хамт харилаа. Энэ хоёр баг бас л бүх юм тодорхой болсон хойно тоглолт хийсэн ч өрсөлдөөн гэж янзын. Гүйх л гэж төрсөн юм шиг Кот’Д Вуарын хөлбөмбөгчид хамаагүй хурдан байлаа. Өрсөлдөгчөө 3:2-оор буулгаж авсан. Хамгийн сүүлийнх боловч энэ хожил Зааны ясан эрэг улсад ихээхэн хэрэгтэй байв. Эхлээд энэ орныг хөл бөмбөгөөр  дамжуулан дэлхий, тэр дундаа Европ тив хамгийн их мэддэг боллоо. Өнгөрсөн ДАШТ-ээр Сенегал гэж танилтай болж, олон ч хүн Европын багуудад хүчин зүтгэж эхэлсэн. Одоо Кот’Д Вуарын хөлбөмбөгчид огт өөр амьдрал руу орох байх. Удаад нь ард түмэндээ ДАШТ-д орлоо, өрсөлдөгчийнхөө хаалганд бөмбөг орууллаа, бүр баг хожиж бүтэн гурван оноо авлаа гээд л бас ч гэж зарим улсын шигшээг бодвол бахархах юм ихтэй буцна. Аль баг гарах нь хэцүүхэн, хэн хэнээсээ хамааралтай тоглолт мөн өдөр болов. Хэсэгтээ зургаан оноотой Португал мэдээж дээшээ хараастай. Харин Мексик эв нь таарвал гарчих гээд, мэдээж хожих хэрэгтэй, эс бөгөөс Иран, Анголын тоглолтыг харж байж тийзээ захиалах байв. "D"-гийн аваргаар тодроод байсан багтай португалчууд эхнээсээ л ширүүн тоглов. Бараг л зоондоо бөмбөг оруулсангүй. Үүний хүчинд тоглолтын зургаа дахь минутад эхний гоолоо оруулсан юм. Харин 20-иод минутын дараа торгуулийн талбайд Мексикийн тоглогч алдаа гаргаж, 11 метрээс Саброзагийн цохилтоор хоёр дахь гоолоо алдсан. Энэ бөмбөгийн хариуг дор нь барьсан мексикчүүд бөөн хөөр. Зөрүүлээд 11 метрийн торгуулийн цохилт авч, оноогоо тэнцүүлэх сайхан боломжтой болов. Даанч ашиглаж чадалгүй хаалгачийн гарт бариулсан юм. Үүнээс хойш л ёстой амжилт байсангүй. Яаж ч довтлоод хамгаалалтад шууд ороод байв. Мэдээж португалчууд Аргентиний багтай тоглохыг хүсэхгүй тул тийм ч амар бууж өгөхгүй байлаа. Нэгдүгээр үедээ хамаг "ажлаа" хийсэн хоёр баг сүүлийн хэсэгтээ ширүүн, ялангуяа мексикчүүд хичнээн дайраад барсангүй цаг ч дууслаа. Ямар ч байсан Португал гарна, харин Мексик яах бол гэдэг нь л сонин. Энэ хоёрын дараа Иран-Анголын хооронд тоглолт боллоо. ДАШТ-д хэсгээ хамгийн их будилуулж байгаа уг тоглолт хайнцаагаар өндөрлөв. Хэн хэнд нь ашиггүй тоглолт боллоо. Мексиктэй тэнцэж, хэсэгтээ нэг оноотой болсон анголчуудад Ираныг бут ниргэсэн бол боломж байлаа. Харамсалтай нь хувьгүй ч гэх юм уу, шигшээд үлдэх. Түрүүлж нэг гоол хийсэн байж, 75 дахь минутад хариугаа авч нэгийг хаалгандаа алдсан. Ингээд л бүх юм дуусч 18 дахь удаагийн тэмцээний дөрөв дэх хэсгийн үзүүр түрүү тодорвоо. Харин мексикчүүд маш азтай юм. Эсвэл энд хутгаа орсон уу. Эдний дараа ахиад дөрвөн хэсгийн найман тоглолт бий. Үүний хойно л жигдхэн сайхан 16 улсын шигшээ зогсож байна. Тэнд л жинхэнэ тоглолт гарч, тэнд л жирийн хүний цөсийг хөөргөх байх. Ер нь хагас шигшээд учирдаг энэ хоёрын тоглолт жам жамаараа болж, тив тивээрээ таарлаа. Монгол бөхөөр бол "нутгийн хүү надтай таарлаа тахимаа өгнө өө" гээд л Аргентин зогсох байсан биз. Даан ч энд иймэрхүү юм ховорхон. Хэрэв Аргентин "хөгширсөн", Мексик ирээдүйтэй байсан бол адилхан Америкаа дэмжих л ёстой болов уу. Шилдэг 16 багийн тоглолтод оноо хамаагүй, хожсон л бол болоо, дийлдсэн л бол баяртай. Шууд л хасагдах учраас ширүүхэн юм болно доо. 
Б.Бадмаа

