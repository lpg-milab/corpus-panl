Ж.ЛОДОЙ 

КОМСОМОЛ ХАНДАМ 

НЭГ

Мянга есөн зуун хориод онд монголын зүүн хойд хязгаараар цагаан Бароны цэрэг орж нутгийн элдэв буруу санаатнуудтай эвсэлдэн ард олныг үймүүлэн бусниулж байтал хойд газраас Оросын большевикууд ирж ард зон адуу мал аль бүхнийг авран хамгаалж байсан үймээний өвөл билээ. Ар өврийн олонд Монголын Хөх Уул гэж алдаршсан өргөн дэлгэр тахилга бүхий өндөр цэнхэр уул өвч бүрхсэн цан хүүргээ өвлийн шөнийн цагаан шаргал сарны дор гялтгануулан дүнхийнэ. 
Уулын ар хормойгоор тогтсон Орос, Монголын хилийн дагуу зүүнээ урсагч Ималх голын өтгөн шугуй бараантан Хөх уулаас хойш буусан гүн хар жалга энэхүү шугуйн өмнө талаас золгожээ. Орос буриад хөвгүүдээр бүрдсэн большевик цэргийн нэг салаа уул жалгын модонд түр байрлаад, энэ хавийн газрыг андахгүй нэг залууг дэргэдээ авсан салааны дага Виктор гэрийн дайтай том чулуун овоог налан орчны анир чимээг чагнана. Удалгүй үүр цайж хараа цуцаам нэлэнхүй цагаан тал дээгүүр нарны цацрал цухуйлаа. Алсаас ажихад өндөр биш юм шиг хэрнээ холын барааг ажихад харууц сайтай уул юмаа гэж даргынхаа лавлахад энэ ууланд олон удаа гарч овооны наадамд хэд дахин барилдсан нутгийн хөвгүүн Дугар, 
-Бас л өндөр уул юм. Орос монгол хятад гурван улсын хилийн уулзвар орчмын газрууд ил байна. Жишээлбэл хойшоо гэхэд хаа гол байгаа Алхана уулаас авахуулаад Хангилын шил, Харганаачийн тал, Цэрэг нарс цөм ил шүү. Зүүн ба зүүн урагшаа Холбоо хоёр Тарь нуур, алган дээрхээс ялгаагүй харагдахаас гадна сайн дурангаар тунгалаг өдөр Манжуурын станцыг ч харж болно гэлцдэг юм. Баруун урагшаа бол хангай, талын зааг болсон Хөгнийн шил, Угтам уул, Улзын голыг үзэж болно гэлээ. 
-Тун ашигтай байх юм даа. Хандам охин ирэх шөнө аль чигээс холбоо барих вэ? Гэж даргынхаа асуухад залуу, 
-Тэндээс хэмээн баруун урагшаа зааснаа, Дөчийн голын чигээс гэж давтан тодруулаад амсар талыг нь улаан эрээн хоргойгоор эмжсэн хөх чисчүү уутнаас хятад шар тамхи чимхэж ягаан гадартай эсгэмэл цаасанд чадмаг гэгч ороов. Нутгийн малчин эмэгтэй гэхэд эрэмгий зоригтой моринд сүрхий сэргэлэн охин шүү гэж Хандамын тухай бодож суусан Викторын, 
-Танай монголын харуул, хошууны зааг газар эндээс хол уу? Гэхээр, 
-Гайгүй ээ, Улз голын хойд энгэрээр <<Заагийн овоонууд>> гэж байдаг, тэр овооноос хойших нь харуул, урагших нь хошуу нутгийн газар. 
-Ойлголоо гээд орос дарга ойр холыг хянамгайлан дурандав. 

ХОЁР 

Дөчийн голын баруун бие дэх өнчин хүрэн толгойн энгэрт Дорлиг харуулынхны өргөл мөргөлийн төв <<Дорлиг дуган>> хэмээх ганц модон байшин тойрсон хэдэн бор гэрүүдийн нэгэнд зулын бүдэг гэрэл сүүмэлзэж, лам хар нийлсэн дөрвөн хүн аминчлан зөвлөлдөхийг нь чагнавал, 
-Буриад оросын буруу номтнуудтай ороолдсон бузар өлөгчин тэр эмийг барьж мөрдөх нь зөв гэж зүүн хоймрын олбог эзэлсэн пяглагар шар ламын шанаагаа оволзуулан шүд зуухад дөл нь замхарсан галтай төмөр тулганы баруун биед завилсан ширүүн хар сахалтай хижээл эр тосч авангуут: 
-Ай даа, энэ тань л оносон үг биз.Түүнээс биш тэрний цаадах большевикууд гэдэгтэй та бид тулалдаж мөргөлдөөд юу шалих вэ. <<Комсомол Хандам гээч шулмас хаанаас гэнэтхэн хараад ирэвээ>> гэхэд түрүүний лам: 
-Чөтгөр бүү мэд. Хөх уулын хүчит эзэн шар цоохор хөлөгтнөөс сахиусаар уламжлан суръя байз гэв. Тэгтэл мухар толгойтой мөртлөө хөх даалимбан дээлтэй харимаг насны хүн өвөр дээрээ тавьсан үйсэн бариулт том хутгаа базлан байж ламын зүүн гар талаас: 
-Комсолмол гээшимнай ер нь юу гэсэн үг юм бэ? гэсэн асуулт тухайлсан эзэнгүй тавихад нь 
-Тэр үү? Тэрнийг ч мэдэж ядах юу байж билээ. Хоноц муутай эм гэсэн утгатай үг гээд лагс биетэй лам зулын ардах зурмал Балдан Лхамыг ширтэн өрөөсөн гараараа өвчүүндээ наминчлав. 
Хар сахалт хамниганы хажууд хорь гаруй насны залуу Зодов гэгч чих тавин чимээгүй суух зуураа <<Хандам ч уг нь уян налархай, үг цөөнтэй хүн. Ийм хатуу ширүүн явдалтай арай ч холбогдмооргүй юм даа. Харин аавыг нь Агын сүмд хэлмэрч байснаа германы фронтод явж ирсэн, архи хөзрийн эзэн элдэвтэй хүн л гэлцдэг байх. Эд нар тэрнийг бариад ч яах юм ширүүн сахалтыг чинь тун чанга ясны хүн гэж дуулсан юм байна. Хамниган хасаг цэрэгт явах үедээ орос японы дайнд оролцож болон хүний тархиар хүзүүний зүүлт хэлхэх шахсан гэдэг юм билээ. Ламтан гуайн хувьд ч яахав. Эр банди, иргэний мах, өргөл барьц үхэл зовлон дөрөв байвал болох нь тэр>> хэмээн бодож байтал хажуунаас нь хар сахалт гэнэтхэн, 
-Зээ Зодов хөвгүүн чамайг л гэж сонголоо бид. Туг барьдаг тугчхан үзэж хянадаг үзээнгүүд, гүнд нь явдаг гүнийхэн гэж дуулаасан гүүш? Чи одоохон яваад Комсомол Хандамыг хөтөлж авчир. Хөлс шанд нь хурим төрийг чинь бид бэлтгэж хийлгэж өгнө шүү. Хайран сайхан тэр амьтнаа харь оросын хар салтаанд хавчуулж алах гээгүй бол хамгаалж салгаж авахыг бод. Ойлгов уу чи гэж тулгадаг юм байна. Хоймрын лам хүүгийн хариуг ч хүлээсэнгүй, 
-Хандам та хоёрын хайр сэтгэл, хувь тавиланг ч мэднэ. Харин эцэг эх нь хорьж боодог юм гэнэ билээ. Тэднийг ч болиулж болно гэлээ. Тулганы зүүн биеийнх толгой дохихоос өөр үг нэмэрлэх эрхээр ч тааруухан бололтой. <<Гэрээс гараад хэд хоносон тэрнийг би одоо хаанаас ч олох юм билээ? Оллоо авчирлаа ч гэсэн бид хоёрыг та нарын гэрлүүлэх ч ёстой гонжийн жоо голионы сүүл байгаа даа. Бас <<Бузар өлөгчнийг барьж мөрдөх нь зөв>> гэлцэж байгаа мөртөө юү. Амьтны үрийг тэгж тамлуулахаа ч больё доо. Аа харин энэ далимаар хаагуур яаж яваагий нь сайн заалгаж аваад тэр орос морсоос нь салгаж зайлуулахыг бодохоос биш. Тэгье гэхэд тэр миний үгэнд орно уу даа үгүй юү бүү мэд. Хэрэв таарч тохиолдвол тэр хэвээрээ л зайлж холдох нь зөв байх. Аль эсвэл энд авчраад үздэг юм уу. Ээ дэмий байхаа, Хандам надад хайр дургүй ч хүн биш л дээ. Харин хааяа Баян айлын бардам хөвгүүнтэй би яаж тэнцэх вэ? гэдэг л юм. Одоо манайхаас ч илүү баян ноён оросын урхинд орсон байлгүй. Олж аваад үг хэлээр болохгүйд хүрвэл өөрийн ч биш, хүнийх ч биш болгоод хаячихна даа муу цусыг>> гэхчлэнгээр Зодовын сэтгэж суутал хар сахалт хамниган: 
-Чихтэй амьтай юмаас чи дуугараач. Чамайг явуулдагийн учир болбол хөөрхий тэр хүүхдийн амь биеийг л анхаарсан хэрэг. Хэрвээ хүчээр авъя булаана гэвээс хурдан буутай, хурц зоригтой хөвгүүдийг хорь гучаар нь ч морьдуулж болох байна гэж сүрдүүлэхэд Зодов: 
-За би явъя даа. Харин хаанаас хэзээ яаж болохоо хараахан хэлж чадахгүй нь гээд алгаа хавсран бөхөлзөхөд: 
-Чадах л хэрэгтэй болно доо. Очих тосох газар цагийг би зааж чамд буу зэвсэг ч бариулна. Харин хоёр хоногийн дотор багтааж авчрахгүй бол хожим өөрөө эвгүй явдалтай учирч магадгүй гэж мэдээрэй. Хар дээлтэй шар лам чи хамт явалцана уу ч хэмээн ширүүн сахалтын нүдээ үзүүлэхэд тулганы зүүнтэйх мухар толгойт: 
-Ээ ноён ахай минь, хайрлаж үз. Түрүүний тань зарлигийг л ёсоор болгон гүйцэтгэе гээд тонголзох үедээ <<Тавхайн Дугарт очоод большевикийн эсрэг буудалдаанд тавин хөвгүүд туслаач. Би Баяндалайн сууринд буу зэвсэг бэлтгээд хүлээж байя>> гэж үүний өмнөхөн өгсөн тушаалыг нь сэтгэлдээ шивэгнэжээ. 

ГУРАВ

Большевикууд хэл мэдээ хүргэхээс нь өмнө очих замд нь өрсөж бариад авчир. Биед нь бичиг цаас байвал үгүй хийж болохгүй гэсэн тулгалт Дорлиг дуганд үүрлэгчдээс авч мордсон Зодов авар тавар модны ёроол дахь сарны сүүдрээр морио хөтлөн явснаа өвдөг нугалан ийш тийшээ хараачилна. Нөгөө талд комсомол Хандам явган бургастай нарийхан хөндийг өгсөхөөр ширүүхэн гарч ирснээ мориныхоо амыг татан түр саатах зуураа улаан мяндсан залаатай цагаан хурган малгайныхаа бүчийг тайлж ойр хавийн анир чимээг чагнавал алс холгүй бололтой чонын улих сонсогдов. Хэд хичнээнийг бүү мэд, бүдүүн нарийн өнгөөр баахан л амьтад улилдана. Чихээ хайчлан сэрвэлзсэн омголон мориныхоо байж ядан эргэлдэхэд суудал засан бүчээ бүчилсэн охин чонодын ульсан чигт шулуухан цогиуллаа. Хүрэн хээр ч хазаар даран тэмүүлж, хар туурай хэтрэм зөөлөн цас ч сарны саруулхан туяанд цагаан тоос шиг манарна. Тэгтэл уул хөндийн эх хавьцаа угтаж тоссон Зодов өрсөн харангуутаа <<За тэр мөн шүү>> гээд хэсэг хус руу нуугдав. Тэгвэл Хандам уул хөндийг өгсөлгүй хажуу хярыг дагаад Зодовоос нэлээд зайдуу өнгөрөхөөр давхилаа. Ямар ч болсон амдаж уулзахаар ухасхийсэн залуу хар хушууны ар ёроолоор хөндлөнгөөс нь ойртоод <<Хандамаа. Хөөш Хандамаа>> хэмээн бачимдуу аргагүй дуудтал эгшин зуур зогтусан ажигласан охин чиг буруулан давхиж Зодов ч морины хурдаар хөөлөө. Чонодын улилт ч мартагдаж санаж зорих ганц зүйл Хандамын хувьд Хөх уулын большевикууд. Зодовт бол Хандамыг л гүйцэж барих явдал байв. 
Алсаас өргөгдсөн намжаа уулын өргөн хормойн өгсүүрийг ч хэлэх үү. Зодовын халиун эхлээд овоо ойртож очсон авч яваа яваандаа хаягдахад үүрч явсан бирданаа шүүрч аван хоёр ч удаа буудсан сураг алга. Юу ч бол унаанаас нь салгаад авах юмсан гэж Зодов үглэн мориныхоо гүйдэл дунд үсэрч буунгуутаа гуравдахиа буудтал Хандамын хээр эгц өөдөө нэг цоройж боссоноо цас манаруулан онхолдлоо. Зодов тэр дорхноо давхиж хүрэв. 
-Аа чи юу? гэсэн Хандамын хорсол заналын оч бутарсан нүд хөлөг мориныхоо савлаж байгаа толгойг илэн байж мөнгөн хазаарыг нь мултлах зуур түүн дээр тусав. 
-Хандам минь Хандам минь. Би чинь чамайгаа танилгүй, золтой л юу яачихсангүй. Ээ халаг, хайран морь гэсээр Зодов бууж ирэхэд: 
-Танилгүй гэнээ? Танихгүй байж нэрээр минь дуудаа юу чи? 
-Явъя Хандам аа. Цаана чинь цагаантнууд айсуй. Сундлаад ч болсон холдъё. 
-Хаашаа? 
-Зүүн урагшаа. Манжуурын чигт манайхан нүүсэн. 
-Өөрөө тонил, одоохон арил эндээс. 
-Яалаа гэж дээ, хайрт минь. Чинийхээ амийг би аврахгүй бол үзэж харах өөр хүн хаа ч алга болсон шүү дээ. Чи аль хүрч яах гэж яваа чинь энэ вэ? 
-Халхын гол, өвөг аавындаа очъё. 
-За тэгвэл хамт явья, алив морд. Тэгэхдээ харин Тарь нуурын баруун биеэр тойрч очихгүй бол хөх уулын хавь хөл үймээнээр дүүрч тэнд байсан улаантнууд цөмөөрөө сүйрсэн. 
-Юу? Нээрэн үү? Хэзээ тэр вэ? 
-Өнгөрөгч орой. Ёстой ёрын муухай явдал болсон доо. Хэл авалцахаар чамайг ирнэ гэж хэн чөтгөр нь цагаантанд хов хүргэсэн юм бэ, хэсэг морьтон уулыг бүслээд өөрийг чинь барихаар тосч байна. Тэднээс өрсөж чамайгаа аврахаар миний угтаж яваа царай энэ. Аврахаа ч алд даа. Үйлтэй хар толгой энэ хээр газар унаанаас нь салгадаг байна шүү. За яахав амьд гарч байвал арга бий. Тиймээ Хандамаа? 
-Яасан азгүй явдал вэ? Хайран морь хайран хүлэг минь гээд Хандам морио тэвэрч эхэр татан уйлав. 
-Аргагүй ээ. Хайрт минь. Одоо яая гэхэв. Арван адуугаар ч хамаагүй би л төлж өгөх ёстой боллоо. За тайвширч үз. Эндээс одоохон зайлж буцахгүй бол бүгдээрээ баригдаж бүрмөсөн сүйрнэ гэсэн үг. Алив явья, бушуул бушуул. 
-Би явахгүй ээ. Эндээ л өнгөрье. 
-Уухай. Алтан дэлхийд ганц удаа заяасан аминдаа хайргүй тэнэг толгой. Чиний мэддэг ч одоо өнгөрсөн байхаа гээд Хандамыг авч өөрийнхөө морины эмээл дээр суулгах гэтэл морь нь үргэлж Зодов золтой л цулбуураа алдсангүй. 

ДӨРӨВ 

Зодов эмээл дээрээ, ард нь Хандам сундлаад алхуулж явах үедээ эмээлийн хойд олом жирмийг сэмхэн гэгч суллаж амжлаа. Хойно нь яваа хүнд урьдах олом тайлна гэдэг үнэхээр холдож байв. Сэжиг авахуулж болохгүй нь мэдээж. За байз яая даа? Одоо ховх түлхчихлээр эмээлээ дороо авсан морь учраа алдаж бид хоёр цуг ойчоод бүр аль ч үгүй болдог бол уу? Ядаж буутай юм. Манай большевик ах нар заавал угтаж ирэх учиртай. Ингээд яваад байхлаар очих газар улам л холдоно. Уул хавийн улаантан цөмөөрөө сүйрсэн гэж хэлэх үг энүүний аманд яаж багтана вэ? Юу ч болсон сумнаас нь салгая гэж шийдсэн Хандам Зодовыг тэврэн шогшуулах завсраа бүсэлж явсан дайзтай сумыг нь тайлж аваад харанхуй хар ширэнгэ рүү чулуудав. 
Хандам чи хайр сэтгэл гээчийг мэддэг л гэдэг. Ханилж суухаа ч бид хоёр бишгүй ярилцсан. Гэтэл чи сүүлийн үед яахаараа чигээ хувиргаж зүгээ буруулах болсон билээ байз? 
Юу гэнээ? Иймэрхүү үгийг хэн маань хэнээсээ асуумаар юм бэ дээ? Унаган ганц хүлгээ чамаар алуулж эзгүй хээр явгарчихаад очих гэсэн аавындаа очилгүй эцэс сүүлд нь чиний хэлсэн зүг чамтай тэврэлдэж яваа минь хайр сэтгэл биш хар санаа болж байна уу Зодов оо? 
За за нээрэн ч тийм дээ. Больё больё гээд гэдрэг эргэж худлаа инээснээ Зодов "Энэ учирлын тухайд эрхээ алдаж миний гарт орсноо ингэж бас эргүүлдэг байх нь ээ. Овжин чөтгөр шүү. Эсхүл үнэхээр итгэж хууртсан ч байж мэднэ. Аль нь ч байв. Өөрийн аманд орсон шар тосыг өрөөлийн алган дээр тавихгүйгээ аавын хөвгүүн бас мэднээ. Тэр учраас ч Дорлиг дуганы долоон хотнуудад үүнийг аваачиж үйлий нь үзэхээ ч больё. Тэгснээс холын нүүдэл бараадаж цагийн эрхийг дагавал дээр вий" гэж бодно. 
Ёо ёо дороос нухаад яасан ч зовлонтой юм бэ дээ. 
Тэр тэгнээ. Чи урьд нь уна л даа. Алив буу буу. 
Тэгдэг юм уу. Чинийх ч гэсэн шалбарчихна даа. За яахав ойр ойрхон ээлжилж яваад очихыг бодъё гэсээр буусан Хандам: 
Ээ харла. Хойд олом маань алдуурчихаж. 
Өө золиг. Эмээл даанч урагш болоод байсан юм. Үгүй мөн өөрөө мултардаг олом жирмийг өнөө шөнө л үздэг юм байна. Юу гээчийн муу ёс вэ. Аль эсвэл чи суллачихсан юм уу? Энүүнийг тайлахаасаа өөрийнхийгөө шувталбал болоо биз. .. тийм үү комсомольская Хандамашка? Гээд хүзүүдэхээр нь Хандам: 
-Дэмийрэлгүй наадхаа бушуу янзалаа. Энэ хар хүйтнээр тэр маань ч яамай 
- Ёстой зөв шүү. Халуун гэртээ очоод ханахаа үзнэ дээ хонгор минь. За морд морд, өвгөн нь араас чинь жаал жигнээд өгье. 
- Даарч яваа намайгаа дулаацуулж тусалбал сайн л байна гээд жолоо цулбуурыг нь авч мордсон Хандам Хөх уулын зүг харвасан сум шиг давхилаа. Шагайгаараа татсан цасан дунд явган хоцорсон Зодов сандрахын эрхээр хэдэнтээ муухай хашгираад буугаа шүүрэн буудах гэтэл сум алга. Буунд ч алга, бүсэнд ч алга. Зодов хараал тависаар, Хандам хурдлан давхисаар нэгэн хөтөл дээр гартал большевик дарга, буриад хөвгүүн хоёр өөдөөс нь тосон давхиулсаар уулзах нь тэр. 
- Яав Хандам аа? Юун буу хаа дуугарав? Гэж даргыг асуухад 
- Тэнд гэж охин заасан газраа нөхөдөө дагуулан ирээд 
- Энэ миний морь. Алсан эзэн нь тэнд яваа гэхэд Виктор дарга наганаа сугалан атгаж Дугар хөвүүн үүрсэн буугаа гарлан давхисаар бургасан дундах хунгарт бүдчин зугатаж яваа Зодовыг бүслэв. 
- Уухай. Зайсан баавайн ховууч хөвүүн Зодов гуай морилж явах шив гээд орос даргын туслах залуу винтовоороо Зодовын малгайг хуу татах үед Хандам найман салаа гэзэгнийхээ угаас нарийхан хуйлсан цаас даргад барихдаа 
- Манайхны өгсөн мэдээ, гээд ялдамхан мишээлээ. 
- Баярлалаа, дүү минь. Маш сайн байна. Таны энэ эрэлхэг шударга үйл хэрэг манай хувьсгал хийгээд та бидний ах дүү ёсны хань холбооны түүхэнд үеийн үед мөнхжин дурсагдах болно. Та бол жинхэнэ комсомол мөн, гээд орос дарга уяран хайлсан нүдээр инээмсэглэн талархах ажээ. 
Сумгүй буутай, толгой нүцгэн Зодовыг цаст өвлийн ширүүн шуурга өөд даргын туслах Дугар тууж, комсомол Хандам, большевик дарга хоёр хортонд алагдсан хүрэн хээрийн нуруунаас шунхан улаан будагт эмээл салгаж аваад Зодовын халиунд тохож байгаа харагдана. 
Сар дээр хөөрч, тэнгэр хойноосоо цэлмэж одод гялалзана. 