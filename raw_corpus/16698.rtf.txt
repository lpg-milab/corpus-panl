№108(16698)    
1987 оны тавдугаар сарын 6.
Металлын ашиглалт

Улс ардын аж ахуйд бүх төрлийн металлыг зүй зохистой ашиглах нь арвилан хэмнэлтийн бодлогын чухал хэсэг мөн. Гэтэл металл боловсруулах ажилд орчин үеийн техник технологи нэвтрүүлэх, металлын ашиглалтыг сайжруулах талаар ахиц өөрчлөлт гарахгүй, одоогийн шаардлагаас хоцорчээ. Металлыг боловсруулахад зөвхөн зорох аргыг голлон хэрэглэж байгаагаас металлын дийлэнхийг зоргодос, үрдэс болгон хаяж, цутгах, хэвлэх дарханы аргыг өргөн хэрэглэхээс түвэгшээж байна. Зөвхөн авто засварын үйлдвэрлэлийн нэгдэлд үйлдвэрлэдэг боолтыг янз бүрийн урттай, тухайлбал 70 мм-ээс дээш урттайгаар хэвлэх аргаар үйлдвэрлэдэг болговол үйлдвэр, аж ахуйн газрууд төрөл бүрийн боолтыг тус тусдаа зорж хийдгийг зогсоож, зургаан талт төмрийн орцыг наад зах нь хоёр дахин хэмнэх бололцоо байсаар атал түүнийг ашиглахгүй өдий хүрлээ. Дахин механик боловсруулалт хийхгүйгээр эзлэхүүнийг шууд хэрэглэж болохуйц нарийн тохируулсан цутгах арга технологийг нэвтрүүлж металлын ашиглалтын коэффициентыг дээшлүүлэх арга зам сүвэгчлэхгүй байгаа нь арвилан хэмнэлтийн бодлогыг хэрэгжүүлэхэд саад болж байна. 

Машин техникийн элэгдсэн эд ангийг сэргээн засварлах талаар улс ардын аж ахуйн хэмжээнд оновчтой зохион байгуулж чадаагүй учраас далайц, үр дүн муутай, зарим газарт өрнөж байгаа машин техникийн хуучин эд ангийг сэргээн засварлах санаачилгыг дэмжихгүй байна. Тухайлбал, Дархан хотын нийт үйлдвэр, аж ахуйн газар, ялангуяа цементийн завод, царууц тоосго, шохойн үйлдвэрт хуучин эд ангийг сэргээн засварлая гэвч хүмүүс материал, багаж хэрэгслээр дутагдаж, мөн санхүүгийн байгууллага санаачилгыг дэмжээгүй хясан боогдуулжээ. 

Материал, техникийн хангамжийн улсын хороо, Хөдөө аж ахуйн Яам хамтран хөдөө аж ахуйн техникийн хуучин эд ангийг сэргээн засварлаж ашиглах талаар авч байгаа арга хэмжээг эрс эрчимжүүлж хөдөө аж ахуйн олон байгууллагыг сэлбэгээр хангах хэмжээнд хүртэл өргөтгөн зохион байгуулах нь зүйтэй. 

Металлын нөөцийг зүй зохистой, хэмнэлттэй ашиглах нь олон улсын чанартай түгээмэл шаардлага учраас ЭЗХТЗ-ийн гишүүн орнууд металлын ашиглалтын коэффициентыг ойрын жилүүдэд 0, 85-д хүргэх зорилт тавьж, машин тоног төхөөрөмж, металл хийцийн жинг хөнгөрүүлэх, арвилан хэмнэлттэй металл бүтээгдэхүүнийг хоршин үйлдвэрлэх арга хэмжээ авч байна. Улс ардын аж ахуйд металл ашиглах орчин үеийн дэвшилт технологийг нэвтрүүлэх замаар бид ч бодит хувь нэмрээ оруулах ёстой. 

Металлын үйлдвэрлэлийг үрэгдэл, хаягдлыг багасгахын зэрэгцээгээр нэгэнт гарч байгаа үйлдвэрлэлийн болон хэрэглээний хаягдлыг эргүүлж ашиглах явдал чухал юм. Одоогоор улс ардын аж ахуйн хэмжээнд хаягдал төмрийн нөөцийн дөнгөж 30 гаруйхан хувийг улсын бэлтгэлд авч, түүний тун өчүүхэн хэсгийг дотооддоо хэрэглэж байна. 

Хаягдал төмрийг бэлтгэх ажлын зохион байгуулалт, эдийн засгийн механизм шаардлагаас хоцорч байгаа учраас төмрийг бэлтгэлд тушаах сонирхол бага, хариуцлага сул, хог дээр хаях нь түгээмэл байна. Төв, Сэлэнгэ аймгийн үйлдвэр аж ахуйн газруудад ийм дутагдал газар авчээ. Дарханы сангийн аж ахуй, Дархан хот дахь барилга, барилгын материалын үйлдвэрүүдийн дундын авто бааз, Шарын голын нүүрсний уурхай зэрэг газрууд акталж данснаас хассан трактор, комбайн, хөдөө аж ахуйн техник, автомашин, вагоныг хоёрдогч түүхий эд болгон тушаахын оронд бүтнээр нь хээр хаядаг болжээ. Түүнчлэн Дарханы сангийн аж ахуйн дөрөвдүгээр бригадад огт ашиглаагүй шинэ сэлбэг, өвсний прессийн төмөр утас зэрэг шинэ материалыг хэдэн арван боодлоор нь хээр хаясан нь шалгалтаар илэрч байв. 

Улс ардын аж ахуйн хэмжээнд гарч байгаа хуучин төмрийг хаягдалгүй ашиглахын тулд түүнийг бэлтгэх системийг боловсронгуй болгох, экспортод гаргах хэмжээг нэмэгдүүлэх, дотооддоо хайлж ган үйлдвэрлэх арга хэмжээ авч хэрэгжүүлэх шаардлагатай. Хар металлын зэрэгцээ өнгөт металлын ашиглалтыг сайжруулах, хуучин өнгөт металлыг бэлтгэх ажлыг өргөжүүлэх, түүнийг дотооддоо хайлуулж ашиглах арга хэмжээ авах нь зүйтэй байна. 

ЭЗХТЗ-ийн гишүүн орнууд өнгөт металлын цувимлын оронд биметалл хэрэглэх, цагаан тугалганы хувийн зарцуулалтыг багасгах, гагнуурын ажилд цагаан тугалга багатай бодис хэрэглэх, өнгөт металлын хаягдлыг аль болохоор бүрэн цуглуулж ашиглах талаар хамтран ажиллаж байна. Манай орны нөхцөлд хар тугалгыг ашиглахын тулд хуучин аккумуляторыг Цуглуулах, ашиглалтаас хассан машин, тоног төхөөрөмж багаж хэрэгслээс үнэт металлыг ялган авах, мөн кино- фото-рентген зургийн ашигласан материал, уусмалд байгаа мөнгийг ялган авах талаар! материал, техникийн хангамжийн улсын хорооноос эрхлэн зохион байгуулж байгаа ажлыг улам далайцтай болгох хэрэгтэй. 

Бүх төрлийн металлыг зүй зохистой арвич хямгач ашиглахад нам, олон нийтийн байгууллагууд, үйлдвэр, аж ахуйн газар, хөдөлмөрийн хамт олон, хүмүүс идэвхтэй оролцохын хамт төлөвлөгөө, үнэ, шагнал урамшуулал зэрэг аж ахуйн механизм, хөшүүргийг оновчтой ашиглах зориудын арга хэмжээг боловсруулж хэрэгжүүлэх нь зүйтэй байна. 

