№114 (17017)    
1988 оны тавдугаар сарын 12.
ЧАНАРЫН БАТАЛГАА

Аж үйлдвэр хөгжсөн орнууд технологийн хувьсгал хийж, хүний мэдрэхүй, чадварын хязгаараас хэтэрсэн нарийн түвэгтэй үйлдлүүдийг үйлдвэрлэлийн уян хатан системээр, компьютер, робот техникээр гүйцэтгэж, автомат жолоодлогыг хэрэглэх боллоо. Шинжлэх ухаан - техникийн дэвшлийн ололтыг ашиглан технологийг боловсронгуй болгох зохион байгуулалтын оновчтой арга хэмжээнүүд нь бүтээгдэхүүний чанарыг сайжруулахад зайлшгүй чухал болж байна. 

Үйлдвэрлэлийн технологийг нарийсгахын хамт горимыг нь чанд баримтлах шаардлага чанартай бүтээгдэхүүн үйлдвэрлэх нэг үндсэн нөхцөл мөн. 

Технологийн зөрчилгүй ажилчин, бригад, цех шалгаруулж урамшуулах, үйлдвэрлэлийн технологийг боловсронгуй болгох, бүтээгдэхүүний чанар сайжруулах талаар ажилчдын бүтээлч санаачилгыг бүх талаар дэмжин дэлгэрүүлэх, бүтээгдэхүүний чанарыг үйлдвэр, хамт олныхоо нэр төртэй холбож, чанарын төлөө тэмцэх тууштай үзэл санааг ажилчин бүрт төлөвшүүлэх олон талын ажил бол бүтээгдэхүүний чанарыг дээшлүүлэх бас нэг төрлийн технологи юм. Хөнгөн үйлдвэрийн Яамны харьяа ноосон эдлэлийн << Говь >> комбинатад технологийн горимыг чанд мөрдөхийг ажлын байр бүрт хэвшүүлж, бүтээгдэхүүний чанарын төлөө тэмцлийг нийт хамт олны үйл хэрэг болгож, дотооддоо төдийгүй дэлхийн зах зээлд байнга эрэлт хэрэгцээтэй, өрсөлдөх чадвартай сайн чанарын бүтээгдэхүүн үйлдвэрлэхийг эрхэмлэж байна. 

Үйлдвэрлэлийн эцсийн үр дүнг дээшлүүлэхэд хөдөлмөрийн хамт олны үүрэг, хариуцлага улам нэмэгдэж байгаа өнөөгийн нөхцөлд чанарын хамт олны хяналтыг шинэ шатанд гаргаж, ажилчин хүний өөрийн хангалттай нягт хослох нь чухал байна. Эрдэнэт хотын хивсний комбинат, Дархан хотын царууц тоосго, шохойн үйлдвэр, Зүүнхараа хотын хүнсний үйлдвэрт бүтээгдэхүүний чанарт хамт олноос тавих хяналт сайжирч байна. Дээрх үйлдвэрүүд юуны урьд хамт олны хяналтын карт хөтөлж, чанарын бүлгэм байгуулах зэрэг дэвшилт арга хэрэглэж байна. Эрдэнэт хотын хивсний комбинатад технологийн хяналтын картыг үр өгөөжтэй ашигласнаар сүүлийн хоёр жилд дамжлагын технологийн зөрчил 1, 3 дахин, гологдол гаргагчдын тоо 1, 4 дахин буурсан байна. 

Технологийн горимыг үйлдвэр, аж ахуйн газар бүрт жигд сайжруулж. олонхи үйлдвэрт технологийн горимын мөрдөлтөд тавих бүх нийтийг хамарсан хяналтын байнгын, ил тод систем тогтоох ажил жигдрээгүйгээс бүтээгдэхүүнд муугаар нөлөөлөх дутагдлыг цаг алдалгүй илрүүлж урьдчилан сэргийлж чадахгүй нэгэнт зөрчил гарсан хойно нь ярихад хүрдэг байна. Арьс ширний үйлдвэрийн нэгдлийн гутлын үйлдвэр, талх, чихрийн комбинат, шаазангийн үйлдвэр, керамик эдлэхүүний комбинат, Төв аймгийн нийтийн аж ахуйг удирдах газарт технологийн горим зөрчиж, бүтээгдэхүүний чанарын гологдол гаргадаг дутагдал жилээс жилд давтагдан даамжирчээ. 

1987 онд улсын хэмжээгээр гарсан бүтээгдэхүүний гологдлын бараг гуравны нэг нь гутлын үйлдвэрт ногдож байгаа нь энд технологийн горимын мөрдөлт, түүнд тавих хяналт сул, бүтээгдэхүүний чанар сайжруулах талаар хамт олны бүтээлч санаачилгыг өрнүүлэх, ажилчдын эдийн засгийн сонирхлыг залж жолоодохын оронд захиран тушаах, албадах арга зонхилох болсонтой холбоотой юм. 

Гологдлын ихэнх нь технологийн горим зөрчсөнтэй холбоотой учраас аливаа үйлдвэрлэлийн амин сүнс болсон технологийг нарийн чанд мөрдүүлэхэд инженер техникийн ажилтан, үйлдвэрийн удирдлага, олон нийтийн байгууллага хяналтын үйл ажиллагаагаа сайжруулах ёстой. Технологи зөрчиж гологдол бүтээгдэхүүн гаргасан хүмүүсийг төлбөр ногдуулах төдийгөөр хүмүүжүүлэхийг оролдох нь өрөөсгөл хандлага мөн. Үйлдвэр, аж ахуйн зарим газарт гологдол гаргагчид гэм бурууг гаднын аливаа шалтгаан, бусад байгууллага руу түлхэн булзааруулах байдлаар зөөлрүүлэхийг оролдох хандлага ч гардаг байна. Технологийн горим зөрчсөнөөс гологдол гарсныг ганц нэг хүн биш бүхэл бүтэн хамт олон, үйлдвэр, цаашлаад салбарт хамаарах ноцтой, бас ихээхэн уршигтай дутагдал гэдгийг нийтээр ухамсарлах ёстой. Технологийн горимыг хэр зэрэг мөрдөж байгааг тухай бүр шалгаж мэргэжлийн хяналт тавихад үйлдвэрийн лаборатори тэдгээрийн ажилтнууд ихээхэн үүрэгтэй. Хөдөө аж ахуй, хүнсний үйлдвэрийн Яам, Хөнгөн үйлдвэрийн Яамны харьяа нэлээд үйлдвэрт хагас боловсруулсан болон бэлэн бүтээгдэхүүний олон тооны үзүүлэлтийг хамарсан лабораторийн шинжилгээг хэд хэд дахин хийж, ихээхэн цаг, хүч зарцуулж дүнг гаргадаг боловч тэр нь зөвхөн баримт бичиг болж үлдэх, тайлан гаргахад хэрэглэгдэхээс хэтрэхгүй хавсарга шинжтэй байна. лабораторийн дүгнэлт шинжилгээг үйлдвэрлэлийн үйл ажиллагааг боловсронгуй болгох, технологийн горим хатуу мөрдөх үйл ажиллагааг удирдахад юуны түрүүн ажил хэрэгчээр ашиглах ёстой. Технологийн горимд тавих лабораторийн хяналтыг сайжруулж үр өгөөжтэй болгохын тулд үйлдвэр, цех, тасгийн лаборатори, ажлын байр бүрийг үнэн зөв ажиллагаатай хэмжих хэрэгслээр хангаж, ажилчид, лабораторийн хяналтын ажилтнуудад сайтар эзэмшүүлэх хэрэгтэй. 

Технологийн горимыг чанд мөрдүүлэхэд үйлдвэрийн инженер, техникийн ажилтнууд бүтээлчээр хандаж технологийн удирдлагын ур чадвараа үргэлж дээшлүүлдэг эсэхээс үр дүн ихээхэн шалтгаална. Инженер техникийн ажилтан бүхэн технологийн горимыг нарийн мэдэж хуульчлан сахих, улмаар технологийг боловсронгуй болгох талаар ажилчдын санал, бодлыг анхааралтай судалж, өөрсдөө бүтээлч сэтгэлгээ, санаачилга гаргахын зэрэгцээ ажилчид ялангуяа шинэ залуу ажилчдад технологийн нарийн арга ажиллагааг эзэмшихэд нь халамжтай тусалж байх ёстой. 

Боловсронгуй технологи мөрдөж: түүнийг нарийн чанд хэрэгжүүлэх нь бүтээгдэхүүний чанар дээшлүүлэх гол хөшүүрэг мөн. 

