№100(17317)          
1989 оны дөрөвдүгээр сарын 27.
БИЕ ДААХ НЬ

<< Өөрчлөн байгуулалтын шаардлагад нийцүүлэн олон нийтийн байгууллагуудын үйл ажиллагааг шинэчлэх нь зүйтэй >> гэж МАХН-ын Төв Хорооны V бүгд хурал дээр нөхөр Ж. Батмөнх заагаад шинэчлэлийн гол агуулга нь тэдгээрийн бие даасан, өөрөө санаачлагч шинжийг хангахад чиглэх ёстойг цохон тэмдэглэсэн билээ. 

Нам, ард түмний өдөр тутмын хэлхээ холбоог бэхжүүлж, хөдөлмөрчин олныг төр улсынхаа эзэн, нийгэм, эдийн засгийн дэвшлийг түргэтгэх үйл явцад идэвхитэй хувь нэмэр оруулагч байх үүргээ биелүүлэх, ард түмний хамгийн өргөн давхаргыг улс төрийн амьдралд татан оролцуулах чухал сургууль болсон олон нийтийн байгууллагуудын бие даасан байдлыг хангах нь өөрчлөлт, шинэчлэлийн том үзүүлэлт, шинэ шинж төлөв болох ёстой. 

Удирдлагын захиран тушаах аргын улмаас олон нийтийн байгууллагууд шат дамжлага ихтэй, хүнд суртлын шинжтэй, нүсэр байдалд орж намын байгууллагуудыг хуулбарлан дууриаж, адил төстэй хослол үүсгэж, анхан шатанд нь бусдын ам харах идэвхигүй байдал ноёрхож, бие даасан, санаачлагч шинж нь ноцтой алдагдсан юм. Бусдыг даган дууриах, дээрээс заавар хүлээх эсвэл үндсэн ажлаа цалгардуулж аж ахуйн асуудлыг зэрэгцэн шүүрч авах зуршил газар авсан юм. Социалист уралдааныг ҮЭ, хадлан тэжээл авах, хашаа хороо барих, хужир шүү бэлтгэхийг МХЗЭ, сүү тосны ажлыг эмэгтэйчүүдийн байгууллагад даатгаж, ажилчин анги, хүүхэд залуучууд, эмэгтэйчүүдийн дунд явуулах соёл, хүмүүжлийн ажлаас нь хөндийрүүлээд орхичихдог хэлбэрдсэн хандлага ч даамжирчээ. Зохисгүй ийм арга барилаас болж хөдөлмөрчдийн дунд, түүгээр ч үл барам олон нийтийн тодорхой байгууллагын өөрсдийн нь гишүүдийн дунд ч буруу зөрүү ойлголт гарч, << аж ахуйн хавсарга >> , << намын байгууллагыг аялдагч >> , << татвар хураахаас өөр үүрэггүй >> гэх зэрэг шүүмжлэл цухалзахаар барахгүй зарим олон нийтийн байгууллагыг татан буулгах нь зүйтэй гэж хүртэл ярьдаг болсон нь анхаарал татахаас аргагүй юм. 

МҮЭ, МХЗЭ, эмэгтэйчүүдийн зэрэг байгууллага шинэчлэл, өөчлөлт хийх чиглэлээ боловсруулан өргөн олноор хэлэлцүүлж ажлаа эхэлж байгаа нь олон нийтийн байгууллагуудын бие даасан чанарыг бэхжүүлэхэд түлхэц өгөх нь дамжиггүй. 

Гишүүдийнхээ нийгэмд эзлэх байр суурь, нас, сэтгэхүй, ажил мэргэжлийн онцлогийг сайтар харгалзаж тэдний эрэлт хэрэгцээ, шаардлагыг нямбай тусгаж гишүүдийнхээ өмнө хүлээсэн үүргээ биеэ дааж шийдвэрлэх, өөрөө удирдах, өөрөө санхүүжих, өөрөө санаачлах талаар бүтээлч үйл ажиллагааг өрнүүлэх хэрэгтэй байна. 

Өөрчлөн байгуулалтыг амжилтад хүргэхэд олон нийтийн байгууллага бүр өөрийн тодорхой хувь нэмрийг оруулахын тулд гишүүдийнхээ хүчинд тулгуурлан тэднийхээ бүтээлч санаачилгыг дэмжих, оршиж байгаа дутагдлаас хурдан салах, ялангуяа хүнд суртал, загвардан хэлбэрдэх, тоо хөөцөлдөх, хавтгайруулах, захиргаадах аргаа өөрчлөх хэрэгтэй байна. Хэрвээ олон нийтийн байгууллагууд юуны өмнө олон мянган сонгуульт идэвхтнүүдээ бие дааж ажиллах арга барилд сургаж, гишүүдийнхээ санал бодолд анхааралтай хандаж, өргөн ардчилал, ил тод байдлыг бэхжүүлж, улс төрийн аргаар ажиллаж чадвал бие даасан байдлаа баттай хангах болно. 

Олон нийтийн байгууллага бүрт өөрөөс нь өөр хэн ч хийхгүй, бусадтай хуваалцахгүй тийм онцлог зорилт, эрх, үүрэг байдаг болохоор түүнийгээ хэрэгжүүлэх нь гол үзүүлэлт бөгөөд түүндээ тохирсон арга хэлбэрийг ашиглан ажлаа явуулах учиртай билээ. Гэтэл олон нийтийн анхан шатны нэлээд байгууллага гишүүдийнхээ дэвшүүлсэн наад захын санал, хүсэлтийг
ч хэрэгжүүлж чадахгүй, өөрийн гэсэн нүүр царай, өнгө аяс дутмаг байгаа нь тэдгээрийн бие
даасан байдал хангалтгүй, үйл ажиллагаа нь саармаг, мөрддөг дүрэм журам нь цаг үеэс хоцорсон, 
гишүүдийн идэвх сул, хууль, эрхийн элдэв заалтуудад баригдаж, хязгаарлагдаж байгаатай холбоотой юм. Олон нийтийн байгууллагууд дүрэм журмаа шинэчлэх, боловсронгуй болгох, ялангуяа залуучуудын болон үйлдвэрчний эвлэлийн байгууллагын эрхийн тухай хуулийг боловсруулан гаргах, ардчилал, санаачилга, ил тод байдлын бүтээлч уур амьсгалыг бүрэлдүүлэх хэрэгтэй байна. 

Олон нийтийн байгууллагууд бие даасан байдал, өөрөө санаачлагч шинжээ хангахын тулд эгнээндээ нэгтгэсэн олон түмэндээ тулгуурлан тэднийг идэвхжүүлэн, эрэлт хүсэлт, санал шүүмжлэлд нь туйлын анхааралтай хандаж, эрх ашгийг нь тууштай хамгаалж, санаачилгыг нь дэмжиж байх ёстой. 

Олон нийтийн байгууллагуудын амжилт олохын гол баталгаа нь намын удирдлага туслалцаа учраас нам, олон нийтийн байгууллагын холбоог цаг ямагт нягтруулж байвал зохино. Намын байгууллагуудын ажлын бодит жишээнээс үзвэл Дундговь аймгийн Дэлгэрхангай, Завхан аймгийн
Тэлмэн сумын намын байгууллага олон нийтийн байгууллагуудынхаа онцлогийг харгалзаж, намаас ямар арга барилаар удирдах, захиргааны байгууллагаас яаж дэмжих, аж ахуйн байгууллагаас юунд нь туслах талаар тодорхой чиглэл гаргаж, бие дааж санаачилгатай ажиллах боломж олгож, тэдгээрийн ажлыг уялдуулан зохицуулахад шинээр хандаж ажилласнаар олон нийтийн байгууллагуудын ажиллах идэвх, санаачилга, урам зориг, бие даасан байдал дээшилж байна. 

Намын байгууллагууд олон нийтийн байгууллагуудын ажлыг уялдуулан зохицуулах, үйл ажиллагаанд нь намын гишүүдээрээ дамжуулан нөлөө үзүүлж, бие даасан ажиллагааг нь идэвхжүүлэхэд туслах, түүнчлэн тэдгээр байгууллагад сонгууль хүлээсэн намын гишүүд тэнд намын бодлогыг хэрэгжүүлэх ажлын тулах хүч болох нь зүйн хэрэг. МХЗЭ, МҮЭ-ийн анхан шатны байгууллагуудын дарга нарын 23, 7 - 78, 7 хувь нь, төв аппаратын ажилтнуудын 50, 5 - 59, 7 хувь нь намын гишүүд байгаа нь олон нийтийн байгууллагад намын нөлөөг бэхжүүлж өөрчлөн
байгуулалтыг идэвхжүүлэхэд ихээхэн ач холбогдолтой юм. Олон нийтийн байгууллагуудын бие даасан ажиллагааг хангах нэрийдлээр намын хяналт, туслалцааг сулруулах ёсгүй бөгөөд халамж, шаардлагыг хослуулах нь зүйтэй юм. 

Олон нийтийн ямар нэгэн байгууллагад хамрагдаагүй хүн манайд бараг байхгүй учраас хүн амын ихэнхийг нэгтгэсэн эдгээр байгууллага улс нийгмийн амьдралд идэвхтэй үүрэг гүйцэтгэх ёстой. 

