Наран, саран, төрийн далбаа чандманилсан өглөө

Шинэ оны өглөөний нар харах ёслол өнгөрсөн мягмар гаригт боллоо. Тус арга хэмжээг Зам тээвэр аялал жуулчлалын яамнаас уламжлал болгон зохион байгуулаад найм дахь жилтэйгээ золгож байгаа аж.
Харин энэ жилийн нар харах аяллыг төмөр замын аялал жуулчлалын баазаас зохион байгуулжээ. Байгаль дэлхийгээ шүтэн дээдэлдэг дорнын ард түмэн энэ ёслолыг эртнээс үйлддэг байсан төдийгүй шинэ жилийн анхны нар хүний амьдралд эрч хүчээ өгдөг төдийгүй ирж буй жилийнхээ өнгийг тодорхойлдог хэмээн бэлгэддэг. Шинэ жилийн анхны нар харах зан үйлийг зөвхөн аргын тооллын шинэ өглөө бас билгийн тооллын шинийн нэгэнд үйлддэг учиртай. Монголчууд цагаан сарын шинийн нэгний өглөө зам мөрөө гаргах, уул овоогоо тахих зэргээр хамтатган гүйцэтгэсээр иржээ. "Энэ бэлгэдэл зүй өнөөг хүртэл хүчтэй оршсоор байгааг ёслолд оролцохоор ирж буй хүмүүсийн тоо харуулж байна" хэмээн зохион байгуулагчид ярьж байсан юм. Өнөө жил хот хөдөөнөөс нийлсэн 700 орчим иргэд шинэ оны эхний өглөөний нараа угтан золгохоор цуглажээ. Эдний 500 орчим нь вагон дипоны зорчигчид, үлдсэн нь нутгийн малчин иргэд төдийгүй нийслэлээс тус газрыг зорьсон машинтнууд байсан юм. Тус үйл ажиллагаа нь шүтлэг бишрэл, бэлгэдэл зүйн нэгээхэн хэлбэр төдийгүй иргэдийн эрүүл мэнд, чөлөөт цагийг зөв боловсон өнгөрөөхөд тус дэм болохуйц аялал жуулчлалын шинэхэн салбар болон хөгжиж байгаа аж. 2008 оны анхны нарыг ард түмэнтэйгээ цуг угтахаар УИХ-ын дэд дарга Д.Идэвхитэн, Зам тээвэр аялал жуулчлалын сайд Р.Раш, УИХ-ын байнгын хорооны дарга Б.Дондог зэрэг төрийн түшээд хүрэлцэн ирсэн байлаа. Найман настай балчраас наян настай азай буурал хүртэлх олон хүн багшралдаж багахан сумын наадмыг санагдуулж байв. Тэд түүдэг галд сүү цагааныхаа дээжийг өргөн гүн хүндэтгэл үзүүлж байлаа. Энэ жилийн шинэ өглөөний нар харах ёслол цагаан хулгана өдөр тохиосон. Өглөөний тэнгэрт бүртийх ч үүлгүй, цаг агаар цэлмэг тогтуун, дэлхий ээж цасан хучлагагүй нимгэн хөнгөн байсныг "сайхан цаг ирж буй бэлгэдэл" хэмээн хүмүүс шинжин хэлэлцэнэ. Энэ жилийн аяллыг зохион байгуулах комисс утаагүй шинэ вагоноор үйлчилсэн. "Дипоны тасалбарын үнэ ирэх очихын 25000 төгрөг байв. Эх дэлхийгээ шүтэн амьдардаг монгол түмний заншлаар "Уяхан замбуу тивийн наран" уртын дуугаар аргадан, бөөгийн онгод дуудлагаар урин, цамын бүжгээр хурайлан байж 08.32 минутад шинэ оны анхны нартайгаа учран золгосон юм. Энэ өглөө дээрх хөхрөгч тэнгэрт намирах төрийн далбаа, хээр хоносон саран, илч гэрлээ харамгүй түгээх наран гурав чандманилан ижилсэж хүмүүний сэтгэлд нэгийг бодогдуулсан учралт үйл явдал тохиосон билээ. Энэ үед хүн бүхэн есөн цагаан хүслээ шившин шившин, алгаа дэлгэн нарнаа мөргөсөн юм. Ургаж буй нарыг өглөө бүхэн харах нь хийморь сэргэдэг гэх. Тиймдээ монголчууд "Эрт босвол нэгийг үзнэ. Орой унтвал нэгийг сонсоно" хэмээн сургасан биз. 
З.ЮМДҮНЧИН

