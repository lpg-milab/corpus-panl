МОНГОЛ УЛСЫН ХУУЛЬ
БАЙГАЛИЙН УРГАМАЛ АШИГЛАСНЫ ТӨЛБӨРИЙН ТУХАЙ

1995 оны 5 дугаар сарын 19-ний өдөр Улаанбаатар хот 


 1 дүгээр зүйл.Хуулийн зорилт  

 Энэ хуулийн зорилт нь иргэн, аж ахуйн нэгж, байгууллагад байгалийн ургамал /цаашид "ургамал" гэх/ ашигласны төлбөр ногдуулах, уг төлбөрийг төсөвт төлөхтэй холбогдсон харилцааг зохицуулахад оршино.  

 2 дугаар зүйл. Ургамал ашигласны төлбөрийн тухай хууль тогтоомж  

 Ургамал ашигласны төлбөрийн тухай хууль тогтоомж нь Татварын ерөнхий хууль, Байгалийн ургамлын тухай хууль, энэ хууль болон тэдгээртэй нийцүүлэн гаргасан хууль тогтоомжийн бусад актаас бүрдэнэ.  

 З дугаар зүйл.Төлбөр төлөгч  

 1.Ургамал ашиглагч Монгол Улсын болон гадаадын иргэн, харьяалалгүй хүн /цаашид "иргэн" гэх/ аж ахуйн нэгж, байгууллага төлбөр төлөгч байна.  
 2.Иргэн, аж ахуйн нэгж, байгууллага Байгалийн ургамлын тухай хуульд заасны дагуу ургамал ашиглах зөвшөөрөл авна.  

 4 дүгээр зүйл.Төлбөр ногдох зүйл  

 Төлбөр төлөгчийн бэлтгэж ашигласан дараахь ургамалд төлбөр ногдуулна:  
 1/нэн ховор ургамал;  
 2/ховор ургамал;  
 З/элбэг ургамал.  

 5 дугаар зүйл.Төлбөр тооцох үзүүлэлт  

 Ургамал ашигласны төлбөрийн хэмжээг ургамлын тухайн үеийн жинг килограммаар илэрхийлсэн нэгжээр тооцно.  

 6 дугаар зүйл.Төлбөрийн хэмжээ  

 1.Төлбөрийн хэмжээг энэ хуулийн 5 дугаар зүйлд заасан төлбөр тооцох үзүүлэлтийн нэгжид дараахь хязгаарт багтаан төгрөгөөр тогтооно:  
 Төлбөр ногдох байгалийн ургамал  Төлбөр тооцох үзүүлэлтийн нэгжид ногдуулах төлбөрийн хязгаар /төгөөр/  
TABLE 7  
2.Аймаг, нийслэлийн иргэдийн Төлөөлөгчдийн Хурлаас энэ зүйлийн 1 дэх хэсэгт заасан төлбөрийн хэмжээний хязгаарт багтаан ургамлын нөөц, тархац, ач холбогдол, ашиглагдах эрхтний онцлог, зах зээлийн эрэлт, нийлүүлэлтийн байдлыг харгалзан ургамлын нэр төрөл тус бүрээр төлбөрийн хэмжээг тогтооно.  

 7 дугаар зүйл.Төлбөрөөс чөлөөлөх, хөнгөлөх  

 1.Дор дурдсан зориулалт, хэрэгцээгээр ургамал ашигласан төлбөр төлөгчийг төлбөрөөс чөлөөлнө:  
 1/элбэг ургамлыг ахуйн хэрэгцээнд ашигласан иргэн;  
 2/ховор болон элбэг ургамлыг шинжилгээ судалгааны зориулалтаар ашигласан иргэн, аж ахуйн нэгж, байгууллага;  
 З/байгалийн ургамлыг хадлан, бэлчээрийн зориулалтаар ашигласан иргэн, аж ахуйн нэгж, байгууллага.  
 2.Ургамал ашигласны төлбөрийг хөнгөлж болно.  
 Төлбөрийг хөнгөлөх нөхцөл, болзол, хувь, хэмжээг тухайн орон нутгийн нөхцөл, онцлог байдлыг харгалзан аймаг, нийслэлийн иргэдийн Төлөөлөгчдийн Хурал тогтооно.  

 8 дугаар зүйл.Төлбөр төлөх, тайлагнах  

 1.Сум, дүүргийн Засаг дарга ургамал ашигласны төлбөрийг хураах эрх бүхий албан тушаалтныг томилон ажиллуулна.  
 2.Төлбөр төлөгч ургамал ашиглах зөвшөөрлийн эрхийн бичиг авах тухай бүрдээ төлбөрийг бэлнээр сум, дүүргийн Засаг даргын томилсон албан тушаалтанд, эсхүл бэлэн бусаар сум, дүүргийн төсөвт тус тус төлнө.  
 З.Сум, дүүргийн Засаг даргын томилсон албан тушаалтан энэ зүйлийн 2 дахь хэсэгт заасны дагуу бэлнээр хураасан төлбөрийг тухай бүр сум, дүүргийн төсөвт оруулна.  
 4.Ургамал ашигласны төлбөрийн жилийн тайланг дор дурдсан хугацаанд гаргана:  
 1/сум, дүүргийн Засаг даргын томилсон албан тушаалтан бэлэн болон бэлэн бусаар төсөвт оруулсан төлбөрийн тайланг дараа оны 1 дүгээр сарын 1О-ны дотор сум, дүүргийн татварын албанд;  
 2/сум, дүүргийн тайланг дараа оны 1 дүгээр сарын 15-ны дотор аймаг, нийслэлийн татварын албанд;  
 З/аймаг, нийслэлийн тайланг дараа оны 2 дугаар сарын 1-ний дотор Улсын татварын ерөнхий газарт;  
 4/Улсын татварын ерөнхий газар төлбөрийн нэгдсэн тайланг дараа оны 2 дугаар сарын 15-ны дотор.  
 5.Төлбөрийн тайлангийн маягтын загварыг Улсын татварын ерөнхий газар батална.  

 9 дүгээр зүйл.Төлбөрийг буцаан олгох  

 Төлбөр төлөгчийн төлсөн төлбөрийг дараахь тохиолдолд буцааж олгоно:  
 1/тогтоосон хэмжээнээс илүү төлсөн;  
 2/зөвшөөрөл олгох эрх бүхий албан тушаалтан зөвшөөрлөө хүчингүй болгосон.  

 1О дугаар зүйл.Төлбөрийн талаар гомдол гаргах  

 Иргэн, аж ахуйн нэгж, байгууллага төлбөртэй холбогдсон гомдлоо төлбөр төлснөөс хойш хуанлийн ЗО хоногийн дотор зохих шатны татварын албанд гаргана. Зохих шатны татварын албаны шийдвэрийг эс зөвшөөрвөл гомдлоо шүүхэд гаргаж болно.  

 11 дүгээр зүйл. Ургамал ашигласны төлбөрийн тухай хууль тогтоомж зөрчигчдөд хүлээлгэх хариуцлага  

 1.Энэ хуулийн 8 дугаар зүйлийн З дахь хэсгийн заалтыг зөрчсөн нь эрүүгийн хариуцлага хүлээлгэхээргүй бол төлбөр хураах эрх бүхий албан тушаалтанд татварын байцаагч дараахь шийтгэл ногдуулна:  
 1/төлбөрийг аваагүй буюу дутуу авсан, төлбөрийн данс, баримтыг будлиантуулсан, бэлнээр хураасан төлбөрийг төсвийн орлогод тогтоосон журмын дагуу тушаагаагүй бол 25ООО хүртэл төгрөгөөр торгох.  
 2.Энэ хуульд заасан төлбөр төлөгчид хариуцлага хүлээлгэх асуудлыг Татварын ерөнхий хуулиар зохицуулна.  

 12 дугаар зүйл.Хууль тогтоомжийн хэрэгжилтэд хяналт тавих  

 Энэ хуулийн хэрэгжилтэд Улсын татварын алба, байгаль орчны асуудал эрхэлсэн төрийн захиргааны төв, орон нутгийн байгууллага, бүх шатны Засаг дарга, хууль тогтоомжоор эрх олгогдсон бусад байгууллага, албан тушаалтан тус тусын эрх хэмжээний дагуу хяналт тавина.  

 1З дугаар зүйл.Хууль хүчин төгөлдөр болох  

 Энэ хуулийг 1995 оны 7 дугаар сарын 1-ний өдрөөс эхлэн дагаж мөрдөнө.  




МОНГОЛ УЛСЫН ИХ ХУРЛЫН ДАРГА Н.БАГАБАНДИ 

 
