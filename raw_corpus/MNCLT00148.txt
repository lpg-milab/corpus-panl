Г.ДАМБА

МӨР 

Намрын анхны ариухан, цав цагаан цасан дээр амьтан болгоны мөр дурайн үлдэнэ. Үнэг шинэ цасан дээгүүр баярлан гүйж явна. Гэтэл анч нохой хөтөлж, буу мөрөвчилсөн харчууд түүний мөрийг мөшгин, мөчийг тоолж төдөлгүй гүйцэн нам буудаж унагаад арьсыг нь хуу татан ганзгална. Сарын дараа барааны зах дээр сайхь үнэгний арьсаар хийсэн малгай дөрвөн зуун төгрөгийн үнэ хүрнэ. Шинэ цасан дээгүүр хамаагүй гүйвэл үхэлд хүргэдгийг үнэг яаж мэдэх билээ дээ.

Үүнтэй төстэй явдал амьдралд тохиолддогийн нэгэн баримтыг дор өгүүлье.
Намрын анхны цасны маргааш төвөөс яваа төлөөлөгч Мунаа баахан хүн дагуулсаар малчин ард Үнэнбатынд машины эрчээр давхиж хүрэв.
- За танайх чинь яагаад өвөлжөөндөө буугаагүй байгаа айл вэ?
- Арай ч болоогүй ээ, хүү минь. Өвлийн дунд сар хүргэнэ.

Мунаа хангинатал исгэрч, дал мөрөө хавчин, нүд бүлтийлгэн, жигтэйхэн их гайхаж хачирхсан дүр эсгээд:
- Та ер нь хэмээс хэтэрсэн залхуу малчин байх нь ЭЭ. Нийгмийн энэ олон малыг хөлдүүс болгох чинь дутаа юу? Одоохон нүү! Өвөлжөөндөө буу! гэж тушаав.

Үнэнбат өвгөн мушийтал инээж,
- Болоогүй ээ дарга минь. Цаг эрт байна. Энэ цас гурав хоноод л хайлна. Манайх дахиад нэг сар отор хийнэ. Тэгээд ес эхлэхээр өвөлжөөндөө дөхнө дөө гэж тайвнаар өгүүлэхэд Мунаа төлөөлөгч час улаан царайлан уухичиж,
- Та чинь ес мөс гэж юун феодалын үеийн юм донгосоод байгаа өвгөн бэ. Өнөөдөр нүүх үү, үгүй юу, түүнээ шууд хэл! гэж тулган хангинав.

Үнэнбат өвгөн тохуутайяа мушилзан:
- Дарга хүүгийн хэт нутаг хаана вэ? Аав ээж чинь малчин хүмүүс үү? гэж лавлав.
- БИ хотынх, Аав дарга, ээж эрдэмтэн, ах онгоцны инженер, дүү гадаадад суралцдаг. Танд энэ бүхэн ямар хамаатай юм бэ?
- Хамаатай, дарга хүү минь. Хэдийгээр та нар бүхнийг мэддэг ч гэсэн манайхыг хэзээ өвөлжөөндөө буухыг арай заах болоогүй. Хариуцсан хариуцсанаа л сайн хийцгээе! Битгий хүний аягатай хоолонд шүлстэй халбагаа дүрээд бай!

Өвгөнийг ингэж өгүүлэхэд Мунаа төлөөлөгч арай л ухаан алдаж унасангүй. Уснаас нь гэнэт гаргаж хаясан загас шиг ам нь ангалзан, Паркинсоны өвчин туссан хүн шиг хүзүү толгой, гар хөл нь салгалан хэсэг сууснаа,

- Та минь энэ эсэргүүний хар үлдэгдлийг хараач! Алив сурвалжлагчаа, энэ аюултай өвгөний цадиггүй явдлыг нэгд нэгэнгүй бичээд надад өгөөд орхи! гэж тушаав.

Намрын тэр цас өвгөний хэлснээр яг гурав ХОНООД хайлж, зөөлөн шар нар мишээж өвсний сөл өтгөрөн мал сүрэг налайв.

Мунаа төлөөлөгчийн анхны цаснаар хөдөө явсны ул мөр ч төдөлгүй сонины хуудсан дээр дурайв.

Сурвалжлагчид албаны сүрээр тулган тушааж бичүүлээд нэрээ хавсаргасан <<Эсэргүүний үлдэгдэл>> гэсэн сүржин шог найруулал орон даяар тарав. Төлөөлөгч шог найрууллынхаа шагналыг авч нэг удаа ходоодоо сайхан баярлуулаад бүхнийг мартжээ. Харин Үнэнбат өвгөний шударга цагаан сэтгэлд түүнээс хойш сүржин төлөөлөгчийг үзэн ядах, үнэнийг тунгаалгүй хүний тушаалаар элдвийг эрээчдэг хударгагүй сурвалжлагчид үхтлээ гомдсон тод хар мөр дурайн үлджээ.

1987 он

 
