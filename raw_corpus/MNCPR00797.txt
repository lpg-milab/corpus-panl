Гадаад ажилтан авахаар болбол монгол ажилтан ажиллуулна

Манай сурвалжлагч Э.Учрал БНСУ-аас бичиж байна БНСУ-ын жижиг, дунд үйлдвэрт гэрээгээр ажилладаг монголчууд их. Энэ жишгээр "Бурхны хайр" нэртэй үйлдвэрт таван монгол залуу ажиллаж байна.
Тэдгээр залуус үйлдвэрийн дарга маань биднийг өөрийн ах, дүү, үр хүүхэд шигээ харж ханддаг. Тэр ч бүү хэл ажил хийж олсон мөнгөө дэмий юманд битгий зарцуул, гэртээ өгч явуул гэж хэлдэг. Бид нар энэ үйлдвэрт ирэхээсээ өмнө бүгд өөр өөр газар ажиллаж байсан. Тэгээд ажлаа дийлэхгүй бие өвдөөд үйлдвэрээ солиод энэ үйлдвэрт орсон гэж байв. Ингээд эдгээр таван монгол залуу ажилладаг үйлдвэрийн дарга Ли Сун Хонгтой уулзаж ярилцсан юм. -Та өөрийгөө болон үйлдвэрээ танилцуулахгүй юу? -Намайг Ли Сун Хонг гэдэг. "Бурхны хайр" нэртэй үйлдвэр. Манай үйлдвэр төрөл бүрийн автомашины яндан хийдэг. Бүтээгдэхүүнээ "Хьюндай" компанид нийлүүлдэг юм. Нийт 32 ажилтантай. Гадаад ажилчид арав байдгаас тав нь монгол хүн бий. -Та өөрөө монгол хүн авч ажиллуулъя гэсэн үү, аль эсвэл хөдөлмөрийн биржээс санал болгосон уу? -Би өнгөрсөн долдугаар сард Монголд, Дорноговь аймгийн Зүүнбаян суманд очсон. Хөдөөний хүмүүсийг харахад манай дөчин жилийн өмнөх амьдрал харагдсан. Одоогоос дөчин жилийн өмнө БНСУ маш хүнд байсан. Монголчууд бидэнтэй адилхан юм байна гэж бодогдсон. Монголоос ирээд удаагүй байхад манай компанид машины яндан хийх ажил шинээр ирсэн учир надад монгол хүн авч ажиллуулах завшаан олдсон. Ингээд хөдөлмөрийн биржид хандсан чинь монгол хүн байхгүй байна гээд хоёр пакистан хүн өгсөн л дөө. Тэгтэл Даваа гэдэг монгол залуу өөрийнхөө дүүтэй хамт манай үйлдвэрт намайг байхгүй хооронд ирээд явсан байсан. Даваагийн дүү нь "Усан онгоц"-ны үйлдвэрт ажилладаг байсан юм билээ. Ажил нь хүнд учир бие нь дийлэхгүй өвдсөн байсан. Түүнийг үйлдвэртээ авч ажиллуулсан юм. Энэ тухай сонсоод дараа дараагийнх нь ирсэн дээ. -Та ямар ажлаар Монголд очсон юм бэ? -Би амралтын өдрүүдэд эмнэлгүүдээр явж өвчтэй хүмүүстэй уулздаг. Тэгээд тусалж чадахаар хүндээ тусалж буян үйлддэг. Тэгж явж байгаад "Биби" төвийн хүмүүстэй уулзсан юм. Тэд нар жил болгон Монголд очиж хүмүүст тусалдаг эмч нар байсан. Энэ төвийн хамт олноос Монголын тухай их сонсдог байсан. Тэгээд өнгөрсөн жил тэдэнтэй хамт яваад ирсэн. -Манай залуучууд ажилдаа хэр байна вэ. Мэдээж сайн юмны хажуугаар саар зүйлүүд байдаг биз? -Манай залуучууд ажилдаа үнэхээр сайн. Юмыг дороо сурдаг. Ажилдаа гаршсан. Харин муу зүйл гэхээр би сайн мэдэхгүй байна. Яг өөрийн дүү нар шигээ тэдэнд ханддаг учраас бидний хооронд янз бүрийн асуудал үүсээд байдаггүй. Солонгост намайг бага байхад хүмүүс цаг барьдаггүй байсан. Түүнтэй адилхан монголчууд бага зэрэг цаг барьдаггүй. Солонгос хүмүүс даргыгаа хэдэн цагт ир гэсэн яг л байж байдаг. Харин монгол хүмүүс хоцордог. Бас энд насаараа амьдрахгүй юм чинь мөнгөө хуримтлуулах хэрэгтэй. Заримдаа архи уух ч юм уу дэмий зүйлд үрэх гээд байх шиг санагддаг. Тийм болохоор хааяа би зэмлэдэг. -Гадаад ажилтан солонгос ажилчдын хооронд цалингийн зөрүү байдаг гэсэн. Адилхан цалин авах боломж бий юу? -Манай үйлдвэрт солонгос хүн гадаад хүн гэлтгүй ажилласан цагаар нь цалинг нь боддог. Түүнээс биш солонгос ажилтан илүү авна гэсэн ойлголт байхгүй. Түрүү жил нэг цаг нь 3480 вонн байсныг энэ жил 3800 вонн болгосон. Гэхдээ ихэнх үйлдвэрийн үндсэн хэсэг дээр ажилладаг хүмүүс цалин илүү авдаг. Бас зарим нэг үйлдвэрт дотоод журам гэж байдаг л даа. Тэрийгээ дагаад бас өөр байдаг. -Гадаад хүмүүс ажлаа сайн хийгээд, хэл сайн сурсан тохиолдолд бригадын дарга ч юмуу дээшээ дэвших боломж байдаг уу? -Бололгүй яахав. Хөдөлмөрийн хуулинд гадаад ажилчдыг хориглосон зүйл байдаггүй. Ер нь хуулиндаа гадаад ажилчид заавал тийм ийм ажил хийх ёстой гэж заагаагүй л дээ. -Та ахиад гадаад хүн авч ажиллуулах бодол байгаа юу? -Байлгүй яахав. Гэхдээ манайх шиг жижиг үйлдвэрт арваас илүү гадаад ажилтан байж болохгүй л дээ. Тийм болохоор авах эрх байхгүй. Саяхан манай компани дээр нэг монгол залуу ирээд танай үйлдвэрт ормоор байна гэсэн. Тэгэхээр нь би хөдөлмөрийн бирж рүү очоод энэ хүнийг ажилд авмаар байна гэсэн чинь болохгүй гэсэн. Тэр монгол залууг үйлдвэртээ авч чадаагүйдээ их харамссан. Хэрвээ үйлдвэр маань өргөжөөд ахиад гадаад ажилтан авах болбол би монгол хүнийг л авч ажиллуулна. -Монгол оронд ахиж очих уу. Очих бол хэзээ очих вэ? -Ирэх зун дахиад явахаар төлөвлөсөн байгаа. Монгол орон үнэхээр сайхан. Хүмүүс нь уужим сэтгэлтэй. 
