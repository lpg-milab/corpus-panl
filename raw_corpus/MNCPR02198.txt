Эсэргүүний хүүхэд Төрийн шагналт, урлагийн гавьяат зүтгэлтэн болсон юм

Жаахан хүүхэд байхад, манайд хуучин үсгээр хэвлэсэн, зурагтай зузаан ном байдаг байлаа. Тэрхүү номон дээрх хүмүүсийн зургийн заримыг нь улаан харандаагаар чагтлан дарсан байдгийг ах эгч нараас асуухад "эсэргүү"-нүүдийн зураг гэдэг байж билээ.
Тэр үедээ эсэргүү гэж юу гэдгээ ч ойлгоогүй хэрнээ муу хүн болохоор нь ингэсэн байх гэж боддог байв. Сүүлд миний нагац эгч Бадарч агсан, манай ангийн Сумхүүг эсэргүүний хүүхэд гээд ангиас хөөхөд, багш бид нар алгаа ташицгааж байж билээ гэхийг нь сонсож явсан би гэдэг хүн хожим тэрхүү эсэргүүний хүүхэд Төрийн шагналт урлагийн гавьяат зүтгэлтэн. Монгол киноны нэрт найруулагч "Эсэргүү" Бадарахын хүү Сумхүү гуайтай хамт ажиллан өөрөөс нь, миний зохиолоор, "Би кино хийнэ" гэж барагтай хүнд хэлдэггүй үгийг нь хэлүүлж явахдаа энэхүү гайхамшигт хүний амьдралын ер бусийн ертөнцөд нэвтрэн тэр болгон хүн мэдэхгүй нарийн ширийнийг сонсч явснаа өнөө санахад нэн сонин. Сургуулиас хөөгдөж байсан тэр үе нь түүнд насан туршийн гашуун дурсамж болон үлдсэн аж. Түүнийгээ ингэж хуучилдаг байлаа: Хичээл дээрээсээ, суруулиасаа хөөгдчихөөд гэртээ ирсэн чинь гэр орон хамаг юмыг минь хураагаад явчихсан муу ээж минь нүд дүүрэн нулимстай, хэдэн чемодантай буурин дээрээ сууж байлаа. Ээжтэйгээ хэдэн муу чемоданаа чирсээр Чойжин ламын музейны хашааны буланд хорго хийн хоног төөрүүлж өдөр хоногийг өнгөрүүлэн нэг мэдсэн ээж маань намайг орос сургуульд оруулж билээ. Тэндээс би боловсролтой хүн болох гараагаа эхэлсэн хүндээ гэдэгсэн. Уулаасаа сэхээтний гэрт төрсөн болохоор орос хэл гадарладаг байсан нь орос сургуульд сурахад бэрхшээлгүй байжээ. Ийнхүү багаасаа амьдралын хатуу хүтүүг үзэж явсан хүн маань уран зураачийн авьяастай нэгэн байж. Энэ тухай нь "Монголкино" үйлдвэрийн зураач урлагийн гавьяат зүтгэлтэн. О.Мягмар дурсахдаа "Сумхүү бид анх 1945 оны намар танилцсан. Сумхүү зургийн сургуульд орохоор ирснийг тодхон санадаг юм. Бид нар голдуу хөдөөнөөс ирсэн хүүхдүүд болоод ч тэрүү хот маягийн бидний өмсч байгаагүй сонин хувцастай, халимаг үстэй залуу байсныг тод санадаг юм. Сумхүү ирснээсээс хойш удалгүй зохион байгуулах, анги танхим цэвэрлүүлэх, түлээ мод хураах, нүүрсний хог ачих, шигших, зэрэг ажилд биднийгээ хуваарилж ажиллуулдаг, ангийн дарга маань болов. Энэ бол аргагүй юм. Тэр үед Сумхүү нь боловсрол мэдлэгээр илүү, уншсан ном олонтой. Москвад хэдэн жил амьдарч орос хэл сайн сурсан хүн байв. Сумхүүгийн дэргэд хөдөөгийн бид нар юу мэдэх билээ. Сумхүүгийн энэхүү давуу тал яваандаа бидэнд их нөлөө үзүүлсэн билээ. Энэ үед зургийн сургуульд Чойдог, Цэвэгжав, Намхайцэрэн гуай зэрэг багш нарын зэрэгцээгээр Пушкин, Казанцев зэрэг орос багш нар хичээл заадаг, Сумхүү маань бидэнд орчуулж өгнө. 2-р ангиас эхлэн Сумхүү гадаад уран зохиолоос хичээлийн дараа орой болтол ярьж өгдөг, ярихдаа уран гоёоор, кинонд гарч байгаа юм шигээр ярьдаг байж билээ. Бид анх удаа "Парисийн дарь эхийн сүм", "Монта Кристо гүн", "Морь унасан толгойгүй хүн" зэрэг зохиолуудыг сонсч мэдсэн билээ. Өөрсдөө уншиж чадахгүй, орос хэл мэдэхгүйн зовлон их. Сумхүү маань бас нэлээд хэдэн сайн зураг зурснаас: "Орой" "Сүхбаатар дайнд" "Чөлөөгөөр" зургуудыг нэрлэж болно. Мөн "Америкийн дуу хоолой" жүжгийн тайз хувцасны эскизүүдийг зурсан хүн дээ. 1948 оны сүүлчээр бид сургуулиа төгсч Сумхүү маань төв театрт тайзны конструктор зураачаар очсон ба сүүлдээ Москвад курст явж ирээд, 1956 он хүртэл ажиллахдаа, төв театрын тайзны конструкци, тайз угсрах, босгох арга технологийг Москвагийн их театрын тайзны маягаар өөрчлөхийг бодож, Гаваа гуайтай хамтарч ийн их юм хийсэн билээ. 1956 оноос бид хоёр ВГИК-д явж суралцахад П.Цогзол /зураач УГЗ./ бид хоёр зургийн анги, Сумхүү, кино найруулагчийн ангид орж Зөвлөлтийн киноны болон монтажны үндсийг тавилцсан өвгөн багшийн шавь болсон юм. Хожим Сумхүүтэйгээ хэд хэдэн кинонд хамтарч ажиллах завшаан тохиосон билээ. "Толбот хивс"-ээр эхлэн, "Ичээнд нь", "Их замын эхэнд" "Эцгийн голомт", "Дайсны цэргүүдээ сонсоцгоо", "Говь Хянганд тулалдсан нь" зэрэг кинонд нь хамт ажиллахдаа, Сумээгийн арга барилыг сайн мэддэг болсон. Хамт ажиллахад эвсэг, зохиолынхоо гол санааг тайлбарлаж өгдөг, түүнээс биш ямар тайз барих тухай, хэрхэн хувцаслах талаар санаагаа урьдчилан ярьдаггүй, эскиз-загвар үзсэний дараа санаагаа тодруулж ярьдаг арга барилтай байсан юм. Жишээ нь, "Ичээнд нь" киноны тайзыг их газрын чулууны дунд комплекс-нэгтгэж барих саналыг ихэд дэмжиж, баярлаж байж билээ. Энэхүү саналыг оператор Б.Балжинням ч дэмжин, том хэмжээний олон тайз, хашаа байшинг нэг дор барьж, зураг авч байлаа. Сумхүү "Эцгийн голомт" киног хийхийн тулд намайг хоёр жил хүлээлээ гэж ярьсан бөгөөд энэ нь буриадын орчин ахуй, ёс заншлыг сайн мэдэхгүй байсантай холбоотой байсан гэдэг байв. Сумхүү киноны найруулга, драмтургийг судлахын тулд, шавь нартаа гарын авлага болгож Роммын номыг орчуулсан нь найруулагчийн ангийхны ширээний ном болжээ гэж О.Мягмар найз нь ингэж дурссан байдаг юм. Өөрийнхөө нэр төр, уран бүтээлээрээ олонд цуутай энэ хүнд тоогдон халуун дотно яриа зөвлөлгөөг сонсч явлаа. Тэрээр заримдаа сонин содон дурсамж ярина. Нэг удаа "Манай гэрт Варшиловаас аавд дурсгал болгон өгсөн төө хэрийн цэвэр алтан баримал байсан. Варшилов гуайн гарын үсэг бүхий тэрхүү алтан барималыг мөн хураасан гэж ээж ярьдаг байсан" хэмээлээ. Хожим "Говь хянганд тулалдсан нь кинонд зөвлөхөөр ажилласан Дотоод яамны чекист байсан хүнд энэ тухай дурсахад нээрэн тэгж яригддаг шүү" гэж билээ. ВГИК төгсч ирсэн залуу найруулагчийн анхны уран бүтээл "Толбот хивс". Энэ кино тухайн үеийн үзэл сурталд нийцээгүй учир нийтэд бараг үзүүлээгүй билээ. Харин тэрхүү "хаагдаж" байсан Толбот хивсийг өнөөдрийн өндөрлөгөөс харах юм бол кино урлагийн түвшинд хийгдэн нь илэрхий. Монголдоо байтугай гадаадад нэртэй энэ хүний тухай, тэр дундаа "Толбот хивс"-ийн тухай, Японы монгол судлаач Умино Микио: "Толбот хивс"-ийг тухайн үедээ шинэлэг аргаар бүтээжээ гэсэж онцолсон. Мөн Б.Сумхүүгийн "Толбот хивс" "Моторын дуу" "Анхны хайрын дууль" "Хань" кинонууд онцгой санагдсан. Тийм учраас УГЗ. Б.Сумхүү гуайн кинонуудыг судалж эрдмийн зэрэг хамгаалахаар шийдсэн, Монголын кино урлагийг сайтар мэдэхийн тулд Сумхүү гуайн уран бүтээлийг судлах ёстой гэж бодлоо" гэснээс нь үзэхэд Бадарахын Сумхүү гэдэг кино найруулагч ямар шуухэн цар хүрээтэй хүн болох нь илтээ. Сумхүү гуайгаас сурах юм их. Ялангуяа мэргэжлийн номыг унших, санал бодлоо илэн далангүй ярилцах дуртай, хүнийг алагчилж үздэггүй ховорхон хүн байв. Сумхүү гуай Б.Ренчин гуайн "Нууцыг задруулсан захиа" зохиолоор кино хийхийг бодож, зохиолоо тэрлэж байсан ба дараа нь "Галдан бошигт"-оор кино хийх хүсэлтэйгээ ярьдаг байлаа. Бадрахын Сумхүү Монголын кино урлаг, урын санд сор болсон бүтээлүүдээ үлдээсэн нэрт найруулагч гэдгээрээ "Монголкино"-ны түүхэнд нэрээ мөнхөлсөн хүн мөнөөсөө мөн. Энэ агуу хүнийг бараадан хажууд нь явахдаа, "Алтны дэргэд байсан гууль шарлана" гэдгээр кино урлаг-кино зохиолын тухай ВГИК эчнээ төгсөх шиг мэдлэгтэй болсноо мартахын эрх над байхгүй. 
Аруухан овогт Пагмын ДАШХҮҮ 

