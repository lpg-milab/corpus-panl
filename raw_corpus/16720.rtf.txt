№130(16720)
1987 оны тавдугаар сарын 31.
Монголын үрс маш олон болтугай!

МАХН, Ардын засаг үүсч бий болсон цагаасаа эхлэн нялхас бүхнийг асарч байгаагийн ачаар өнөөдөр манай хүн амын жилийн цэвэр өсөлт 2, 6 хувьд хүрсэн нь дэлхийд ихээхэн дээгүүр орох үзүүлэлт юм. Ардын хувьсгалын өмнө манай орон зургаан зуу гаруйхан мянган ам бүлтэй, хүнийх нь дундаж нас гуч хүрэхтэй үгүйтэй байсныг хэн ч мэднэ. Тэгвэл монгол улсын хоёр сая дахь иргэн мэндлэх баярт мөч холгүй байгаа бөгөөд бид түүнийг сэтгэл хөдлөн хүлээж байна. 

<< Эцэг, эх хоёр нь
Нярай хүүхдээ хайрлана
Энэ засгийн зорилго
Нялхас бүхнийг асарна >> гэж шинэ үеийн ууган зохиолч Дашдоржийн Нацагдорж тэртээ 1934 онд шүлэглээд, << Монголын үрс маш олон болтугай! >> гэсэн чин сэтгэлийн бэлгэтэй ерөөл дэвшүүлсэн нь ёсоор болж байгааг энэ бүхэн тодоос тод гэрчилж, эх орны хөгжилт, бодит социализмын маргашгүй ололтыг илтгэж байна. 

Монголын үрс энхрий хайрт нам, засаг, нийт ардын онцгой анхаарал, тал бүрийн хайр халамжийн найдвартай өгөөмөр гар дээр өсөн торниж, сурч, хүмүүжиж, амьдрал хөдөлмөрт бэлтгэгдэж байдаг юм. Манай оронд нялхсыг яслиар ямар ч үнэ төлбөргүй улс асарч бойжуулдаг. Нэг хүртэлх насны хүүхдийг үнэ төлбөргүй эмээр хангадаг. Цэцэрлэгт мөн л үнэ төлбөргүй юм уу ёс төдий байдлаар эх, эцгээс нь мөнгөн хандив авч уг чанартаа бас л үнэ төлбөргүйгээр бүх үйлчилгээгээр хангаж өсгөн хүмүүжүүлдэг. Сургуульд бүх хүүхэд үнэ төлбөргүй суралцаж байна. Сурах бичгийн үнэ сул шахам, цаашдаа сурах бичгийг үнэгүй олгох нь мэдээж. Сургуулийн сурагчид пионерийн лагерьд амрахад эцэг, эх нь мөн л бэлгэ тэмдгийн төдий зардал гаргадаг. Олон хүүхэдтэй эцэг, эхэд хүүхдээ өсгөн бойжуулахад нь дэмжлэг болгож улсаас зохих хэмжээний мөнгөн тэтгэмж олгодог. Хүүхэд багачуудын эрүүл мэндийг сахин хамгаалах талаар бүр ч их анхаарч байнгын, иж бүрэн арга хэмжээ авч байдаг. Эх орны халамж ийм юм. 

<< Бид XXI зуунд ажиллаж. амьдрах хүмүүсийг одоо сургаж бэлтгэх тухай процесс байгааг мартаж болохгүй Энэ бол амар хялбар биш боловч цаг алдалгүй боловсруулж, дэс дараатайгаар заавал шийдвэл зохих том зорилт мөн >> гэж МАХН-ын XIX их хурал заасан билээ. Намаас дэвшүүлсэн дээрх онцгой зорилтыг удирдлага болгож энэ таван жилийн эхний онд << Сургуулийн системийг боловсронгуй болгох тухай >> сэдвийг Намын Төв Хороо бүх ард түмнээр хэлэлцүүлэн нухацтай боловсруулж гаргасан юм. Ингэсэн нь нийгэм, улс төрийн чухал ач холбогдолтой арга хэмжээ болсон бөгөөд уг сэдвийг хэрэгжүүлэх талаар нам, улс. олон нийтийн байгууллагууд их ажил хийж байна. Өсвөрийн үеийг сургаж хүмүүжүүлэх, амьдрал хөдөлмөрт бэлтгэх ажлыг үндсээр нь сайжруулах, үүний тулд сургалт - хүмүүжлийн ажлын агуулгыг өргөтгөн, залгамж холбоог нь бүх шатанд дээшлүүлэх, сургуулийн бүтцийг боловсронгуй болгож, сурагчдын ерөнхий боловсролын түвшинг ахиулах ажлыг тэдэнд мэргэжлийн бэлтгэл олгохтой нягт холбож, хөдөлмөр, политехникийн нэгдмэл сургуулийн тухай В, II. Лениний сургаалыг нийгмийн хөгжлийн өнөөгийн нөхцөлд бүтээлчээр хөгжүүлэн хэрэгжүүлэхэд намын энэхүү чухал баримт бичиг мөрийн хөтөлбөр болж байна. << Сургуулийн системийг боловсронгуй болгох тухай >> сэдэвт тооцоолон бодох электрон техникийн мэдлэгийн үндсийг суралцагчдад олгох зорилт тавигдсан нь орчин үеийн шаардлагаас үүдсэн цоо шинэ бөгөөд их ажил шаардах хойшлуулшгүй зүйл мөн. Хүүхдийг долоон настайгаас нь сургуульд сургах боллоо. Өргөн хүрээтэй, системтэй ийм том зорилтыг хэрэгжүүлэх үйлсэд ясли, цэцэрлэг, сургууль, гэр бүл, хөдөлмөрийн хамт олон, олон нийтийн бүх хүч төвлөрөх ёстой. 

Улсын хөрөнгө оруулалтаар цэцэрлэг, яслийн 17-19 мянган ор бүхий барилга VIII таван жилд нэмж барина, Үүний зэрэгцээ үйлдвэр, аж ахуйн газар, албан байгууллагууд өөрийн хөрөнгө, хүчээр ясли. цэцэрлэг барих ажлыг өргөтгөнө. Ерөнхий боловсролын сургуулийн 140 гаруй барилга барина. Хүүхэд, эх нялхсын эрүүл мэндийг хамгаалах талаар тусгай программ боловсруулан хэрэгжүүлж эхэлнэ. Нам, засгаас хүүхэд багачуудынхаа төлөө тавьж байгаа анхаарал, хайр халамж. хийж хэрэгжүүлж байгаа ажил үйлсийн тухай ийнхүү их юм ярьж болно. 

Эх орныхоо өрнүүн хөгжлийг даган бага балчраасаа нүдээ нээж, оюунаа баяжуулж, ихийг мэдэх болсон үр хүүхдүүд маань ч нам, засгийнхаа наран мэт ивээл хайр, социалист нийгмийн бүхнийг тэдний төлөө зориулах эрхэм нандин ёс. бүх ард түмнийхээ ачлал энхрийллийн хариуд намынхаа уйл хэрэгт хязгааргүй үнэнч, халуун эх оронч, интернационалч, одоо болон ирээдүйдээ тэнцэхүйц эрдэм мэдлэгтэй, хөдөлмөрч хичээнгүй. цэвэр ариун ёс суртахуунтай, эрүүл чийрэг бие бялдарлаг, хөдөлмөрч хичээнгүй хүмүүс болохын төлөө бүхнийг хийцгээх нь зүйн хэрэг. Үүнээс өөрөөр хүүхэд хүмүүжих ёсгүй. 

Хүүхдийг хамгаалах олон улсын өдөр маргааш болно. Ирээдүйгээ эрхэмлэн дээдэлдэг улс орон бур хүүхдйинхээ төлөө ийм юм хийлээ, ингэж өсгөж хүмүүжүүлж байна гэж олон улсын өдрөөр тайлагнацгаадаг юм гэхэд БНМАУ дээгүүр байранд орох нь лавтай. Гэвч тэр нь эхний байр биш гэдгийг бид ухамсарладаг. Тиймээс ч үр хүүхдйинхээ төлөө хийх ажлын том програм бидэнд бий. БНМАУ-ын тууштай энх тайванч бодлого, энх тайвны төлөө идэвхтэй тэмцэл нь үр хүүхдийн төлөө тавих дээд халамжийн гэрч болно. Энх тайвныг хангавал аз жаргалыг хангана. Бид бас үр хүүхдээ үндэстэн олны хүүхдүүдтэй андын сэтгэлээр нөхөрлүүлж, эв найрамдал, энх тайван, интернационализмын үзэл санаагаар хэлбэрэлтгүй хүмүүжүүлж байдаг. Найрамдал, нөхөрлөл, бол энх тайвнаар их үйлсийг бүтээх гэрэлт зам мөн. 

Монголын үрс маш олон болтугай! Ертөнцийн бүх хүүхэд аз жаргалтай байх болтугай! Тэдэнд энх тайвныг өгвөл тэд гэрэлт ирээдүйг цогцлоон байгуулж чадна. 

