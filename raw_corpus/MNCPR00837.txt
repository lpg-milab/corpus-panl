Хонгор нэртэй нутгуудад тархсан хор, алт дагасан гамшгийг нуухын учир юу вэ?

Баянхонгор Хонгороос өмнөх гамшгийн голомт болох нь Баянхонгор аймгийн иргэд химийн бодис дунд хөвөх болсон нь 2002 оноос эхтэй гэж болно.
Зээргэнэ боловсруулсан явдал, "Цагаан цахирт гоулд"-ын газар нутаг хордуулсан талаар тухайн цагтаа нэлээд шуугиан тариад өнгөрсөн ч газар дээрээ чухам юу болсон талаар үнэн бодит мэдээлэл бас л хаагдмал байж ирсэн. Гэвч хятадуудын хор тариад арилсан үйлдэл одоо болтол нутгийнхны санаанд тод, үр дагавар нь магадгүй хэзээ ч дуусахгүй биз. Тоглоомын үйлдвэрлэлийн нэрээр орж ирсэн хятадууд зээргэнэ боловсруулах байрнаасаа хортой химийн бодис ялгаруулсан тухай зөвхөн Баянхонгорынхон гэлтгүй мэргэжлийн учир мэдэх хүмүүс ярьдаг. Иргэдийн эрүүл мэндэд эрс хортой энэ үйл ажиллагааг бүтэн жил зургаан сарын турш хаана, хятадуудыг хөөнө гэж явсаар арай гэж ажил хэрэг болсон байдаг. Тэр хятадууд тухайн цагт зээргэнийг гурван давхар барилгын чинээ гурав тусад нь бухалдан овоолсон байдаг байсан гэж нутгийнхан одоо ярьж байна. Зөвхөн химийн хор агаарт цацаад зогсохгүй, залуу үеийг мансууруулах бодисын хэрэглээнд татаж мэдэх аюул дагуулж байсан. Зээргэнийн үйлдвэрийг хаалгаж, арай гэж аюулын амнаас мултартал "Цагаан цахирт гоулд" нэртэй бас л Хятадын хөрөнгө оруулалттай компани ороод ирэх нь тэр. Түрүү жилийн аравдугаар сарын 30-нд энэ аймагт 64 ямаа үхсэн явдал нийтэд тодоос тод мэлээдэгдсэн. Энэ нь алт олборлох явцад хаягдал шламм хамгаалалтын далангаас дээш гурван метр шахам өндөрт зузаарсантай холбоотой. Даланг давсан ус ховил үүсгэн гадагш урссан байж. Энэ хэсгээс ундаалж тэр даруйдаа газар дээрээ үхсэн нь өнөөх 64 ямаа. Хэл ам, шуугиан үүсэхээс сэргийлж "Цагаан цахирт гоулд"-ынхан нэг ямааг 60 мянган төгрөгөөр тооцож эзэнд гурван сая гаруй төгрөг өгч амыг нь таглажээ. Аймгийн Мэргэжлийн хяналтын байцаагчид тухайн орчны долоон газраас дээж авч лабораторид шинжлүүлэх шаардлагатай гэж дүгнэсэн юм байна. Аймгийн Засаг дарга болон удирдлагын зүгээс дээжийг Улсын төв лабораторид шинжлүүл гэж л дээ. Өмнө нь илт хор илрэх талбайгаас илгээсэн дээжийн хариунд хор илрээгүй гэсэн дүн илгээж байсанд нь итгэл алдарсан мэргэжлийн хяналтынхан Нидерландын хөрөнгө оруулалттай "Сейболт Монгол" ХХК-ийн лабораторид дээжээ хүргүүлжээ. Хариуд нь алт угааж байсан "Цагаан цахирт гоулд"-ынхан цианит, мөнгөн ус, хар тугалга, аммонын ион гээд есөн зүйлээр орчныг хордуулсан нь тогтоогдсон байдаг. Энэ бүхнийг нь "Цагаан цахир гоулд"-ын хятад эзэн Гао Шин Янд хэлэхэд 60 ямаа хордуулсан хүнийг БНХАУ-д бол сахилгын хариуцлагаар шийтгэнэ гэж байж. "Монгол Улсын нутаг дэвсгэрт хууль дүрмийг нь дээдлэн ажиллах ёстойг мэдэх үү..." гэхэд тэр асуудлыг Монгол талын захирал мэдэх ёстой, надад хамаагүй хэмээн гудиггүй сууж байсан талаар тухайн үеийн гэрчүүд өдгөө ч гомдоллон өгүүлж байна. "Цагаан цахирт гоулд"-ийн аргачлалаар боловсруулж байсан тохиолдолд шламмд нь 30 хүртэл хувийн алт үлддэг аж. Хамгийн гайхалтай нь тэгж боловсруулъя хэмээх санааг Баянхонгорын Засаг дарга шийдвэрлэсэн байж. Шламмыг аймгийн төвийн урд захад байх хоёр давхар хуучин байшинд хүнд даацын тэргээр зөөвөрлүүлж байжээ. Улмаар шламм байрлуулсан байшингаас хаягдлыг асгах хоолой татуулахаар гүнээс гүн нүх ухуулсан байх юм билээ. Боловсруулалт явуулах байр руу эрчим хүч татах эрхийг бас л аймгийн Засаг дарга олгож, хэрэгжүүлэхэд бэлэн болсон шахам үед нь тэндхийн мэргэжлийн хяналтынхан тэмцэж явж зогсоожээ. Гол нь дахин боловсруулалтын шламмыг асгахаар бэлтгэсэн хоолой өнөөх л үйлтэй Түйн голын урсгал руу чиглэж байна. Түйн гол руу орох нь гарцаагүй. Гол хордох, бохирдохоос эхлээд урсгал дагуу ундалж, усалдаг бүхэн хэрхэхийг Засаг ноён бодолцсон л баймаар юм. Азаар дахин боловсруулалтыг хорьж амжсан ч алт боловсруулалттай холбоотой иргэдийн бусад үйлдлийн эцэст бага багаар автсаар өдгөө Түйн голын урсгалыг сахин суугаа нутагтай Жинст сумынхан гэхэд архаг хордлоготой болсон нь одоо илэрч байгаа тухай яригдаж байна. Толгой нь байнга өвддөг, элэг, уушиг, бөөр гээд Жинст сумын иргэд дотор эрхтэнгүй болсон тухай мэдээлэл ирж байгаа хэмээн мэргэжлийн хүн өгүүлсэн. Хамгийн эмгэнэлтэй нь "Цагаан цахирт гоулд"-ын хойхно худалдаа наймаа хийж удаан суурьшсан айлын охин саяхан хүүхэд төрүүлжээ. Нэг гар нь огт хуруугүй, нөгөө гарын хуруунууд наалдсан төрсөн талаар өдгөө аймгийн төвийнхөн ам дамжуулан ярьж байна. Оюун санаа нь ч хэвийн бус байх магадлалтай, жаахан торнисны нь дараа мэдэгдэнэ хэмээн эмч тодорхойлжээ. Жил гаруй хугацаанд "Цагаан цахирт гоулд"-ын орчим байсан хүнээс тийм хүүхэд төрж байгаа бол одоо цианиттай шламмны салхин доор, тоосоор амьсгалж байгаа Баянхонгорынхон маргааш хэрхэх вэ. Тоос хэмээсний учир жил гаруйн өмнө далангаа давж урсаж байсан шламм одоо хатаад, хамрын тамхи лугаа нунтаг цагаан эд салхины зүгийг даган хуйлран хийсч байгаа гэсэн. Ц.Энхтуяа: Хор илрээгүй, тайван бай гэж хэлсэн Баянхонгорын төвийн хойд тал руу байрлалтай буюу тавдугаар хорооны 22 дугаар гудамжны айлууд иргэн Очирбатынхаас хордсон. Эднийх гэр бариад дотор нь нүх ухаж тээрэм байрлуулсан байж. Очирбат гэх хүн өөрөө тэгж мөнгөн усаар алт угааж, тээрэм ажиллуулдаггүй гэж байгаа. Хүн хөлсөлдөг. Хөлсөөр ажиллаж таван төгрөг олсон хүн иргэн Очирбатын хууль бус ажил, орчныг хүмүүсийг хордуулж байгаа үйлдлийг дэлгэж чадахгүй. Иргэдийн мэдээллийн дагуу очиж шалгаж, тээрмийг нь илрүүлэн, хураах акт гаргасан байцаагчийг иргэн Очирбат "Чамайг буудна шүү..." гэж сүрдүүлсэн байна. Нэлээд удаан алт угааж хөлжиж, бэлжсэн хүн гэсэн. Дүү минь тэднийх рүү зүглэж байгаа бол болгоомжтой яваарай, баян цатгалан, эрдүү бярдуу хүмүүс яаж ч мэднэ гэх хүнтэй ч таарсан юм. Байцаагч, цагдаа тэргүүтэй хүмүүс очиж, тээрэм, алттай чулууг нь ч хураасан юм билээ. Улсын мэргэжлийн хяналтын газрын байцаагч Я.Ариунзул Очирбатын хашаанд очоод "Миний үс мөнгөн усанд их мэдрэг. Танай хашаанд хэдхэн минут болоход толгой дүйрч, манарч унах нь байна шүү дээ. Та нар хүний хэл ойлгох улс байж яахаараа сумын төвд ийм юм хийж орчин тойрноо бохирдуулж хүмүүсийг хордуулдаг юм бэ..." гэхчилэн ярьж зогссон гэж байгаа. Улсын байцаагчийг очиход Очирбатынхан ч зугтаж алга болоод өндөр настай нэг эмгэн байж таарсан гэсэн. Очирбатынд очвол хашаанд гурван гэр байх, голын нь буюу тээрэм байсан гэрийн өрхийг бүтээжээ. Тэр гэрийн ард өнөөх алттай гэгддэг цагаан чулууг шуудайд хийн овоолж, дээрээс нь бас олон шуудайгаар халхалсан байдалтай байна. Үнэхээр ч хэд хоногийн өмнө Очирбатынх дахин чулуу буулгалаа гэх гомдол холбогдох албаныханд нь очжээ. Гэхдээ мэдээллийг нуудаг зангаараа дахиад л дарж орхисон байж магадгүй. Сүүлдээ бүр тээрмийн нь хамт хурааж авч явсан шороог нь ч буцаагаад олгочихсон гэсэн гэх яриа гарсан байна. Энэ Очирбатын үйл ажиллагаанд өртөж хохирсон айлуудаас хамгийн гүн хордсон П.Лхамсүрэнгийнд очлоо. Тэвчих аргагүй болсон нялх хүүгээ үхэхийн даваан дээр эмнэлэгт хандсан гэж байгаа. Айлын эзэгтэй Ц.Энхтуяа ийн ярив. -Хордсоноо анх яаж мэдсэн бэ? -Манай гэр бүлийнхний бүгдийн нь биеийн байдал өөрчлөгдсөн. Хүүхдээсээ үрчилж авсан гурван нялх хүүхэд байна. Нөхрийн маань ээж өндөр настай хөгшин байна. Ингээд бид л ам бүл болж амьдардаг даа. Хоолой ам хорсоод, шөнө дотор давчдаад унтаж чадахгүй, суулгаад, хүүхдүүд шээс дутуу гараад байна гэж ч хэлж байсан. Хамгийн хурц илэрсэн нь энэ Цэрэн-Янжин гэж дөрвөн настай охин маань л даа. Бие дээр нь юм туураад, нөхрийн маань бие ч жигтэйхэн юм болчихсон. Охин бүр татаж унах гээд, биеийн нь байдал асар дорд орсон л доо. Дөрөв, тав хоногийн турш ампициллин цагаар хийгээд байхад халуун нь бууж өгөхгүй байсан. Одоо хүүхдүүд давсаг султай болчихож. Орондоо шээгээд байх юм. Бас хүүхдүүдийн элэг нь томорчээ гэж эмч нар хэлсэн. Тэр хор нь бөөр, дотор эрхтэнд нь нөлөөлж дээ гэж л бодож байна. Нөхөр маань бол манай хойгуур ойрхон урсаж байгаа Түйн голын усанд орчихсон юм билээ. Хүмүүс хээвнэг ирж, түмпэнд алт зайлж угаачихаад, голын захаар цацчихаад явдаг гол хоргүй байхгүй нь ойлгомжтой байх. Тэгээд оройноос нь л биеэр нь туураад жигтэйхэн болчихсон. Манай нөхөр одоо хониндоо явсан. -Эмнэлэгт тэгээд хэд хоног эмчлүүлээд гарав. Урд хашааны тань айл Очирбатынх алт угааснаас болж хорсдон гэсэн дүгнэлт гарсан юм уу. Нөхцөл байдалд нутгийн удирдлага ямар тайлбар хэлэх вэ? -Ер нь сая сэрүү орсноос хойш л биеийн байдалд их өөрчлөлт орох нь гайгүй боллоо шүү дээ. Анхандаа би ер нь ханиад байна гэж л бодоод байсан юм. Эмнэлэг бол ямар нэг юмнаас харшил өгч байна гэж хэлсэн. Бидний биед хордолт илэрснээс хойш тав, зургаа ч хоногийн дараа Очирбатынх хашаандаа нууцаар тээрэм ажиллуулж байгаа нь илэрсэн юм. Тэр үеэр манай хоёр ямаа бас үхчихсэн. Мөнгөн усны хорноос л болсон байх. -Очирбатынх бас дахиад алттай чулуу буулгасан юм байна шүү дээ? -Очирбатын хажуу хашааны айлын Самдан гээд өндөр настай хөгшин байгаа. Ойрын нь нэг хүн нас барсан гээд гэртээ эзгүй байх шиг байна. Дахиад алттай чулуу буулгаж байна гэж Самдан гуай ярьж явсан. Анх Очирбатынх мөнгөн ус хэрэглээд байна гэсэн мэдээллийг ч Самдан гуай гаргасан юм шүү дээ. Өөрөө геологийн газар ажиллаж явсан хүн юм билээ. Нэг их бороо орсны дараа л тэдний хашаанаас чигтэй урссан үерийн усанд мөнгөн ус бөнжигнөж байснаас л үүдэж сэжиглэсэн шиг байгаа юм. -Одоо бие тань ямар байна вэ? -Одоо яахав дээ байж л байна. Энэ орчмын нийт 11 хүн хордож эмнэлэгт хэвтээд гарсны дараа аймгийн удирдлагын зүгээс цагаан УАЗ 469 тэрэгтэй давхиад, мөнгөн устай огт холбоогүй, амар тайван бай гэж хэлсэн. Шинжилгээний хариу хаанаас ч гарсан юм бүү мэд. Цусны шинжилгээ авсан. Тэр нь хэзээ ч ирэх юм. Мэдээллийн хэрэгслээр яригдаж байгаагаар дүгнэвэл тэр Хонгор сумынхан эрүүл гэж гарсан бол бид эрүүл л гэж гарна биз гэж найдаж суух юм. -Очирбатынх тэгээд хордсон хүмүүсийн гэр бүлийнхэнд мөнгө өгье, гадагш бүү мэдээлэл гаргаач гээд яваад байсан тухай яригдах юм? -Манай орон гэрээр зохицъё гээд л гүйгээд байсан. Уг нь бол бид хордсоноо мэдэхгүй байгаа шүү дээ. Юунаас болсон, яасан ийснийг тогтоож өгөөгүй байсан. Гэтэл Очирбатынхан гүйгээд байхаар нь л үнэхээр энэ айлын хууль бус, амин хувиа бодсон, нууц тээрэмнээс болов уу гэж бодохгүй юу. -Тэр Очирбат гэдэг хүн танай урд талд байх энэ хашаандаа байдаггүй, оршин суудаггүй юм уу? -Би ёстой мэдэхгүй байна. Хүн амьтан их биш, ажин түжин л байдаг юм шүү дээ. Бараа царайг нь ч үзэж харж яваагүй. Эхнэр нь гэж л лав 30 гаруй насны залуухан эмэгтэй байна лээ. -Танайх хашаандаа ногоо тарьдаг юм байна. Ногоогоо идэж байгаа юу? -Идэж л байгаа шүү дээ, дүү минь. Хүн хордоод байхад ногоо хордох юухан байхав гэж бодсон ч аймгийн удирдлагын зүгээс хүмүүс ирж бүх зүйл зүгээр, тайван бай гэсэн болохоор сэтгэл санаа арай дээр болчих юм. Ер нь ганц манайх биш энэ хавийнхан нийтээрээ л бага багахан ногоо тариад, хурааж аваад хувийн хэрэглээндээ иддэг. Манайх гэхэд л энэ жилжингээ идэх төмс, манжин хурааж авлаа. Байцаа жаахан муу ургасан. Хурааж аваад малын тэжээлд өгье гэж бодож байна. -Ногоогоо хаанаас усалдаг вэ. Энэ хойгуур урсаж байгаа Түйн голын гадаа хүмүүс алт угаадаг л гэх юм? -Голоосоо нааш шуудуу татчихсан. Хэдэн гэрээрээ тус бүрийнхээ хашаа руу хувааж аваад л ногоогоо усалчихдаг. Манайх хэдэн ямаагаа сааж сүүг нь зардаг юм. Хордсон гэсэн мэдээлэл нийтэд хүрчихсэн болохоор сүүг маань ч хүмүүс худалдаж авахаа байсан шүү дээ. Би өдөрт 10 литр сүү саачихдаг юм. Нэг литрийг нь 500 төгрөгөөр зардаг байсан юм. Малаас өөр өрхийн орлого гэж байхгүй. Хадам ээжийн тэтгэврийн хэдэн төгрөг л байдаг. Одоо тэгээд бие өвдлөө, хордлоо гэхээр эднийх мөнгө авах гэж ингэж худал мэдээлэл гаргаж байна гэх юм. Хүмүүсийн ярианаас бас ичиж, эмээх юм байна шүү дээ. Яг үнэхээр хордсон байвал түүнийгээ үнэлэх гээд, мөнгө болгох гээд байх ч шаардлага алга. Нас явсан өвгөн бид хоёр ч яахав, ингээд дуусч байгаа улс. Энэ нялх хүүхдүүдээ бодож л өрөвдөх юм. Сүүлдээ хордож хохирсон биднийг "Та нар шороо чулуу угаадаг уу" гэж асууж шалгаагаад эхэлсэн шүү дээ. 
Б.ХАЖИДМАА

