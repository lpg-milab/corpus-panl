№143 (16420)            
1986 оны зургадугаар сарын 15.
АРДЫН ДЕПУТАТ

Социалист ардчилалыг хөгжүүлж, нийгэм, төр, аж ахуйг удирдахад хөдөлмөрчдийг идэвхжүүлэх манай намын бодлогын амьд биелэл нь ард түмний санал зоригоор, тэднийг төлөөлөн сонгогдсон депутатуудаар дамжуулан нийгмийг болон аж ахуй, соёлын байгууллагыг жолоодох үйл хэрэгт олон түмнийг оролцуулж нам, ард түмний холбоог бэхжүүлэх үйл явцаар тодорхойлогддог юм. БНМАУ-ын төрийн эрх барих дээд байгууллага Ардын Их Хурлын депутатаар сонгохоор ажил үйлсээрээ шалгарсан ажилчин, малчин, сэхээтэн, нам, улс, олон нийтийн байгууллагын удирдах ажилтан шилдэг тэргүүний 370 хүний нэрийг үйлдвэр, хөдөө аж ахуй, соёл, гэгээрэл, урлаг, Шинжлэх ухаан, эрүүлийг хамгаалах, нам, олон нийтийн байгууллага, хөдөлмөрчдийн хурлаас санал нэгтэй дэвшүүлж, тэд одоо сонгогчидтойгоо уулзаж байна. 

Сүүлийн гурваас дөрвөн жилд дөчөөд жилийн ажил хийсэн шевроны үйлдвэрийн ажилчин, хөдөлмөрийн баатар Р. Чимэддорж, барилгын машин механизмын баазын экскаваторчин, гавьяат барилгачин Б. Чулуунбат, сүүлийн 15 жилд зуун эхээс 105 116 хувь төл бойжуулсан БаянӨлгий аймгийн Ногооннуур сумын нэгдлийн хоньчин, улсын хошой аварга Т. Шаривхан, II таван жилд 27 жилийн ажил хийж, 5. 3 мянган литр шатахуун. 14. 5 мянган төгрөгийн сэлбэг хэрэгсэл хэмнэсэн Сэлэнгэ аймгийн Бургалтайн сангийн аж ахуйн тракторч комбайнч Б. Батаа, өнгөрөгч таван жилд төлөвлөгөөнөөс зуу шахам мянган литр сүүг илүү тушаасан Партизаны сангийн аж ахуйн саальчин Д. Цэрэн нарын зэрэг ажилчин, малчин, тариаланчид, мөн хөдөлмөрийн хамт олныг зохион байгуулах ажилдаа идэвх санаачилгатай ажиллаж, амжилт гаргасан Дундговь аймгийн Сайнцагаан сумын намын үүрийн нарийн бичгийн дарга В. Нямдорж, эрдэм шинжилгээний шинэ нээлт хийсэн геологийн хүрээлэнгийн захирал, шинжлэх ухааны гавьяат ажилтан, академич Б. Лувсанданзан, соёлын салбарт амжилт гаргасан Сүхбаатар аймгийн Түмэнцогтын найман жилийн дунд сургуулийн багш Ш. Оюун, драмын улсын академик театрын жүжигчин С. Сарантуяа гэхчлэн бүтээлч сэхээтний томхон отрядыг ард түмэн төлөөлөгч депутатаараа сонгохоор нэр нь дэвшүүлсэн байна. 

Ардын Их Хурлын депутатууд бол төрийн эрх барих дээд байгууллагад хөдөлмөрчдийн эрх ашгийг илэрхийлэх бүрэн эрхт төлөөлөгчийн хувьд улс орныхоо эдийн засаг нийгмийг хөгжүүлэх талаар МАХН-ын XIX их хурлаас дэвшүүлсэн зорилтыг хэрэгжүүлэх, социалист ардчиллыг хөгжүүлэх олон нийтийн байгууллагын ажилд хөдөлмөрчдийн хяналтыг бэхжүүлэхэд идэвхитэй үүрэг гүйцэтгэх итгэлийг хангаж чадах нь эргэлзээгүй юм. 

БНМАУ-ын депутатын тухай хуульд зааснаар депутатууд бүрэн эрхээ хэрэгжүүлэн аж ахуй, нийгэм соёл, улс төрийн амьдралд идэвхтэй оролцож, улсын хууль тогтоомж, улс, хөдөлмөрийн сахилга, хамтын аж байдлын социалист хэв журмыг нарийн чанд сахих, нийгмийн социалист өмч, хөдөлмөрт хандах, социалист аж төрөх ёсыг хэвшүүлэх талаар олон түмэнд үлгэр дууриал үзүүлж байх чухал үүрэг хүлээсэн билээ. Манай ардын хурлын депутатууд сонгогч олонтойгоо холбоогоо улам бэхжүүлэн бататгаж, социалист төрийг бэхжүүлэх, ардчиллыг гүнзгийрүүлэн хөгжүүлэх, сонгогчдынхоо захиа даалгаврыг биелүүлэхэд ихээхэн үүрэг гүйцэтгэж байдаг нь Ардын Их Хурлыг сонгох 10 дахь удаагийн сонгуулийн бүрэн эрхийн хугацааны үйл ажиллагаанаас тодорхой харагдаж байна. Түрүүчийн сонгуулийн үед сонгогчдоос депутатуудад өгсөн захиа даалгаврын бараг 95 хувь нь биелж, улс ардын аж ахуйн олон салбарт тодорхой зүйл бүтээн байгуулсны дотор мал аж ахуйн материаллаг баазыг бэхжүүлэх, дэвшилт арга, тэргүүн туршлага нэвтрүүлэх талаар бодитой, үр дүнтэй ажлууд санаачлан хийсний зэрэгцээ төрийн байгууллагатай хуч хамтарч хөдөлмөрчдийн эрэлт хүсэлтийг барагдуулах, ялангуяа нийгэм соёлын арга хэмжээг хэрэгжүүлэхэд их зүйл хийжээ. 

Ардын Их Хурлыг сонгох 11 дэх удаагийн ээлжит сонгуулийн кампанит ажил орон даяар амжилттай өрнөж, депутатад нэр дэвшсэн хүмүүс сонгогч олонтойгоо уулзаж, захиа даалгаврыг нь хүлээн авсаар байна. Сонгогч олны захиа даалгаврын гол агуулга нь БНМАУ-ын эдийн засаг, нийгмийг хөгжүүлэх VIII таван жилийн төлөвлөгөө хугацааны өмнө ханган биелүүлэх, хөдөлмөрчдийн сайн сайхан аж байдлыг улам дээшлүүлэх талаар МАХН-ын XIX их хурлаас дэвшүүлсэн өргөн цар хүрээтэй зорилтыг амжилттай хэрэгжүүлэхэд чиглэж байна. Сонгогчдын захиа даалгавар нь улс нийгмийн ач холбогдолтой чухал асуудлуудыг шийдвэрлэх, аж ахуй, хөдөлмөрийн хамт олны тулгамдсан хэрэгцээ, ашиг сонирхлыг илэрхийлж байгаа хойшлуулшгүй чухал зүйл учраас тэдгээрийг хэрэгжүүлэхийн тулд эдийн засгийн төв байгууллагууд, аймаг, улсын хороо, тусгай газар, холбогдох байгууллага, аймаг, хотын АДХ-ын гүйцэтгэх захиргааны удирдлага онцгой анхаарч, нөөц бололцоо эрэн сурвалжилж, зохих ёсоор шийдвэрлэх сонгогч хөдөлмөрчдийн тус дэмжлэгт түшиглэн ажил хэрэг болгох шаардлагатай юм. 

Өмнөх сонгуулийн үед сонгогчдоос гардуулсан захиа даалгавар зарим аймаг, яам, газарт жигд биелээгүй, тэрчлэн захиа даалгавруудыг боловсруулахад ч оновчтой зүйл төлөвлөөгүй буюу депутатын зүгээс ч идэвх санаачилга дутагдаж байсан урьдын сургамжийг мартаж болохгүй юм. 

МАХН-ын XIX их хурал дээр тавьсан илтгэлдээ нөхөр Ж. Батмөнх: << Хурлын гүйцэтгэх захиргааны байгууллага, депутатууд хөдөлмөрчдийн өмнө ажлаа тогтмол тайлагнаж, сонгогчдын захиа даалгавар, санал хүсэлтэд туйлын анхааралтай, ажил хэрэгчээр хандаж байвал зохино >> гэж << заасан нь эдүгээ олон түмний итгэл хүлээж, депутатад сонгогдохоор нэр дэвшсэн хүмүүс, мөн тэдэнд захиа даалгавар гардуулж буй сонгогчдын аль алины анхаарлын төвд байх асуудал юм. Депутатад нэр дэвшсэн хүмүүсийн сонгогдохын өмнөх үеийн амжилт бүтээл, тэргүүн туршлага, идэвх санаачилга улам баяжин арвижиж, нийгэмд үзүүлэх нөлөөний хүрээ ихээхэн өргөжин тэлдэг сайхан уламжлал тогтжээ. Депутатын үлгэр жишээ, амжилт, туршлага, шилдэг арга барилыг нийтэд дэлгэрүүлэхэд нам, төрийн байгууллага ч онцлон үзэх ёстой. Депутатууд эрхэлсэн ажлын амжилтыг хангаад зогсохгүй хамт олондоо байнга үлгэр үзүүлж нийтийг хошуучлан, тэргүүний хамт олон бүрдүүлэхэд өөрсдийн үлгэр жишээ, нэр хүндээрээ, идэвхтэй үйл ажиллагаагаараа нөлөөлөх нь зүй ёсны хэрэг юм. Ялангуяа Ардын Их Хурлын депутатаар нэр нь дэвшсэн хүмүүсийн 55, 7 хувь нь материаллаг үйлдвэрлэлд ажилладаг хөдөлмөрийн тэргүүний сайчууд байгаа нь асар их хуч тул намын XIX их хурлын түүхэн шийдвэрийг амжилттай хэрэгжүүлэх бух ард түмний оргилсон бүтээлч хүчийг оновчтой зохион байгуулж, тэдний улс төр, хөдөлмөрийн идэвх, социалист уралдааныг улам эрчимтэй өрнүүлэхэд ажилчин, малчин депутатын үлгэр жишээ, зоригжуулан зохион байгуулагч сайхан нөлөө түлхэц үзүүлэх нь дамжиггүй юм. 

Ард түмний сонголтоор нэр дэвшигдэж, тэдний эрх ашгийг илэрхийлж ардаараа овоглосон депутатын үйл ажил, үүрэг хариуцлага нь ард түмний хүсэл тэмүүлэл зориг эрмэлзэлд тэнцэхүйц өндөр байх ёстой. Энэ бол тэдний нэр төр, нинжин сэтгэл, ёс суртахууны хууль мөн. 

