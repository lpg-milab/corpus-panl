СОНГОДОГ УРЛАГИЙН ШИЛДГҮҮД "Virtuoso"-д цуглалаа

Оны шилдэг уран бүтээлчдийн "Virtuoso" гала тоглолт буюу сонгодог хөгжмийн нэгэн сайхан баяр өнгөрөгч 20-нд боллоо. Дуурь, бүжгийн эрдмийн театр энэ үдэш нас насны үзэгчдээр дүүрэн байв.
Тэд бүгд сонгодог хөгжим сонирхогчид. Өөр өөрсдийн хүндэтгэн биширдэг уран бүтээлчдийн тоглолтыг сонсохоор ирсэн нь тэр. "Virtuoso" тоглолтод 2005 онд бие даасан уран бүтээлээ үзэгчдэдээ толилуулсан болон гадаадад төдийгүй эх орондоо амжилт гаргасан сонгодог хөгжимчид уригдсан байлаа. Дуучдаас зөвхөн ДБЭТ-ын гоцлол дуучин Б.Эрдэнэтуяаг урьсан байв. Өнгөрч буй онд манай төгөлдөр хуурчид сайн ажиллажээ. Ц.Энхтөр, М.Цогбадрах, Д.Маралгуа, Б.Солонго, С.Номин нар бие даасан тоглолтоо хийж фэнүүдийнхээ сонорыг шинэ уран бүтээлээрээ мялаасан байна. "Virtuoso" тоглолтын онцлох хүн нь морин хийлч Ц.Бэхбат, төгөлдөр хуурч С.Номин нар байлаа. Тэд хоёул ХБК-ийн оюутан. Чавхдаст хөгжмийн улсын уралдааны таван удаагийн тэргүүн байрын шагналт Ц. Бэхбат, Испани улсын Уэскагийн болон Франц улсын Милош Магины нэрэмжит, АНУ-ын Рэтфорд хотод зохиогдсон өсвөрийн хөгжимчдийн тэргүүн болон тусгай байрын шагналт С.Номин нарыг Монголын виртоузи тоглогч байж чадах хүн гэж олон хүн үнэлсэн. "Их урлаг’ товчооны тэргүүн төрийн шагналт Н.Жанцанноров "Энэ гарамгай хөгжимчдөө дэмжье. Бие даасан уран бүтээл хийх, гадаадад уралдаанд явах бол хөрөнгө мөнгөөр тусалъя. "Их урлаг" товчооны ах эгч нар чинь хамгийн түрүүнд тусална. Гагцхүү уран бүтээл дээрээ л ажилла" гэж байсан. Тус товчоо Ц.Бэхбатыг оны шилдэг уран бүтээлчээр тодруулснаа зарлаж, өргөмжлөл шагнал гардуулсан юм. Энэ үеэр Н.Жанцанноров хөгжмийн фэн үзэгчидтэй хэсэг хором сэтгэгдлээ хуваалцсан. "Дуурийн театрын алтан тайз, чадамгай хөгжимчид, уран бүтээлчдийг холбож байдаг чухал хэрэгсэл болсон рояль буюу тайзны төгөлдөр хуур "өвгөрч" шаардлагаа хангахаа больж байгаа тул хамтын хүчээр сольж шинэчилье, хөшиг хэрэгслээ ч сэргээе. Дараа жилийн "Virtuoso" наадмаас өмнө амжсан байхыг хичээе. Дуурийн театрын дарга Б.Сэргэлэн бид хоёр шургуу хөөцөлдөх болно. Үзэгчдэдээ үүнийг дуулгах нь зүйтэй байх. Оны шилдэг сонгодог хөгжимчид, дуучдын нэгдсэн тоглолт зохион байгуулж буй "Агаар мюзик" төвийнхөнд талархал илэрхийлье. Дараа жил энэ ажилд "Их урлаг" товчоо хүч нэмье" гэв. Энэ үдэш нэгэн зүйлд бахархах сэтгэл төрсөн нь юу гэвэл бизнесийн дөрвөн байгууллага сонгодог урлагийн уран бүтээлчдийн тоглолтыг ивээн тэтгэжээ. Солонгосын гоо сайхны "Evergood" брэнд "Virtuoso"-ийн хамгийн залуу уран бүтээлчдийн шагналыг жил бүр хариуцахаар болсон. Ноолууран бүтээгдэхүүний "Их гүрэн" компани дуурийн шилдэг дуучдын нэгийг нь шинэ бүтээгдэхүүний дээжээрээ мялааж байх гэнэ. "Их урлаг" товчоо жил бүр нэг шилдэг хөгжимчний шагналыг дааж байна гэсэн. Түүнчлэн тоглолтод ирсэн бүх үзэгчдийг "Everyday" худалдааны сүлжээ "Bluenun" амтат дарсаараа дайлж байлаа. Ийнхүү сонгодгийнхон оны эцэст жилийн ажлаа дүгнэн, шилдгээ тодруулан баярладаг өөрийн гэсэн баяртай боллоо. 
Д.Ариун
