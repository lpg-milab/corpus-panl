Хүн хуурах эрхтэй хүн

"Улсын цирк" улсад нэг бий. Тэнд хүн хуурах эрх бүхий цор ганц мэргэжилтэн байдаг. Тэр бол илбэчин. Илбэчин Ц.Баярсайхантай хийсэн ярилцлагыг танд толилуулж байна.
-За та яаж яваад илбэчин гэгдэх болчихвоо. Энэ асуултаас яриагаа эхэлбэл ямар вэ? -Тэр үе 1991 он юм уу даа. Тэгэхэд би Варьетед найруулагч хийдэг байлаа. Тэгж байгаад л УГЖ Х.Цэнд-Аюуш багш дээрээ хадаг сүүтэй ирж шавь чинь болъё гэж гуйсан юм. Багш минь тэгэхэд Монголын номер нэг жүжигчин байсан. Надад чамаас өөр хүн ирсэн бол хүлээж авахгүй байлаа гэж байсан шүү. -Яагаад тэгж хэлсэн юм бол. Та ч маш их таалагджээ дээ? -Чиний төрх надад таалагдлаа. Чамайг харваас муу хүн биш байна. Муу хүмүүст илбэ заагаад өгчихвөл буруу юманд ашиглах гээд байдаг юм гэж байсан. Багш бид хоёр аав хүү шиг, ах дүү хоёр шиг, нэг харахад хоёр найз залуу шиг л байдаг байсан. Эр хүний хооронд ярьдаг нууц юм юу байдаг тэр бүхнийгээ л ярилцдаг байлаа. -Та түүний гарын шавь нь уу? -Тиймээ. Багшийн маань хүү Алтанхуяг гэдэг сайхан залуу байсан. Тэр хоёр л циркт илбэчнээр ажилладаг байсан юм. Байсан гэдгийн учир нь тэр ааваасаа түрүүлж нарт хорвоог орхисон доо. Тэр үед нь би нэг сайхан дурсамж бичиж хэвлүүлсэн. Тэгэхэд намайг багш минь нэг их тоож билээ. Удахгүй багшийн маань 90 насны ой болно. Тиймээс хүмүүст багшийг минь байгаа юм шиг сайхан дурсагдахаар сайхан юм хийе гэж бодоод л байна. -Би илбэчин болж болох болов уу. Та юу гэж бодож байна. -Илбийг ганц хоёр өдөр, гурав, зургаан сараар суралцдаг юм биш. Насан туршдаа суралцаад барахгүй шүү дээ. Би одоо ч гэсэн илбэд суралцаж дуусаагүй л байна. Францын алдартай нэгэн илбэчин надад ингэж хэлсэн юм. Түүнээс хүмүүс илбэ үзүүлэх амархан уу гэж асуудаг гэнэ. Тэгэхээр нь эхний 100 жил хэцүү. Харин дараагийн жилүүдэд амархан шүү гэж хариулдаг гэнэ лээ. Үнэхээр гоё хариулт байгаа биз. Багш минь надад толинд өөрийгөө хараад хуур. Тэгж чадсан цагтаа илбэчин болсон гэж бодоорой гэж хэлж байсан юм. Би одоо болтол өөрийгөө хуурч чадаагүй л байна. Тэгэхээр би 15 жил илбэчин гэгдэж байгаа ч бас л болоогүй байгаа байхгүй юу. Энэ бол маш ховор жанр. Тийм ч амар хүн сурчихдаг юм биш. Яахав чамд би ганц нэг юм зааж өгвөл болох л юм. -Бусад орны илбэчидтэй хэр харилцаа холбоотой байдаг вэ? -Бүгд л үүгээрээ хоолоо олж идэж байгаа болохоор холбоотой байлгүй яахав. Аль ч оронд очсон нөгөө ижлээ л хайгаад байна шүү дээ. Саяхан гэхэд Германаас илбийн трюк худалдаж авах уу гэсэн санал ирж байна. Мөн Солонгост очиход надад тагтаатай илбийн хувцсаа өгч байх жишээтэй. Гэтэл манайд тэр тагтаа нь байдаггүй. Нэг л сайхан хувцас өлгүүрт байж л байна. -Аль оронд илбэ илүүтэй хөгжсөн гэж та боддог вэ? Хятад л илүү байна даа. Эртний дорнын айхтар, ёстой л ид шид гэмээр тоглодог юм. Харин техник талдаа Америк, Герман байх шив дээ. -Та гарынхаа шавийг бэлдэж байна уу. Илбийг хүнд зааж болохгүй. Зөвхөн үе дамжуулдаг гэж сонссон. Энэ үнэн үү? -Гарын шавь гэвэл өнгөрсөн онд найм, энэ жил таван хүүхэд хажуудаа аваад сургаж байна. Гоц авьяастай хүүхэд байнаа. Пүрэвням гэж маш сэргэлэн, гар хурууны хөдөлгөөн сайтай. Хамгийн гол нь үнэн сэтгэлээсээ илбэчин болъё гэсэн эрмэлзэлтэй юм билээ. Өчигдөр Солонгос улс руу илбийн сургалтад явууллаа. -Илбэ үзүүлдэг хүмүүсийг хүүхдүүд ид шидтэй гэж ойлгодог. -Ид шид гэдэг нь хийсвэр ойлголт юм даа. Гол нь л жүжигчний уран чадвар, хөдөлмөр нийлээд л илбэ юм шүү дээ. Тайзан дээр гараад ид шид юм шиг хүмүүсийг гайхтал нь үзүүлэх хэрэгтэй. Илбэчин хүн алдаж болохгүй гэсэн зарчимтай байдаг. -Алдаж болохгүй гэснээс танд алдаа гаргаж байсан тохиолдол байна уу? -Бага залуу насанд алдаа нэг удаа гаргасан. Санаанаас ер гардаггүй юм. Төв аймагт тоглолтоор явж байхдаа өндөгтэй үзүүлбэр үзүүлж байлаа. Өндгөө малгайнд хийгээд буцааж авах гэх мэт. Тэгсэн үзэгчид инээлдээд л сонин болоод явчихлаа шүү. Гайхаад хартал өндөгөө малгайн гадна талд нь хагалаад хаячихсан байдаг байгаа. Тэгээд л ичээд тэр чигтээ тайзны ар руу гүйгээд орчихсон. Эмэгтэй хүн байсан бол лав уйлах байсан байх. Би үнэхээр ичсэн. Манайхан намайг аргадаад л. Ийм юм байх гээд л мөр руу тайвшруулж алгадаад. Ер нь одоо ч гэсэн манай циркийнхэн мөр рүү нь алгадаж тайвшруулдаг бичигдээгүй хуультай ш дээ. -Ингэхэд таныг циркийн жүжигчин гэх үү, аль эсвэл илбэчин гэх үү? -Жүжигчин гэж явдаг. Харин үнэмлэх дээрээ илбэчин гэж бичсэн байдаг. Надаас өөр Монголд ийм үнэмлэхтэй хүн байхгүй байхаа. -Сүүлийн үед илбэ гэдэг урлаг хөгжихгүй байна гэдэгтэй санал нийлэх үү. Янз бүрийн хүмүүс илбийг ашиглах маягаар танд шавь орох гэж ирэх юм уу? -За хөгжихгүй байна гэвэл бид л сурталчлахгүй байгаа юм болов уу даа. Урьд нь энэ урлаг хаалттай урлаг байсан. Одоо бол дэлгэмэл урлаг болсон шүү. Надад хүнээс нуугаад байх юм байхгүй. Саяхан, намар даа гадаадад амьдардаг гээд монгол залуу над дээр ирсэн юм. Заагаад өг гэж. Мөнгө өгье гэсэн. Яахав би хэдэн номер зааж өгсөн. Үүгээрээ хоолоо олж идэж байгаа учир яг өөрийнхөө одоо үзүүлж байгаа номеруудыг бас зааж өгч болохгүй л дээ. Бүр тоглоод удчихсан. Олон жил болсон тэр номеруудыг л. Зарим үед мөрийтэй тоглоом тоглодог хүмүүс хөзрийн нууцаа заагаад өг гэж байдаг л юм. Яах юм. Тэгж буруу зүйлд ашиглаж. Ганц нэг юм заагаад өгөхөөр буруу зүйлд ашиглах гээд байдаг хүмүүс бий. Дээр үед багш дээр минь арван мянган төгрөг бариад цаасыг мөнгө болгодог нууцаа хэлээд өг гэсэн хүн ирж байсан гэдэг. Гадаад орнуудад илбийн дэлгүүр гэж байдаг. Орос улсад гэхэд л сар бүрийн гурав дахь долоо хоногт "илбийн зах"гэж гаргадаг. Бүх Оросын илбэ ховсчдын холбооноос. -Манай улсад илбийн дэлгүүр нээх боломжтой юу. Танд тийм бодол байдаг уу? -Энэ миний мөрөөдөл дотор бол байдаг юм шүү. Нэг тийм сайхан дэлгүүр нээчихээд л сууж байх. Илбэ гэдэг бол хүүхдүүдийн сэтгэхүй, сэтгэн бодох чадварыг нь өөрчилдөг. Яахав зарим нэг хүүхэд, заавал хүүхэд ч гэхгүй томчууд ч гэсэн хоббигоороо илбэ үзүүлж, түүнээс зарим хэрэгтэй юмаа худалдаж авч болно шүү дээ. Жишээ нь /хардаа гэснээ барьж байсан тамхиа шидэж алга болгосноо гарынхаа алганаас гаргаад ирэв/ ийм наад захын илбэнүүд хийж болж л байна. -Та өөрөө заримдаа муу юманд, үгүй ээ амьдралын шаардлагаар ашиглая гэж боддог уу. Гадаад оронд явж байхдаа казинод ороод тоглоод хожчихъё гэх ч юм уу? -Ёстой үгүй. Тэгээд ч би хөзөр гэх мэт тоглоом тоглох үнэхээр муу. Зөвхөн тайзан дээр л дуртай шүү. Гэхдээ заримдаа найз нөхөдтэйгөө нийлээд ганц нэг хөзөр тоглодог юм. Тэгэхээр нөгөөдүүл чинь энэ худлаа луйвардаж байна гэдэг. Би үнэнээсээ тоглоод л хожигддог. Нэгэнт чадахгүй юм чинь яах юм. -Тэгвэл та автобусанд ороод хүний хармайнаас мөнгө авч чадах уу? -Чадна. Хүний анхаарал маш сул байдаг. Чихнээс нь мөнгө гаргаж байхад хамаг анхаарал нь чих рүүгээ ханддаг. Тэгэхэд нь л миний нөгөө гар хармайн дотор нь явж байх жишээний. -Тайзан дээр гараад тоглож байхад танд ямар нэгэн хамтрагч байдаг уу. Тухайлбал, үзэгчдийн дотор ч гэх юм уу? -Байхгүй. Ганцаараа тоглоно. Ер нь үзэгчдийнхээ дунд өөрт нь анхаарал хандуулаад ангайгаад сууж байгаа ганц хоёрхон хүнийг л олоод харчих хэрэгтэй. Тэгээд л тэр хүнтэйгээ тоглоод л явчихна шүү дээ. Зарим хүмүүс нь итгэхгүй, энэ ер нь яаж хийгээд байна гээд нууцыг нь олоод харчих гээд зүгээр суучихдаг. Одоо ч гэсэн "биеэ үнэлэх" гээд хааяа ганц нэг бааранд очиж тоглодог юм. Өөрийнхөө муу машинд л хамаг юмаа ачаад л явна. Тэгээд өөрөө бүх юмаа зөөгөөд л. Манайд ийм л юм даа. Үнэлж чадахгүй, үнэлүүлж чадахгүй ийм л байна. Гэхдээ надад өрсөлдөгч хэрэгтэй байна. Тэгж байж би улам урагшаа гишгэж явах болно. -Үр хүүхдэдээ өвлүүлье гэж боддог уу. Та гэр бүлийнхэндээ зориулж гэртээ илбэ үзүүлж байв уу? -Би чинь гурван охинтой. Бага охиноо л жаахан сонирхдог юм болов уу гэж боддог юм. Гэртээ их чанга аав шүү дээ. Эвий минь, хөөрхий гэж зарим аавууд шиг эрхлүүлдэггүй. Учир нь би өөрөө өнчин өссөн болохоор тэгдэг ч юм уу. Чанга гараар өссөн хүүхэд эцэстээ муу хүн болохгүй гэж боддог. Ер нь дэлхий дээр байдаг илбэчдийн 20 хувь нь л эмэгтэйчүүд байдаг. Тийм болохоор эмэгтэй хүн илбэчин болоод дэмий байхаа. 
Э.Надмид 


