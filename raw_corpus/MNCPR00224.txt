Хариас олж ирсэн ховор зураг

1964 он. Монгол Улсын шигшээ багийн тамирчид анх удаа олимпийн наадамд оролцов. Тэр дундаа хүн төрөлхтний спортын их баярын гараагаа өвлийн олимпоор эхэлсэн түүхтэй. Тус наадамд манай улсаас цанын ес, тэшүүрийн гурван тамирчин хурд сорьсон юм.
Нээлтийн ажиллагаанд тэшүүрийн тамирчин Л.Цэнд тугчийн үүрэг гүйцэтгэж, төрийн далбаагаа олимпийн ордонд залан орсон байна. Түүний дэргэд Монголын үндэсний олимпийн хорооны гадаад харилцааны ажилтан байсан орчуулагч Л.Боль үндэсний хувцсаараа гангаран жагсчээ. Энэ тухай олимпийн наадмын тайлбарлагч өгүүлэхдээ "Нүүдэлчин угсааны үзэсгэлэнт залуу бүсгүй туг баригчийн хамт гарч ирэн европчуудын нүдийг хужирлав" хэмээн тайлбарлаж байжээ. Энэ түүхэн үйл явдлын баримт болох гэрэл зургийг 2001 он хүртэл монголчууд үзээгүй юм. Харин Монголын үндэсний олимпийн хорооны ерөнхий нарийн бичгийн дарга Ж.Отгонцагаан анх авчирсан байна. Тэрбээр уг зургийг Грекийн Олимпиа уулын бэлд сургалтад сууж байхдаа "туужээ". Энэ тухайгаа ярихдаа "Эх орныхоо төлөө хийхээс өөр арга байгаагүй" хэмээн тайлбарласан юм. Харин яг хэрхэн олж авсан тухай нь тодруулахад, "Сургалтад сууж байхдаа номын сангаас олсон. Австрийн олимпийн хорооноос гаргасан түүхийн номд энэхүү зураг байсан л даа. Номыг нь авах гэсэн боловч өгөөгүй тул аргагүй шаардлагаар 53 дугаар хуудсанд байсан нутаг нэгтнийхээ зургийг нууцаар урж авсан. Ер нь олон жилийн өмнөөс энэ зургийг хайж байсан юм. Монголчууд анх олимпийн наадамд оролцсон түүх байсан ч баримтжуулах гэрэл зураг гэх зүйл огт байгаагүй. Тиймээс Монголын олимпийн түүхийг баяжуулах баримт олж ирсэндээ баяртай байдаг" хэмээсэн. 
Б.Бадмаа
