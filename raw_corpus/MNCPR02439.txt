ТМС бидэнд хэрэгтэй юу?

1960-аад оны эх 1970,1980-аад оны ЗХУ, БНМАУ-д техник мэргэжлийн сургууль төгсөгчдийн ажил амьдралын тухай статистик тоо баримт одоо олоход түвэгтэй боловч барилгачин, засварчин, тракторчин, комбайнчид, "халбага баригсад" биш "хадуур баригсад" хэмээн нэрлэгддэг байсан алдар цуутай ажилчин анги өнөөдөр хаана явна вэ? . 
Барилга дээр өрлөгчид, засал чимэглэлчид нь голдуу хятад иргэд байх юм. Зам гүүрийн цар ихтэй ажилд мөн л гадаадын иргэд л "хадуур баригсад" болж, халбага баригсад нь дээд боловсролтой, цагаан гартан алга тосон амьдрагсад. Тэдний эзлэх хувь олширч, ээж, аав, эмээ, өвөөгийнхөө тэтгэврийн хэд, ноос ноолуурын хэдэн борыг нь хаман авсан хэрэглэгсэд болон хувирсныг энд онцолж хэлэхэд буруудахгүй л болов уу... Улс оронд минь дээд боловсрол хэрэггүй биш хэрэгтэй. Тэр хэрээр тухайн хүний амьдрах ухаан нэг үгээр "Хандах зүг өөрөө тогтох" боловч амьдрал гэдэг их тойрогт дарга, цэрэг ажилчны бичигдээгүй нэг хууль заавал үйлчлэх ёстой. Дандаа даргаар ч яахав, даргагүй цэрэг ажилчнаар ч бас яахав. Тэнцвэртэй харьцаагаар амьдралын дугуй эргэж галт тэрэг явах нь үйлийн үргүй үнэн билээ. Гэтэл өнөөдөр энэ харьцааг санаатай мэт алдагдуулж, зах зээлийн хууль өөрөө өөрийгөө тогтоож өөрөө тэнцдэг гэдэг үгийг мөнгө олох хэрэглүүр болгож Монголд 200 шахуу их, дээд сургуульд 100 мянга гаруй залуус суралцаж оюутны амьдралд баясавч төгсөхөд нь ажил өдрийн од шиг ховор. Эс төгсвөл гудамжинд лааз өшиглөөд , бааранд архи хөнтрөх тийм л амьдрал угтана. Өнөөдрийн нүүр царай ийм л болчихоод байхад хүн бүр л харамсахаас цаашгүй, удам дамжсан төмөр замчин, ажилчин, барилгачин малчин тариаланчдын гал голомт "Алт угаасан" гол горхи шиг олны үгээр " Онгийн гол" шиг тасрах нь байна. Нөгөөтэйгүүр, "Онгийн голыг аврах хөдөлгөөн" гэдэг шиг үндэсний ажилчин ангиа аврах санаачилга гаргаж талбай дээр жагсмаар байна. Харийн хүнээр хамаг л хар бор ажлаа хийлгэчихээд тэднийг зарц боол мэт санаж зарж байгаа мэт одоо харагдавч нэгэн цагт "манж Чин династи" улс шиг мөхөх вий дээ. Яагаад гэвэл бүгд түшмэд ноёд болох хүсэлтэй "халбага барьсан " цагаан гартны орон улс болчих магадлал улам л өндөржиж байх шиг муу санаа биеэ отох юм аа. Саяхан 2007 оны дөрөвдүгээр сард БСШУЯ-аас хуучин хэллэгээр /ТМС/ Техник мэргэжлийн сургууль ЗХУ-д /ПТУ/ одоо мэргэжил сургалт үйлдвэрлэлийн төв /МСҮТ/-ийг шинэчлэн томруулж тохинуулж байгуулах тухай боловсролын хууль өргөгдөж, манай мэргэжлийн багш нар мөн энэ талаар улс орны түшиг болсон Германы мэргэжилтэн ба удирдлагын хүрээнд Төрийн ордонд хэлцэгдэж буй нь ёстой л нүдээ олсон ажил боллоо. Бидэнд үндэсний ажилчин анги ус агаар мэт дутагдаж буйг бүтээн байгуулалт эрхэлдэг монгол хүн бүрийн хэлдэг үг болсон байна. Өнөөдөр улс орноо өндөр хөгжлийн гараанаас харахад МСҮТ-д суралцагсад төгсөөд ажилчин болох Ерөнхий боловсролын суурь мэдлэг, уг мэргэжлийн суурь мэдлэгийг сайн төлөвшүүлж байж шинээр мэргэжил эзэмшүүлж гаргах ба цаашид мэрэгшүүлэх, давтан сургах, мэргэжил дээшлүүлэх үйл явц өсөн нэмэгдэж буй.Шинэ техник технологи улам боловсронгуй хурдацтай программчлагдан МСҮТ-ийн сургалт давхцан дагаж үйлдвэр сургалтын баазаа энэ түвшнөөс хоцроогүй барьж ажиллах учиртай. Шинэ цагийн ажилчин ийм л хэмжээнд үнэлэгдэж, шаардлага тавигдаж байхад манай МСҮТ-ийн сургалт энэ хэмжээнээс нэг шат өндөр байж ажилчид бэлтгэх ёстой Шинэ цагийн уур амьсгалд нутагшсан "шинэ ажилчин" бэлтгэх асуудал өнөөдөр гудамжинд биш гадаа ч биш гэрт орж ирэх гээд хаалга тогшоод байна. Тэгэхээр яалт ч үгүй ТМС бидэнд дахин хэрэг болох нь дамжиггүй. 
Ю.ИдэрЧулуун /Гавьяат тээвэрчин/ 
