Мод тарих хобби

Мод тарьсан хүн насныхаа буянг үйлдсэнтэй тэнцэх сайн үйл бүтээлээ гэдэг.
Хоёр гурван жилийн өмнө айл бүхэн шахам хашаандаа мод тарьж, албан газар бүр уулын аманд төгөлтэй болохоор мод суулгаж байлаа. Өнөө тэр хэрээр ургаж соёолсон нь бага. Тэр бүү хэл, хотын гудамжаар хавар болгон тарьдаг хэдэн бургас уулын цэцэг шиг намар нь хагдардаг хэвээрээ. Ийм цаг үед хашаа дүүрэн модтой нэгэн эрхэмтэй уулзлаа. Мод бүрийг өөрийн гараар суулгаж ургуулсан гэж байгаа. Тоо ширхгээр нь бодох юм бол 1600 ширхэг мод хашаандаа тордож ургуулжээ. Дөнгөж хэдхэн хоногийн өмнө буюу нийслэлийн өдрөөр хотын хамгийн олон модтой хүнээр Б.Балжинням гуай тодорчээ. "Мод таривал мөнгө өгнө" гэж амласны дагуу хотын удирдлагаас түүнийг 900 гаруй мянган төгрөгөөр урамшуулжээ. "Өөртөө мод тарьчихаад төрөөс мөнгө авчихлаа. Засаг хэдэн төгрөг өгөхөөр бүр хөөрөх янзтай. Мод, цэцэг тарьдаг сонин улсуудыг сураглаад уулзах санаатай" гэж ярина. Балжинням гуай 2001 оноос хашаандаа мод тарьж эхэлжээ. Хашаа нь 0.8 га орчим талбайтай. Тэндээ нийт 10-аад төрлийн мод ургуулж байгаа гэсэн. Түүнээс моднуудынх нь талаар сонирхлоо. Гацуур л гэхэд гурван төрөл бий гэнэ. Кавказын мөнгөн царс 100 гаруй найгаж байгаа бол шинэ жилийн гоёо гацуур 50-иад буй. Хайлаас модныхоо үрийг Өмнөговиос авчирчээ. Ханбогд сумын нутагт байдаг 3.5 метр диаметртэй аварга том хайлаасны үр Балжинням гуайн хашаанд мянгаараа ургаж байна. Хамгийн содон мод эдгээр хайлаас бололтой. Сайн модны үр сайн ургах ёстой гэлээ. Хамгийн үнэтэй нь саваа мод. Аляск, Канад, Швед зэрэг манайхаас дутахгүй хүйтэн газар ургадаг энэ модны үрслүүлгийг нэгийг нь 15 000 төгрөгөөр авчээ. Жилд хоёр метр өндөр ургадаг саваа модны жижигхэн үрслүүлгийг энэ намар л хашаандаа суулгаж. Анх суулгахад өвдөгний доогуур өндөртэй байсан бол одоо бараг дээшээ метр сунасан гэсэн. Бургасны төрлийн энэ мод тэнгэр өөд тэмүүлэхийн хэрээр хажуу тийшээ 1.5 метр салаалж ургадаг саглагар. Энэ чанарыг нь ашиглан хашаандаа шорлогны бяцхан талбай хийхээр төлөвлөөд байгаа гэнэ. Яаж гэхээр, талбайнхаа хоёр талаар саваа модоо тариад, урт хэсгээр нь хооронд нь сүлжин арк гаргах аж. Ингээд л зуны налгар орой найзуудаа урьсан шигээ, саваа модон сүүдрэвчиндээ мах шарж суух төлөвлөгөөтэй. Үүнээс гадна нарс, нохойн хошуу, үхрийн нүд, чацаргана байгаа. Ирэх хавар агч мод тарихаар захиалжээ. Бас Далийн ягаан, шар хуайс ч суулгана гэсэн. Энэ мэт жилээс жилд хашаан дахь мод, цэцэгний нэр төрөл, тоо толгой нь нэмэгдсээр. Модныхоо үрслүүлгийг хувь хүмүүс болон хот тохижилтоос авдаг байна. Гэхдээ хот тохижилтынхонд ам муутай. Учир нь тэндээс баахан үрслүүлэг аваад бүгдийг нь үхүүлж, голоо гонсойлгож явсан үе бий. Мод арчилж ургуулна гэдэг яг л амьтан өсгөхтэй адилхан бололтой. "100 модноос 7-8 нь үхдэг. Харин хот тохижилтоос үрслүүлэг авахаар бүгдээрээ шахуу үхчихдэг юм. Үндэстэй хэрнээ л бүгдээрээ үхчихдэг. Үндсийг нь буруу авчихдаг юм болов уу. Хувь хүмүүсээс авсан үрслүүлэг бол их сайн ургана. Би өөрөө ингэж ав, тэгж ух гэж зааж сурганаа" гэх түүнийг мод тарих хоббитой гэмээр санагдсан. Өөрөө ч үүнийгээ үгүйсгэсэнгүй. Жил бүр л 100-гаад мод шинээр суулгадаг. Ингэхдээ амрыг бодож том мод суулгасангүй. Өсч ургахыг нь харах, өөрөө гараараа тарих гээд ихэнхдээ л үрслүүлэг авна. Харин хичнээн үнэ өртгөөр ийм бичил ой байгуулснаа хараахан тооцож үзсэнгүй. Шадивлан дахь тэдний хашаа удахгүй модоор битүү дүүрэх биз ээ. Мод бүрийг анкетжуулах санаатай байгаагаа Балжинням гуай ярилаа. Хаанаас авсан, хэдэн настай гээд бүхий л мэдээллийг хийгээд мод бүрээс зүүх гэнэ. Тэгэхгүй бол тэр их бичгийг хаанаа хадгалах вэ. Мод тарих, хөрсөнд суулгах ч амархан. Харин үхүүлчихэлгүй яаж ургуулах вэ? Сайн усал гэж зочин маань зөвлөлөө.Анх мод суулгахдаа тогоог нь маш том хийдэг гэнэ. Эхлээд тогоогоо хэд хэд ханатал усаар дүүргэнэ. Модоо суулгасныхаа дараа ч усаар зод гэж зөвлөв. Тэднийх хашаан дахь модоо услах гэж хөөрхөн цаг зарцуулдаг ажээ. Нэг удаа услахад бүтэн долоо хоног зарцуулдаг. Долоо хоногийнхоо өдөр бүр 10-12 цаг усална. Тэгээд долоо хоног өнжөөд дахиад л усалгаа. Нэг цагт 1.2 тн ус шахдаг гэхээр хэдий хэмжээний ус залгидаг нь тодорхой. Тэднийх хашаандаа худагтай тулдаа усны гачаал амссангүй. Түүнээс биш зөөврийн усаар усална гэж саналтгүй юм байна. Мод услах, тордоход гэрийнхэн тэр чигээрээ хөдөлнө. Ганц нэг хүн бол барахгүй их ажил ундардаг бололтой. "Би хонины бууцаар л бордоо хийдэг. Гол нь усаар дутаахгүй байх хэрэгтэй. Нэг модонд 80-200 литр ус ордог. Ус ч чандмань эрдэнэ шүү дээ" гэх гэрийн эзэн энэ намар үхрийн нүдний бутнаасаа овоо жимс авсан гэнэ. Өнгөрсөн хоёр жил үхрийн нүдний бутаа мөндөрт цохиулаагүй бол овоо жимс хураах байж. Гэхдээ хойтон бол жимсээ хурааж барахгүй байх гэв. Чацаргана нь харин санаснаас муу гарч байгаа гэсэн. Хавар сайн чанарын чацарганын бут дахин суулгах санаатай байгаагаа ч ярьж байна лээ. Жимс боловсроод ирэхээр "дайсан" олон болно. Шувууд сүрэг сүргээрээ дайрна. Туулай, зурам хүртэл ходоодоо баярлуулах гэнэ. Зурамнууд бүр өөр өөрийн эзэмшилтэй болчихсон мод мод руу зүтгэдэг гэж байгаа. Алийг нь үргээж дийлэх вэ, хуваагаад л иддэг бололтой. Модоо үхэр, малаас хамгаалах гэж бас тэмцэл хийнэ. Зун, хавар зэрлэгийг нь түүнэ. Ингэж л арчилж, харамлахгүй бол мод ургахгүй. Балжинням гуай хашаандаа усан оргилуур хийхээр төлөвлөжээ. Үүнийгээ хийчихээд тойруулан цэцэг тарих юм байх. Тэгэхдээ жамьянмядаг, төмсний улаан, хонхонцэцэг, хурган засаа гээд хээрийн хээнцэр цэцэгсийг хашаандаа зална гэнэ. "Үрийг нь авчихвал цэцэг ургахдаа л ургана. Хээрийн цэцэг байтугай талын цагаан мөөгийг хашаандаа ургуулчихсан юм чинь" гэсэн. Мөөгний тухайд хээрээс үндэстэй нь ухаж авчраад хашаандаа суулгасан аж. Дараа жил нь тэр хавиас хэд хэдэн мөөг гараад иржээ. Хамгийн гол нь бороо орж, манан татаж өгөхгүй болохоор мөөг гарахгүй байгаа гэсэн. Хашаандаа бас аньс тарих гээд үзэж. "Аньс хөвдөн дээр ургадаг болохоор хашаанд ургахгүй бололтой. Ургуулж дийлэхгүй байна" гэж ярьж байлаа. "Саваа мод их сайхан ургадаг. Би хэдэн үрсэлгээ суулгасан. Гадуур үрсэлгээг нь 800 төгрөгөөр зардаг юм билээ. Авах хүнд нь би үнэгүй өгнө. Гэхдээ үхүүлчих хүнд өгөхгүй. Хот маань ногоон болж байвал сайхан шүү дээ. Ер нь манайх айл бүр гурван мод тарих ёстой гэсэн журамтай болбол хот дорхноо л ногоороод ирнэ дээ. Тарьж чадахгүй нь жилд 10 мянган төгрөг төлдөг болъё. Тэр мөнгөөр мод ургуулж чаддаг хүн нь тарьж байг" гэсэн түүний санааг амьдралд хэрэгжүүлэхэд болохгүй юмгүй санагдсан. Балжинням гуай сайхан мод, цэцэг тарьдаг хүнтэй танилцан туршлага солилцох дуртай. Одоо муухан агрономчоос дутахгүй мэдлэгтэй болсон бололтой. Уг нь өөрөө түүхийн ухааны эрдэмтэн хүн. "Монголчуудын бүрэн түүхийн товчоон" гурван боть, Монголын түүх, соёл иргэншлийн хураангуй тайлбар бичиг, Чингэс хааны нэвтэрхий толь гээд олон бүтээлийн эзэн нь билээ. Б.Балжинням гуайн тухай бичихдээ хөршийг нь дурдахгүй өнгөрч боломгүй санагдлаа. Хөрш С.Наранбат гуай бас л модны хоббитон. Олон модтой тарьсан гэж нийслэлээс 700 гаруй мянган төгрөгөөр шагнуулжээ. Модных нь тоо л бага зэрэг ялгаатай болохоос хөршүүд яг адилхан төрлийн модтой. Тэр хоёр Шадивланд нэг нэг хашаа аваад л зэрэг мод тарьж эхэлжээ. Арчилгаа, усалгаа, үрслүүлэг гээд зэрэгцээд л зүтгэдэг хэрэг. Ийм л нэг ажилсаг хүмүүстэй уулзлаа. Тус тусдаа ажил албатай ч мод тарих хобби нь адилхан. Мэдээж, өөрсдийнхөө хоббиг гэрийнхэндээ халдаажээ. Тэгээд сэтгэл нь ханасангүй, нийслэлчүүдийг ч өөрсдийнхөө эгнээнд орчуулчих санаатай хүн хүнд мод тарих талаар ярьж, ухуулж явна. 
Д.Оюунтуяа
