№37  (16000)         
1985 оны  хоёрдугаар  сарын   12.
Төлийн ШТАБ

Түрүүчийн төл дуугаа цангинуулж, малчны сонорыг дэлдэж, сэтгэлийг нь догдлууллаа. Хавартай уралдаж төрсөн ууган хурга, ишиг араасаа арваад сая төл дагуулж ирнэ. Тэднийг толгой дараалан өсгөж, бойжуулах улсын хэмжээний том ажил хаяанд ирлээ. 

Сэлэнгэ аймгийн << Найрамдал >> , Ерөө, Орхон, Дархан хотын << Дархан >> , Төв аймгийн << Залуучууд >>, Жаргалантын сангийн аж ахуй, зарим нэгдэлд ууган төлийг хэдийнэ хүлээн аваад байна. Төл бойжуулах бэлтгэл ажлын дутууг яаравчлан гүйцээх, эх малыг элдвээр тордох, авсан тарга хүч, хээлийг бүрэн хамгаалах, мал хаваржуулах ажилд нам, улс, аж ахуйн байгууллага нийт хөдөлмөрчний хүч анхаарлыг төвлөрүүлэх, улмаар аймаг, сум, бригад болон отрын нутагт төлийн штаб чанартай байгуулан, ажилд нь идэвхтэй оруулахыг ууган төлийн цовоо дуу бидэнд сануулж байна. 

Төлийн штаб хэрхэн ажиллахаас нялх төлийн хувь заяа хамаарах учраас мал төллүүлэх тодорхой тооны суурийг хариуцан, бэлтгэлийг бүх талаар хангуулах, төл бойжуулах арга ажиллагаа, тэргүүний малчдын туршлага, социалист уралдааны болзол, хүн бүрийн гүйцэтгэх үүрэг, хариуцлагыг малчин төлчдөд сайтар ойлгуулах, эх мал, төлийн тарга хүч, тэжээллэг, арчилгаа маллагаа, бэлчээр усны байдалд тогтмол хяналт тавьж, шуурхай удирдлагаар хангах, биетэй туслалцаа үзүүлэх зэрэг нэг нь нөгөөтэйгөө нягт уялдаатай олон чухал асуудлыг дэс дараатай, нямбай, хариуцлагатайгаар цаг алдалгүй шийдвэрлэх хэрэгтэн. Төлийн штаб мал төллөхөөс өмнө байгуулагдаж, суурийн бэлтгэлийг хангуулах зохион байгуулалтыг хийж, улмаар төл хүлээж, авах, төлийг бойжиж, эхээс ялгаж суурилах хүртэл хугацаанд шат дараалсан тодорхой удирдамжтайгаар ажиллаад дүнгээ төл хүлээн авах, бойжуулах, тарга хүч авахуулах зэрэг гол үзүүлэлтээр гаргаж байх ёстой. 

МАХН-ын Төв Хорооны IX ( 1984 оны ) бүгд хурал дээр нөхөр Ж. Батмөнх хэлэхдээ: <<Манай нам, улс, хөдөө аж ахуйн байгууллагын тулгамдсан зорилт бол мал сүргийг тарган тавтай өвөлжүүлж, төл хүлээн авах, хаврын тариалалтын бэлтгэлийг аж ахуй бүрээр сайн хангуулах явдал мөн >> гэж заасан нь орон, нутгийн нам, улс, хөдөө аж ахуйн байгууллага, тэдгээрийн мэргэжилтэн нарын ажлын хамгийн гол үүргийг тодорхойлсон үг юм. Хөдөө аж ахуйн ажлын цаашдын хувь заяаг шийдвэрлэх энэ гурван чухал зорилтыг хэрэгжүүлэхэд урьд жилүүдийн дутагдлыг арилгах асуудал онцгой чухал байна. 

Өнгөрөгч жил Хөвсгөл, Баян-Өлгий, Сүхбаатар, Дорноговь, Увс, Өмнөговь аймаг нийт гарсан төлийн 90 - 92 хувийг бойжуулж, Булган аймгийн Ингэттолгойн сангийн аж ахуй, Баян-Өлгий аймгийн Бугат сумын << Жаргалын зам >> , Улаанхус сумын << Алтайн хөгжил >> , Увс аймгийн Малчин сумын << Малчин >> , Дорноговь аймгийн Хатанбулаг сумын << Шинэ өрнөлт >> зэрэг малын төлийг бүрэн бойжуулах талаар сайн ажиллаж, найдвартай, тогтвортой амжилт гаргасан олон нэгдэл, сангийн аж ахуйн сайхан үлгэр, туршлагыг дэлгэрүүлж батжуулахын зэрэгцээ ноднин төл бойжуулах ажил, ялангуяа төлийн штабыг зохих хэмжээний бэлтгэлтэйгээр жигд сайн зохион байгуулж чадаагүйгээс гарсан төлийн 10. 2 хувийг хорогдуулж, оны эхний эх малын 5, 2 хувь хээл хаяж, төл бойжуулах улсын төлөвлөгөөг тасалсан дутагдал гарчээ. Ялангуяа Баянхонгор, Говь-Алтай, Завхан, Ховд, Дундговь, Өвөрхангай аймагт улсын хэмжээний нийт төлийн хорогдлын дөч гаруй хувь гарсан нь мал маллагаа, түүнийг удирдан зохион байгуулах арга барилын хоцрогдол. хүмүүсийн  хариуцлага. сахилга доройгоос болжээ. Иймээс үлэмж хэмжээний хөл хорогдуулсан урьд оны дутагдлыг үндсээр нь арилгаж, хохирлыг нөхөх, төл бүрэн бойжуулах, лал өсгөх талаар IX бүгд хурлаас дэвшүүлсэн зорилтыг заавал биелүүлэхийн тулд бүх хүч. бололцоогоо дайчилж ажиллах нь коммунистууд, малчин, мэргэжилтний нэр төрийн хэрэг мөн. Мал аж ахуйн үйлдвэрлэлийн бүх нэгжид төл бойжуулах хариуцлагатай ажлыг зохион байгуулахад төлийн штабыг бүрэн чиглүүлж. сум, бригад болон мал төллүүлэх бүс нутагт төлийн штабыг оновчтой байршил, зохистой хэлбэрээр зохион байгуулж, орон нутгийн мал, улс, хөдөө аж ахуйн байгууллагын зүгээс онцгой анхаарлынхаа хүрээнд авч, тодорхой удирдаж ажиллуулбал зохино. 

Төлийн штабын мэдэлд өвс тэжээл, давс, хужир, төлийн эмийн зохих фондыг бий болгохын хамт суурьд тэжээл, ус, бууц хүргэх байнгын хөсөг, уналгатай байлгахаас эхлээд штабын дэргэд төлийн сүү бэлтгэх зорилгоор саальчин ажиллуулж, цөөн тооны ингэ, үнээ, ямаа байлгадаг ашигтай санаачилга, туршлагыг нийтээр нэвтрүүлэх хэрэгтэй. 

Суурь бүрт гарсан төлийн бүртгэл тооцоог хөтлөх. мэдээ тайланг нарийн гаргах ажлыг эртээс журамлаж, уг ажлын явц, уралдааны болзол, амлалт үүргийн биелэлтийг арав хоног тугал дүгнэж, тэргүүний хүмүүсийг урамшуулан шагнах, төлийн бойжилт, махлалт, эрүүл мэндэд диспансерчилсан үзлэг тогтмол хийлгэж, өвчтэй, сул дорой төлийг эхтэй нь сувилах суурь дундын цэгийн штабаас эрхлэн байгуулах зэргээр нарийн зохион байгуулалттай ажиллах шаардлагатай байна. 

Төл бойжуулах үеэр малчин, төлчдийг тэр ажлаас нь аль болох хөндийрүүлэхгүй байлгахын тулд хүн, мал эмнэлэг, худалдаа, соёл, ахуйн үйлчилгээг штабын мэдэлд төвлөрүүлэн, тодорхой хуваариар сууриудад үйлчлүүлэх, төл бойжуулалтад туслах нэмэгдэл хүч, хөрөнгийн нөөцтэй байх, төлчдийн хөдөлмөрийг хамт олны хэлбэрээр зохион байгуулах асуудалд тал бүрээр санаа тавих нь зүйтэй. 

Малын төлийг энэ онд яаж бойжуулахаас VII таван жилд мал аж ахуйн талаар тавьсан зорилтын биелэлт ихээхэн хэмжээгээр шалтгаалах учир төл бүрэн бойжуулахад бүх нийтийн идэвхийг дайчлан чиглүүлэх, ялангуяа төлийн штабын хариуцлага, дайчин чадварыг эрс сайжруулж, төл бойжуулах ажилд арга барилын үндсэн өөрчлөлт гаргах нь нам, улс, олон нийтийн болон хууль, хяналтын нийт байгууллагын ажлын үр дүнгийн онцгой шалгуур болох ёстой. 

Малчид аа! Есөн сая хоёр зуун мянган төлийн төлөө шамдацгаагтун! 

