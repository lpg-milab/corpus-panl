Амь халуун Булган нутгийнхан

Монгол орны дөрвөн зүг найман зовхист сонгуулиар амьсгалж, туг дарцаг намируулсан өрсөлдөгчдийн уухай хором бүр өндөрссөн энэ цагаар Булган нутгийг зорилоо. Эндээс сонгогч түмнийхээ итгэлийг өвөрлөн УИХ-д сонгогдсон Ц.Цэнгэл гишүүн тойргоо зорьж сонгуулийн сурталчилгаагаа албан ёсоор эхлэхээр намдуухан мордож буй нь энэ. Нутаг усандаа угсаа гарал, боловсрол мэдлэг, төрийн хүний ноён нуруу, хэлэх үг, хийсэн ажлаараа ч сонгогч түмэндээ хангалттай танигдсан эрхэм гишүүний хувьд Булган нутгийнхан итгэл сэтгэл дүүрэн "Манай Цэнгэл" гэж аминчирхах дуртай аж. 
Бусдаасаа л онцгойрч тодорч байвал "их хүн" болчихдог мэт зарим нэгний сэтгэдэг улс төрийн улайссан  тогоонд аливаад түрүүлж ам нээдэггүй хүлээц жудагтай энэ түшээ төрийн хүний хувьд түмэн олныхоо төлөө чамгүй ачаа үүрэхдээ сайн мууг бишгүй л сонссон. Түүний зүтгэл төрүүлж буй хүндэтгэлд ус нутгийнхан нь туйлын эрхэмлэн ханддаг нь нэр дэвшигчийн үнэмлэхээ гардан авахаас нь эхлэн мэдрэгдэж байлаа. Хувь хүний төлөв зан нь ч нөлөөлөө биз. 
Тэр энд туг далбаа намируулж, сүржин даржин дуу хуур болсонгүй. Тэгэхдээ тэр ганцаар ирсэнгүй. Нэгэн цагт их улс төрд өөрийг нь хөтлөн оруулж байсан төр нийгмийн нэрт зүтгэлтэн, нутгийн ах Л.Энэбиш агсны хүү, одоо бол намын журмын нөхөр болох Э.Мөнх-Очиртой мөр зэрэгцэн алхалсаар эрч хүч дүүрэн ирэхэд нутгийн олон нь халуун дотно уур амьсгалаар бүчин авсан. Ер нь Булганыхан их дотно, амь халуун ард түмэн аж. МАХН-аас илгээгдсэн эрхэм гишүүн Ц.Цэнгэл, Э.Мөнх-Очир нараа УИХ-д Булган нутгаас төрийн түшээгээр сонгогдсон Ч.Раднаа гишүүн нь дэмжихээр бүл нэгдсэн байв. Тэрбээр энэ сонгуулиар Ц.Цэнгэл гишүүний ерөнхий менежрээр ажиллаж байгаа юм байна. Хоёр нэр дэвшигчийг сонгогчийн үнэмлэхээ гардахад алд цэнхэр хадаг, амжилт ерөөсөн сэтгэлийн үгс дагалдлаа. 
Ёслол хүндэтгэлээс арын ажилдаа яаравчилсан хоёр нэр дэвшигч аймгийн төв театрт сонгогчидтойгоо уулзаж сурталчилгааныхаа ажлын салхийг хагаллаа. Хэдийгээр ажлын цаг үд дунд байсан ч булганчууд улс төрийн идэвх өндөртэйгөө илтгэн танхим дүүргэн нэр дэвшигчдээ угтсан. "Булган нутгийнхаа төлөө хамтдаа" уриан дор зуузай холбосон "ах дүү" хоёр намынхаа мөрийн хөтөлбөрийг дэлгэрэнгүй танилцуулсны дараа ард иргэдийнхээ санал хүсэлтийг сонслоо. Сонгогчдын талархал, ерөөл дийлсэн энэ уулзалтад нутгийн олон орон нутгийнхаа тулгамдсан асуудлуудыг хөндөж цаашид хийх ажлуудын санал санаачилгыг гаргаж буй нь хэзээний идэвхтэй. 
Монголчууд морь малын зоо тэнийсэн зуны дэлгэр цагт сэтгэл санаа нь ч адилхан тайтгардаг ард түмэн.  Энэ нутагт зуншлага гойд байгаа нь ч нөлөөлсөн байх. Ер нь Булган, Хөвсгөлийнхнийг улс төрийн идэвх өндөртэй гэдэг. Нэр дэвшигчид сонгуулийн хуулийг чандлан сахиж илүү дутууг ч амласангүй. Намын бодлого, мөрийн хөтөлбөр, хийсэн ажлын тайлан гээд Ц.Цэнгэл гишүүнд уулзалтын цаг аргагүй л хомсдож байлаа. Энд ахмадуудад төрөөс үзүүлэх дэмжлэг, олон хүүхэд төрүүлсэн эхчүүдэд олгох тэтгэлгээс эхлээд аймгийн 70 жилийн ойн бэлтгэл гээд сонгогчдод нэр дэвшигчидтэй ярих хөөрөх сэдэв ч мундсангүй. Гуравдугаар багийн иргэн, өндөр настан Мишиг гуай өөрийнх нь тодорхойлсноор Ц.Цэнгэл гишүүндээ даалгавар ухаантай юм өгөв. Угаас төлөв, хийснээ бусад шиг дөвийлгөөд байдаггүй гишүүнээ мань хүн хатуухан шүүмжилж "Хийснээ заавал ярьж тайлагнаж байгаарай. Хүний мөс чанар булганчуудад бий. Улс төр гэдэг хатуу хөтүү замд хүнлэг чанараа л хадгалж яваарай, хүү минь" гэсэн нутгийн хөгшний алт шиг үгэнд Цэнгэл гишүүн төдийгүй сонгогчдын ч сэтгэл хөдлөн танхим дүүрэн алга нижигнэсэн. 
Тэднийг ийнхүү сонгуулийн сурталчилгаагаа албан ёсоор эхэлсэн өдөр л гэхэд элдэв хар PR нэр дэвшигчдээс түрүүлээд "нисч явсан". Нутгийн олонтойгоо мэнд ч мэдэхийн зөрөөгүй мөнгө төгрөг тараасан, гүтгэлгийн шинжтэй хар мэдээ сонгуулийн үеэр явдаг л зүйл гэдгийг сэхээрэхтэйгээ булганчууд нэр дэвшигчдэдээ хир халдаахыг ч хүссэнгүй. Ц.Цэнгэл гишүүний ерөнхий менежер Ч.Раднаа гишүүнийг сонгуульт хугацаагаа дуусгаад нутагтаа ирж ажиллахыг ч тэд үүрэгдэж амжсан. Хужирт толгойн байгаль экологийн асуудалд санаа зовнисон нутгийн хөгшид энэ талаар ч санал дэвшүүлэхээ мартсангүй. Ц.Цэнгэл гишүүн өрх бүрийг орлогогой болгох бодлогын хүрээнд тойргийнхоо 76 иргэнийг Солонгост хөдөлмөр эрхлүүлэхээр явуулсан нь ч энд талархлын үгс дагуулсан. Хөрсөн доороо баялагтай монголчууд хүн ам нь жил бүр байгалийн баялгаасаа ашиг хүртэн 3000 ам.доллар авдаг Арабын орнуудаас дутахгүй чинээлэг амьдрах боломжтойг эрхэм гишүүн дурдаж байлаа. Ашигт малтмалын ордыг ашиглах "Атрын гуравдугаар аян"-г эхлүүлсэн тухай намын бодлогыг булганчууд ч толгой дохин талархалтайгаар хүлээж авч байв. 
 Энэ уулзалтын дараа нэр дэвшигчид Л.Энэбиш агсны нэрэмжит Булган аймгийн төв эмнэлэгт зочилж эмч ажилчидтай уулзан ажил албаных нь байдалтай танилцлаа. Энд эрүүл мэндийн салбарын тогтолцооны хоцрогдол, аппарат хэрэгслийн дутагдал, гадаад харилцааны хүндрэл, төрийн албан хаагчийг намын харьяаллаар ялгаварлах хүний нөөцийн бодлого зэрэг олон асуудлууд хөндөгдсөн. Эрхэм гишүүн Ц.Цэнгэл энэ байдлуудыг хүлээн авч шийдвэрлэх асуудлуудыг шуурхайлахаа мэдэгдсэн. Баг, сумын эмч нарын нийгмийн асуудалд ч сэтгэл тавихаа амлалаа. Нэр дэвшигчдийн энэ өдрийн уулзалт хууль хүчнийхэнтэй нүүр тулснаар өндөрлөсөн. Ц.Цэнгэл гишүүн түмэн олныхоо амар амгалан амьдралын манаанд амь биеэ хайрлалгүй зүтгэж яваа тэдний ажлын хүндрэл бэрхшээлийг сайн мэдэхийн хувьд төрийн зүгээс шийдэх асуудлуудыг мөр зэрэгцэн нэр дэвшиж буй дүүтэйгээ хамтран шийдэхээ мэдэгдсэн. 
Дараагийн өдөр эрхэм гишүүн аймгийн 11 жилийн Нэгдүгээр дунд сургууль дээр багш, сурагчидтай уулзаж амжилттай төгсөгчдөд медаль гардууллаа. Олон жил аймгийн сургуульд багшилсан багш ажилчдын нийгмийн асуудалд анхаарал хандуулахаа илэрхийлсэн гишүүн төрийн мөнгөний бодлогыг дэмжих, бага хүүтэй урт хугацааны зээлээр амьдрал ахуйг нь дэмжих халуун дотно яриаг өрнүүлэхдээ өнгөрсөн хугацаанд хийж амжуулсан ажлынхаа тайланг ч тавьж байлаа. Эндээс мөн дараагийн сургуулийг зорьж боловсролын салбарт дорвитой хөрөнгө оруулалт бодит ажил хэрэгтэйг онцлон тэмдэглэсэн. Нэр дэвшигчийн уулзалт, аймгийн сургалт судалгааны төвд үргэлжилсэн бөгөөд тэрээр үдийн хойно сумдыг зорилоо. Улаанбаатар хотоос хур бороо дагуулан хөдөлсөн Булган нутгийн унаган хүү УИХ-ын гишүүн Ц.Цэнгэл булганчуудтайгаа элэгсэг дотноор уулзаж, өнгөрсөн хугацаанд хийж амжуулсан ажлаа тайлагнан дүн тавиулж цаашид хийх их ажлынхаа шанг ийнхүү амжилттай татаж явна. 
Д.ОТГОН 
