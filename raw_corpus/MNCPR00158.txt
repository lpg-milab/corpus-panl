ДОХ-ын 16 дахь тохиолдол илэрлээ

ДОХ-той тэмцэх дэлхийн өдөрт зориулсан хэвлэлийн хурлын үеэр Эрүүл мэндийн дэд сайд Ш.Энхбат "ДОХ-ын 16 дахь тохиолдол илсэрсэн"-ийг дуулгав.
ДОХ/БЗДХ-тай тэмцэх албаны дарга Д.Нямхүүгийн яриагаар бол сүүлийн тохиолдол нь эрсдэлтэй хэмээн тодорхойлдог биеэ үнэлэгч, гей нарын бүлгийнх биш жирийн эрэгтэй хүн гэнэ. "Идэвхтэй тандалтаар илэрсэн. Хавьтагчид нь хяналтад байгаа" гэж тэрбээр нэмж мэдээллээ. Монголд илэрсэн ДОХ-ын тохиолдлуудаас гурав нь нас барж, нэг нь багахан эмчилгээ хийлгэж, бусад нь ХДХВ буюу ДОХ-ын халдварын шатандаа яваа юм байна. ДОХ-ын халдвар авсан болох нь нотлогдсон хөл хүндтэй эмэгтэй хүүхдээ төрүүлэхээр шийджээ. "Болж өгвөл хүүхдийг нь халдвар авахаас сэргийлэхийг хичээж байна" гэж Д.Нямхүү хэлсэн. Ц.Мянганбаяр "сэтгэлээ онгойтол" ярив ДОХ-той тэмцэх хөдөлгөөнд нэгдэгсэд энэ өдөр энгэртээ улаан тууз зүүдэг. Харин нэг хэсэг хэвлэлээр ДОХ-той хэмээн цоллогдож, дуулианы эзэн болсон "Монгол газар"-ын Ц.Мянганбаяр хэвлэлийн хурал зохион байгуулагчдын дунд энгэртээ улаан туузтай суугаа нь сэтгүүлчдийн анхааралд өртөв. Ц.Мянганбаяр "Хэвлэл мэдээллийнхэн батлагдаагүй мэдээлэл ашиглан борлуулалтаа ихэсгэхийн төлөө ажилладаг юм шиг санагдсан" гэж хэлээд, баталгаатай мэдээлэл түгээхийг сэтгүүлчдэд уриалав. Тэрбээр өөрийг нь саяхан "ДОХ-оо үгдрүүлэхгүйн тулд 20 мянган долларын үнэтэй тариа хийлгэдэг" гэх мэтээр бичсэн сониныг гартаа барьж байгаад гомдоллов. "Чимээгүй байхаар сүүлдээ үнэн гэж боддог юм уу, хаашаа юм. Зарим нэг нь бүр баярладаг юм шиг байгаа юм. ДОХ-гүй гэдгээ мэдэж байгаа мөртлөө сүүлдээ хүн чинь нээрэн ч тийм юм болов уу гэж боддог юм билээ" гэв. Тэгээд тэр шинжилгээ өгсөн паянгаа хуучилсан. "Нэг өдөр цагдаагийн газраас дууддаг юм байна. Цагдаагийн даргын өрөөнд сууж байсан чинь Д.Нямхүү эмч орж ирээд "Хамтарч ажиллая" гэсэн албан бичиг өгч байна. Тэгээд би тэр өрөөндөө шууд шинжилгээ өгсөн. Дараа нь "8 орчим тестээр шинжилж үзлээ. Та уучлаарай. Бид ажлаа хийж явна. Мэдээллийн мөрөөр шалгах хэрэгтэй байсан юм" гэсэн. Сарын дараа "ЭМЯ-наас дахиж танаас шинжилгээ ав гэлээ. Далд үедээ байсан байж магадгүй" гээд ахин шинжилгээ авсан аж. Тэрбээр мөн ДОХ-той хэмээн мэдээлсний улмаас гадуурхагдаж, нас барсан эмэгтэйн тухай дурсч, УИХ-ын хоёр, гурван гишүүн ДОХ-той байж магадгүй хэмээн таамаглал дэвшүүлсэн сониныг ч шүүмжлэв. "Ингэж нийгмээр, хүмүүсээр тоглож болохгүй" гэж эцэст нь онцолсон. Монгол ДОХ-ыг хазаарласан загвар орон байж чадах уу? ДОХ-той тэмцэх дэлхийн өдрийн хэвлэлийн хуралд олон улсын болон донор байгууллагынхан ирсэн байлаа. Монголд ДОХ-той тэмцэх ажиллагааг голлон санхүүжүүлэгчдийн нэг "ДОХ, Сүрьеэ, Хумхаа өвчинтэй тэмцэх Глобаль сан"-г төлөөлж буй Эльмар Томас ярихдаа "Мэдээж урьдчилан сэргийлэх үйл ажиллагаа нь хөрөнгө шаардана. Глобаль сангийн санхүүжилт нь дээрх өвчинтэй тэмцэх төсвийн мөнгийг орлох ёсгүй, зөвхөн нэмэлт санхүүжилт болох учиртай" хэмээн тайлбарлав. "ДОХ-ын цар тахлаас сэргийлэх боломж Монголд бий. Харамсалтай нь, энэ нь ховор боломж юм. Дэлхийн олон оронд ХДХВ/ДОХ гэр бүл хамт олныг сүйрүүлж байна шүү дээ " гэж Эльмар тэмдэглэв. НҮБ-ын ХАС-гийн суурин төлөөлөгч Делиа Барселонагийн үгэнд ч энэ санаа давтагдлаа. "Хэрэв бид яг энэ мөчөөс зөв арга хэмжээ авч, эрчимтэй ажиллаж чадвал тархалтын түвшин одоогоор зогсоож болохуйц хэмжээнд байна гэж би бодож байна" гэж тэр ярьж байв. Энд хүн бүрийн оролцоо, Засгийн газрын бодлогын дэмжлэг хэрэгтэйг ч санууллаа. Донорууд боломжоо битгий алд гэж захиж байна. Монгол харьцангуй цөөн хүн амтай. ДОХ-ын тохиолдол одоохондоо хяналтаас гараагүй. Ийм үедээ эрчимтэй тэмцэж, ДОХ-ыг хазаарлаж чадсан загвар орон болохоор зүтгээд үзвэл яасан юм бэ... 
Б.Янжмаа
