Баяртай, дурсамж дүүрэн Каир

Өмнөх тэмдэглэлдээ Египетийн эдийн засгийн тулгуур салбаруудын нэгийг аялал жуулчлал хэмээн дурьдсаныг уншигч авхай та санаж байгаа байх. Аялал жуулчлал нь манайд хөлөө ч олж амжаагүй шинэ тулгар салбарын нэг бол Египет орон 1980-аад оноос эхлэн тус салбарыг онцгойлон хөгжүүлж эхэлжээ. 
Жуулчлалын гол бүсэд нь Улаан тэнгисийн дагуух районоос гадна мэдээж Каир, Александр, Луксор, Хургада, Шарм-Эл Шейх зэрэг хотууд ордог. Жуулчлалыг хөгжүүлэх ерөнхий төлөвлөгөөнөөр нь 2017 он гэхэд жилд 16 сая хүн хүлээж авдаг болох тооцоо гарсан гэнэ. Одоо л жилдээ зургаа долоон сая жуулчин хүлээж аваад байгаа юм чинь тэр хүрэхэд өлхөн 16 сая хүн хүлээж авч таарна биз дээ. Египет орон дэлхийн жуулчдыг пирамидаараа даллан дуудаж, ирсэн буцсан түмэн хэлийн хүн зоныг хөлхүүлж байдаг их хөлийн газар атал үндэсний үйлдвэрлэл гэхэд төдийлөн хөгжөөгүй нь тав алхаад л мэдрэгдэнэ. Арга ч үгүй биз. Өргөн хэрэглээнийхээ нийт бүтээгдэхүүний 60 гаруй хувийг гадаадаас авдаг юм байна. Гол хүнсний бүтээгдэхүүний нэг улаан буудайг хүртэл ихээхэн хэмжээгээр импортолж байгаагаас нь үзэхэд ерөнхийдөө гадны нөлөөнд байна гэсэн үг хэмээн тэдний сөрөг хүчнийхэн шүүмжилж байгаа юм билээ. Бараг орсон газар болгонд худалдагчаас "Үүнийг яг Египетэд үйлдвэрлэсэн үү" гэж лавлах шаардлага гарч байв. Учир нь Каир хот тэр аяараа Made in China шошгоор дүүрчээ. Яг Улаанбаатар шиг. Гэхдээ энэ бол зүгээр л цаасан дээрээс түр зуурхан л шаналгах статистик. Цаана нь Египет улс байгалийн хийн нөөцөөр гэхэд дэлхийд томрох орнуудын нэг. Гол эрчим хүчний үйлдвэрүүдтэй холбосон 3000 км урт хийн хоолойн шугамтай, 55,5 триллион м3 байгалийн хийн нөөцтэй. Энэ нь тус орны хэрэглээг дараагийн 100 жил хангахад ч элбэг хүрэлцэхүйц баялаг. Угаасаа эрчим хүчний салбар бол Египетийн эдийн засагт чухал үүрэгтэй салбар. Зөвхөн газрын тос гэхэд нийт экспортын 40 орчим хувь, ДНБ-ний долоон хувийг эзэлдэг. Одоогийн байдлаар цахилгаан эрчим хүчний үйлдвэрлэлт 78 тэрбум кв.цахилгаан, 560 сая ам.долларт хүрчээ. Египетийн газрын тосны нөөц 2,7 тэрбум баррель ба өдөрт 740 мянган баррель газрын тос олборлож, 562 мянган баррелийг дотооддоо хэрэглэдэг, үлдсэнийг нь экспортолдог. 435:9 ба Эмэгтэйчүүд За тэгээд хөдөө аж ахуй, зам тээвэр, уул уурхай гээд чухал салбаруудын хөгжил сайн түвшинд яваа юм билээ. Харин боловсролын салбар нь жаахан доголдолтой. Одоо хүртэл бичиг үсэггүйчүүлтэйгээ ноцолдсоор байна гээд бод л доо. Аргаа бараад Мубарак 2015 он гэхэд бичиг үсэг үл мэдэх явдлыг 15-20 хувь хүртэл бууруулах зорилт тавьсан гэсэн. Эмэгтэйчүүдийнх нь дөнгөж 37 хувь нь бичиг үсэгтэй гээд бодохоор өөрийн эрхгүй сонин сэтгэгдэл төрж байгаа биз. Эмэгтэйчүүдийн нийгэмд эзлэх байр суурь төдийлөн тэлэгдэж өгдөггүй, ер нь л эмэгтэй хүнийг нийгмийн эд эс гэдгийнх нь хувьд эрэгтэй хүнээс ямар нэгэн байдлаар доогуур үнэлэх гээд байдгийнх нь цаад учир энэ хавьд ч байж мэдэх юм. Энд эмэгтэй хүн ердөө л гэрийн хүн. Өнгөрсөн сонгуульд 129 эмэгтэй нэр дэвшиж өрсөлдсөн гэж байгаа. 78 сая хүн амтай орон шүү дээ. Нэр дэвших эрхийг чадан ядан олж авсан тэр 129 эмэгтэйгээс ердөө дөрөвхөн нь сонгогдсон. Египет орон эмэгтэйчүүдийнхээ эрхийг түүхэндээ анх удаа 1959 онд хуулиар хамгаалжээ. Жаран оныг тэд эмэгтэйчүүдийн шинэ эрин эхэлсэн жил гэж үздэг юм билээ. Тэр цагаас хойш эмэгтэйчүүд бүх салбарт ажиллах болсон ч ганцхан салбарт л хөл тавьж чадаагүй байгааг бидэнтэй уулзсан зохиолч эмэгтэй онцолж байсан. Гивлүүрт бүсгүйчүүдийн одоо хүртэл хамраа ч шургуулж чадахгүй байгаа тэр салбар нь шүүх. Ардын ассамблейд 444 депутат сонгогдсоны дөрөвхөн нь эмэгтэй депутат. Харин Ерөнхийлөгч нь 10 хүнийг шууд оруулж ирэх эрхтэй байдгийн ачаар Мубарак өөрт оногдсон квотынхоо тавыг хүүхнүүддээ өгч баярлуулсан гэнэ. Одоо хүчний харьцаа 435:9. Энүүхэндээ гэж хэлэхэд 2005 онд Египетийн түүхэнд хамгийн заваан сонгууль болсон гэх үг цөөнгүй сонсогдсон. Сонгуулийг тэр чигээр нь До яам нь хатуу гараар хянаж байсан гэнэ лээ. Бараг 80 сая хүн амтай Египет орон 300-хан сонинтой. Тэр 300-ын 50 нь улсын мэдлийнх. Бусад нь хувийн, намын, сөрөг хүчний гэх ангиллын хэвлэлүүд. 10 жилийн тэртээ төрийн мэдлээс гараад явчихсан манайх шиг сэтгүүл зүйн төлөөллүүдэд зарим талаар инээд хүргэм хачирхалтай зүйлс ч таарч л байсан. Одоогийн байдлаар Египет улсад хоёр сэтгүүлч шүүхээр орж шийтгүүлээд байгаа юм байна. Тэдний нэг нь эмэгтэй сэтгүүлч. Каирын сэтгүүлчид сэтгүүлчийг ялласан бохир заалтуудыг хуулиас авч хаяхын төлөө нухацтай ажиллаж байгаагаа нууж хаалгүй ярьж байна лээ. Улаан тэнгис ба Шарм-Эл Шейх Бидний аяллын хамгийн сайхан мөчүүд цуутай хот Шарм-Эл Шейхд өнгөрөөсөн хоёр өдөр байжээ. Шарм-Эл Шейх бол дэлхийн баячуудын ирж зугаацдаг хот. Энд ямар ч бухимдал, уур хилэн байхгүй. Хажуугаар өнгөрсөн бүх хүн аз жаргалтай. Ингэхэд монгол минь ямар их уур хилэнтэй юм бэ гэж эргэцүүлж зэрэгцүүлэн үзмээр гэгээн хот. Энд бол хүн бүхэн happy. Амьдралынхаа зорилгыг биелүүлчихсэн, одоо зөвхөн аз жаргалтай дурсамж цуглуулж явна уу гэлтэй. Сайхан залуус, үр хүүхдээ тэвэрсэн аавууд, бүх амьдралаа хамт өнгөрөөсөн ч бие биенээ алдчихвий гэж хичээсэн мэт гар гараасаа хөтлөлцсөн буурал хосууд... Шарм-Эл Шейх бол зугаа цэнгэлийн орон. Эднийх аялал жуулчлалаас бүх юмаа олдог. Амралтын газрууд, зочид буудлуудын ажилтнууд нь тэр чигээрээ өндөр зэрэглэлийнхэн. Яагаад гэвэл эндэхийн нэр хүнд дэндүү өндөр өртөгтэй. Хөлс хүчээ шингээж өөрсдийн гараар бүтээсэн болохоор үнэлэхээс аргагүй. Энэ хотод зөвхөн таван одтой зочид буудал гэхэд 150 бий. Шарм-Эл Шейх-ийн удирдагч нүдэндээ галтай идэр чийрэг эр. Тэр явган цэргийн командлагч байжээ. Мэдээж энэ гавьяа нь Египет шиг цэргийн оронд өндрөөр үнэлэгдэх ёстой. Бүхэл бүтэн арми командалж явсан түүнийг хожим ерөнхийлөгчийн хамгаалалтын газрын дарга байсан гэж сонссон. Дэлхийн газар газраас ирсэн сая сая жуулчдын амь насыг энэ эр нүүр бардам батлан дааж байна лээ. Шарм-Эл Шейх-д та тавтай морил. Таны амьдралын мартагдашгүй сайхан мөчүүдийн нэг нь энд өнгөрүүлсэн өдрүүд байх болно гэдэгт би огтхон ч эргэлзэхгүй байна... гэсхийгээд л алхаа гишгээ, нэвт шувт харц, бүх үйл хөдөлгөөнөөс нь цэргийн хүний дүр төрх хамар нэвт ханхлах тэр эрхмийн үг дуусна. Шүдний чигчлүүртээ хүртэл гаа шингээж савласан улаан тэнгисийн эрэг дээрх Шарм-Эл Шейх ирсэн гийчний үүргэвчинд жаргалтай дурсамж савлаж өгөөд буцаадаг сайхан газар. 
Б.Ганчимэг
