Энэ төхөөрөмжөө монгол брэнд болно гэдэгт найдаж байгаа

Жолооч нарын цаг зав, мөнгийг хэмнэх автомашин халаагч ДН-1 шинэ төхөөрөмжийг автоинженер Г.Дорж-Идэн зохион бүтээжээ. Түүнтэй уулзаж төхөөрөмжийнх нь тухай сонирхлоо.
-Таны зохион бүтээсэн энэ төхөөрөмж ямар ач холбогдолтой эд вэ? -Сүүлийн үед оруулж ирж байгаа автомашинуудын тосолгооны материал сайжирч, хүйтний даац сайтай болсон нь олзуурхууштай. Гэхдээ машин өвлийн хүйтэнд царцахгүй байна гэдэг худлаа. Тиймээс монгол ухаан, бат бөх чанар, нарийн тооцооллын дагуу автомашин халаах төхөөрөмж бүтээсэн. Энэхүү автохалаагч нь дулаан гараашгүй жолооч, ил автозогсоол ажиллуулдаг иргэдэд зориулагдсан гэж хэлж болно. Их хэмжээгээр худалдаанд гаргаж амжаагүй ч нэлээд автомашин жолоодогчдын сонирхлыг татаж байгаа. -20-40 хэмийн хүйтэнд автомашины аккумляторын шингэн, мотор, кропны тосыг царцаахгүй байлгах зорилготойгоор зохион бүтээсэн. Мөн хөлдсөн, царцсан тосыг богино хугацаанд халаах зэрэг зориулалттай юм. -Яаж хэрэглэх вэ? -Гадаа, эсвэл гараашид машиныхаа кастрын доор автохалаагчийг байрлуулаад цахилгаанд залгаж хэрэглэнэ. Гурван заалттай болохоор хэрэглэхэд хялбар. Тухайлбал, гаднах агаарын температур -20-30 градус үед автомат тохируулгыг нэгдүгээр заалт, -30-40 хэмд хоёр дахь, машины тос хөлдсөн тохиолдолд гурав дахь заалт дээр тавьж халаана. Төхөөрөмж маань автоматаар асаж, унтардаг болохоор санаа зовох зүйлгүй. Сануулахад, төхөөрөмжийг хэрэглэсэн тохиолдолд улаан гэрэл унтарсны дараа машинаа асаах ёстой. -Халаагч төхөөрөмжийг шөнөжин халааж хонох хэрэг үү. Эрчим хүч хэр зарцуулдаг бол? -Хоногт 1.5-3.0 кВт цаг цахилгаан зарцуулна. Шөнийн эрчим хүчний үнэ хямд байдаг шүү дээ. Тиймээс хоногт дээд тал нь 150 төгрөг жолоочийн халааснаас гарах бөгөөд эдийн засгийн хувьд хэмнэлттэй. Тухайлбал, та дулаан гараашид тэргээ тавибал хоногт доод тал нь 3000 төгрөг төлнө. Энэ мэт тооцоолоод үзвэл нэлээд хэмжээний мөнгө хэмнэх боломжтой. -Автохалаагчийг хэр удаан ашиглах боломжтой вэ? -Инженерүүдийн тооцоолсноор хоногт найман цаг ажиллуулсан тохиолдолд 15 жил ашиглах боломжтой. Мөн авч явахад авсаархан энэ төхөөрөмж нийслэлийг утаанаас салгахад хувь нэмрээ оруулна гэж бодож байгаа. Машиныг өглөө дор хаяж 5-10 минут асааж халаадаг. Ингэж халаахад гардаг машины утаа хамгийн хортойд тооцогддог гэсэн судалгаа бий. Түүнчлэн гэр хорооллынхон машиныхаа дор гал түлдэг нь гал гарах аюултай. Тэгээд ч нүүрсний утаа агаарт хэр хортойг бид мэднэ. -Ямар үнэтэй бол. Ер нь төхөөрөмжид хэрэгтэй эд ангийг хаанаас авдаг вэ? -Үнэ нь 99 ам.доллар. Худалдан авсан тохиолдолд тохиргооны хувьд саатал гарвал "Жидээ" компанид хандаж болно. Төхөөрөмжид ашиглахуйц материалыг ОХУ, Хятадаас захиалгаар оруулж ирдэг. Автомашин халаагч төхөөрөмжийг боловсронгуй болгох үүднээс 2004 оноос эхэлж ажиллуулж туршсаны эцэст худалдаанд гаргасан. Өнгөрсөн онд бүтээлээ Оюуны өмчийн газарт батлуулсан байгаа. Автомашин халаагчийг зохион бүтээхэд нарийвчилсан онолын судалгаа хийх хэрэгтэй болсон юм. Миний бүтээлийг ШУТИС-ийн ЭХИС-ийн академич, гавьяат багш Батмөнх хянаж баталгаа гаргасан. Мөн техникийн зураг төсөл, хэмжээ, ямар загварын, яавал бат бөх байх вэ зэргийг олон талаас нь судалсан юм. -Энэ төхөөрөмжөө хаана үйлдвэрлэж байна вэ? -Одоогоор Технологийн хүрээлэнд үйлдвэрлэж байгаа. Хөрөнгө мөнгөний боломжоос шалтгаалж эхний удаад 20 гаруйг үйлдвэрлэж худалдаанд гаргасан. Зөвхөн манайхан төдийгүй Оросууд ч ихэд сонирхож, захиалга өгч байна. Удахгүй 200 орчим автохалаагч худалдаанд гарна. Энэ ч утгаар экспортод гарах Монголын бүтээгдэхүүнүүдийн нэг болно гэдэгт найдаж байгаа. Энэ бол миний анхны бүтээл. Би ЗХУ-д зам автоинженерийн командын дээд сургууль дүүргэсэн. 
Я.МӨНГӨНЦЭЦЭГ
