Ерөнхийлөгч хэний мөнгөөр тэнэж тэмдэг цуглуулаад ирэв ээ

Манай Ерөнхийлөгч гадаад орноор баахан тэнэж яваад ирэв бололтой. Улс төрийн хүчнүүд УИХ-ын ээлжит сонгуульд анхаарлаа хандуулаад түүнийг ер нь анзаарч байгаа шинж алга. УИХ ч өөр зуураа батлах хууль олонтой болохоор юун яасан Ерөнхийлөгч. Засгийн газар болоод хэвлэл мэдээллийнхэн үнийн өсөлтийг тойрч шуугиад завгүй байх хооронд Ерөнхийлөгч хэдийнэ зугаацахаар мордсон байжээ.
"Улсын Ерөнхийлөгчөө зугааллаа энэ тэр гэж бичээд журамгүй муу гайхал вэ" гэж бодуузай. Итгэхгүй байгаа бол Ерөнхийлөгчийн тамгын газрын вэб сайтыг нээгээд үз. Тэнд бүх юм тодорхой байна. Манай хүн эхлээд Израиль улс байгуулагдсаны 60 жилийн ойн "Ерөнхийлөгчид ирээдүйн тухай" сэдэвт олон улсын бага хуралд оролцжээ. Улс болгоны Ерөнхийлөгч нар очиж байхад манай муу Ерөнхийлөгч очихгүй байлтай нь биш гээд явуулсан бололтой дог. АНУ, ОХУ-ын хувьд бол Ерөнхийлөгч гэдэг институц огт өөр ойлголт. Тэд олон асуудлыг шийдэж, улсаа төлөөлөн шийдвэр гаргаж, Засгийн газраа огцруулж чаддаг. Тэд олон улсын хэмжээнд жинхэнэ утгаараа брэнд болдог. Харин манай улсад бол өөр. Парламентын засаглалтай учраас Ерөнхийлөгч бол зүгээр л бэлгэ тэмдэг. Монгол Улсын иргэд 76 тойрогт хуваагдаж парламентаа сонгохын хажуугаар бас бүгдээрээ нийлээд нэг хүнийг ч сонгож чаддаг гэдгийн л амьд үзүүлэн. Гэтэл өнөөх үзүүлэн маань томроод улс гүрэн хэсэж давхиад болдоггүй ээ. Израилиас Монгол руугаа зүгээр л хүрээд ирэхгүй замаараа ОХУ-д буучихаж. Оросууд ямар ч урилгагүй явдлын далимд буугаад мордож байгаа түүнийг хэрхэн хүлээн авахаа мэдэхгүй багагүй сандарсан дуулдана. Ийм зүйлийг дипломат хэлээр "албан бус ажлын айлчлал" гэдэг л дээ. Манай хүн өөрийнхөө сурч байсан Горькийн нэрэмжит утга зохиолын дээд сургуулиар яваад орохтой нь зэрэг нөгөөдүүл нь түүнд "хүндэт доктор" цол гардуулжээ. Гэхдээ бас зүгээр ч үгүй "Манай төгссөн оюутнуудаас тун дажгүй яваа нь энэ нөхөр шүү" гэж цаашлуулахаа ч мартсангүй. Тийм үг дуулсан хүн чинь бушуухан гарахыг боддог байхад тэр сургуулийн сургалтын хэтийн зорилт, өнөөгийн байдлын талаар ярьж гарчээ. Агуу их Орос тэр дайны сургуулиа хэрхэн аваад явахаа хэнээр ч заалгахгүй л дээ. Ингээд эцэст нь түүнд тусгай өмсгөл малгай дурсгаж байж уулзалтыг өндөрлүүлжээ. Арай ингээд л буцаад ирээгүй байгаа даа гэж бодтол ашгүй ОХУ-ын шинээр сонгогдсон Ерөнхийлөгч Д.А.Медведев хүлээн авч уулзжээ. Тэр хоёрын уулзалт тун ахархан хугацаанд болсон бөгөөд манай Ерөнхийлөгч энэ зун болох Халх голын дайны ялалтын баярын ойн үеэр түүнийг Монголд айлчлахыг урьжээ. Бас тэгээд Европын холбооны хөлбөмбөгийн цомын төлөөх тэмцээнд Санкт Петербургийн "Зенит" баг амжилттай тоглосонд баяр хүргэсэн байх юм. Өөр түүнд ярих юм байгаагүй бололтой. Байлаа ч "албан бус айлчлал" хийж яваа хүний үгийг хэн тоох билээ. Оросууд ярих юмаа С.Баяртай л ярихаас Н.Энхбаярыг тоож ярихгүй нь ойлгомжтой л доо. Харин түүнд "Орос хэл, соёлыг ийм сайн мэддэг хүн Монгол Улсын Ерөнхийлөгч байгаад баярлаж байна" гэсэн далд утга бүхий үгээр түншээд А.С.Пушкины нэрэмжит одонгоор шагнахаа бас мартсангүй. Түүнийг одон медальд, гавьяа шагналд дуртай гэдгийг тэр мэдэж байна. Түүнийг нь баярлаж талархаад л авч орхиж. Авахгүй гээд ч яах юм бэ. Дипломат ёс жаяг гээчид нь харш л биз. Эцэст нь тэгээд бодоод байхад мань хүний энэ зугаалгын зардлыг хаанаас гаргасныг бодохоор муухай санагдана. Бидний ажил хийж олсон мөнгөнөөс татварлаж авсан мөнгөөр Н.Энхбаяр тэнэж тэмдэг цуглуулж яваад ирсэн нь энэ шүү дээ. 
Л.Мөнхбаясгалан
