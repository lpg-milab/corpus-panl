№68 {16658)       
1987 оны гуравдугаар сарын 20.
Музей соёлын төв

Манай улсын музейнууд нам, ард түмний дайчин замнал, монгол, зөвлөлтийн ард түмний мөнхийн найрамдал, ах дүү социалист бусад оронтой тогтоосон найрамдалт хамтын ажиллагаа, улс орны хөгжил цэцэглэлт, энхийг эрхэмлэгч гадаад бодлого, түүх соёлын дэвшилт уламжлал, байгалийн баялгийг олон түмэнд сурталчлах үүргээ биелүүлж, жилд сая шахам хүнд үйлчилж байна. 

Сүүлийн жилүүдэд улсын төв музей, монгол ардын хувьсгалын болон дүрслэх урлагийн музей, нэлээд аймаг, хотын музей материаллаг баазаа бэхжүүлэх, сан хөмрөгөө арвижуулах эрэл хайгуулыг өргөн хийж, үзмэрээ шинэчлэх, нэмэгдүүлэх талаар тодорхой ахиц олов. Тухайлбал сүүлийн гурван жилд мянган нэрийн Ю мянга гаруй зүйлсээр сая хөмрөгөө баяжууллаа. 

Архангай, Өвөрхангай, ГовьАлтай, Хэнтий аймгийн нам, захиргааны байгууллага аймгийнхаа музейг шинэчлэн зохион байгуулахад анхаарч багагүй хөрөнгө, хүч гаргажээ. Гэвч музей нь хөдөлмөрчдийн оюуны баялгийг нэмэгдүүлэх, чөлөөт цагийг үр ашигтай өнгөрөөх соёлын төв байх үүргээ хангалтгүй биелүүлж байна. Төв, орон нутгийн олонхи музейн барилга өнгө үзэмжгүй, хуучирч муудсан, гэрэлтүүлэг байхгүй, судалгаа тодорхойлолт дутуу юм уу ерөөс үгүй, нэг төрлийн үзмэрийг хэт олноор шавааралдуулан өрсөн, ур чадал муутай ач холбогдол багатай үзмэрт их зай эзлүүлсэн зэрэг дутагдал байсаар байна. 

Сүхбаатар аймгийн музейнхэн үзмэрийнхээ танхимыг албан контор болгосон байхад аймгийн нам, захиргааны байгууллага контортой болгох талаар бодитой туслалцаа үзүүлэхгүй байна. 

Музейн нэг онцлог нь харах зай, байрлуулах технологи, соёл, олон түмний ажил зохиох талбайтай барилгыг зүй ёсоор шаарддаг. Үзмэр нь тайлбарлагчийн үйл ажиллагаатай нэгдэн нийлж байж үзэгчдийнхээ ухамсар, оюун санаанд нөлөөлдөг. Гэтэл тайлбарлагч бэлтгэх, тэднийг давтан сургах ажил орхигдож, тэд үзэгч бүртэй ажиллахгүй, зөвхөн гаднын зочин төлөөлөгчид, зохион байгуулалттай ирсэн зарим үзэгчдэд л тайлбарлаж байна. Музейн үзмэр нь агуулга. хэлбэр, дэс дараалал, байрлалын шинэчлэл, технологи, тоног төхөөрөмж, гоо сайхны өнгө аясыг шаарддаг. 

Үзмэрийг зөвхөн л хананд өлгөдөг хуучин барилаас салж, орчин үеийн шинжлэх ухаан-техникийн ололтыг ашиглах, гэрэлтүүлгийг тохируулах, өнгөт слайдаар харуулах, цогцолбор үзмэр байрлуулах зэрэг арга хэлбэрт шилжих хэрэгтэй. 

Музейн үзмэр нь тухайн үеийн нийгэм, улс төр, эдийн засаг, соёл, түүхийн дурсгал, хүмүүсийн зан заншил, ахуй амьдралын бодит баримт болдог. Хүн анх үүсч, аж төрж, хөдөлмөрлөж, эдийн ба оюуны соёлыг бүтээж эхэлснээс авахуулаад нэг нийгэм нөгөөгөөр солигдон, өөрчлөгдөж хөгжиж ирсний хураангуй түүхэн толь нь музей байх ёстой. Ийм учраас музей, үзэгч хоёр салшгүй холбоотой. Музей нь үзэгчид ирэхийг хүлээж байлгүй, тодорхой ажил зохиох, нүүдлийн үзмэр аялуулах, лекц яриа хийх, музей сурталчлагч, үзэгч идэвхтний хамтлагтай болох хэрэгтэй. Үзмэрээ байнга шинэчлэх, фондод байгаа үзмэрүүдээр сэдэвчилсэн үзэсгэлэн гаргах ажил хангалтгүй зохиогдож байна. 

Эх орныхоо хөгжил дэвшлийн далайц, туулсан зам, нам, ард түмний ган бат холбоог илтгэн харуулсан музейн үзмэр нь зөвхөн өөрийн орны төдийгүй гадаадын үзэгчдэд эх орноо ойлгуулан сурталчлах нэг хэрэглүүр болдог учир тэнд ажиллагчид өргөн цар хүрээтэй мэдлэгтэй, нийгмийн олон үзэгдэлд зөв дүгнэлт үнэлэлт өгч чаддаг, улс орныхоо өнгөрсөн үеийн түүх, ирээдүйн хөгжлийн төлөвийг тодорхой мэддэг, хүнтэй ажиллах арга барил, сурган хүмүүжүүлэх эв дүй, сэтгэл судлал, илтгэх урлагийн сүүлийн үеийн ололт амжилтыг эзэмшсэн байх ёстой. 

Үзэгчдийн ажил, мэргэжил, насны онцлогт тохируулж тайлбар сурталчилгааны ажлыг хийх хэрэгтэй. 

Залуу үеийг эх оронч, интернационалч үзлээр хүмүүжүүлэхэд музей чухал үүрэг гүйцэтгэх ёстой. Оюутан, сурагчдад зохион байгуулалттайгаар музей үзүүлэх, тэдний хичээлийн программтай холбох, ярилцлага хийх ажил өнөөгийн шаардлагаас хоцорчээ. 

Музейгээс зохиож байгаа судалгаа, шинжилгээний ажилд ахиц гарахгүй, тодорхой сэдэв, салбарыг хамарч дорвитой үр дүнд хүрэхгүй байна. Эрдэм шинжилгээний байгууллагуудтай хамтарч ажиллах тухайд ч ноцтой дутагдал бий. Түүх, археологийн олдвор, геологийн эрэл хайгуулаар илэрсэн ашигт малтмалын дээжис тэр бүр музейн сан хөмрөгийг баяжуулахгүй орхигдож байна. Тиймээс Шинжлэх ухааны Академийн холбогдох хүрээлэнгүүдтэй хамтрах буюу бие дааж түүх, археологийн эрэл хайгуул, судалгаа, шинжилгээ хийх талаар санаачилгатай ажиллах хэрэгтэй байна. Манай орны соёлын хөгжилтөд жинтэй хувь нэмэр оруулсан зохиолч, зураач зэрэг уран бүтээлчдийн гэр музейг байгуулах, ард иргэдийн гар дээр байгаа ховор нандин эд өлгийн зүйлээр түр хугацаатай үзэсгэлэн гаргах, музейн үнэт эрдэнэсийн сан ховор нандин үзмэрээр диафильм, ил захидал, марк, богино хэмжээний баримтат кино хийж нийтэд сурталчлах нь зүйтэй. 

Манай нийт музейн тоног төхөөрөмж, үзмэрийн гэрэлтүүлэг, техник хангамж автомат, механик хөдлөл, дуу авианы техник хэрэгслийн түвшин социалист орнуудынхаас хол хоцорч байгаад дүгнэлт хийвэл зохино. 

Манай улсын түүх, соёлын давтагдашгүй үнэт эрдэнэсийн санг агуулсан улс, аймаг, хотын музейг галын аюул бусад осол эндэгдлээс баттай сэргийлэх цэрэгжүүлсэн хамгаалалт, галын пост, дохиоллын техник хэрэгслээр хангах талаар оновчтой арга хэмжээ авахыг орчин үе, амьдрал зүй ёсоор шаардаж байна. 

