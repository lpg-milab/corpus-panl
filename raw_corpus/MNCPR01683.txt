Хөөе! Хөвсгөл цаана чинь баларлаа

Паушок гээд нэг орос Чингэсийн Монголд үнэн пээдгэр амьдардаг. Тэр хүн дуртай газраа сэндийлж дороос нь алт ухаж ихэд хөлжиж байгаа. Саяхан даа. Төв аймгийн Заамар сумын нэг суурингийн дороос олзоо нээж дээр нь байсан айлуудыг хөөсөн. Гэхдээ Монголын шүүхийн шийдвэрээр. Хэвлэлүүд шуугиж хэл ам болсон. 
Дараа нь Төв аймгийн шударга шүүгчийн шийдвэр хүчингүй болж болив доо. Шүүхээ ч хатдаа. Тав хоногийн өмнө буюу тавдугаар сарын майн нэгнээр Хөвсгөлийн Улаан-Уул сум руу учиргүй зам тавиад эхлэв гэнэ. Юу болов. Яав ийв гэсэн чинь "Алтан Дорнод Монгол" гэдэг компани ийшээ машин явахад донсолгоогүй аягүй гоё дардан зам тавихаар ирлээ гэдэг юм байна. Цаад учир нь юу вэ? Өө яахав. Энд жаал жуул алт байдаг ч юм уу, үгүй ч юм уу. Зүгээр л хайгуулдах төдий. Тийм сүртэй юм биш ээ гэж. Хотгойд түмэн иймэрхүү хөгийн яриаг "Хөгийн гол"-доо сонсох дургүй тул нэг удаа хөөж чадлаа. Улмаар "Цэнхэр нутгаа хамгаалъя" гэсэн хөдөлгөөн байгуулж Чингүнжав лугаа тэмцэхээр эрсэлжээ. Улаан-Уул сумын нутгийг тусгай хамгаалалтад авч хайгуул хийхийг болиулахыг нийт ард түмэнд уриаллаа. Энэ нутгийн талаар товч сонирхуулахад Хөвсгөл нуурын баруун хөрш Дархадын хотгор гэж нэгэн дагшин газар байдаг. Шүлэг зохиолд гардаг Хорьдил сарьдаг хайрханы цаад дор олон гол, олон цөөрөм гялтайж, ой хөвч найгана. Ан амьтан, араатан, загас, шувуу одоохондоо тэнд орогнодог. Монгол нутаг өмнөөсөө цөлжсөөр хамгийн сүүлд Хойд Хөвсгөл хангай чигээр үлдэх тогтолцоотой. Шигшид голын цаадах Улаан тайгаас Оросын алдарт Енисей мөрөн эх авдаг. Энэ монголчууд хорвоо дэлхий цаашид туйлдвал Улаанбаатар тэнд нүүх эцсийн нөөц буудал юмсан. Энд одоо алт ухах нь. Ус ширгэх нь. Ой хядагдах нь. Хойд Хөвсгөлд ашигт малтмал эзэмших 44 лицензийг холбогдох газрууд нь аль хэдийнэ олгожээ. 2004 онд сонгуулийн зааг дээр 27 газарт хайгуул хийхийг зөвшөөрөв. Үүнд С.В.Паушок гэдэг хүнд 10394 ба 58542 га бүхий Үхэрт гол, Бэлчир-Уулыг төнхсүгэй, Ху намын Д.Идэвхтэн даргад 24178 гад багтаан Бор нурууг талсугай гээд цааш нь Д.Самбалайбат, Дэвид С.Оуэнс гэх Олимпийн VIII гудамж дахь Шүрэн байранд (УБ хот) амьдрагсдад өчнөөн лицензийг аль хэдийнэ цохжээ. Эндээс сонгогдсон Л.Гүндалай, Б.Эрдэнэбат, М.Энхсайхан гэсэн халуун эх орончдоос Хөвсгөлийн ардууд хариу чагнаж сууна. Дархадын алдарт бөө нар хэн нь дийлэхээ "үзүүлж харуулах" шалтаг хайж байна. Уул ус, лус савдагийг сувдаг бүхэн оролдвол яадаг юм бол! Хамгаалахгүй, хайхрамжгүй өнгөрөөх нь бусад хүмүүст хамаагүй юу? Ийм ялыг асууж байна. "Алтан Дорнод Монгол"-ыг хэрхэхийг мөнх тэнгэр мэддэг байсан 800 жилийн тэртээх үе минь ч болоосой. Уул нь Улаан-Уул нутгийг хамгаалах улс орны бүрэн эрх энэ засаг төрд бийсэн билээ. 
Ж.Гангаа
