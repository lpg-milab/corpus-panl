Модны нулимсыг мэдэрсэн хүн

Эртний буурал түүхийн Хархоринд тэр ирж амьдарсан нь учиртай байх. Нэг үүрээр хаа нэгтээ юм уйлаад байх шиг санагдсан. Тэгээд тэр дууг чагнан явсаар уулын тайрсан хожуулыг олж очин урсах нулимсыг нь үзсэн гэж ярина.
Үнэн ч байх. Байгаль дэлхий, лус савдгаа шүтэж сүслэн итгэж явдаг хүний сэтгэлийн гал чухамдаа тийн хөтөлдөг биз. Хархориноос хаа хол Сүхбаатарын Наран сум, алдарт Дарьганга нутагт унаж өссөн энэ этгээд гажуу гэмээр эрхмийг Жодовын Ганбаатар гэнэ. Тэдний хашаанд илжиг, луус хоёр намрын шар өвс хазлан эрх тааваараа байх ажгуу. Дэргэдхэн буулгасан төмөр тэргийг энэ хоёр амьтан чирч эзнийхээ санааг гүйцэлдүүлж ус авч, уул руу мацаж тэнхээгээ өгнө. Тэрбээр өнгөрсөн жил илжгэнд хөллөсөн тэргээрээ Эрдэнэзуугийн шүтээнийг залж яван Хөгнө тарна, Батхааны лус савдгийг тойрч аргадан тэндхийн ширгээд байсан хүн малын унд болсон жижиг голын эхийг хамгаалах ажлыг хийж өгөөд ирсэн гэнэ. Илжиг хөллөсөн төмөр тэрэг Ганбаатар хоёр их л зүйлийг цагийн урт, аяны удааныг үл тоон амжуулдаг гэж бодоход хэцүү түүртэм ч юм шиг санагдахаар. Гэвч энэхүү үйлээ юман чинээ тоодоггүй. Тэднийх Хархорин сумын төвийн доодхон талд хааш хаашаа багавтархан газарт хашаа хатгаж, гэр байшингаа тойруулан самрын хар мод, жодоо, нохойн хошуу, чацаргана, бөөрөлзгөнө, долоогоно, яргай, чаргай гээд 400 гаруй төрлийн мод тарьж ургуулсны дээр дөрвөн хиймэл нуур байгуулсан нь хэний ч сонирхол татам. Буй болгосон тэрхүү цэнгэг цөөрөмд нь усны шувуу ирж буудаг гэм. Хавар сумын төвийн дундуур урсах суваг дагаж ирээд амь эрэн тэлчлэх загасыг авч эргүүлэн Орхонд нь тавьж амьдруулан буян хийдэг ажилтай. Басхүү гэрээ тойруулсан цэцэрлэгийнхээ дунд чингис хааны суумал хөшөө, хүүхдээ хөхүүлж буй эхийн хөшөөг босгосон нь нэгийг өгүүлэм. Нутгийн ганц нэг хүнээс энэ Ганбаатар ер нь юу хийдэг хүн бэ гэхэд "Үүрийн гэгээнээс үдшийн бүрий тасартал л ажил хийж явдаг хүн дээ" гэх. Зарим нь тайрсан хожуул будгаар тэмдэглэж уул хэсэж уйлаад л явдаг юм гэсэн, хөөрхий гэнэ. Хүний нүдэнд ингэж янз бүрээр харагдаж, яригдах түүний Москвагийн Мендлеевийн нэрэмжит Хими технологийн дээд сургуулийг төгссөн. Химийн хүрээлэнд ажиллаж байсан гэх тодотголыг нь олж сонсмоор. Нэг малчин өвгөний хүсэлтээр залран очиж өвөлжөөнийх нь дэргэдхэн нуур байгуулж өгч баярлуулсан. Нуур байгуулахад хамгийн гол нь газартаа шингэхээргүй байгалийн өөрийнх нь зүйлээр хийсэн плёнкийг дэвсэх гэнэ. Элсний нүүдэл цөлжилтөөс хамгаалахын тулд дэрс, харганыг тарьж ургуулах арга ухааныг тэр бас бодож, туршиж олж. Олон түмэнд зааж сургана. Засгаас зарлаж байгаа ногоон хэрэм "хоосон ам биш" гэдгийг харуулж өгөх юмсан гэж ярина. Биднийг өндөрлөхөд эхнэр нь бурхныхаа өмнө суун ном дүнгэнүүлэн уншиж, сан тавьж өгсөн. Байгаль дэлхийг аргадаж басхүү сэргээн тэтгэж амьдруулахын хүсэл Ганбаатар гэх энэ эгэл хүнд байдаг шиг бусдад адилхан заяадаг бол гэсэн бодол тээсээр зам хөөлөө. 
