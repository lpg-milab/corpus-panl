№164 (16127)          
1985 оны долдугаар сарын 9.
Усалгаатай хадлан, тариалан

Газар бүх баялгийн эх билээ. Байгаль, цаг уурын нөхцөлд шүтэж зарим үед түүний хараат байсаар газраас авах асар их нөөц алдаж ирснээ нөхөж, үр ашиг олох гол арга зам бол хөдөө аж ахуйн үйлдвэрлэлийг шинжлэх ухаан, техникийн дэвшил, хөгжлийн түвшинд удирдан жолоодох явдал мөн. Усалгаатай хадлан, тариалан хөгжүүлэх нь үүний салшгүй хэсэг. Түүнийг амжилттай хөгжүүлснээр тариалангийн эрчимжсэн технологи хэрэглэх үндэс суурь тавигдах төдийгүй баталгаатай арвин их ургац авах боломж бүрдэнэ. 

МАХН-ын Төв Хорооны X бүгд хурал << Усны аж ахуй, Хөдөө аж ахуйн Яам ажлынхаа уялдаа холбоог сайжруулж, усны барилга байгууламжийн чанар, усалгаатай тариалангийн талбайн ашиглалтыг сайжруулах, хадлан, бэлчээрийг усжуулах асуудлыг салбарын явцуу эрх ашгийн үүднээс биш улсын нийт эрх ашгийн үүднээс буурьтай хандан шийдэж ажлын эцсийн үр дүнг мэдэгдэхүйц сайжруулах хэрэгтэй >> гэж заалаа. 

Усалгаатай тариалангийн ажилд шинэ техник, технологи нэвтэрч улмаар усалгааны ажлын механикжуулалтын түвшин дээшилж байна. Хөдөө аж ахуй, усны аж ахуйн төв, орон нутгийн аль ч байгууллагад мэргэжилтэй боловсон хүчний хангамж, уг ажлыг эрхлэх арга барил, материаллаг бааз жилээс жилд сайжирч байна. 

Хадлан, тариалангийн талбайд энгийн аргаар ус халиах, зөөврийн шахуурга төхөөрөмж ашиглах, жижиг горхи, булгийн усыг хуримтлуулах, суваг шуудуу татах зэрэг санаачилга орон нутагт гарч үр дүнд хүрч байна. Ийм бололцоог дайчлан ашиглаж усалгаатай талбайгаас авах үр тариаг 2, 3 дахин, малын тэжээл, төмс, хүнсний ногоог гуч шахам хувь илүү үйлдвэрлэх шаардлагад энэ ажлыг эрхэлсэн хүн бүрийн хүч чармайлт, анхаарал санаачилга, мэдлэг чадвар зориулагдах ёстой. Үүнээс гадна өнгөрсөн онд услалтын систем бүхий талбайгаас авах ургацын төлөвлөгөө тасалсныг энэ жил нөхөх хэрэгтэй болж байна. Өнөө жил усалгаа урьд жилүүдээс ахицтай байгаа боловч Төв, Баян-Өлгий, Дорнод аймагт удаашралтай, зарим системийн бороожуулагч эвдэрхий хэвээр байгааг өнөөгийн шаардлагын үүднээс авч үзвэл уучилж болшгүй ноцтой дутагдал мөн. Тийм байдлаар ажилд эргэлт гаргаж чадахгүй. Арвин ургац хураах баталгаа бий болгохын тулд агротехник болон аж ахуй, зохион байгуулалтын ажлын нарийн чанд тооцоо судалгаатай, мэдлэгтэй зохион байгуулах ёстой. 

Одоогийн байдлаар манайд усалгааны барилга байгууламжийн чанар хангалтгүй, усалгаатай талбайн агротехникийн наад захын шаардлагыг биелүүлэхгүй, тоног төхөөрөмжийн эзэмшилт засвар үйлчилгээ шаардлагаас хоцорсноос ургац алдах, услаагүй талбайнхаас ялгаагүй, түүнээс бага ургац авч байгаа нь хариуцлагагүй ажиллагааны хамгийн ойлгомжтой жишээ мөн. Ийм гашуун сургамж давтагдах ёсгүй бөгөөд харин ч алдаанаас хатуу дүгнэлт хийж, шинэчилт гаргах сануулга болж байх ёстой. 

Усалгаатай хадлан тариаланг хөгжүүлэхэд түүний бэлтгэлээс эхлэн тариалах, услах, арчлах, бордох, хураах бүх үе шатанд нягт нямбай, аж ахуйч, уйгагүй ажиллагаа шаардагдах бөгөөд чухам ингэж ажиллахгүйгээр усалж л байвал ургац авах гол өрөөсгөл хандлага байж хэрхэвч таарахгүй. Ургацын хувь заяаг байгалийн эрхшээлээс хамааруулахгүй байх боломж бүрдүүлсэн ийм газар шинжлэх ухаан, үйлдвэрлэлийн ололт амжилт бүхнийг улам өргөнөөр нэвтрүүлэх хэрэгтэй юм. 

Усалгаатай тариалангийн үйлдвэрлэлд ээлжлэн тариалах систем хэрэглэхгүй, тариалах үр бордооны нормыг зөрчиж үндэслэлгүйгээр багадуулах, усалгааг тухайн жилийн цаг уурын байдалтай уялдуулахгүйгээс ургац алдаж байгаад Ховд, Хэнтий, Дорнод аймаг дүгнэлт хийж хөрөнгө оруулалтын үр ашгийг арвин ургац авсан дүнгээр харуулах нь чухал байна. 

Төмс, хүнсний ногоог тариалахад төдийгүй хадлангийн ургацыг нэмэгдүүлэх зорилгоор хялбар аргаар усалгаа хийх боломж орон нутагт их бий. Үер, бороо, цасны ус зөвхөн жалга судгаар үр ашиггүй урсах буюу ууршин арилж байна. Үүнийг ашиглан нуур цөөрөм тогтоож нөөцлөн усалгаа хийж хадлан тариалангийн ургацыг дээшлүүлэх талаар ч дорвитой ажил зохиох хэрэгтэй. 

Гол горхины хөндий, нуга, булаг шандын хөлд усалгаа хийдэг хялбар арга туршлагыг байгальд зөв хандахын үр дагаврыг бодолцон өргөн судалж нэвтрүүлбэл зохино. Нугын хадланг сайжруулахдаа хөвсний усны горимыг тохируулахын зэрэгцээ талбайг цэвэрлэж бут сөөг, чулууг зайлуулахын тулд аймаг, орон нутагт нөөц бололцоогоо дайчлан усны аж ахуйнхаа байгууллагын оролцоотойгоор нуга сайжруулах нүүдлийн механикжсан отряд, салаа байгуулж ажиллуулах бололцоог ч судалж хэрэгжүүлэх шаардлагатай байна. 

МАХН-ын Төв Хорооны X бүгд хурлаас сайшаасан Хөдөө аж ахуйг хөгжүүлэх хун амын хүнсний хангамжийг сайжруулах зорилтот Программыг амжилттай хэрэгжүүлэх нь манай намын эдийн засгийн бодлогын гол гогцоо асуудлын нэг бөгөөд сайн бодож боловсруулсан зохион байгуулалт, жинхэнэ ажил хэрэгч хандлага, аж ахуйч үйл ажиллагааг хөдөө аж ахуй, усны аж ахуйн байгууллагын бүх шатны боловсон хүчнээс шаардаж байна. 

