№ 48 (16325)           
1986 оны хоёрдугаар сарын 25.
СОЦИАЛИЗМЫН ТУГЧ

Зөвлөлт Холбоог Улсын Коммунист Намын XXVII их хурал өнөөдөр Зөвлөлүүдийн орны нийслэл Москва хотноо Кремлийн их хурлуудын ордонд нээгдэж байна. Социализмын тугч зөвлөлтийн аугаа их ард түмний дайчин манлай, олон улсын коммунист, ажилчны хөдөлгөөний шалгарсан, туйлбартай отряд ЗХУКН-ын ээлжит их хурал бүр нь ЗХУ-ын социалист байгуулалтын амин чухал асуудлыг туйлын ажил хэрэгчээр хэлэлцэж, дэлхийн социализмын хүч чадлыг зузаатгах, хүн төрөлхтний энх амгалан, аюулгүй байдлыг бэхжүүлж, дайны аюулыг сэрэмжлэхэд онцгой чухал ач холбогдолтой түүхэн шийдвэр гаргаж ирсэн өндөр дээд уламжлалтай билээ. 

Өнөөдөр ажлаа эхэлж байгаа ээлжит XXVII их хурал гагцхүү зөвлөлтийн ард түмний социалист бүтээн байгуулах ажил үйлсээр барахгүй даян дэлхийн шударга хүн ард, нийт хүн төрөлхтний амьдралд онцгой ач холбогдолтой интернационалч том үйл явдал болно гэдэгт монголын коммунистууд, ард нийтээрээ гүн бат итгэж, улс төр, хөдөлмөрийн өндөр идэвхжлээр угтаж байна. 

ЗХУКН-ын XXVII их хуралд зөвлөлтийн ард түмэн, яруу алдарт коммунистууд нийтээрээ орон даяар улс төр, хөдөлмөрийн асар их идэвхтэйгээр бэлтгэж, их хурлынхаа нэрэмжит бүх ард түмний өндөр бүтээл, гавшгай хөдөлмерийн ээлжинд гарч гайхамшигтай сайхан амжилт олон билээ. Их хурал угтсан дан ганц коммунист субботникийг авч үзэхэд түүнд 150 сая гаруй хүн оролцож 200 сая рублийн ажил хийжээ. 

Зөвлөлтийн коммунистууд их хурлынхаа өмнө аж үйлдвэр, хөдөө аж ахуй, соёл, шинжлэх ухааны салбаруудад, нийгмийн амьдралын бүх хүрээнд ажлаа эрчимжүүлэхийн хамтаар нэгэнт олсон амжилтаа цэгнэн дүгнэж, илэн далангүй хурц дайчин шүүмжлэл өрнүүлж, тулгамдсан асуудлуудыг ажил хэрэгчээр хэлэлцсэн нь намын байгууллагын тайлан сонгуулийн хурлуудын ажиллагаанд тусгалаа олсон юм. 

Коммунист намын XXVII их хурал угтаж өрнөсөн бүтээлч яриа, ажил хэрэгч уур амьсгал, үзэл суртал, улс төр, аж ахуй, зохион байгуулалтын ажлыг тал бүрээр боловсронгуй болгоход чиглэсэн зарчимч, шинэчлэгч хандлага нь улс орны нийгэм эдийн засгийн хөгжлийг хурдасгах талаар намаас дэвшүүлсэн зорилтыг хэрэгжүүлэх, олон түмний бүтээн байгуулах үйл ажиллагааг идэвхжүүлэхэд өндөр ач холбогдолтой, үлгэр дууриалтай, үр нөлөөтэй, сургамжтай сайхан зүйл боллоо гэж монголын коммунистууд үнэлж байна. 

Хөдөлмөрчдийн язгуур эрх ашгийн төлөө коммунизмын эрхэм дээд үзэл санааг хэрэгжүүлэх хамгийн үр ашигтай арга хэлбэрийг байнга эрэлхийлж, шимэд тэмүүлж байдаг ленинч зарчим гуйвалтгүй баримталдаг ЗХУКН улс орныхоо нийгэм эдийн засаг, оюун санааны хөгжлийг хурдасгах стратегийн бодлого коммунист байгуулалтын онол, практикт шинэ жинтэй хувь нэмэр оруулах түүхэн чухал шийдвэрийг их хурлаараа боловсруулж, зөвлөлт нийгэм, эдийн засгийн хөгжлийг чанарын шинэ шатанд гаргах чиг замыг заах нь дамжиггүй юм. 

ЗХУКН эдийн засгийн асуудлыг нийгмийн амьдралын гол үндсийн хувьд нь онцгой анхаарч шинжлэх ухаан техникийн дэвшлийг түргэсгэх, нийгмийн үйлдвэрлэлд өөрчлөлт хийх, аж ахуйн механизмыг боловсронгуй болгоход эрс шийдэмгий арга хэмжээ авсаар байна, 

ЗХУКН их хурлынхаа өмнөх өдрүүдэд зөвлөлт нийгмийн шийдвэрлэх, өөрчлөн байгуулах их хүч, нийгмийн бүхий л хүрээн дэх өсөлт дэвшлийн гол эх булаг болсон хүний хүчин зүйлийн тухай марксистленинист үзэл баримтлалыг шинэ нөхцөл байдалд улам хурцаар дэвшүүлэн тавьсан нь социалист байгуулалтын практикт үндэсний болоод интернационалч ач холбогдолтой зүйл мөн. Зөвлөлтийн коммунистууд, нийт ард түмэн, ЗХУКН-ын XXVII их хурлын өмнөх өдрүүдэд намынхаа шинэчлэн боловсруулсан Программын төсөл, намын дүрэмд оруулах өөрчлөлтийн төсөл, ЗСБНХУ-ын эдийн засаг, нийгмийг XII таван жилд болов 2000 он хүртэлх хугацаанд хөгжүүлэх үндсэн чиглэлийн төслийг үнэхээр эзэн хүний ёсоор ажил хэрэгчээр хэлэлцэж ажил амьдралын практикаас урган гарч байгаа шийдвэрлэвэл зохих асуудлууд, коммунист байгуулалтын туршлагын тулгамдсан зорилтыг улс орны эрх ашгийн үүднээс нягтлан ярилцсаныг бид бүхэн мэдэж байна. 

Ард түмэнтэйгээ санал бодлоо хуваалцаж, амьдрал үйлдвэрлэлийн гүнд орж, мэдлэгтэйгээр нийгмийн хөгжлийг удирдан жолоодохын энэхүү амьд жишээ нь нийтэд сургамжтай сайхан туршлага мөн. 

Зөвлөлт нийгмийн амьдралын бүх хүрээнд чанарын шинэ өөрчлөлт гаргахад чиглэсэн ЗХУКН-ын тууштай чиг шугам, дайчин давшингуй, идэвхтэй үйл ажиллагаа, амьд бодитой туршлага нь МАХНаас орчин үеийн хөгжлийн хандлага, дэвшигдэж байгаа зорилт, шаардлагад уялдуулан үйл ажиллагаандаа дүгнэлт хийх, улс орныхоо социалист байгуулалтыг бүхий л талаар өргөтгөн гүнзгийрүүлэх арга замыг улам оновчтой боловсруулахад бодит үлгэр дууриал, үнэлж баршгүй интернационалч ач холбогдолтой бөгөөд дэлхийн социалист систем, социалист хамтын нөхөрлөлийн орнуудын хөгжилд ч шинэ түлхэц, ихээхэн эрч хүч өгч байна. 

Энх тайван, эрх чөлөө, хүнлэг ёсны тугийг манай гариг дээр анх мандуулж, энх тайвны тухай Лениний хуулиар социалист төрийнхөө шинж төрхийг илэрхийлсэн Зөвлөлт Холбоот Улс, ЗХУКН-ын мэргэн гадаад бодлого нь улс түмний итгэлцэл, аюулгүй байдал, хамтын ажиллагааг бэхжүүлэх, дайны аюулыг хазаарлан зогсоох түүхэн том хүчин зүйл болсоор ирсэн билээ. 

ЗХУКН-ын XXVII их хурлын босгон дээр нөхөр М. С. Горбачевын хийсэн агуулга төгөлдөр мэдэгдлийн үзэл санаа, программын шинж чанартай тодорхой санал нь энхийн төлөө тэмцэгчид төдийгүй, капиталист орнуудын эрүүл саруулаар сэтгэдэг улс төр, нийгмийн зүтгэлтнүүдэд сэтгэн бодохын асар их эрч хүч, гэрэлт ирээдүйдээ итгэж, түүний төлөө хийх, бодит үйл ажиллагааны удирдамж болсон бөгөөд ЗХУКНын XXVII их хурлын индрээс энэ дайчин үзэл санаа шинэ хүчээр цууриатаж, газар дэлхийн хүн ардын хүсэн хүлээсэн асуудалд тууштай хариу дахин өгөх нь эргэлзээгүй билээ. 

Монголын коммунистууд, нийт ард түмэн манай эриний үлдэж байгаа 15 жилд хэмжээ далайцаараа зөвлөлт засгийн туулж ирсэн жилүүдэд байгуулсантай тэнцэх эдийн засгийн асар их потенциалыг бий болгох лут том зорилтоо хэрэгжүүлэх арга замыг хэлэлцэж, улс орныхоо нийгэм, эдийн засаг, оюуны хөгжлийг түргэтгэх өргөн далайцтай ажил үйлсийнхээ их зорилт, чиг шугамыг боловсруулан батлахаар ЗХУКН-ын XXVII их хуралдаа хуран чуулж байгаа зөвлөлтийн яруу алдарт коммунистууд, социализмын тугч, энх амгалангийн бат цайз ЗХУ-ын баатарлаг ард түмэнд чин сэтгэлийн халуун баяр хүргэж, хурлын ажиллагаанд их амжилт хүсэн ерөөж байна. 

