№90(15739)
1984 ОНЫ ДӨРӨВДҮГЭЭР САРЫН 14
Сонгуульд эрчимтэй бэлтгэе

МАХН-ын III их хурал хуралдсаны болон БНМАУ-ыг тунхагласны 60 жилийн ой угтсан ажил орон даяар эрч далайцтай өрнөж байгаа үед орон нутгийн АДХ-ыг сонгох 14 дэх удаагийн ээлжит сонгууль, мөн ардын шүүхийн сонгууль зургадугаар сарын 17-нд болох гэж байна. 

Төрийн байгууллагын сонгууль нь нам, ард түмний нэгдэл нягтрал, манай социалист төрийн ардчилсан шинж чанарыг илтгэн харуулж хөдөлмөрчдийн улс төрийн өндөр идэвхжил, намын гишүүд, намын гишүүн бусчуудын эвслийн ялалтын тод баталгаа болдог билээ. 

Өнгөрсөн сонгуулиас хойшхи хугацаанд АДХ-ын зохион байгуулалт, олон түмний ажил сайжирлаа. МАХН-ын XVIII их хурал, Намын Төв Хорооны удаа дараагийн бүгд хурлын шийдвэр, нөхөр Ю. Цэдэнбалаас төрийн байгууллагын ажлын талаар хэлсэн үг, дэвшүүлсэн зорилтыг хэрэгжүүлэхэд орон нутгийн АДХ-ын гүйцэтгэх захиргаад үйл ажиллагаагаа чиглүүлж тодорхой амжилт олж байна. 1983 онд улсын сум, хороо, район, орон нутгийн хотын АДХ-ын гүйцэтгэх захиргааны дарга нарын зөвлөлгөөн болж, намын XVIII их хурлаас дэвшүүлсэн зорилтыг хэрэгжүүлэх талаар зохиож байгаа ажлыг нэгтгэн дүгнэж, төрийн эрх барих орон нутгийн байгууллагын ажлын арга туршлагыг солилцуулсан нь чухал ач холбогдолтой боллоо. Манай намаас байнгын анхаарал тавьж ирсний үрээр сүүлийн жилүүдэд төрийн бүх шатны байгууллагын үйл ажиллагаа улам идэвхжин, боловсронгуй болж, гүйцэтгэх үүрэг нь өндөржсөөр байна. Орон нутгийн Ардын депутатуудын хурлууд сонгуулийн бүрэн эрхийн хугацаанд чуулганаараа аж ахуй, зохион байгуулалт, соёл хүмүүжлийн олон чухал асуудал хэлэлцэж, гаргасан шийдвэр нь хэрэгжин зохих үр дүнд хүрчээ. АДХ-ын байнгын комиссын үзлэг шалгалтын үр нөлөө дээшилж, бүх шатны хурлын депутат намын бодлого, шийдвэрийг хэрэгжүүлэх үйлсийн тэргүүн эгнээнд явж байна. 

ЗСБНХУ-ын орон нутгийн зөвлөл, гүйцэтгэх хорооны ажлын олон сайхан туршлага орон нутгийн хурал, гүйцэтгэх захиргааны ажилд нэвтэрлээ. Намаас тавьж байгаа өндөр шаардлагын дагуу орон нутгийн АДХ-ын гүйцэтгэх захиргаад сахилга, хариуцлагыг дээшлүүлж, социалист хууль ёсыг бэхжүүлэх, гэмт хэрэг, нийгмийн хэв журмын зөрчилтэй тэмцэх, урьдчилан сэргийлэх, социалист өмчийг хайрлан хамгаалах, хөдөлмөрчдийн эрх зүйн мэдлэгийг дээшлүүлэх олон хэлбэрийн ажил зохиож ирэв. 

Орон нутгийн АДХ-ын сонгуулийг үзэл суртал, зохион байгуулалтын өндөр хэмжээнд бэлтгэн хийх нь улс төрийн чухал кампанит ажил мөн. Иймээс намын анхан шатны байгууллага бүр сонгуульд бэлтгэх ажилд хүч анхаарлаа төвлөрүүлэн тойрог, хэсгийн комиссыг байгуулж тодорхой удирдлагаар хангах, улсын сум, хороо, район, орон нутгийн хотын АДХ-ын гүйцэтгэх захиргааны дарга нарын зөвлөлгөөнөөс дэвшүүлсэн зорилтыг хэрэгжүүлэх ажлыг улам эрчимжүүлбэл зохино. 

Үйлдвэрлэлд тэргүүн туршлага нэвтрүүлэх, нөөц бололцоо илрүүлэн ашиглаж, арвилан хэмнэх зарчмыг тууштай хэрэгжүүлэх, бүтээгдэхүүний болон нийт ажлын чанарыг сайжруулахын төлөө тэмцлийг газар сайгүй өрнүүлэх нь орон нутгийн АДХ, гүйцэтгэх захиргаанаас зохиох ажлын нэг чухал хэсэг мөн. 

Намын гишүүд, намын гишүүн бусчуудын эвслээс хамгийн шилдэг тэргүүний хүмүүсийн нэрийг депутатаар дэвшүүлж, тэдний ажил үйлсийг өргөн сурталчлах, нэр дэвшигчидтэй уулзах уулзалтын хурлыг бэлтгэл, зохион байгуулалттай хийж, сонгогчдоос санал хүсэлт тавих, захиа даалгавраа чөлөөтэй гаргах бололцоо нөхцөлийг хангах нь чухал. 

Түрүүчийн сонгуулийн үеэр Завхан, Увс, Ховд аймаг аж ахуйн төлөвлөгөөт зорилтыг биелүүлэх талаар тодорхой ажил зохиож дүгнэсэн байв. Баянхонгор, Өвөрхангай, Төв аймаг, Улаанбаатар хотын Найрамдлын районы АДХ-ын гүйцэтгэх захиргаа залуу сонгогчдын дунд тодорхой ажил зохиожээ. Дорноговь аймагт сонгуулийн хэсгийн ухуулах байранд тэргүүний депутатын алдар тэмдэглэж, тойрогтоо сайн ажилласан аймаг, сумын хурлын депутатын ажлын арга туршлагыг дэлгэрүүлсэн нь үр дүнгээ өгчээ. 

Орон нутгийн засаг захиргааны байгууллага сонгууль угтаж энэ оны эхний хагас жилийн төлөвлөгөөт зорилтыг хугацааны өмнө давуулан биелүүлж, хаврын тариалангийн ажлыг богино хугацаанд чанартай дуусгах, гарсан төлийг бүрэн бойжуулах, малын зүй бус хорогдлыг зогсоох, бодын хөөвөр, хялгас бэлтгэх, хашаа барих, сааль сүү ашиглах ажлыг сайн зохион байгуулж энэ талаар тавих төрийн хяналтыг улам сайжруулах хэрэгтэй. 

Сонгууль угтаж манай ардын төрийн бүтээлч үүрэг, социалист ардчиллын давуу тал, БНМАУ-ын Үндсэн хууль, бусад хууль дүрэм, сонгууль угтсан ажлын ололт амжилт, монгол, зөвлөлтийн ард түмний найрамдал, хамтын ажиллагаа, олон улсын байдал, ЗХУКН, зөвлөлт төрийн энх тайванч гадаад бодлогыг сонгогчдын дунд өргөн сурталчлах ажлыг эрчимтэй хийвэл зохино. Энэ талаар нам, улс, олон нийтийн бүх байгууллага, ялангуяа төв, орон нутгийн хэвлэл, мэдээллийн байгууллага тодорхой ажил зохиох хэрэгтэй. 

Энэ үеийн ухуулга, олон түмний ажил нь сонгуулийн хэсэгт төвлөрч, сонгогчдын тавьсан асуултад бүрэн төгс хариу өгөхөд чиглэсэн байвал зохино. Иймд нам, эвлэлийн гишүүн, тэргүүний сэхээтнийг ухуулагч лектор, илтгэгчээр ажиллуулж, олон нийтийн бүх байгууллагыг сонгуулийн ажилд идэвхтэй оролцуулах нь зүйтэй. 

АДХ-ын үйл ажиллагаа, депутат, байнгын комиссоос Сонгуулийн бүрэн эрхийн хугацаанд гүйцэтгэсэн ажилд МАХН-ын Төв Хорооны VI, VII бүгд хурлын шийдвэрийн дагуу дүгнэлт хийж, амжилтаа бататган оршиж байгаа дутагдлыг арилгах үндсэн дээр шинээр сонгогдох хурал, депутатын өмнө тодорхой зорилт тавих ёстой. 

Орон нутгийн АДХ-ыг сонгох ээлжит сонгууль угтсан ажлыг улам эрчимжүүлж, улс ардын аж ахуй, соёлыг хөгжүүлэх 1984 оны эхний хагас жилийн төлөвлөгөөт зорилтыг сонгуулийн өмнө бүрэн биелүүлэх уриан дор социалист уралдаан өрнүүлэх нь төрийн эрх барих орон нутгийн байгууллагын өнөөгийн чухал зорилт болж байна. 

