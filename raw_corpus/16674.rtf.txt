№84 (16674)     
1987 оны дөрөвдүгээр сарын 8
Сурах бичиг

<< Бид XXI зуунд ажиллаж, амьдрах хүмүүсийг одоо сургаж бэлтгэх тухай ярилцаж байгааг мартаж болохгүй. Энэ бод амар хялбар биш боловч цаг алдалгүй боловсруулж, дэс дараатайгаар заавал шийдвэл зохих том зорилт мөн >> гэж нөхөр Ж. Батмөнх намын XIX их хурал дээр цохон тэмдэглээд << Ардын боловсролын нийт системд сургалт, хүмүүжлийн ажлын чанар хоцрогдонгүй байгааг >> зааж шүүмжилсэн билээ. Сургалтын чанарыг сайжруулан, сурагчдыг амьдрал, хөдөлмөрт бэлтгэх ажлыг хүчтэй болгох талаар намын их хурлын заалтыг хэрэгжүүлэхийн тулд << Сургуулийн системийг боловсронгуй болгох тухай >> МАХН-ын Төв Хороо сэдэв боловсруулан гаргасан юм. Сургалтын төлөвлөгөө, хичээлийн программ, сурах бичгийг шинэчлэх, хичээлийн онол практикийн харьцааг зов тогтоох, сургалтын үр дүн, өгөөж сайтай идэвхтэй арга хэлбэрүүдийг сонгон ашиглах талаар намаас дэвшүүлсэн том зорилтыг хэрэгжүүлэх, суралцагчдад гүнзгий мэдлэг олгоход юуны урьд сурах бичиг хамгийн идэвхтэй нөлөө үзүүлэх хэрэглүүр мөн. Сурах бичгүүд шинжлэх ухааны мэдлэгийг системтэй, хялбар ойлгомжтой, итгэл үнэмшилтэй таниулахын зэрэгцээ улс төр, ёс суртахууны мэдлэг, гоо зүйн хүмүүжил олгоход давхар нөлөө үзүүлж байх ёстой. 

Одоо ерөнхий боловсролын сургуульд 86 нэрийн сурах бичиг хэрэглэж байгаагийн нэлээд нь тогтворжиж чадаагүй, хуучирч хоцрогдсон эсвэл бага сага өөрчлөлт хийж жил дараалан шахам хэвлүүлснээр << шинэ хэвлэлд >> тооцогдсоор иржээ. 

Сурах бичиг тогтвортой байхын нэг гол үндэс нь шинжлэх ухааны үндэслэл сайтай, алсын хараатай боловсруулсан хичээлийн программ юм. Хичээлийн програмыг боловсруулахдаа их, дээд сургуулийн багш нар, заах аргын мэргэжилтэн, дунд сургуульд олон жил хичээл заасан туршлагатай сурган хүмүүжүүлэгчдийг өргөн оролцуулж саналыг нарийн тусгаж заншаагүйгээс төдий л боловсронгуй, цогцолбор шинжтэй болж чаддаггүй нь сурах бичиг зохиох ажилд муугаар нөлөөлж, ягштал барих хязгаарлал, хэв загварын үүрэг гүйцэтгэхэд хүрдэг байна. Сурах бичиг бэлэн болчихоод байхад программ нь батлагдаж ирэхгүй удааширдаг дутагдал газар авсан нь үнэн хэрэгтээ зураг төсөлгүйгээр барилга барьсантай адил ойлгомжгүй, замбараагүй явдал бөгөөд ийм байдал наймдугаар ангид үзэх БНМАУ-ын түүхийн сурах бичиг дээр өнгөрсөн онд гарчээ, 

Сурах Бичгийг иж бүрнээр бэлтгэж хэвлэх ажил хэвшээгүйгээс багш нарт зориулсан гарын авлага, сургалтын материал нь сурах бичигтэйгээ нэг зэрэг бэлтгэгдэж хэвлэгдэхгүй зөрж, заримдаа багш нарт зориулсан гарын авлага хэвлэгдэж амжилгүй үйлдвэрлэлийн урт дамжлагад байх хооронд сурах бичиг нь өөрчлөгдсөнөөс хэвлэлээс гараагүй гарын авлагаа буцааж авах тохиолдол ч гарчээ. Сурах бичиг, программ, гарын авлагад нэг ойлголтыг өөр өөрөөр томъёолон нэрлэж сурагчдыг төөрөгдүүлэх зохисгүй үзэгдэл ч нэлээд гарч байна. 

Өнгөрсөн 1986 онд 64 нэрийн сурах бичгийг ганцхан жилд бөөнөөр нь хэвлүүлж хэт олон сурах бичгийг шахаж хам хум гаргаснаас чанарын доголдолд үүд хаалга нээж, холбогдох бусад гарын авлага нь хоцроход ч хүргэжээ. 

Сүүлийн үед нэлээд яам, газар элдэв нэрийн хичээл шинээр оруулах санал тавин хөөцөлдөн нэмүүлсэн боловч тийнхүү оруулсан зарим хичээлийн багш нар долоо хоногт арав хүрэхгүй цагийн хичээл заачихаад бүтэн ачаалалтай мэтээр цалинжих болжээ. Тэр бүхнээс шалтгаалан дунд сургуулийн VII- X ангийн сурагчдын цагийн ачаалал, зөвхөн программын хичээлийн хувьд ( сонгон суралцах хичээлийг оролцуулалгүйгээр ) 32 36 цагт хүрсэн нь хүүхдийн оюуны өсөлт хөгжилтийн даацыг хэтрүүлж чөлөөт цагийг нь багасгаж, сургуулийн эрүүл ахуйн шаардлагад харшилж өсвөр насны хүүхэд багачуудын долоо хоногийн ачаалал насанд хүрэгчдийн түвшинд тун ойртож очсоныг хянан үзэх шаардлагатай байна. " 

Сурах бичгийг зохиох шинжлэх ухаан арга зүйн үндсийг улам боловсронгуй болгох, өөрийн орны үйлдвэр, аж ахуй, соёлын хөгжлийн өвөрмөц онцлогийг сурах бичигт тусгахад анхаардаггүй, бүтээлч биш ханддагийн балгаар ялангуяа байгалийн ухааны зарим сурах бичгүүд бусад орныхыг илт хуулбарласан шинжтэй болжээ. 

Сурах бичиг хэт зузаарах, хэл найруулга нь болхи, нуршуу, эсвэл ойлгомжгүй, томъёолол, тодорхойлолт нь шинжлэх ухааны өндөр түвшинд биш харин орооцолдсон бүрхэг өгүүлбэр элбэгтэй байгаа нь чанарын гологдол төдийгүй сурагчдын оюун ухааны хөгжилд саад учруулах хортой зүйл мөн. Сурах бичгийн хэвлэлтийн соёл орчин үеийн шаардлагаас илэрхий хоцорч, алдаа мадаг ихтэй байгаа нь хүмүүжлийн муу нөлөөтэйн дээр сурах бичгийн эх бэлтгэдэг, хэвлэдэгт байгууллагуудын хариуцлагагүй, салан, хайхрамжгүйн баримт юм. 1983 онд хэвлэгдсэн хоёрдугаар ангийн математикийн сурах бичгийн 64 дүгээр талд << 65 + 7 + = 27 >> гэж алдаатай хэвлэсэн атлаа залруулга гаргаагүй шиг хариуцлагагүйн уршиг олонхи сурах бичигт элбэг тохиолдох болжээ. 

Сурах бичгийг анги дамжуулан хэрэглэх, цаашдаа үнэгүй болгох нь түүний эдэлгээг уртасгаж материал, хөдөлмөр хэмнэх, зарим сурах бичгийг уралдаан зарлан бичүүлэх эхлэлийг бататгах, сурах бичгийн хэрэгцээг зөв тогтоох, эх бэлтгэх, хэвлэх хариуцлагыг чангатгах, сурах бичгийн дотоод шүүмж, үнэлгээ, туршилтын ажлыг сайжруулах талаар БНМАУ-ын Ардын боловсролын Яам, Соёлын Яам эргэлт гаргах цаг болжээ. 

Сурах бичиг зохиоход сургалт, үйлдвэрлэлийн холбоог бэхжүүлэх, хөдөлмөрийн хүмүүжил, мэргэжлийн зов баримжаа олгох, техникийн сэтгэлгээ, зохион бүтээх авьяасыг хөгжүүлэх, гоо зүй, экологийн ухамсар, мэдлэг олгоход онцгой анхаарахын хамт онол, практикийн харьцааг алдагдуулах, хоёрдугаар зэргийн сэдэвт хэт олон цаг ногдуулах, программын туршилт хийлгүй шууд мөрдөж хэрэглэх зэрэг архаг дутагдлыг тууштай арилгах хэрэгтэй байна. 1988 оноос эхлэн сургалтын 11 жилийн системд шилжиж эхлэхтэй холбогдон сургалтын программ, сурах бичгийг өөрчлөхдөө орчин үеийн сурган хүмүүжүүлэх ухааны ололтод тулгуурлаж, тогтвортой сурах бичиг бий болгохыг Ардын боловсролын Яам, сурган хүмүүжүүлэх ухааны хүрээлэн даруй шийдэх ёстой. Сурган хүмүүжүүлэх болон сэтгэл зүйн ухааны үндсэн шаардлагыг хангасан, амьдрал, үйлдвэрлэлийн ач холбогдолтой, чанартай, үзэмжтэй, тогтвортой сурах бичиг л өнөөгийн шаардлагыг хангах болно. 

