Нийгмийн оюун санаа, уран сайхны соёл 

Нийгэм нь бүхэлдээ материаллаг болон оюун санааны амьдрал гэсэн хоёр том хүрээнд багтдаг учраас аль алиных нь хөгжил бие биеийнхээ оролцоо, харилцан шүтэлцээгүйгээр оршин тогтнох үндэсгүй юм. 

Материаллаг үйлдвэрлэл нийгмийн хөгжилд шийдвэрлэх ач холбогдолтой нь мэдээж боловч оюун санааны хүч боломжийг дутуу үнэлж хэрхэвч болохгүй. 
Ялангуяа нийгмийн амьдралд хүний хүчин зүйлийн үүрэг эрс өсч байгаа өнөө үед оюун санааны чадавхийг нийгмийн дэвшилд үр нөлөөтэй ашиглах нь нэн чухал асуудал болжээ. 
Өнөөдөр уран сайхны соёлыг хүртэж эзэмших нь хүн утга зохиол, урлагаар дамжуулан амьдралыг болон өөрийгөө танин мэднэ, дотоод ертөнцөө баяжуулна гэсэн үг учраас нийгмийн оюун санааны хөгжилд уран сайхны соёлын үүрэг, ач холбогдол нэн өсч байна. 

Амьдрал хэдийчинээ баялаг, гүн гүнзгий, өөрчлөлт, хувьслаар дүүрэн байхын хэрээр урлагийн ертөнц төдийчинээ өргөн тансаг байх нь дамжиггүй. 
Урлаг бол бодит амьдралын тусгал, хүн түүнийг яруу сайхны хуулиар танин мэддэгийн илэрхийлэл мөн. 
Уран зохиолын сайхан ном уншихгүйгээр, үндэсний болон сонгодог дуурь, хөгжим, бүжгийн жүжиг, драмын жүжиг үзэж сонсохгүйгээр, уран зураг, дуу хөгжмийн яруу сайхныг ойлгож амьдрал, хөдөлмөрийн гоо сайхныг таньж мэдрэхгүйгээр үр бүтээлтэй хөдөлмөрлөж оюун санаа, бодол сэтгэлээр баялаг дүүрэн амьдарч, аж төрөх боломжгүй юм. 

Бид өөрчлөн байгуулалт, улс төрийн шинэ сэтгэлгээний эрин үед амьдарч, аж төрж байна. 
Их, бага аливаа улс гүрэн бие биеэ танин мэдэж харилцан ойлголцох, нөхөрлөхөд соёлын харилцаа зуучийн үүрэг гүйцэтгэж байна. 
Түүгээр ч барахгүй улс үндэсний соёл бие биедээ харилцан нөлөөлж интернационалжих үйл явц идэвхжиж, тухайн ард түмний, уран сайхны соёл улам бүр баяжин хүрээ хязгаараа тэлж хөгжих өргөн зам нээгдэж байна. 
Ийм нөхцөлд алив ард түмний түүх, соёл, уран бүтээл, түүний уламжлал шинэчлэлийн асуудлыг нийт хүн төрөлхтний болон бүс нутгийн, мөнхүү улс орны хэмжээнд харилцан уялдаанд нь авч үзэж шинжлэн дүгнэж байх нь зарчмын ач холбогдолтой юм. 

Соёл, урлаг нь улс үндэстний түүх, намтар, хөгжил дэвшил, ард түмний бодол сэтгэхүй, зан үйлийн онцлогийг илэрхийлэхээс гадна уран сайхны соёлын хүрсэн түвшин, дэлхийн дэвшилт соёлтой тогтоож ирсэн харилцаа холбоог нэгэн адил харуулдаг тул манай нам хувьсгалт засгийн бүх л жилүүдийн туршид дэлхийн болон орос, зөвлөлтийн сонгодог бүтээлүүдээс сурч эзэмших асуудалд их анхаарал тавьж байсан юм. 
Максим Горькийтой монголын сэхээтнүүд харилцсан захидлууд ч үүнийг бэлхнээ нотолж байна. 
Гэхдээ үндэсний соёлын өв уламжлалыг хөгжүүлэх, уран сайхны соёлын бодлогыг хэрэгжүүлэх явцад хайш яйш гаж буруу хандлага тохиолдож байсныг МАХН-ын Төв Хорооны V бүгд хурал зарчимчаар шүүмжлэхийн хамт урлаг, соёлын байгууллагууд ардчилал, ил тод байдлын нөхцөлд бие дааж, бүтээлч эрэл хайгуул хийхийн чухлыг анхааруулсан билээ. 

Шинэчлэлийн нөхцөлд утга зохиол, урлагийн үүрэг асар их өсөн нэмэгдэж байгааг соёл, уран бүтээлийн салбар дахь зарим шинэчлэл, мөн урлагийн ажилтнууд, зураачид, зохиолчдын сүүлчийн их хурлуудаас хийсэн үнэлэлт дүгнэлт нотлон харууллаа. 
Өөрчлөн байгуулалтад идэвхтэй туслахын зэрэгцээ өөрөө шинэчлэгдэн өөрчлөгдөх нь соёл, уран бүтээлийн шинэчлэлийн гол агуулга болох ёстой. 
Нийт ард түмний ухамсар, урам зориг сэргэж, арга барил, сэтгэлгээний шинэ нөхцөл, шинэ уур амьсгал бүрэлдэж байгаа ийм үед нам, ард түмэндээ туслахаас эрхэм зүйл уран сайхны сэхээтнүүдэд үгүй. 
Үүний тулд нийт уран бүтээл, урлаг, соёлын ажилд орчин үеийн сэдвийг тод томруун дэлгэн тавих, хүмүүсийг шинэ сэтгэлгээ, шинэ арга барил, идэвхтэй үйл ажиллагаанд уриалан дуудаж хүн арддаа сэтгэлийн тэнхээ, урам зориг, арга ухаан нэмэх шилдэг уран зохиол, дуу хөгжим, жүжиг, кино, уран зургийг олшруулах нь амин чухлаар шаардагдаж байна. 

Манай жүжгийн хүрээлэн, чуулга, филармонн, кино, соёлын төв бүхэн өөр өөрийн өвөрмөц аргаар ажиллаж хөдөлмөрчин түмэнд нөлөөлөх үүрэгтэйн адил урлаг, утга зохиол, соёлын салбарын ажилтан, зохиолч, зураач, хөгжмийн зохиолч, уран бүтээлч нэг бүр мөн л энэ их үйлсэд идэвхтэй хүчин зүтгэж авьяас билиг, үйлс бүтээлээрээ тус хүргэх хэрэгтэй. 

Жүжиг, дуурь, бүжгийн жүжиг үзэх, сайхан хөгжим сонсох, уран зураг харж нүд тайлах нь манай үеийн хүмүүсийн оюун санааны чухал эрэлт хэрэгцээ болжээ. 
Хөдөлмөрчдийг урлагт дуртай, урлагийн гоо сайхныг ухааран ойлгож танин мэдэх хүмүүжилд нь тус хүргэх талаар нам, улс, олон нийтийн байгууллага өндөр шаардлага тавьж дэмжлэг туслалцааг улам нэмэгдүүлэх шаардлагатай байна. 

МАХН-ын Төв Хорооны V бүгд хурал << Уран бүтээлийг үнэлж цэгнэхдээ түүний нийгмийн болон уран сайхны ач холбогдол, ёс суртахуун, гоо зүйн хүмүүжил олгох чанар, үр өгөөжийг үндэс болговол зохино. . .уран бүтээлийн гол шүүгчид нь ард түмэн байх нь хамгийн зөв чиглэл гэж үзэж байна >> гэж заалаа.Уран сайхны соёлын өндөр боловсрол нь ард түмэн сайн шүүгч байхын баталгаа мөн. 

Уран сайхны соёлыг хүн бүр эзэмших нь нийгмийн идэвхтэй гишүүн байхын бас нэг баталгаа мөн. 
Бүх нийтийн гоо сайхны хүмүүжлийн системийг боловсруулж тавих явдал хойшлуулшгүй шаардлага болсныг Намын Төв Хорооны V бүгд хурал онцлон тэмдэглэсэн нь үүнтэй бас нягт холбоотой юм. 

Өнөөдөр урлаг, соёлыг ойлгодог, түүнийг үнэлж цэгнэж чаддаг тийм уран сайхны боловсролтой иргэнийг төлөвшүүлэх асуудал нэн чухал зорилт болон тавигдаж байгаа нь хүний хүчин зүйлийг идэвхжүүлэн дайчлах, социалист аж төрөх ёсыг бататган хэвшүүлэх, хувь хүний нийгмийн идэвхтэй байр суурийг төлөвшүүлэх, улмаар социалист үзэл суртлын бүтээн байгуулагч хүч чадлыг өсгөн арвижуулах шаардлагаас зүй ёсоор урган гарч байна. 


