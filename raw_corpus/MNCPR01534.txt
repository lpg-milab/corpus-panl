Барьцаалагдсан нэр дэвшигч

Колумбийн Хувьсгалт зэвсэгт хүчин нь 1960-аад оноос хойш эрх баригчидтай тэмцсээр ирсэн. Тэднийг эрх босогчид гэдэг. Зүүний үзлийг баримталдаг тус бүлэг нь саяхныг хүртэл 40-өөд хүнийг барьцаалсан байсан бөгөөд шоронд байгаа үзэл бодол нэгт нөхдөө эдгээр хүмүүсээр солихоор төлөвлөж байсан юм. Тэдний барьцаанд байсан хүмүүсийн нэг нь  Колумбийн Ерөнхийлөгчид нэрээ дэвшүүлж байсан Ингрид Бетанкур.  Франц болон Колумбийн иргэн  энэ бүсгүй 2002 оны хоёрдугаар сарын 23-ны өдөр  сонгуулийн кампанит ажлаа хийж яваад олзлогджээ. Тэрбээр  ширэнгэн ойд байрлах Колумбийн хувьсгалт зэвсэгт хүчний бааз дээр зургаан жил таван сар амьдарчээ. 
Тус бүлгийнхэнд барьцаалагдаж өнгөрсөн сард  суллагдсан Колумбийн Сенатын гишүүн асан Луи Эладио Перез ярихдаа  Ингрид Бетанкурыг харсан, түүний бие маш муу байсан гэжээ. 
Энэ сарын гуравны өдөр барьцаанд байсан 15 хүнийг сулласан бөгөөд тэдэн дотор  Ингрид Бетанкур байсан юм. Энэ тухай дэлхийн бүх хэвлэл мэдээллийн хэрэгслээр мэдээлсэн билээ.  
Бетанкурыг суллуулахаар Францын эрх баригчид Колумбийн Ерөнхийлөгч Альваро Урибед нэг бус удаа хандаж байсан. Энэ асуудлаар хэд хэдэн удаа хэлэлцээ хийж түүнд нь  Колумби, Венесуэл, Францын Засгийн газрын албан ёсны төлөөлөгчид төдийгүй Ромын хамба лам Бенедикт XVI хүртэл оролцсон юм.  Бетанкур Ингридын хамаатан садангууд түүнийг суллахыг уриалсан арга хэмжээг Колумби, Францад хэд хэдэн удаа зохион байгуулсан боловч тус болоогүй. 
Харамсалтай нь, энэ бүхэн  Колумбийн  эрх баригчдын  мэдлээс хэтэрсэн хэрэг байсан бололтой.  Тус улсын тусгай алба "Шах" нэртэй ажиллагаа зохион байгуулж түүнд нь  цэргийн тагнуулын ажилтнууд  оролцсон. Тэд Колумбийн хувьсгалт зэвсэгт хүчнийхний бааз руу нь нэвтэрч тэдэнтэй хэлэлцээ хийжээ.  Тэгэхэд тусгай албаны ажилтнууд нэлээд бодож боловсруулсан "жүжиг" тоглосон байна. 
 Тэдний итгэлийг хүлээж нэлээд удаан хугацааны турш  ярилцсаны эцэст олзлогдогчдыг хариуцсан даргыг ятгаж чаджээ. Ингээд  хүмүүсийг авч явах нэрийдлээр нисдэг тэргэнд суулгаж үндсэндээ  суллуулсан байна. Агаарт хөөрсөн хойноо барьцаанд байсан хүмүүст  эрх чөлөөтэй болсон тухай хэлэхэд тэд маш их баярласан гэдэг. 
15 олзлогсдыг сулласан тухай мэдээлсний дараахан Швейцарийн RSR радио тэднийг мөнгө төлж байж эрх чөлөөтэй болгосон хэмээн мэдээлсэн байна. Үүний хариуд Колумбийн  Батлан хамгаалахын сайд Хосе Мануэль Сантос  үгүйсгэсэн мэдэгдэл хийж тэднийг хэрхэн суллаж байгааг харуулсан  бичлэгийг хүртэл хэвлэл мэдээллийн байгууллагын ажилтнуудад үзүүлжээ. 
Ингрид Бетанкур эрх чөлөөтэй болсон даруйдаа Францыг зорьсон юм.  Францчууд түүнийг үндэсний баатар мэт угтаж авав. Түүнийг онгоцноос буухад  ээж, нөхөр, хүүхдүүдээс нь гадна  Францын Ерөнхийлөгч Николя  Саркози гэргийн хамт мөн  Засгийн газрын гишүүд хүлээж байлаа. Бүсгүй нулимсаа барьж чадалгүй "Энэ олон жил өвчинд автаж,  сэтгэл шаналсандаа маш их уйлж билээ.  Заримдаа өөрийн хамаатан садан, ойр дотныхоо хүмүүстэйгээ дахин хэзээ ч уулзахгүй юм шиг санагддаг байлаа.  Харин өнөөдөр бол би баярласандаа уйлж байна. Та бүхэнд баярлалаа" гэжээ. Бүсгүйн зориг, тэвчээрийг Франц даяараа биширч нутагтаа ирж байгааг нь телевизээр шууд дамжуулан үзүүлсэн юм. Үүний дараа Ингрид хэвлэлийн бага хурал хийлгэхдээ барьцаанд  ямаршуу янзтай байсан, тусгай албаныхан түүнийг хэрхэн сулласан гээд маш олон асуултад хариулсан. Ингрид Бетанкур суллагдсанаасаа хойш сэтгэл нь маш их хөдөлсөн тул нэг ч удаа унтаагүй тухайгаа хэвлэлийнхэнд ярьжээ.  Олзны хүмүүст цагаан будаа, шошноос өөр идэх юм өгдөггүй,  голын усанд оруулж, ширэнгэ ойгоор  явуулж, хээр унтуулдаг байсан гэнэ.  Хувцас, гутал нь урагдахад өөрсдөө л янзалж өмсдөг байжээ.  Жимс, ногоо зэрэг нь хэтэрхий үнэтэй учраас өгдөггүй байсан гэнэ. 
Түүнийг нутагтаа ирсэн даруйд нь Вальде-Грас эмнэлэгт нарийвчилсан шинжилгээнд оруулсан юм.  Эмнэлгийн сувилагчийн мэдэгдсэнээр одоохондоо эрүүл мэндэд нь ямар нэгэн ноцтой аюул учраагүй гэнэ.  Гэхдээ хор уршиг нь хэсэг хугацааны дараа илэрч магадгүй тул эмч нар  маш сайн амрахыг зөвлөсөн байна. 
Ингрид Бетанкур барьцаанд байхдаа үнэхээр хүнд нөхцөлд амьдарч байсан тухайгаа ярьжээ. Тэрбээр гурван жил гавтай  байсан гэнэ.  Сүүлийн жилүүдэд В гепатитын халдвар авсан тул хоол ч идэхээ больсон.  Бие нь маш муу байхад олзонд байсан Колумбийн армийн бага дарга эмнэлгийн яаралтай тусламж үзүүлж амийг нь аварчээ. 
Ингрид суллагдсан даруйдаа "Jourmnal du Dimanche"-д ярилцлага өгсөн. Тэрбээр Колумбийн хувьсгалт зэвсэгт хүчний барьцаанд хэрхэн долоон жилийг өнгөрүүлсэн талаараа жүжгийн зохиол бичих гэнэ. Түүнийг "France 3" телевизэд ярилцлага өгөх үеэр сурвалжлагч 2010 оны Колумбийн Ерөнхийлөгчийн сонгуульд дахин нэрээ дэвшүүлэх эсэхийг нь сонирхоход  "Энэ бол хамгийн зөв сонголт биш" гэсэн хариу өгсөн. Харин Колумбийн Ерөнхийлөгч Альваро Урибетэй хамтран ажиллах  эсэхийг нь тодруулахад "Үзэл бодол нийлдэггүй" гэсэн байна. Ингрид хэлэхдээ "Улс төр гэдэг байнга өөрчлөгдөж байдаг. Хоёр жилийн дотор маш их зүйл өөрчлөгдөж болно" гэв. 
Ингрид Бетанкур Колумбийн Богото хотод 1961 оны арванхоёрдугаар сарын 25-ны өдөр нэлээд чинээлэг гэр бүлд төржээ. Түүний аав  Франц дахь ЮНЕСКО-гийн төлөөлөгчөөр ажиллаж байсан, ээж нь цагтаа Колумбийн гоо бүсгүйгээр шалгарч байв.  Ингрид Францад боловсрол эзэмшсэн  Парис хотын  улс төрийн шинжлэх ухааны дээд сургуулийг улс төр судлаач мэргэжлээр дүүргэсэн юм. Тэрбээр сургуулиа дүүргэснийхээ дараа Францын дипломатчтай гэр бүл болж хүү, охин төрүүлсэн билээ.   Гэвч 1989 онд нөхрөөсөө салж Колумбид эргэж ирэн Сангийн яаманд ажиллаж байгаад улс төрд орсон юм. 1994 онд Колумбийн Төлөөлөгчдийн танхимын гишүүнээр сонгогдсон, Либерал намын гишүүн. Тэрбээр хээл хахууль, мансууруулах бодисын хууль бус наймаа, зохион байгуулалттай гэмт хэрэгтэй тэмцэнэ хэмээн тухай үедээ мэдэгдэж байлаа.  Сонгуулийнхаа хөтөлбөрт дээрх  зүйлийг тусгаж бие даан сонгуульд өрсөлдөж ялалт байгуулсан юм.  Мөн  Колумбид нэлээд хэдэн жил үргэлжилж буй иргэний дайныг зогсоох хэрэгтэй гэдгийг ч байнга онцлон дурддаг. 
2002 онд Колумбийн Ерөнхийлөгчийн сонгуульд нэрээ дэвшүүлсэн түүнийг Сан-Висенте хотын ойролцоо явж байхад нь Колумбийн хувьсгалт зэвсэгт хүчнийхэн барьцаалсан юм. Түүнийг хүндээр өвчилсөн тухай мэдээлж байсан боловч суллах гэж нэлээд хэдэн удаа оролцоод бүтээгүй.  Францын Засгийн газар түүнийг суллуулахын төлөө идэвхтэй ажиллаж байсан бөгөөд  Венесуэлийн Ерөнхийлөгч Уго Чавес хүртэл зуучилсан билээ. 
Хэдхэн хоногийн өмнө Чилийн Ерөнхийлөгч Мишель Бачилет Ингрид Бетанкурыг  Нобелийн энх тайвны  шагналд  дэвшүүлэх болсон тухайгаа албан ёсоор мэдэгдсэн юм. Ерөнхийлөгчийн мэдэгдсэнээр энэ нь ардчилал, эрх чөлөө, энх тайвны хамгийн том ялалт аж. Тиймээс энэ бүхнийг даван гарч чадсан Ингридийг дэлхийн хамгийн нэр хүндтэй шагналд дэвшүүлжээ. Магадгүй Чилийн Ерөнхийлөгч бүсгүй хүн болохоор  колумби эмэгтэйн эр зоригийг биширсэн байх. 
Ю.Дэлгэрмаа
