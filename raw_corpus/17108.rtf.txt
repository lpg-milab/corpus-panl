№205 (17108)   
1988 оны наймдугаар сарын 24.   
АМЬДРАЛЫН ТҮВШИН

<< Эдийн засаг, нийгмийг хөгжүүлэх намын бодлогын эцсийн зорилго нь ард түмний сайн сайхан аж байдал, соёлын түвшинг дээшлүүлэхэд оршино >> гэж МАХН-ын XIX их хурал дээр нөхөр Ж. Батмөнх цохон тэмдэглэсэн билээ. 

Сүүлийн жилүүдэд нийт хүн амын амьдралын түвшинг дээшлүүлэхэд чиглэсэн нэлээд арга хэмжээ нам, засгаас авч хэрэгжүүлсний үрээр ажилчин. малчин, сэхээтэн аль ч өрх гэр, бие хүний амьдралын түвшин, чанарыг тодорхойлох зарим үзүүлэлт сайжирчээ. Гэвч энэ талаар цаашид хэрэгжүүлэх зорилт, шийдвэрлэх асуудал цөөнгүй байгаа бөгөөд тухайлбал аймаг, хот, сум, сангийн аж ахуйн хэмжээнд хөдөлмөрчдийн амьдралын түвшинг дээшлүүлж, чанарыг сайжруулах талаар эн тэргүүнд юу хийх шаардлагатайг судалж, нийгмийн хөгжлийн цогцолбор төлөвлөгөөтэй ажиллах шаардлага жигд хэрэгжээгүйгээс хүн амын чинээлэг хэсэг, дундчууд, аж байдлаар харьцангуй ямагт орох хэсгийн амьдралын түвшин, чанарын ялгаа нэлээд их байна. Амьдралын түвшин тодорхойлох бүртгэл, тайлан, социологийн тодорхой судалгааны мэдээлэлгүйгээс хот, хөдөөгийн хүн амын аж байдлын өсөлтөд бүдүүвч, тойм төдий ханддаг дутагдал түгээмэл байна. Ах, дүү социалист орнуудад хөдөлмөрчдийн амьдралын түвшин, чанарыг амьдралын хэрэгслийн үйлдвэрлэлийн нийт хэмжээний өсөлт, түүний нэр төрлийн бүтцийн зохицолдоо, мөн бий болсон материал баялгийг хуваарилах аргын өөрчлөлт, нийгмийн чиглэл бодлого, анги, бүлгүүдийн нийгмийн хөгжлийн түвшин, хурдцыг гол үзүүлэлт болгон авч үзэж үүнд хэм тэгш анхаарал тавьдаг билээ. 

Манай оронд амьдралын хэрэгслийн үйлдвэрлэл, өргөн хэрэглээний барааны хэмжээ жилээс жилд байнга өсч ирсэн ч бүтэц нь бүрэн зохистой болж хараахан чадаагүйгээс хөдөөгийн хөдөлмөрчид малчдад нэн хэрэгцээтэй олон нэр төрлийн бараа, материал дутагдаж, эсвэл суурьшсан хүн амыг хөдөө аж ахуйн бүтээгдэхүүнээр хангах шаардлагыг хэрэгжүүлэхэд өрөөсгөлдөх хандлага ч гардаг байна. 

Нийгмийн баялгийг хуваарилах арга манай орны хувьд 1960-аад оноос хойш ихээхэн өөрчлөгдсөн ч хөдөлмөрчин хүн бүрт чадлынхаа хэрээр хийж бүтээх нөхцөл бүрдүүлэх, мөн хийснийх нь тоо, чанарт тохируулан цалин, урамшуулал олгох ажил бүрэн төгөлдөржсөн гэж үзэхэд учир дутагдалтай билээ. Мал аж ахуй, газар тариалангийн салбарт үйлдвэрлэсэн үндэсний орлого нэмүү бүтээгдэхүүний зарим хэсгийг худалдаа, бэлтгэлийн салбарт шилжүүлэн тооцоолж, ирсэн нь өөрийн сөрөг нөлөөтэй эохисгүй хандлага мөн. 

Байнга алдагдалтай ажилладгаас санхүүгийн доройтолд орсон нэгдлүүд малчид тариаланчдынхаа аж байдал, соёлын хөгжилд зориулж дорвитой арга хэмжээ төлөвлөх, хэрэгжүүлэх чадваргүй болж малчдын цалин хөлс, тэдний амьдралын түвшинг бууруулахад аяндаа хүрдэг байна. 

Хөдөөгийн хөдөлмөрчдийн аж байдлыг дээшлүүлэх, соёлын түвшинг өндөржүүлэх, тэдний нийгмийн хөгжлийг бүх талаар түргэсгэхийн тулд манай улсаас сүүлийн жилүүдэд хэрэгжүүлж байгаа зорилго, чиглэлтэй бодлого нь хөрөнгө оруулалт, хуваарилалтын аргын нийгмийн чиглэлийг амьдрал, үйлдвэрлэлийн хэрэгцээ, шаардлагыг дагуу боловсронгуй олгоход ихээхэн түлхэц өглөө. Малчид тариаланчдын цалин хөлс, тэтгэвэр тэтгэмж, орон сууцны хангамж, бараа материалын нийлүүлэгч, эмчилгээ, хөдөлмөр хамгаалал, хөдөлмөрийн нөхцөл зэрэг олон чухал чиглэлийг хамарсан цогцолборын хэмжээнүүдийг цаашид улам чанартай сайн хэрэгжүүлж зохих үр дүнд хүргэх талаар одоо их ажиллах шаардлагатай байна. 

Орон сууц, хүнсний зүйл, хувцасны хэрэглээ. хангамж, чанараас амьдралын түвшний, түүний ч нарын хэмжүүр ихээхэн хамаардаг болохоор сууц, хүнс, хувцасны хэрэгцээг хангахад зайлшгүй шаардагдах зүйлсийн үйлдвэрлэл бол үнэндээ нийгмийн материаллаг амьдралын өөрийн нь үйлдвэрлэл юм. 

Манай орны нөхцөлд дээр дурдсан эн тэргүүний хэрэгцээт зүйлсийн дотроос орон сууцны асуудал өвөрмөц онцлогтой, басхүү нарийн түвэгтэй юм. Өрх гэрийн аж байдлыг сайжруулах, ариун цэврийн дээшлүүлэх, хүүхэд, залуус, эмэгтэйчүүдийн эрүүл мэндийн асуудалд орчин үеийн тохилог сууц онцгой ач холбогдолтой. Хувьсгалын өмнөх ганц салбартай эдийн засаг, нүүдлийн технологитой мал аж ахуйн онцлогоос болж суурин, тохилог байшин сууцны хангамжийг бусад социалист орнуудын адил уламжлалд тулгуурлан дэс дараатай хурдан шийдэх боломжгүй байсан тул бүхнийг шинээр бүтээж. нийтийг хамруулан хангах урт хугацааны ажил тулгарсан юм. Үүнээс үүдэж тохилог орон сууцаар суурин газрын оршин суугчид нэн түрүүнд хангагдах чиглэлээр голчлон хөгжиж ирлээ. 

Гэрийн хороололд аж төрж байгаад тохилог сууцанд орсон өрх гэрийн хүмүүсийн хөдөлмөрийн чанар үйлдвэрлэлийн болон гэр бүл, аж байдлын хүрээнд төдийгүй нийгэм улс төр, соёл, шинжлэх ухаан, тэрчлэн биеийн тамир, эрүүлийг хамгаалах чиглэлийн үйл ажиллагаанд ч дээшилж байна. Хүмүүс Хөдөлмөр, хөрөнгөө хорших журмаар орон сууцны нөхцөлөө сайжруулах эрмэлзэлтэй болж байгаа төдийгүй туслах аж ахуй эрхлэх, чөлөөт цагаараа хувиараа хөдөлмөр хийх, гэрээлж ажиллах хэлбэр дэлгэрэх бололцоог улсаас олгож, түүнийг аль болохоор хөхүүлэн дэмжиж байгааг бүрэн дүүрэн ашиглах нь хүн амын амьдралын түвшин, чанарыг эрс дээшлүүлэхэд хүчтэй түлхэц өгөх болно. 

Амьдралын түвшинг тодорхойлох үзүүлэлтийг зөвхөн тохилог орон сууц, телевиз, оёдол, угаалгын машин зэрэг зайлшгүй шаардлагатай цөөн зүйлээр хязгаарлан ойлгох нь өнөө үед өрөөсгөл болжээ. Хүн амын идэвхтэй бие даасан бүтээлч үйл ажиллагаа, эдийн засагч, аж ахуйч санаачилгыг тал бүрээр хөгжүүлэх гүнзгий агуулгатай сайхан боломжийг хэр зэрэг өргөн нэмэгдүүлж, хэр зэрэг үр нөлөөтэй дүүрэн ашигласнаас хүн амын амьдрал ахуй, сайн сайхан аж байдал бас төдийчинээ дээшлэх нь мэдээжийн хэрэг юм. Энэ бүхнийг харгалзан чиглэсэн зорилготой нийгмийг бодлогыг иж бүрнээр төв, орон нутгийн нөхцөл байдалд тулгуурлан боловсруулж хэрэгжүүлэхийг намын байгууллагууд онцгой анхаарч шинэ сэтгэлгээгээр хандаж ард түмнийхээ сайн сайхан аж байдлыг дээшлүүлэх намын бодлогыг тууштай хэрэгжүүлэх ёстой. 

