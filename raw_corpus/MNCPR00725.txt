Бид эцсийн мөч хүртэл бие биенээ зоригжуулж, аврал хүлээж байсан

Ми-8 нисдэг тэрэгний ослоос амьд үлдсэн хүмүүсийг авран зөөх ажиллагаа явагдаж өчигдөр өглөө тэднийг Улаанбаатарт авчирсан билээ. 
Гэмтэл согогийг сэргээн засах клиникт хүнд гэмтэлтэй I нисгэгч Т.Сугар, шүхрийн техникч Ж.Бадамжунай, бүлгийн ахлагч С.Батдалай, "Аврагч" студийн зураглаач Т.Мөнхтөр нарыг өглөө эрт авчирсан. Үүний дараа 11 цагийн үед нисэн ажиглагч шадар дэслэгч Д.Пүрэвдорж, гал сөнөөгч тэргүүн түрүүч Г.Ганжуур, Х.Сүхбаатар, шадар тэргүүн П.Цогжаргал нарыг онгоцноос эмнэлгийн орон дээр хэвтүүлэн шууд эмнэлэгт хүргэсэн. Энэ үеэр хэвлэлийнхэн тэднийг бүчин биеийн байдал болон ослын тухай асуултаар булсан боловч Онцгой байдлын ерөнхий газрын ажилтнууд өвчтөнүүдийн биеийн байдал, сэтгэл санааг бодолцон яриулах боломж олгосонгүй. Тэгээд ч ослоос амьд үлдсэн найман хүн яраглаж гиншсэн, өвчиндөө зовиурласан байдалтай харагдсан. Тэднийг сэхээн амьдруулах тасагт нэг дор хэвтүүлсэн бөгөөд дотогш ар гэрийнхнийг нь ч тэр болгон нэвтрүүлэхгүй байв. Ослоос эсэн мэнд үлдсэн зураглаач 20 настай Т.Мөнхтөртэй уулзаж ярилцлаа. Нүүр, амандаа ил шархтай, эгнэн зассан орон дээр хөдөлгөөнгүй дээшээ харан хэвтсэн тэднийг харахад нүд хальтрам. -Биеийн байдал нь яаж байна? -Миний зургийн хариу юу гэж гарч. Та хэлээд өгөөч. (Тэрбээр биеийн байдалдаа ихэд санаа зовниж байгаа бололтой. Сурв). -Уучлаарай, би сонины сурвалжлагч байна. Тухайн үед юу болсон талаар хэдэн зүйл асуух гэсэн юм? -Би юу ч санахгүй байна. (Удалгүй тухайн үед юу харж үзсэнээ ярьсан юм. Сурв). Бид битүү цагаан манан дунд орчихсон. Тэр өдөр манантай байсан учраас манай онгоц байдлыг харзнаж байсан. Би энэ хооронд жаахан дуг хийсэн. Цаг агаарын байдлыг ажиглаж байгаад гайгүй болсон гэж үзээд дээш хөөрч байтал битүү манан бүрхээд явчихсан. Тэгээд юу ч харагдахгүй нь, болохоо байх нь гээд буцаад эргэтэл сэнс модны оройд цохигдчихсон. Нисдэг тэрэг модны оройг хярган доошлоход би комиссар Д.Батбаатарын өвөр дээр унаснаа санаж байна. -Хэзээ ухаан орсон бэ. Яг осолдсоны дараа тэнд байдал ямар байсан бэ? -Би хамгийн түрүүнд урд талын цонхоор биеэ дааж ядсаар гарсан. Энд тэндгүй хүмүүсийн орилолдох дуу сонстсон. Тэнд байдал, дүр зураг аймшигтай байсан. -Хоол ундтай байв уу. Хэр даарав. Дөрвөн өдрийн турш тэнд ямар байдалтай байв? -Дээшээ хараад хэвтээд л байсан. Ямар ч хоолгүй. Борооны тогтсон уснаас уусан. Маш их даарцгаасан. Даараад байхаар нь Далай ахыг (С.Батдалай. Сурв) хамт хэвтье гэж хань татсан. Сүхээ ах шүхэр авчирч өгснийг нь дэлгэж хэвтсэн. Дороос хайрч байсан ч аль болох дулаацах гэж тэмүүлээд л. -Хэдийгээр эрэл явуулж байсан ч та нарыг ололгүй хугацаа алдсан тал байгаа байх. Тухайн үед юу бодогдож байв? -Нисгэгч ах бидэнд эрлийн ажиллагааг долоо хоног эрчимтэй явуулдаг юм гэж хэлсэн. Тэгэхээр ямар ч байсан долоон хоног биднийг хайгаад олчих л юм байна гэж бодсон. Бид тусламж эрж тэмдэг тавьсан. -Амьд үлдэх горьдлого тасарч байв уу? -Аль болох сэтгэлээр унахгүйг хичээцгээсэн. Бид горьдлого тасраагүй. Гагцхүү аврахыг нь хүлээгээд л. Нэг нэгэндээ итгэл өгч, зоригжуулж байсан. -Ажилд ороод удаагүй байсан гэв үү? -Зураглаачаар ажилд ороод хэдхэн хонож байсан. Би урьд нь аврагчаар ажиллаж байсан. Тэр өдөр комиссар Д.Батбаатар, албаны дарга Г.Цэрэнням хоёр даргатайгаа бид гурав ажлаасаа хамт гарч Буянт-Ухаа руу явж байсан юм аа. -Бичлэг хийж амжсан уу? -Осолдохоос өмнө бичлэг хийсэн байсан. -Осол хэд дэх өдөр болсныг санаж байна уу? -Дөрөв дэх өдөр. Та хэнтэйгээ хамт амьдардаг юм бэ? -Аавтайгаа. Энэ үеэр эмч ирж бидний яриаг тасалдуулсан. Сэтгэл санааны болон биеийн байдал тааруу байхад олон зүйлийг ярих нь өвчтөнд муу гэдгийг надад сануулаад эмнэлгийн өрөөнөөс гарахыг хүсэв. Т.Мөнхтөрөөс юу нь өвдөж байна гэхэд "Аарцагны яс" гэж хариулсан бөгөөд тэрбээр үгээ зөөж ядан сулхан ярьж байсан билээ. Ослын газарт ажиллаад ирсэн хүмүүсийн яриагаар тэнд байдал үнэхээр аймшигтай байсан гэнэ. Моднуудыг хяргаад хяргаад хаячихсан, нисдэг тэрэгний сүүл тасарсан төдийгүй авах юмгүй болтлоо хэмхэрсэн байжээ. Ур чадвар сайтай нисэх багийнхан явсан тулдаа шатахуунаа асгаж цахилгаан тогоо салгаснаас дэлбэрэх аюулаас мултарчээ. Эрлийнхэн осолдсон газар хүрэхэд зам их бартаатай. Намганд хөл шигдээд доош суух магадлал тун өндөр байжээ. Эрлийнхэн замдаа баавгайд хүртэл хөөгдөөд амжиж. Хэдэн цагийн турш явганаар замыг туулсаар очиход өөдөөс нь "Ус, ус" гэсэн хүмүүс угтаж. Нэг залуугийн гар гурван хоногийн турш хавчуулаастай байсан бөгөөд эмч нар очсон өдрөө гарыг нь онгоцноос салгаж дийлээгүй гэнэ. Тэр залуу маш тэсвэртэй байсан гэх бөгөөд "Гурван өдөр тэссэн юм. Та нар надад ус л өгчих. Маргааш гэгээ орохоор дахин оролдъё" гэж хэлсэн ёсоор нь маргааш нь тусгай багаж хэрэгсэл авчирч байж гарыг нь нисдэг тэрэгнээс салгасан гэнэ лээ. Одоо мэс засал хийлгэж гараа тайруулахаар болж байгаа муу мэдээлэл дуулдсан. Мөн газар дээрх байдлаас харахад нисдэг тэрэгнээс өөрсдөө мөлхөж гарсны дараа амиа алдсан байдал ажиглагдаж байгаа. Тэгэхээр осолдсоны дараа амьд үлдсэн хүмүүс байсан нь тодорхой болж байгаа бололтой. Амьд үлдэх горьдлого тээсэн тэдний дээгүүр эрлийн нисдэг тэрэг олж харалгүй нисээд л. Тэд "Бурхан минь, биднийг олж хараач дээ" гэж залбирсаар байсан гэнэ лээ. 
Б.Долзодмаа
