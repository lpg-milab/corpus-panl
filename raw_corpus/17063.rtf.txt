№160 (17063)    
1988 оны долдугаар сарын 5,  
Хөдөлмөрийн хоршоолол

<< Хөдөлмөрийн хоршоолол нь нийгмийн эрэлт хэрэгцээний дагуу социалист аж ахуйд түшиглэн үйлдвэрлэл, үйлчилгээнд зохих хувь нэмэр оруулан туслах чанарын үүрэг гүйцэтгэж, өөрөө удирдах ёс, өөрийгөө санхүүжүүлэх зарчим дээр ажиллаж, социалист аж ахуйн шинжийг өөртөө агуулж байх болно >> гэж Намын Төв Хорооны IV ( 1987 он ) бүгд хурал дээр Ж. Батмөнх тэмдэглэсэн билээ. Өнгөрсөн оны дүнгээр үзвэл таван зуугаад хөдөлмөрийн нөхөрлөл үүсч тэдгээрт таван мянга гаруй хүн хамрагдаж хоёр сая гаруй төгрөгийн ашигтай ажилласан байна. 

Хувиараа хөдөлмөр эрхлэх үйл ажиллагааг нийгмийн эрэлт хэрэгцээ, хөдөлмөрчдийн эрх ашигт бүрэн нийцүүлэн хөгжүүлэхийн тулд нам, засгаас анхаарч улам боловсронгуй болгох тухай гаргасан шийдвэрүүд энэхүү шинэ үүсгэлийг цаашид бэхжүүлэхэд түлхэц өглөө. Хөдөлмерийн нөхөрлөлийн үйл ажиллагааг цаашид өргөтгөхдөө иргэдээс хувиараа хөдөлмөр эрхлэх, хөдөлмөрийн хоршоолол байгуулан хөгжүүлэхийн аль алины ялгаа заагийг тодруулж гол чиглэлийг заасан баримт бичгүүдийн үзэл санааны дагуу яам, тусгай газруудын заавар журам боловсруулж дээрх хэлбэрүүдээр хөдөлмөрчид ажил үүрэг гүйцэтгэх эрх зүйн үндэс одоо нэгэнт бүрэлдлээ. 

Аймаг, хотын хөдөлмөрийн нөхөрлөлийн товчоог иргэдээс хувиараа хөдөлмөр эрхлэх, хөдөлмөрийн хоршоолол байгуулж ажиллуулахад туслах АДХ-ын гүйцэтгэх захиргааны дэргэдэх товчоо болгон өөрчлөн зохион байгуулж, нутаг дэвсгэртээ иргэдээс хувиараа хөдөлмөр эрхлэх, хөдөлмөрийн хоршооллыг хөгжүүлэх ажлыг зохион байгуулан зохих хууль тогтоомжийн биелэлтэд хяналт тавьж ажиллах үүргийг орон нутгийн АДХ-ын гүйцэтгэх захиргаад ийнхүү шууд хүлээх болсон билээ. 

Хөдөлмөрчдийн өргөн хэрэгцээний бараа үйлдвэрлэж борлуулах, ахуйн үйлчилгээний болон хүн амд нэн шаардлагатай бусад төрлийн ажил, тухайлбал, барилга барих, засварлах, нийтийн хоолны газар нээж ажиллуулах, тээврийн хэрэгслээр үйлчлэх, байгалийн өгөөж ашиглах, ногоо тарих зэрэг чиглэлээр одоо 40 шахам хөдөлмөрийн хоршоолол байгуулагдаад ажиллаж байна. 

Хувиараа хөдөлмөр эрхлэх. хөдөлмөрийн хоршоолол хөгжүүлэх нь хөдөлмөрчдийн үүсгэл санаачилгыг өрнүүлэх цаг ашиглалтыг  сайжруулан хүний хүчин зүйлийг идэвхжүүлж хүмүүст байгаа авьяас чадварыг тал бүрээр нээн илрүүлж, хүн арддаа, нийгэмдээ сайн үйлс бүтээж өгөхөд бас нэг боломж олгож байна. улаанбаатар хотын иргэн Я. Цэрэндоржийн санаачилгаар байгуулсан нийтийн хоолны хоршоолол өдөрт дунджаар 400 - 430 хүнд үйлчилж, 2500 - 2800 төгрөгийн гүйлгээ хийж байна. Хоршоолол орлогоороо зарлагаа нөхөн ашигтай ажиллаж, амт чанар сайтай хоол хийж хөнгөн шуурхай үйлчилж, хөдөлмөрчид ч талархалтай байна

Тэтгэвэрт гарсан өндөр настнууд, оюутан сурагчид, гэрийн ажилтай эмэгтэйчүүд. чөлөөт цагаа ашигтай өнгөрөхийг хүсэгчид энэ мэтээр санаа зорилгоо нэгтгэн хоршоололд хамтран ажиллах нь зөвхөн үйлчилгээний хүртээмж, чанарыг сайжруулахаар барахгүй хоршоололд ажиллагчдын өөрсдийн нь мөнгөн орлого нэмэгдэж амьдрал ахуйд тустай болох нь хэн бүхэнд илэрхий юм. 

Хувиараа хөдөлмөр эрхлэх, хөдөлмөрийн хоршоолол байгуулж хөгжүүлэх ажил манай орны хувьд харьцангуй шинэлэг зүйл учраас сэтгэлгээний хуучин ойлголтыг даван туулах, арга барил, зохион байгуулалтын эрэл хайгуул хийж, бас ч дэмжлэг туслалцаа үзүүлэх шаардлагатай юм. Хөдөлмөрийн хоршоолол нь эрхэлж байгаа ажил, үйлчилгээнийхээ чиглэлээр тодорхой салбарын байгууллагыг түшиглэн бий болох учраас тэдгээр байгууллага, орон нутгийн АДХ-ын гүйцэтгэх захиргаа хамтран хөдөлмөрийн хоршооллыг шаардлагатай орон байр, материал түүхий эд, багаж төхөөрөмж, тээврийн хэрэгслээр зохих ёсоор шуурхай ханган тусалж түүнийг хөл дээрээ зогстол нь дэмжлэг анхаарал тавихгүй бол хөдөлмөрийн хоршоолол аяндаа тийм ч амархан хөгжих нөхцөлгүй болно. 

Нийгэм, эдийн засгийн чухал ач холбогдолтой шинэ хэлбэрийн ажилд, болгоомжлох, бусдыг харж хүлээх, хэлбэрдэх, сэрдэх, хориглох, илүү үзэх буюу эсвэл дэмжсэн болж ор нэрийн төдий болгох зэргээр бэрхшээл учруулж хүнд суртлаар хандаж хэрхэвч таарахгүй. Хөдөлмөрийн хоршооллыг хөгжүүлэхийн улс төр, эдийн засгийн учир холбогдлыг бүх нийтэд зөв ойлгуулах, хоршоололд нийгмийн эрх ашгийн үүднээс хандаж, дэмжиж туслах талаар орон нутгийн болон намын анхан шатны байгууллагууд шинэ сэтгэлгээ гаргах ёстой. Хамгийн гол нь хоршоолол хөгжүүлсний дүнд бүтээгдэхүүний үйлдвэрлэл, хангамж, ажил, үйлчилгээний хүрээ нэмэгдэн өргөжиж хүн ардын аж амьдралд сайн нөлөө үзүүлэх учиртай. 

Дотоод нөөц бололцоог илрүүлэн ашиглах, социалист овсгоог хөгжүүлж бүтээгдэхүүн, ажил, үйлчилгээг чанаржуулж, үр ашигтай болгох, удаан хугацаагаар эдэлгээгүй байгаа тоног төхөөрөмжийг ажиллагаанд оруулах зэрэг аж ахуй, санаачилгатай байдлыг хөгжүүлэхэд хөдөлмөрийн хоршооллын үйл ажиллагааг чиглүүлэх талаар салбар, орон нутгийн удирдлага онцгой анхаарвал зохино. 

Үнэн цагаан сэтгэлээсээ ард олныхоо сайн сайхны төлөө хөдөлмөрлөн чадлынхаа хэрээр нэмэр хандив оруулах чин санаатай хүмүүс хоршоололд нэгдэн орох ёстой боловч, хувиараа хөдөлмөр эрхлэх боломжийг далимдуулан ашиг завшаанд шунах, эсвэл үндсэн ажлаа хийдүүлж, хувиа хичээх эрмэлзэлтэй хүнд хөдөлмөрийн хоршоолол найр тавих ёсгүй. Ийм учраас хувиараа хөдөлмөр эрхлэгчид болон хоршоололд ажиллагчдын үйл ажиллагаанд хөдөлмөрчид өөрсдөө хүчтэй хяналт тавихын зэрэгцээ хууль, хяналтын байгууллагууд хүмүүсийн хувиараа хөдөлмөр эрхлэх үйл ажиллагааны өвөрмөц хэлбэрийг нийгэм, хөдөлмөрчдийн эрх ашигт яв цав нийцүүлэхэд зохимжтой аргаар нөлөөлж байх нь зүйтэй юм. 

Шинэ тутам хөгжиж эхэлж байгаа хөдөлмөрийн хоршоолол хүмүүсийн аж ахуйч сэтгэлгээг хөгжүүлэх нөөц бололцоо, цаг ашиглалтыг сайжруулан өөрөө удирдах ёсонд суралцах, өөрийгөө санхүүжүүлэх зарчмыг амьдрал үйлдвэрлэлд хэвшүүлж сурахад нь туслах, хөдөлмөрчдийн ахуй амьдралыг дээшлүүлэх хэрэгцээг улам дүүрэн хангахад тустай чухал хүчин зүйлийн нь хувьд хоршоололд хүмүүс дэмжлэг үзүүлж хөгжүүлэхэд аль болох санаа тавих шаардлагатай байна. 

