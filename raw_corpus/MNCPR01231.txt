Эрдэнэ шишээр алдартай Жилин

Цагаан нуурын эрэгт Чингэсийн ойг тэмдэглэв Бүх Хятадын сэтгүүлчдийн холбооны урилгаар Монголын сэтгүүлчдийн нэгдсэн эвлэлийн гишүүд Хятадын зүүн хойд нутагт буюу манай Дорнод, Сүхбаатар аймгийн тушаа орших Жилин мужтай танилцсан юм. Биднийг энэ мужид байх хугацаанд Цагаан нуурын эрэгт монголчуудын наадам хэмээх баяр болсон билээ. 
Урд хөрш маань энэ баярт чамгүй бэлтгэж Монгол улсаас БНХАУ-д суугаа Элчин сайд, манай дуучдыг урин оролцуулж, нэлээд сүртэй тэмдэглэв. Тэр өдөр Чингэс хааны цогцолбор музейн нээлт болсон юм. "Чингэс хаан бол Юань улсыг үндэслэгч, Монгол үндэстний баатарлаг, тэнгэрлэг хөвгүүн" хэмээн тайлбарлагч охин ягштал цээжилсэн үгээ дуржигнуулж бид ч өөрийнхөө хааны тухай өрөөлөөр яриулахдаа ихэд анхааран сонсов. Цогцолбор ойролцоогоор 1.33 га газрыг эзэлж буй аж. Хашааны хаалгаар оронгуут газарт морины туурайн хэлбэртэй гантиг чулуун дээр Монголын эзэнт гүрний газрын зургийг дүрслэн харуулж Хархорин зэрэг хотыг тодоор тэмдэглэсэн байв. Музейн гол хэсэг болох гэр хэлбэртэй гурван байшингийн өмнө Чингэс хааны морьтой хөшөө сүндэрлэнэ. Түүний чанх ар талд Алунгоогийн таван хүүгийнх нь хамт зогсч буй хөшөөг байрлуулжээ. Гурван байшингийн дундахыг нь Чингэсийн тахилгын танхим гэнэ. Оруут их хааны сууж буй 4.5 метр өндөртэй алтадсан хөшөө байрлуулж өмнө нь идээ цагаа, шар будаа, жимс тэргүүнтэн өржээ. Алтадмал хөшөөний баруун талд нь тухайн цаг үеийн цэргүүдийн өмсгөл, зүүн талд нь хэрэглэж байсан эмээлийг дууриалган хийсэн байна. Алунгоо, Өүлэн, Бөртэ нарын баримлын зэрэгцээ Тэмүжиний гартаа нөж барин төрснөөс эхлээд туулсан амьдралыг нь харуулсан том гэгчийн зургийг хананд нь өлгөсөн байв. Их хаан Юань улсад дарь, бар хэвлэл, цаас, зүглүүр буюу компасыг бий болгож хөгжүүлснийг онцлон тэмдэглэжээ. Яваандаа энэ нутаг Чингэс хаантай холбоотой бүхнийг харуулсан дурсгалын цогцолбор газар болох юм байна. Тунгийн Арвуухан гэдэг хүн энэ бүхнийг санаачлан бүтээн босгоход чухал үүрэг гүйцэтгэсэн аж. Монголчуудын наадмын үеэр Улаанбаатараас очсон загвар өмсөгчид үндэснийхээ хувцасны гайхамшгийг тайзан дээрээс харуулсан бол Бээжинд сурч байгаа дуучин Наран маань хятад хэлээр орчуулсан "Нинжин сэтгэл" дуугаа чадварлаг дуулахыг сонсоод бахархах сэтгэл төрөв. Тэр бүхнийг үзээд Монголын тулгар төр байгуулагдсаны 800 жилийн ойг тэмдэглэнэ хэмээн өдөр болгон ярьж байгаа бид чинь юу хийсэн билээ гэсэн бодол өөрийн эрхгүй төрөв. Төрийн ордны өмнөх хэдэн багана, Богд ууланд сийлсэн их хааны дүр зургаас өөр бидэнд үнэндээ юм байхгүй нь даанч харамсалтай. Иргэн бүрээ машинтай болгоно Хятадын үсрэнгүй хөгжлийн тухай дэлхий даяараа ярьж байгаа. Тэгвэл хөгжиж буй нэг тод жишээ нь Жилин муж. Тус мужийн нийслэл Чанчун хотод 1953 онд Нэгдүгээр машин тэрэгний аж үйлдвэр байгуулагджээ. Үйлдвэрийн түүхийг өгүүлсэн музейг үзээд хүний олноор хүчээр босгожээ. Суудлын, ачааны, хүнд үйлдвэрийн ачааны гэсэн гурван хэсгээс бүрддэг энэ үйлдвэрийнхэн XI таван жилийнхээ төлөвлөгөөг аль хэдийнэ биелүүлчихсэн хэмээн ихэд бахархалтайгаар танилцуулж байлаа. Зах зээлийн эдийн засгийг хөгжүүлснээс хойш тус үйлдвэр баруун Европын "Audi", "Volkswagen", БНСУ-ын "Hyundai", Японы "Mazda", "Toyota"-гийн салбартай болж. Ачааны машины эд анги угсралтын цехийн саруулхан танхимын шал нь хүртэл гялалзан харагдана. Нэг ачааны машиныг ердөө зургаахан минутад угсарч Дундад Азийн орнуудад гаргадаг юм байна. Эцсийн чанар шалгалтын хэсэг дээр Европын мэргэжилтнүүдийг ажиллуулж тэднээр чадахгүй мэдэхгүйгээ заалгадаг ажээ. "Audi"-гийн үйлдвэр өдөрт 1000-1200 машин угсарна . "Юмыг эхнээс нь зөв хий" гэсэн уриаг хятад, герман хэл дээр бичиж хадсан, түүнийгээ ягштал мөрддөг гэнэ. Энд үйлдвэрлэдэг "Audi" машиныг зөвхөн дотооддоо нийлүүлдэг. Тиймээс ч "Иргэн бүрээ машинтай болгоно" гэсэн зорилт дэвшүүлэн ажиллаж байгаа гэх. Бүтээгдэхүүнийг нь гадаадын бусад оронд гаргаж байгаа эсэхийг германчууд өөрсдөө хянадаг. Үйлдвэрийн онцгой цэгүүд дээр ч гадаадын мэргэжилтнүүд ажиллаж байгаа харагдав. Бээжин зэрэг Хятадын том хотуудаар "Audi", "Volkswagen"-нууд давхилдахын нууц нь энэ аж. Ээ дээ, энэ эрдэнэ шиш үү! Жилин муж эрдэнэ шиш тариалалтаараа Хятаддаа тэргүүлдэг юм байна. Бидний малын тэжээлдээ хэрэглэхээр тариалдаг эрдэнэ шиш ямар их ид шидтэй болохыг тус мужийнхан амьдрал дээр харуулжээ. Тарьсан байхад нарийн арчилгаа шаардахгүй, барагтай хөрс шороо голохгүй. Хамгийн гол нь эрдэнэ шишийг бараг 100 хувь ашиглана. Хүнсний бүтээгдэхүүний хувьд хүний биед ямар шим тэжээлтэйг дурдах нь илүүц биз. Түүнээс гаргаж авсан спирт нь шатахууны найрлаганд ордог юм байна. Эрдэнэ шишээс янз бүрийн химийн бодис гаргаж, каучук, даавуу хүртэл хийнэ. Чанчун хотын эрдэнэ шиш боловсруулалтын "Dancheng" хэмээх томоохон групп 1997 онд байгуулагджээ. 1990 оноос эхлэн тус компани нь түүхий эд боловсруулсан бүтээгдэхүүнээ 100 хувь ашигладаг болсон гэнэ. Тус үйлдвэрийн мэргэжилтнүүд судалгаа хийсний эцэст эрдэнэ шишийн спиртийг газрын тостой нийлүүлж 50:50 харьцаатай гаргаж авсан шатахуун нь илүү ашигтай болохыг тогтоожээ. Эрдэнэ шишнээс гаргаж авсан шатахуун нь агаар бохирдуулдаггүй давуу талтай юм байна. Зүүн хойд Азийн олон улсын үзэсгэлэн яармаг Ирэх жилийн есдүгээр сард Жилин мужийн нийслэл Чанчун хотод Зүүн-хойд Азийн олон улсын яармаг худалдаа нээгдэх юм байна. Олон улсын хэмжээний чухал арга хэмжээний бэлтгэл ажлыг хангахаар Чанчун хотынхон ажиллацгааж байна. Ийм том яармаг болох танхимыг аль хэдийнэ бэлэн болгож, оролцох улс орнуудын туг далбааг намируулжээ. Зүүн хойд Азийн орнуудын бизнес эрхлэгчид, аж ахуйн нэгжүүд тус яармагаас хамтран ажиллагчаа олж бие биенийхээ олсон амжилт, шинэ бүтээгдэхүүнийг үзэж сонирхох боломжтой юм байна. Энэ үзэсгэлэн нь тоног төхөөрөмж, хүнсний бүтээгдэхүүн гээд бүх чиглэлийг хамрах бөгөөд дэлхийн 50 гаруй орон оролцоно. Дэлхийд нэртэй 500 компанийн бүтээгдэхүүн энд тавигдах тул манай бизнес эрхлэгчид үүнд оролцвоос хайж байсан түншээ олж авах боломж нээлттэй байна. Есдүгээр сарын 2-ны өдөр эхлэх уг арга хэмжээнд Монгол улс нэлээд өргөн бүрэлдэхүүнтэйгээр оролцох болсноос гадна манай улсад тодорхой хөнгөлөлт үзүүлжээ. Олон улсын стандартад нийцүүлэн барьсан дөрвөн том танхимд оролцогчид бүтээгдэхүүнээ дэлгэн үзүүлэх гэнэ. Дашрамд дурдахад, зүүн хойд Азийн орнуудын олон улсын үзэсгэлэн яармагийг өнгөрсөн онд анх удаагаа зохион байгуулж уламжлал болгожээ. Олон улсын хэмжээний томоохон арга хэмжээнд оролцох зочдоо үзэж сонирхох юмтай байлгах үүднээс Дэлхийн уран барилгын парк, бүхэл бүтэн хоёр өдрийг зарцуулах "Худалдан авагчийн жаргалын орон" гэгч худалдааны төвийг байгуулжээ. Дэлхийн улс орнуудын уран барималчдыг Чанчунд урин авчирч ажиллуулсан аж. Ийнхүү дэлхийн уран баримлын паркийг байгуулсан бөгөөд энд Ц.Амгалан гуайн "Морьтой охин" бүтээл харагдана билээ. 
Ю.Дэлгэрмаа
