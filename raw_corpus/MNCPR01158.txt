Айраг, найр, ажил, хөдөлмөрөө барж ядсан Өвөрхангайн намар

УИХ-ын гишүүн З.Энхболдын тойрогт ажигласан тэмдэглэл
Хангай говь хосолсон Өвөрхангай нутгийн тухай Д.Пүрэвдоржийн нэг сайхан шүлэгт "Айраг найр хоёроо барж ядсан, ай даа тэр намрын уртыг хэлэх үү" гэсэн бадаг шиг энэ жил Өвөрхангай нутагт үнэхээр найр наадам, ажил төрөлдөө түүртсэн уртын урт намар болж байна. Малчид нь нүүдэл суудал, эсгий хийх, шинэ гэр барих, айраг, найр гээд завгүй. Сум аймгийн төвийнхөн нь байшин барих, улс төр, сургууль соёл, алтанд явах гээд борви бохисхийхгүй өвөлтэй тулжээ. УИХ маань мөн л энэ намар шиг урт чуулж хаврын чуулган маань хаваржин, зунжин намаржин үзэлцэж өвөлтэй тулахын өмнө ганцхан долоо хоногийн зав гарав. Энэ хугацаанд УИХ-ын гишүүн З.Энхболд өөрийнхөө сонгогдсон тойрогт ажиллалаа. Түгшүүр. ӨнӨӨ гайхал цианитийг Өвөрхангайд гурван тонныг булжээ Өвөрхангайн Гучин-Ус сумынхан тойргоосоо сонгогдсон гишүүндээ нэгэн түгшүүртэй мэдээ дуулгав. Тэр нь сумын төвөөс баруун хойшоо арваадхан км газар нэг жижиг алтны уурхай, үндсэн орд ашиглаж, мөнгөн ус хэрэглээд байж магадгүй байна. Бас хятадууд ажиллаж байна гэдэг хов хүргэв. Газрын нэрийг Гэнэтийн алтны уурхай гэдэг аж. Уг уурхай дээр "гэнэт" очлоо. Тус уурхай авдгийгаа аваад ажлаа зогсоон нүүж байна. Дарга нар нь алга, геологич Жанчив гэгч баригдав. Хоёр гуравхан кг алт авсан тухайгаа ярив. Бас цианит гэдэг бодис хэрэглэсэн, хорт бодис хэрэглэх зөвшөөрөлтэй гэж танилцуулав. Цианит натри гэдэг хүчтэй хорыг гурван тонныг хэрэглэж газар булснаа хүлээв. Уг гурван тн цианит гэдэг онцгой хорт бодисыг "Их хан уул" компани БНХАУ-аас 2006 онд импортоор оруулах онцгой зөвшөөрлийг Ухна овогтой Ундрах гэгчид олгосон байх юм. Гурван кг алт авахын тулд гурван тонн хор хэрэглэжээ. Аймшигтай байгаа биз. Харин тэр гурван тонн хор хэрэглэн газар булснаа гурван тонн бордоогоор газар бордсон юм шиг хэнэггүй ярина. Түгшүүр нь хэзээ нэгэн цагт энэ гурван тонн цианит натри Өвөрхангайг битгий хэл Монголын бүх хүнийг цааш нь харуулахад хүрэлцээтэй. Харин геологи нь болохоор аймгийн мэргэжлийн хяналтын албанд шалгуулаад бүрэн хоргүйжүүлсэн гэж байх. Өвөрхангайн Онгийн гол ойрхон урсдаг зарим суманд ус уусан хүүхдэд өнөө гайхал "Хонгорын хамуу" гараад иржээ. Сонгосон гишүүнээсээ үүнийг шалгаж шалгуулж хариу өгөөрэй гэсэн. Сониноороо дамжуулж бидэнд заавал хариу бичээрэй гэж надад хандсан. Гурван тонн цианит гэдэг бордоо юу, хор уу. Бор толгойг Ягаан цусаараа будагЧдын дурсгалд Арвайн тал, Арвайхээр хотын захад талын жаахан бор толгой байх. Гэтэл 1930-1940 онд терроризмын үед энэ толгойн хавиар цуст яргалал үйлджээ. Энэ үеэс хойш Бор толгойг Ягаан толгой гэж нэрлэх болжээ. Бор толгойн хавьд буудуулсан лам нарын яс шарил илэрсээр байна. Далан жил өнгөрөхөд тэднийг хүн ёсоор оршуулсангүй, хүндэтгэл үзүүлсэнгүй. Жижигхэн бор толгойг ягаан цусаараа будагчдын гэгээн дурсгалд зориулан босгох хөшөө дурсгалыг нэр бүхий УИХ-ын гишүүд, хэлмэгдэгчдийн ар гэрийнхэн хамтран босгохоор зорьж байна. Өвөрхангай аймгаас Ерөнхий сайд асан П.Гэндэнгээс эхлээд 1500 лам хувраг, төрийн зүтгэлтэн, энгийн иргэд энэ яргалалд өртсөн нь тогтоогдоод байна. Ийнхүү хэлмэгдэгчдийн хөшөөний хоёр дахь нь хойтон жил Өвөрхангай аймагт босох нь ээ. Аймаг сумын төвд адууны хөшөө байдгаас хэлмэгдлийн хөшөө дурсгал байдаггүй сэн. Тус аймгийнхан үүнд гүн хүндэтгэлтэй хандаж байна. Онгийн гол цатгалан байна Онгийн гол тасарлаа. Ямар ч чийггүй яг сарны гадаргуу шиг болсон. Энэ аймшигт мэдээ тархсаар Өвөрхангай, Дундговь, Өмнөговь, аймгийнхан төдийгүй байгальдаа хайртай монгол хүн бүр улаан голоо таслуулж байгаа юм шиг ойлгож тэмцэж хуурай сайр болсон Онгийн голоо аврахаар хөдөлж эхэлсэн. Би ч гэсэн өнөө Онгийн гол нь тасраад энэ голыг дагаж амь зуудаг олон сумынхан ус эрэн гандаж, цангаж үхэж байгаа байх гэж бодож байсан юм. Гэтэл Онгийн гол нь Улаанбаатарын Туул голоос цатгалан урсаж, жаран ес машины хамар дээгүүр хальж байна. Хөвөөнд нь мал нь усандаа, малчид нь айраг, найрандаа умбана. Байгалиа хамгаалахын төлөө гэж худлаа ярилгүй тэмцэж чадсан иргэний хөдөлгөөн, улстөрчдийн хамтын тэмцлийн үр дүн гэж ийм л байдаг. Хэдийгээр энэ зун харьцангуй хур элбэг ч гэсэн Онгийн голын эхэнд алт олборлож байсан "Эрлийн уурхайг" хаасны үр дүн гэж малчид ярьсан. Туул гол маань яг хуучин Онгийн гол шиг тасрах дөхөөд байна. Улаанбаатараас сонгогдсон эрхэм гишүүд бий л юмсан. "Алтан туул" хөдөлгөөн аль 20 жилийн өмнө байгуулагдаад унтарсан. Хөөцөлдөх улстөрчид маань унтаж байна. Ядаж Өвөрхангайн З.Энхболд, Г.Батхүү, Р.Бадамдамдин, Архангайн С.Ламбаа нарын гишүүд шиг Туулын эхэн дээрх алтны үйлдвэрүүдийг хөөж хаах аавын хүү байвал аль намынх нь хамаагүй ахиад сонгоод өгөөрэй гэж нийслэлчүүддээ өдөр болгон хэлж сануулж үглэж өгөх юмсан. З.Энхболд цаашид Хангайн нуруунаас эх авдаг голуудын эхэнд алт олборлохыг бүүр зогсооно. 200 кг-аас доош алт олборлох алтны үйлдвэрүүдийг хаана. Ер нь Монгол Улсын хувьд Эрдэнэт, Оюу толгой, Таван толгой зэрэг томоохон ордыг ашиглаад татвар төлдөггүй жижгүүдийг хаах бодлогын талаар сонгогчдынхоо байр суурийг сонсож байлаа. Нээрээ гурван кг алт авахын тулд гурван тонн цианит хэрэглэдэг алтны шуналтан нараар яах билээ дээ. Онгийн гол цатгалдан урсаж байна. Харин энэ нутгийнхан "Манай голыг сайхан урсаж байна гэж битгий бичээрэй. Хэл ам хүрнэ. Онгийн гол тасарч магадгүй л гээд байгаарай. Энэ алтныхнаас чинь бид бүүр залхлаа" гэж байсан юм. Засгийн газрыг ӨмӨӨрӨӨд З.Энхболд Хөдөөгийнхөн нэг л юманд бухимдалтай байгаа нь газар болгон адилхан байна. Юмны үнэ нэмэгдсэний бурууг бүгд л Засгийн газраас болж байна гэж уурсана. Цалин нэмнэ, тэтгэвэр нэмнэ гэж зарласнаас болоод одоо гурилаа авч чадахгүй боллоо. Онгийн гол дагаад өвсний сэрмүүнд идэшлэхэд хүрлээ. Мах, түүхий эдийн үнэ унаад байна. Нэг кг хонины махыг ченжүүд 1000 төгрөгөөр аваад 2000 хүргэж зараад байна. Гурил, ногоо, барааны үнээ нэмсэн гээд Засгийн газрыг занана. Бид үнийг чөлөөлөөд 18 жил болж байна. Өөрсдийнхөө мах борлуулах менежментийг сайн хийх ёстой. Үнийг Засгийн газар зохицуулахгүй. Эрэлт нийлүүлэлт зохицуулдаг. Мах, сүүгээ өндөр үнэ хүргэж завсараас нь ченж гэдэг дамжуулагч 1000 төгрөгийн ашиг унагадаг дамжлагыг халах ёстой гээд Э.Бат-Үүлийн ногоо худалддаг туршлагыг ярилаа. Э.Бат-Үүл Сэлэнгийнхний ногоог "Скай" төв дээр лангуу нээж, шууд заруулснаас үйлдвэрлэгчид бүтээгдэхүүнээ шууд хэрэглэгчид хүргэснээр, үйлдвэрлэгчид нь ч өндөр үнээр борлуулдаг, хэрэглэгчид ч хямд үнээр авдгийг малчид сонсон толгой дохино. Зарим нь энэ Энхболд чинь Засгийн газрыг өмөөрөөд гээд уурсан орж ирснээ зах зээлийн онол, эдийн засаг, эрэлт, нийлүүлэлтийн хичээл заалгаад мордоно. Харин Өвөрхангайн малчид сонгосон гишүүндээ, бэлчээрийн тухай хуулийг батлуулж болдоггүй юм шүү гэж захиа даалгавар өгч байгаа харагдсан. Хөдөөгийн ганц проблем нь өвөлжөө бууцаараа, баг сумаараа, бэлчээр нутгаа булаацалдана. Үүнээс гарах ганц арга бол "Дөрвөн цагийн эргэлтэд дураараа нүүх нутагтай" байх ёстой гэнэ. Ирэх намар бэлчээрийн тухай хууль гарна. Сонгогчдынхоо захиа даалгаврыг яаж биелүүлэхийг харах л үлдэж. Боловсролын гуйлга Өвөрхангайнхан нэг жилийн өмнөөс сонгогдсон гишүүдээрээ дамжуулан төр, засгаас гуйх юмны төрөл өөр болжээ. Бүх гуйлтаас боловсролын гуйлга давамгайлж байна. Бүх сургуулийг компьютертэй болгож өгөөч, сум аймгийн төвд сургууль байгуулж өгөөч, багийн сургуулийг тохижуулж өгөөч гэдэг болж. Үүнийг боловсролын гуйлга гэхээс өөр юу гэхэв. Өвөрхангай аймгийн төвд 1000 хүүхэд хичээллэх боломжтой шинэ сургууль, оны босгон дээр ашиглалтад ороход бэлэн болоод байна. Барилгын материалын үнэ нэмэгдсэн ч ёстой гүрийж байж ашиглалтад оруулах гээд өдөр шөнөгүй ажиллаж байна. Тэр шинэ үеийн сургуулийн танхим нь гэхэд л ангидаа багшийн тусгай өрөөтэй, коридорууддаа хяналтын камертай гээд үнэхээр тохилог гээч. Төсвөөс ердөө 60-хан сая төгрөг нэмээд өгчихвөл, 60-хан сая төгрөгөөр бүхэл бүтэн спорт заал нэмээд барих юм байна. Төрөөс өгсөн мөнгийг зарим нь ингэж хэмнэж байхад зарим нь төсвийн мөнгийг увайгүй идэж байна. Тарагт сумын сургуулийн засварт 76 сая төгрөг өгчээ. Засвар хийсэн царай нь үнэхээр эмгэнэлтэй. Бүх ангийг нэг муу будсан болоод шал хэрэггүй дүүжин таазархуу юм хийж, хагас цонхоо сольж, харин сольсон цонхоо засвар хийсэн хүмүүс нь аваад явчихсан гэв. Тэгээд нөгөө 76 сая төгрөг будаа болох нь тэр. Хууль хяналт хөдөө үйлчилдэг бол ийм хулхи юм хийсэн, хийлгэсэн хоёр хоёулаа шоронд ордог үе болоод байгааг гүйцэтгэсэн, хүлээн авсан, шалгасан гурав мэдэх цаг бий. Туяа багийн бага сургууль үнэхээр сайхан байна. Баг дээрээ тохилог сургуультай цөөхөн сургуулийн нэг байх. Манай уншигчид сонгуулийн будлиан гаргадгаар нь "Тарагт сумын Туяа баг" гэж андахгүй. Тэгээд ч орон даяар сонгууль луйвардахыг "туяадах, туяадуулах" гэдэг болсон. Харин Туяа багийн сургууль тохижжээ. Далаад хүүхэд хичээлээ хийгээд, дотуур байрандаа тохилог аж төрнө. Эх эцэг нь сэтгэл зоволгүй малаа дагаад явчихна. Уржнан жил эцэг эхчүүд, Өвөрхангайн бүх сургууль гишүүнээсээ нэгэн зэрэг компьютер гуйсан. Хуралдааны үед цөөхөн зүйл дээр зэрэг кноп дардаг УИХ-ын гишүүд З.Энхболдын оруулсан англи хэл, компьютерийн төсөл дээр буюу 7,5 тэрбум төгрөг дээр нэг зэрэг кноп дарсансан. Одоо улс даяар бүх сургууль 20 компьютертэй ангитай болж 500 ам.долларын цалинтай англи хэлний багштай болно. Өвөрхангайчуудын боловсролын талаарх гуйлга (хүсэлт) үр дүнд хүрсэн байна шүү. Н.ЭнхбаЯр, М.Энхболд хоЁр ӨвӨрхангайд Ч ноцолдоод, Тогоо генерал танк оруулав Мэдээж Монгол Улсын Ерөнхийлөгч Н.Энхбаяр, Ерөнхий сайд М.Энхболд хоёр Арвайхээр хотод хүрч очоод ноцолдоогүй л дээ. Энэ бол МАХН-ын Их хурлын төлөөлөгчийг сонгохыг хэлж байгаа юм. Өвөрхангайгаас МАХН-ын энэ удаагийн Их хуралд 19 сумаас тус бүр нэг, аймгийн төвөөс дөрөв бүгд 23 хүн хотод ирж хуралдах юм байна. Үнэхээр бараг дайн болж байгаа гэв. Чинзориг гэнэ үү, нэг дэд сайд Н.Энхбаярын талын хүн гэнэ. Тэгтэл зүүнтнүүд гэгдэх М.Энхболдын талынхан бас мөчөөгөө өгөлгүй, аягүй бол хүч тэнцчих гээд байдаг. Танк, их буу Арвайхээр хотод чирч ирээд тамгын газрын үүдэнд зоочихжээ. Ерөнхийлөгчийн тал дийлэх юм бол Жанжин штабын Тогоо гэдэг генерал нэр дэвших бэлтгэл юм гэнэ. Өвөрхангайд дайн болоогүй. МАХН-ын Их хурлын төлөөлөгч сонгох гэж байгаа. Гэтэл генерал сүр хүчээ үзүүлж. Цэргийн эмнэлэг, цэргийн музей. Цэргийн дууч, дөрвөн зуун хүн хүчтэй танк, их буу гээд зэр зэвсэг агсан намын Их хурлын төлөөлөл сонгох өдөр иржээ. Батлан хамгаалах яам яасан ч их мөнгөтэй юм бэ дээ. Нэг генерал нэр дэвшихийн төлөө шүү. Арав, арваннэгдүгээр ангийн хүүхдүүдийг цуглуулан танк, их буугаа үзүүлнэ. Хүүхдүүдэд юу хэлж сургаж байгааг мэдсэнгүй. Хэрвээ сайн сурвал, генералаа сонговол цэргийн сургуульд орж мундаг генерал болж, ийм танк унаад "Ай юу, зээ юү Ардын намын журамт цэргээ хөө" гэж дуулаад XXI зуунд орно гэж ярьж яваа юм болов уу, бүү мэд. Ямар ч гэсэн Ерөнхийлөгчийг хамгаалах хөдөлгөөнөөс гэнэ үү нэг ном тараасан гэв. Энэ хоёр нам адилхан, луйварчингууд, парламентын засаглал хэрэггүй, Их хурал хэрэлдэхээс өөр юу ч хийдэггүй, хүчтэй Ерөнхийлөгчийг хайж байна. Иймэрхүү мессеж газар болгонд хүрчээ. Энэ зун Өвөрхангайд чамгүй олон найр наадам болжээ. Аймаг сум багийн наадам, Их хурд, Арвайхээрийн ой, Морины цогцолбор, адуучид, сарлагчдын наадам, гэрийн найр, эсгийний хурим гээд наадам найр тоогоо алджээ. Гэрийн, бэрийн найрууд одоо ч үргэлжилсээр наадам найраа барж ядаж байна. Эсгий хийнэ, малаа говилно, барилга барина, алтанд явна, цахилдаг, таана түүнэ гээд ажил төрлөө бас барж ядна. 
Г.Дашцэрэн

