Мэдлэг, боловсролыг илүүтэй шалгасан

Дэлхийн оюутны мисс шалгаруулах тэмцээн саяхан Сөүл хотноо зохиогдсон энэхүү тэмцээнд 97 улс орны бүсгүйчүүд оролцсоноос манай улсыг төлөөлж Монголын олон улсын дээд сургуулийн оюутан Ж.Цэнгүүнээ өрсөлдсөн билээ. Түүнтэй уулзаж ярилцлаа.
-Өөрөө дэлхийн оюутны мисс шалгаруулах тэмцээнд амжилттай оролцоод иржээ. Энэ тэмцээний сониноос ярихгүй юу? -Юуны өмнө оюутан гэдэг утгаараа мэдлэг, боловсролыг илүүтэй шалгасан нь тэмцээний шалгуурын нэгээхэн хэсэг байсан. Нөгөөтэйгүүр, гадаад хэл тэр тусмаа англи хэл мэддэг байхыг юу юунаас илүү чухалчилдаг юм билээ. Энэхүү нэр хүндтэй тэмцээнд дэлхийн 97 орны мисс оролцсон болохоор нэлээд өрсөлдөөнтэй байлаа. Тэгээд ч энэ удаад оролцогчдын тоо өмнөхөөсөө илүү их байсан гэж зохион байгуулагчид нь ярьж байсан. Миний хувьд дөрөвдүгээр байрт шалгарч "Фото мисс" өргөмжлөл хүртсэндээ маш их баяртай байна. -Тэргүүн байрын шагналыг авсан мисс юугаараа илүү байв? -Тэргүүн байрыг Шинэ Зеланд, удаах байрт Өмнөд Африк, Латвийн мисс шалгарсан. Эхний долоог байр эзлүүлсэн. Тэргүүн байрт шалгарсан мисс нээлттэй, яриа нэгэн байсан. Тэр хүн болгонтой харилцан ярилцаж чаддаг, бүтээлч чанараараа тийн шүүгч нарын анхаарлыг татсан байх. Тэмцээнээр байгалийн, нийгмийн өнөөгийн байдалтай холбоотой асуулт тавьж бид түүнд нь хариулсан. -Өөрөө ямар асуултад хэрхэн хариулсан бэ? -Пакистан, Энэтхэг улсуудад газар хөдлөлт боллоо. Байгалийн энэхүү гамшгийг яаж зогсоох хэрэгтэй вэ. Үүний эсрэг та юу хийж чадах вэ гэсэн асуулт надад оногдсон. Үүнд, "Газар хөдлөлт нь байгалийн тэнцвэржүүлэлтгүйгээс болж үүдсэн болов уу. Энэ бүхнийг хязгаарлаж чадахгүй ч өөрөө чадах чинээгээрээ тусламжийн гараа сунгана" гэдгээ илэрхийлсэн. -Тэр амлалтаа биелүүлсэн үү? -Тиймээ. Тэмцээнээс хүртсэн шагналынхаа 65 хувийг дээрх газар хөдөлсөн улс орны ард иргэдэд үзүүлэх хандивыг цуглуулж буй Олон улсын улаан загалмай нийгэмлэгт илгээсэн. Түүнчлэн тэмцээн болохоос өмнө Сөүлд хандивын тоглолт зохион байгуулсан юм. Тоглолтод 97 орны оролцогчдоос зөвшөөрсөн 30 нь оролцсон. Энэ үеэр Солонгосын үндэсний хувцсыг өмсөцгөөсөн. Мөн Солонгосын "Samsung" компанийн захирал миний нэрийн өмнөөс улаан загалмайд таван сая ам.доллар хандивлах чекээ өгсөн. Энэ удаагийн хандивын тоглолт миссийн тэмцээнтэйгээ нийлээд 73 сая ам доллар цуглуулсан гэсэн. Тоглолтыг БНСУ-ын Ерөнхийлөгчийн гэргий болон тус улсад ажиллаж амьдардаг элчин сайдууд ирж үзсэн. Саяхан Солонгост "IVI" нэртэй олон улсын вакцины институт нээгдлээ. Нээлтийн ёслолын арга хэмжээний үеэр Монголын I төрөх эмнэлэгт өмнөхөөсөө хэд дахин илүү хэмжээний вакциныг хандивлахаар болсон тухайгаа хэлж байв. -Ийм нэр хүнд бүхий тэмцээнд оролцож буй миссүүд өрсөлдөгчиддөө, бие биедээ санал өгөх тохиолдол бий юү. Мисс хүн гаднах төрхөөсөө илүү гадаад хэлний мэдлэгтэй байх шаардлагатай гэлээ. Шалгуур зөвхөн үүгээр хязгаарлагдах уу? -Үгүй. Энэ бүхний тэргүүнд тухайн хүний харилцааны соёлыг ч харгалздаг. Өөрөөр хэлбэл, хүнтэй эвтэй харилцдаг байх хэрэгтэй л дээ. Тэмцээний үеэр өрсөлдөгчид хоорондоо бие биенийгээ дэмжих санал хураалт явагдаж байсан. Тухайлбал, тэргүүн байрт хэн тодорно гэж бодож байгаа вэ, нөхөрлөлийн миссийг хэндээ өгөх вэ гээд л. Тиймээс дээрх шагналын эздээр тодрох явдалд охидын хувьд бусадтайгаа найз, эвтэй байсан зэрэг нь нөлөөлж байсан. Мөн хэлний мэдлэгтэй байх ёстой. Хэл мэддэггүй бол бусадтай ярьж, дотносож чадахгүй байсан болов уу. -Мисс хүн ямар байх ёстой гэж хувьдаа дүгнэдэг вэ. Өөрийн тань өндөр, биеийн хэмжээ хэд юм бол? -Мэдээж боловсрол, гэр бүлийн хүмүүжил нэн тэргүүний тавигдах шаардлага. Тэгээд ч миссийн биеийн өндөр заавал метр 80-тай байх албагүй. Миний биеийн жин 43 кг, 169 өндөртэй. Биеийн хэмжээг сайн мэдэхгүй байна. Лав л 84-59-86 байх гэж бодож байгаа. -Хэнтэйгээ хамт амьдардаг вэ. Хэзээнээс энэ урлагийг сонирхох болов? -Аав, ээж дүүтэйгээ амьдардаг. Өмнө загварын дамжаанд явж байгаагүй. Анх 2005 онд "Монголын сайхан бүсгүй" тэмцээнд оролцож байсан. Тэр үеэр л алхаа, гишгээ гээд бүхнийг заалгаж, сурсан даа. Ё.Нямжав: Монголын миссүүдийг бусад орныхтой харьцуулахад дутах юм алга Дэлхийн оюутны мисс шалгаруулах тэмцээнд оролцсон Ж.Цэнгүүнээгийн амжилтын талаар өчигдөр "Хатан-Эрдэнэ" төвөөс хэвлэлийнхэнд мэдээлэл хийсэн. Энэ үеэр тус төвийн ерөнхий менежер, 2001 оны мисс Ё.Нямжав ийн хэллээ. Дэлхийн оюутны мисст Цэнгүүнээс өмнө хоёр ч удаа манайхан оролцож байсан. Анх 1995 онд Монголыг төлөөлж Оюунтуяа оролцож тавдугаар байрт, 1996 онд дараалаад мисс Гантуяа оролцож мөн тавдугаар байрт шалгарч байсан юм. Харин Сарнайгийн оролцсон "Их дэлхийн мисс"-т өмнө нь манайхаас орж байгаагүй. Дэлхийн 100 гаруй орны охид оролцсон тус тэмцээнээр 80 орон шалгарч үлдсэн. Энэ тэмцээнд анх удаагаа оролцсон Монголын мисс топ 20-д багтсан явдалд бид сэтгэл хангалуун байгаа. Монголын миссүүдийг бусад орныхтой харьцуулахад дутах юм өчүүхэн ч алга. Гол нь хувийн бэлтгэл сайтай, хэлний боловсрол өндөртэй байвал хэнээс ч дутахгүй, хаана ч Монголын нэр төрийг гаргаж амжилттай оролцох бүрэн боломжтой гэдэг нь харагдаж байна. Тийм ч учраас бид бүх боломжоо ашиглаад ийм тэмцээнд оролцож том амжилт гаргасан гэж дүгнэж байна. Мисс хүн 90-60-90 гэсэн биеийн харьцаатай байх шаардлагагүй. Ер нь дэлхийн стандарт байдаг. Тэрэнд аль болох ойртсон, өөрийн биеийн өндөрт тохирсон биеийн хэмжээтэй, өөрийгөө зөв хөгжүүлж чадсан, ухаалаг, авьяастай байх юм бол тэр хүнийг мисс болоход ойртож байна гэж үзнэ дээ. ‘Улаанбаатарын мисс"-ийг 1992 оноос эхлэн зохион байгуулсан. Хамгийн сүүлд 2001 онд зохиогдоод тэрнээс хойш дөрвөн жил тасарсан. Энэ жил "Улаанбаатарын мисс" наймдугаар уралдаанаа зохион явуулахаар бэлтгэл ажилдаа ороод байна. Ирэх сард улс тунхагласны ойн баярыг тохиолдуулан дээрх арга хэмжээг зохион байгуулахаар төлөвлөсөн бөгөөд одоо бүртгэлийн ажиллагаа явагдаж байгаа. Үүнээс гадна Улаанбаатар бол олон хөлийн газар. Тэгээд ч хөдөөгийн сайхан бүсгүйчүүд төвлөрсөн. Тэр утгаараа тэмцээнд орох охид, бүсгүйчүүд нэлээн олон бүртгүүлж байна. Эхний шатны шалгаруулалтаа явуулаад тэнцсэн охид "Улаанбаатарын мисс"-т оролцох эрхээ авах болно. Энэ тэмцээнд оролцох охид бүсгүйчүүд 165 дээш өндөртэй, 18-25 насных байх шаардлагатай. Ингэхдээ бүртгэх явцдаа тухайн охидыг тэмцээний шалгаруулалтад оролцох боломжтой үгүй эсэхийг хэлнэ. Эхний шалгаруулалтаар тэнцсэн охид л эрхээ авч бэлтгэлээ хийх болно гэж тэрээр мэдэгдэв. 
Ч.Анна
