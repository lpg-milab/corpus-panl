Италичууд тээшээ мартсанаас өчигдрийн олон нислэг саатав

Өчигдөр өглөө 7 цаг 10 минутын орчимд "Чингэс хаан" олон улсын нисэх буудлаас сэжигтэй ачаа тээш илэрчээ.
Зорчигчдийн бүртгэлийн танхимаас Аюулгүй байдал, хамгаалалтын албаныхан илрүүлсэн байна. Тэд тангуулынхантай хамтран шуурхай ажиллажээ. Гол нь тээш эзэнгүй байсан аж. Тэр даруй тусгай төхөөрөмжөөр шалгахад тэсрэх бодис байж мэдэх шинж тэмдэг илэрчээ. Тухайн цагт Улаанбаатар-Москвагийн Аэрофлот компанийн СУ-564, Улаанбаатар-Москва-Берлиний чиглэлийн МИАТ-ийн ОМ-135 аяллаар зорчигчдын бүртгэл явагдаж байсан аж. Нисэх буудлын хамгаалалтын албаныхан анхны үзлэгээр сэжигтэй байсан тээшийг эцсийн байдлаар шалгахад хоосон байж. Онгоц болон зорчигчдын бие, тээшинд аюулгүй байдлын нарийвчилсан үзлэг хийж эхэлжээ. Зорчигчдын дийлэнх нь онгоцонд суусан байсан учир тэднийг хүлээлгийн танхим руу шилжүүлсэн юм байна. Ингэж аюулгүйн үзлэг хийсний дүнд сэжигтэй ачааг Улаанбаатар-Москва чиглэлийн СУ-564 аяллаар  нисэх гэж байсан Италийн найман жуулчин авч явсан болохыг эцэслэн тогтоожээ. Аюултай тээш илэрсэн СУ-564 аяллын зорчигчдыг өглөөний 5 цаг 25 минутаас бүртгэж эхэлсэн юм билээ. Италийн жуулчид өнгөрсөн 16-нд Монголд ирсэн байна. "Цагаан шонхор" компанийн урилгаар Сэлэнгэ аймгийн Цагаан нуур суманд шувуу агнаж байгаад буцаж байгаа тэр байж. Агнууртаа хэрэглэж байсан сумныхаа хоосон хайрцгийг нисэх буудлын танхимд мартжээ хэмээн аюулгүйн албаныханд мэдүүлсэн байна. Тэднийг байцаахад "Цагаан шонхор" компанийн орчуулагч нь хэлмэрчлэн тусалсан гэсэн. Итали жуулчдын мэдүүлсэн шалтгааныг үнэн хэмээн үзэж, тээшнээс өөр сэжигтэй зүйл илрээгүй учир цааш зорчих эрх олгосон байна. Санамсаргүй мэт уг хэргийн улмаас өчигдөр өглөөний хэд хэдэн хуваарьт нислэг хойшилжээ. Өдрийн 15 цагийн үеэс нислэг үйлдэж эхэлсэн тухай манай сонинд мэдээллэв. 
Б.ХАЖИДМАА
