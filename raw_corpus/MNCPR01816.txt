Номхон Сандагааг ноолж дуусчээ

М.Энхболдын Засгийн газарт нийгмийн амыг их сайн байгаа гэж удтал ичээндээ бүгэж байгаа экс Ерөнхийлөгч гэнэт мэдэгдэж олныг гайхашрууллаа. Барагтайд жижиг үг унагадаггүй Н.Багабандийн үгс бусдын орой руу шууд орж байдгаараа үнэхээр онцгой. Тийм ч учраас олон түмэн түүний үгийг нэн хүндэтгэлтэйгээр тосч сурсан.
Тэр Ерөнхийлөгч жилдээ ганц хоёрхон удаа бүх ард түмэнд хандаж үг хэлэхдээ, нийгмийнхээ сэтгэлийг өнгөцхөн аргацааж биш дотор нь хадаж өгсөн илтгэлүүд тавьж шуугиан тарьдаг байсан сан. Гэвч энэ удаа шинэ Ерөнхий сайд руу илтэд хандарч, салаа бодол, салаа хар дагуулахаар олны санаа бодлоос дэгс үг шидэж гайхаш төрүүлэв. Орыг нь залган авсан Ерөнхийлөгчийн гараас биш одооны намын даргын гараас одон гардаж байгаадаа туйлын сэтгэл хангалуун байгаагаа ил тод хэлчихэж байгаа нь бас л Намбарын Энхбаяртай нийцгүй байдгаа нууж хаалгүй илэрхийлсэн явдал болов. Юутай ч өнгөрсөн долоо хоногийн онцлох үйл явдлуудын нэг яах аргагүй энэ мөн байсныг хэлэх ёстой. *** М.Энхболдын гэж нэрийддэг ч илэрхий хараат байгаа энэ Засгийн газар өөрийн гэсэн шинэ жишгийг хараахан үзүүлээгүй яваа билээ. Намуудын дунд явагддаг эрээ цээргүй наймаа, бүлэглэлүүдийн эрх ашгийг хангах асуудал, төр дахь нөлөөллөө бататгах гэсэн том компаниудын өрсөлдөөн зэрэг хуучны бүх л асуудлуудыг завин дээрээ ачиж яваа болохоор одоохондоо алга ташаад байхаар онцгой өнгө төрх алга. Нэгэнт улс төрийн машин ажиллаж байгаа нь үнэн болохоор нөхөн сонгуулийн дүнг албан ёсоор зарласны дараахан залгуулаад ээлжит халаа солиог хийлээ. Энэ удаа ИНЕГ-ын дарга М.Дагва, ЦЕГ-ын дарга Д.Сандаг-Очир, Байгаль орчны яамны төрийн нарийн бичгийн дарга Я.Адъяа зэрэг цөөн хэдэн албан тушаалтан дуугүйхэн үүрэгт ажлаа хүлээлгэн өгцгөөв. Хааны алба халаатай, эзний алба ээлжтэй. Асуудлын нэг тал энэ. Нөгөө талд нь мэдээж төрийн тамгыг хэнээс авч, хэнд өгөв. Онов уу, эс онов уу гэх асуултын тэмдэг байдаг нь үнэн юм. Онох, эс онох тухай яриа хөөрөөнүүд одоо бол өнгөрсөн хойно олон түмний дунд л явагддаг хөөрхийлөлтэй зүйл. Засаглалын толгойд гараад суучихсан энэ хэдэн нөхдөд бол аймшигтай том наймаа. Бүлэглэлүүдийн эрх ашгийг хангаж, амь зуух хоногийн тоогоо бодож нүүрээ ширлүүлж, нүдээ бүлтгэнүүлж байгаад гаргасан энэ удаагийн шийдвэрүүд нь эргээд М.Энхболдын нүүрэнд шавар л наачихгүй байгаасай. *** Ээлжит халаа сэлгээн дотроос хамгийн их анхаарал татахаар нь Цагдаагийн даргын томилгоо байна. Генерал Д.Сандаг-Очир гэж ингэхэд хэн бэ. Монголын цагдаад нүүрлээд байсан улс төр дагасан үймээн, талцааныг арилгаж, өөрийн ноён нуруутай цэгц чанараар энэ том айлыг төвшитгөсөн гавьяа яах аргагүй түүнийх гэдэгтэй хэн ч маргахгүй. Цагдаагийн алба хаагчийнхаа хувьд түүнд бусадтай зүйрлэхээргүй олон том чанар байдаг. Харахад зөөлөн, харьцахад энгийн хүн юм шиг атлаа хэнд ч юу ч амлаж өгдөггүй том зан түүнийх. Амлах, автах, дагаж давхих дуртай хөнгөн хүн цагдаагийн жинхэнэ кадр байж чаддаггүй. Гэвч тэр хэдийгээр хүнийхээ хувьд энэ цагийн цагдаад ховорхон дарга ч бас л улс төрийн буулганаас ангид оршсонгүй. Монголын улс төрийн хүчнүүд дотроос түүний толгойлж байсан цагдааг хамгийн их ашиглаж, гар хөлөө болгож байсан хүчнээр яах аргагүй МАХН тодорно. Энэ нам хууль хүчний байгууллагуудыг насан турш өөрсдийн мэдэлд байлгаж ирсэн түүхтэй. Сүүлийн үеийнхнээс нь тоолоход Б.Пүрэв, Ч.Амарболд, Д.Мөрөн гээд бүгд энэ намын гарамгай дайчид байжээ. Ардчилсан хүчнийхнийг төр барьсан дөрвөн жилд ч МАХН цагдаа дахь засаглалаа атгаж байсан юм. Д.Сандаг-Очир ч тэднээс өөр байж чадсангүй. Тракторчдын жагсаалыг тарааж, олон арван хүнийг хорьж цагдаж, ахмадуудын гэрийн хошлонг хутгаар тас огтолж, тооныг нь дэвсүүлэх зэрэг урьд хожид дууламгүй муухай үйлийг түүний гараар хийлгүүлж амжсан. Ёстой нөгөө номхон тэмээг ноолоход амар гэдэг шиг номхон Сандагааг ноолж байлаа, МАХН. Одоо харин түүнийг Д.Алтангэрэл шиг ашиглаж ханаад өшиглөж хаях уу, Ч.Амарболд шиг аятайхан аргалаад тэтгэврийн өвгөчүүлийн гунигт эгнээ рүү түлхэж орхих уу хоёрын аль нь ч тодорхойгүй харагдана. МАХН Монголын цагдаад зүтгэж ирсэн олон сайхан аавын хөвгүүдийн нэр сүрээр ийнхүү гараа угааж ирсэн болохоор шинээр томилогдоод гуравхан хонож байгаа М.Ганболдыг ч энэ намын гар хөл болохгүй, элдэв үйлийн үр тарихгүй гэдэгт итгэх аргагүй билээ. Юутай ч М.Энхболд улаан нүүрээ түлэн байж олон жилийн турш энэ сэнтий рүү ил далд зүтгэж ирсэн ноёны бөхийг өөрийн биш хүний эрхээр сонгож, төлөв түвшин, энгийн даруу Д.Сандаг-Очирыг чөлөөлж чадав. Ийнхүү нэгэн цагт Н.Энхбаярын өөрийнхөө өнгөн дээр хүртэл зүрх алдаад тавьж чадаагүй нүүрэндээ баастай андыг нь Монголын цагдаагийн толгойд сэм залж өглөө. 
Б.Ганчимэг
