Иракт буй бусад улсын цэргүүд монголчуудаар хамгаалуулдаг болохоор тайван байдаг

Иракийн халуун цэгт манай сурвалжлагч ажиллаад ирлээ Энхийг сахиулах хүчинд зүтгэж байгаа монгол цэргүүдээ эргэж мөн зарим шаардлагатай зүйлийг хүргэнгээ байдлыг газар дээр нь очиж үзэхээр Батлан хамгаалахын сайд М.Сономпил болон Зэвсэгт хүчний Жанжин штабын хоёр төлөөлөгч, мөн яамны төлөөлөл болох хоёр хүн хэвлэл мэдээллийн төлөөлөл болох хоёр сэтгүүлчээс бүрдсэн баг өнгөрсөн долоо хоногт Иракийг зорьсон юм. Халуун цэг дээр байгаа монгол цэргүүдийн долдугаар ээлж энэ удаа үүргээ гүйцэтгэж байгаа аж. Сүүлийн үед байдал нэлээд ширүүсч байгаа гэсэн мэдээлэлтэй байсан бид эндээс Бээжин, Эмиратаар дамжин Кувейтэд хүрэв. Хамт онгоцоор ирсэн хүмүүсээс тусдаа өөр хаалгаар биднийг угтаж авсан Кувейтийн албаны хүмүүс болох цагаан хувцастай хоёр хүн болон Америк эрийг даган нэгэн тохилог цэлгэр танхимд оров. Цаг гаруй тэндээ хүлээсний эцэст яг л байлдаантай кинон дээрээс харж болохоор том биетэй, чихэндээ богино долгионы холбооны хэрэгсэл хийсэн, гял цал болсон костюмтай өндөр америк эрчүүд нөгөө танхимын хаалганы үүдэнд нь сум нэвтэрдэггүй том машинуудаа тулгаж тавин биднийг албан тушаалын эрэмбээр нь хоёр хоёроор нь машины арын суудалд суулган Америкийн цэргийн бааз руу хөдөллөө. Бидний замд явах цагийг дандаа үдэш оройн цагаар тааруулсан нь бас л учиртай байлаа. Бүрэнхийгээр Америкийн цэргийн баазад хүрч очив. Хэд хэдэн давхар хамгаалалт бүхий Америкийн цэргийн бааз дээр бид энгийн хувцсаа сольж Монголынхоо сүлд, далбаа бүхий цэрэг хувцас өмсөн Цэргийн онгоцоор Иракийг зорилоо.
Дуу чимээ ихтэй энэ онгоцоор цаг орчим ниссэний эцэст Иракийн Багдад хотын олон улсын нисэх онгоцны буудалд хүрсэн юм. Үүдэнд нь Америкийн далбаа хийсч харагдана лээ. Тэнд бас дүүрэн америк цэргүүд байх юм. Биднийг ариун цэврийн өрөө орохоор явсан ч америк цэргүүд дагалдан явах нь сонин. Цэргийн онгоцонд суусан цагаас эхлэн бидний аян замын яриа хөөрөө багасч, дуу цөөрөн дотор нэг л айдас хүйдсээр дүүрч эхлэв. Онгоцонд аль нэг цэргийн анги дивиз рүү яваа бололтой дүүрэн америк цэргүүд зэрэглэн сууцгаажээ. Америк хүний өөртөө итгэлтэй бардам занг тэр хориод насны залуусаас огт олж харсангүй. Хүн л юм болохоор хэзээ хаанаас ч буудаж болох тэр газар руу явж буй болохоор юун баяр баясал байх билээ. Заримынх нь ядам хуруунд буй бөгжийг хараад хэн нэгэн бүсгүй түүнийг хүлээж үлдсэн байх гэсэн бодол төрөв. Биднийг Багдадын нисэх онгоцны буудалд буулгасан цэргийн онгоц тэдгээр залуухан цэрэг эрсийг хаа нэг газар руу аваад явсан. Нисэх онгоцны буудлаас бид арав гаруй кг-ын жинтэй сум нэвтэрдэггүй хантааз мөн дуулга өмсөн нисдэг тэргэнд суун хөдөллөө. Сууж яваа нисдэг тэргийг хоёр ч нисдэг тэрэг хамгаалан нисэх бөгөөд урд талын цонхоор мэргэн буучид буугаа шагайж хараалах аж. Дахин цаг гаруй ниссэний эцэст Олон үндэстний төв өмнөдийн цэргийн дивиз буюу Эко бааз руу хүрлээ. Харуй бүрий аль хэдийнэ болсон байсан ч монгол цэргүүд өөрсдийн байрлаж буй газраа Батлан хамгаалахын сайдаа хүндэт харуул жагсан, төрийн дууллаа дуулан хүлээж авсан юм. Уг нь Бээжингээс хөдлөх үедээ байдал хүнд байгаа үед жагсаал хийн хүлээж авах хэрэггүй гэж урьдчилан хэлсэн байсан ч тэд салбарын сайдаа хүндэтгэлтэй угтъя гэж бодсон бололтой. Онгоцноос буугаад монгол цэргийн байрладаг газар руу явах гэж мөн л машинд суун хөдөлсөн бөгөөд "ТВ 5"-ын сурвалжлагч бүсгүй бид хоёрыг словак, польш хоёр залуу машинд суулган хөдлөв. Харин нөгөөдүүл маань монголчуудынхаа хамт машинд суулаа. Польш залуу нь тэндхийн хэвлэлийн төлөөлөгч гэж өөрийгөө танилцуулж байв. Биднийг очихоос өмнөхөн манайхны байрлаж байгаа бааз руу гурван удаа пуужин харвасан талаар тэр өдрийн манаанд зогсож байсан монгол залуу илтгэв. Нэг пуужин баазын хашаан дотор нөгөө хоёр нь гадна талд унасан гэнэ. Дотор талд унасан пуужинг нь олсон бөгөөд гадна талд унасныг нь хайж байгаа талаар сонсоод бид дотогш орцгоолоо. Сүүлийн үеийн байдлын талаар болон цэргийн багийн үүрэг гүйцэтгэлийн талаар дэд хурандаа Д.Ганхуяг мэдээлэл хийв. Энд энхийг сахиулах ажиллагаанд оролцож буй олон үндэстний хоёр бааз байдгийн нэг нь манайхны байгаа Эко бааз. Нөгөөхийг нь Дельта бааз гэх аж. Эко баазад арав гаруй орны цэргүүд байдаг бөгөөд зарим улсаас нэрийн төдий хоёр гуравхан цэрэг ч байх. Харин манай улс бааздаа цэргийн тоогоор эхний дөрөвт багтдаг бөгөөд баазын хамгийн хариуцлагатай үүрэг буюу олон улсын цэргийн хамгаалалтын албыг хашдаг юм байна. Биднийг баазын дотогш орох үед гадна талд буун дуу тачигнаж байлаа. Эхлээд Монголоос очсон төлөөлөгчдийг өөр өөр өрөөнд тус тусад нь байрлуулж үүдэнд нь харуул хамгаалалт зогсоосон ч Батлан хамгаалахын сайдын зөвлөснөөр арай аюул багатай өрөөнд бөөнөөрөө байрлах болов. Энэ хооронд аль хэдийнэ үдэш болсон боловч эндээс очсон төлөөлөгчид маань хугацаа богино учраас шөнө цэргийн нарийн ширийн асуудлаа ярилцаж суугаад ганц хором цурам хийсэнгүй. Ийнхүү өглөө болгож зургаан цагаас эхлэн бидний ажил төлөвлөгдсөн байсан болохоор төлөвлөгөөний дагуу ажилдаа шуударлаа. Зургаан сарын гэрээтэй ирсэн монгол цэргүүд хоног тоолон гэртээ харих хугацаа нь таван хуруунд багтахаар болж байх үед нь гурван сараар хугацаа сунгасанд их л сэтгэл гонсгор байлаа. Ойр зуурын хэрэглээний хэдэн төгрөгөөрөө нутаг буцна гээд гэрийнхэндээ цэргийн дэлгүүрээс жаал жуул юм аваад хадгалчихсан байсан гэнэ. Албан ёсны цэргийн ажиллагаатай холбоотой хурал болох үеэр хоёр сэтгүүлчээ түр гаргасан учир энэ хооронд нь бид хоёр цэргүүдтэйгээ хууч хөөрөх боломж олдов. Монголд ямар байна. Цаг агаар ямар байгаа, улс төр нь бужигнаж байна уу, хэр олон юм өөрчлөгдсөн гээд л түмэн асуулт асуух атлаа биднээс нэлээд бишүүрхэнгүй хол зогсоно. "Монгол эмэгтэй ирсэн гэж өөр орны цэргүүдэд очиж гайхуулна аа. Хоолны цагаар та хоёрыг хараарай гэж тэдэнд очиж хэлнэ ээ" гэж ирээд л ярьж гарлаа. Мөн зөндөө олон цэрэг хүүхдээ хараагүй гэсэн бөгөөд хэдхэн хоногтой, гуравхан сартай гээд л санаа алдан тайлбарлана. Бас хоёрдугаар сарын арван хоёрноос хойш бидний хоёр гуравхан цаг өмсөхдөө дааж ядан түүртэж байсан сум нэвтэрдэггүй хантаазыг огт тайлаагүй гэнэ. Сүүлийн үед байдал хүнд байгаа, үргэлж буун дуу тасрахгүй мөн халдлага дайралт болж байгаагаас иймэрхүү байгаа бололтой. Харин сайд болон Монголоос ирэх хүмүүсийг их хүлээсэн гэж цаанаа л нэг сэтгэл тайвширсан аястай үг унагаж байсан. Мөн мэдээлэл хангалттай авч чадахгүй байгаа талаараа бидэнд тайлбарлаж интернэтээс мэдээлэл авах гэхээр хэвлэлүүд мэдээллээ их удаан сольдог хэмээн шүүмжлэх аястай үг чулуудна лээ. Бид гэр орныхон эцэг эх анд найз ах дүүгээс нь илгээсэн захидлыг тэдэнд гардуулахад алт эрдэнэс олсон юм шиг л бөөн хөөр баяр нүдэнд нь гэрэлтэх аж. Гэхдээ хуучин цагийг бодвол инернэт гэж нэг сайхан юм байгаа болохоор бас ч гэж холбоо харилцаа гайгүй юм билээ. Сайд ч цэргүүдэд хэрэгцээтэй зүйлс авч очихдоо интернэтээр хурдан шуурхай холбогдох боломжтой аппарат хэрэгсэл аваачиж өгсөн болохоор одоо энэ тал дээр санаа зоволтгүй болсон байх. Хоол хүнсний хангалтын хувьд үнэхээр сайн гэдэг нь илт. Бидний 10, 20 доллар төлөөд дуртай хоолоо иддэг ресторанаас ч дутахгүй олон янзын хоол байх юм. Бүр огт идэж үзээгүй үндэстний хоолнууд ч энд зооглож болох юм байна. Гэвч монгол хүн болохоор гурилтай хоол, сүүтэй цайгаа санах юм гэж учирлаж байна лээ. Дайн дажингүй тайван газар байгаа болохоор бид тэднийхээ яажшуу амьдарч байгааг төдийлөн сайн мэддэггүй юм шиг байна лээ. Дөнгөж очоод ганц хоног ажиллаад ирэхдээ байнгын айдас түгшүүр тээж явсан бидний хажууд өдөр шөнөгүй амь нас нь дээсэн дөрөөн дээр байгаа хэдэн монгол залуус маань ямар янзтай байх нь ойлгомжтой. Тэдний байрладаг өрөөнүүдийг үзэж сонирхох үеэр нэг цэргийн өрөөнд нялх хүүхдийн дотуур цамц, өмд орных нь толгой дээр тохоостой харагдав. Түүнээс "Жаахан хүүхэдтэй юм уу" гэхэд толгой дохиод "Одоо ч хүүгийн минь хувцасны үнэр бараг гарч байна даа, өдөр бүр үнэрлэсээр байгаад" хэмээн шүүрс алдан тэр хол Монголдоо байгаа бяцхан үрээ дотроо санан бэтгэрч буйгаа нууж чадсангүй. Бид Эко баазад бүтэн өдөр ажилласан юм. Халдлага болох мэдээ ирлээ гэж бидний зарим нь суугаа хүний өндөртэй гурван талаараа цементэн хана бүхий хоргодох байранд хэсэг хугацааг өнгөрөөж үзлээ. Бараг л өнжөөд шахуу хэн нэгэнтэй салах ёс гүйцэтгэх нь гайхаад байх зүйл биш бололтой. Аз болоход монгол цэргүүд минь эсэн мэнд байгаад л баярлах юм. Тэд олон улсын цэргүүдийг хамгаалах үүрэг хүлээж үүргээ нэр төртэй биелүүлж байгаа монгол цэргүүдийн талаар тэнд байгаа ямар ч хүний амнаас та магтаалын үг сонсох болно. Тэд ажилдаа хариуцлагатай бас цусны дайчин хүмүүс юм шиг байгаа юм гэж бусдын хэлэх нь бахархмаар байсан. Дахин гурван сар болох хугацаанд тэдэнд муу юм битгий тохиолдоосой гэж бурханд залбираад л хүлээхээс. Иракт ажилласан сурвалжлагынхаа эхний хэсгийг "Монгол цэргүүд биднийг хамгаалж байдаг болохоор бид арай тайван байдаг" гэсэн олон үндэстний цэргүүдийн бахархлын үгээр өндөрлөе. 
Д.Мөнгөндалай
