Топ биш үлдсэн хүн л хамгийн топ нь

Одоо шинэ жил дөхөж байгаа болохоор тодорхой хэмжээнд сэрэмжлүүлэг, болдоггүй юмаа гэхэд дор хаяж сэтгэгдлээ илэрхийлээд авахад буруудах юмгүй гэж бодож энэхүү шүүмж-өгүүллийг бичиж сууна.
Миний бие Монголд иргэний нийгэм жинхэнэ утгаараа үүсч хөгжихөд нэмэр хандив болох зорилготой америк нутагт олон улсын хүний эрхээр магистр хамгаалж ирсэн үеэсээ эхлэн энэ салбарт хүчээ үзэж, өөрийн амьдралын хэдэн жилийг хүмүүст туслах, эрх зүйн шинэтгэлд хүний эрхийг хамгаалах талаас тодорхой хэмжээнд иргэний нийгмийн байр сууринаас нөлөөлөх гэж оролдож ирсэн хүн л дээ. Тэр утгаараа ч, мөн Монгол орны нийгмийн байдалд өөрийн дүн шинжилгээ хийж, дуугарах үедээ дуугарч, хийх үедээ хийж явдаг нэгний хувьд өнөөдрийн иргэний нийгмийн байгууллагуудын хувьд өөрийн үнэлэлтийг өгч чадна гэж бодно. Хэлээд хэд хоногийн өмнө Либерал эмэгтэйчүүдийн оюуны сан төрийн бус байгууллагаас нэгэн и-мэйл авах нь тэр. Тэр захидалд энэ жил төрийн бус байгууллагуудын шинэ жилийн арга хэмжээг анх удаагаа албан ёсоор Их тэнгэрт т эмдэглэх гэж байна. Тэгээд төрийн бус байгууллагуудыг янз бүрийн номинацаар шалгаруулж тэргүүний төрийн бус байгууллагуудыг шалгаруулна гэнэ. Иргэний нийгмийг жинхэнэ утгаар нь Монгол орондоо төлөвшүүлэх эрхэм зорилготой явдаг хүсэл санаа нэгт анд нөхөд болох цөөхөн хэдэн төрийн бус байгууллагууд маань бас "топ"-той болох нь гэхээс үнэхээр харамч тэдэндээ хандан нэгэн захидлыг тэрлэсэн юм. Үүндээ "эрхэм хүндэт төрийн бус байгууллагын андууд минь анх удаагаа шинэ жил тэмдэглэхээр санаачилга гаргаж байгаад тань баяр хүргэе. Гэхдээ шинэ жил болохоор эрүүл ухаантай хүн ичиж үхмээр хэмжээнд хүрдэг шагналын шоунаас ядаж бид татгалзаж болохгүй юу" гэж гуймаар байна. Магадгүй зарим нь энэ Ичинноров өөрөө шагналгүй үлдчих вий гэсэндээ ингэж байгаадаа гэж бодлож байж ч болох юм. Шинэ жил, цагаан сар болохоор бие биенийгээ тэргүүний ийм, тэргүүний тийм, топ ийм, топ тийм гээд л шалгаруулаад, шагнаад л, шагнаад л, ийм өргөмжлөл, тийм өргөмжлөл ... .... нэг мэдэхэд хүн бүр ямар нэгэн шалгуураар топ болчихдог. Ийм байдал шагнал урамшуулал гэдэг юмны үнэ цэнэ, жинхэнэ шалгуурыг ойлгож мэддэг хүмүүсийн хувьд утга учраа алдсан, бие биедээ долигонож тал зассан, худалдан авсан, нүдээ олоогүй шагналууд гээд үнэхээр залхам, заримдаа бүр огиудас ч хүрэм байдалд хүмүүсийг оруулдаг. Английн жүжгийн нэрт зохиолч Бернард Шоугийн нэрээр алдаршсан нэгэн үзэгдлийг бид мөн л шоу хэмээсээр хэвшлээ. Шоудана гэхээр худал дүрээр наргиж цэнгэхийг хэлж байна гэдгийг хэн ч ойлгохтойгоо болсон. Шил шилээ даран гардуулдаг их шагнал өргөмжлөлийн мөн чанар нь мөнөөх л шоу. Шоу юм болохоор хэн нэг нь найруулан зангаж, хэсэг хүхүүс тэр тайзнаа дүр эсгэж л таараа. Шоуг найруулах хүн олдож байхад тэр шоуны гол дүрд тоглож өөрсдийгөө унтраадаг ичгүүрт үзэгдлээс бид эрүүл саруул ухаанаар татгалзаж чаддаг зоригтой байж болохгүй гэж үү. Зарим хүмүүсийн авч байгаа шагнал нь бүр хөгийн, инээд хүрэм байдаг. Зарим шагналыг авч байгаа хүмүүс нь харахаас өрөвдмөөр ч тохиолдол байдаг. Эмэгтэйчүүдийн академи гэж нэг байгууллага байдаг гэнэ. Түүний хийдэг ажил нь шинэ жил болохоор хэдэн эмэгтэйчүүдийг алтан, мөнгөн, хүрэл гээд есөн эрдэнийн хатан болгодог уламжлалтай санж. Нэг удаа Оюун гишүүний өрөөнд бас нэгэн хатан өргөмжлөл, нэгэн үндэсний хувцасны малгай байхыг олж хараад таныг ямар хатан болгосон юм бэ гэтэл Оюун гишүүн мэдэхгүй ээ, юу ч гэлээ дээ нэг юмны хатан болгосон юм, яах ийхийн зуургүй авчраад л толгой дээр минь тавьчихсан гэж ярихыг сонсоод би түүнд та ийм юмнаас татгалзаж, үлгэр дуурайл болох хэрэгтэй гэж зөвлөсөн юм. Хүүхэлдэйнд дээр үеийн ноёны хатны малгай хувцас өмсүүлж байгаа нь удирдагч, манлайлагч эмэгтэйчүүдийн имиж ч хүртэл халтай гэдгийг ухамсарлах хэрэгтэй байна. Миний нэгэн танил иргэний нийгмийн лидер эмэгтэйг тэр академийнхан 250.000 төгрөг өгчих гэсэн гэнэ лээ. Ээжийгээ "саран ээж" болгож амьдад нь "алтан аяганаас ус уулгах"-ын тулд нэг сая төгрөгөөр худалдан авдаг гэнэ дээ. Энэ мэтчилэн эдгээр өргөмжлөлүүдийг зохиодог хүмүүсийн хувьд улирлын чанартай бизнес нь болсон гэдгийг бүгд ухамсарлаж байгаа шүү дээ. Бас нэг жишээ бол Чингис хааны "академич"-д. Чөлөөт хэвлэл мэдээллийг чөлөөт биш болгосон "гавьяатай" хүмүүсийн нэг болох нэгэн эрд өгсөн Чингисийн академийн шагнал өргөмжлөл дээр бичсэнийг би уншаад, бүр бичиж авчихаад өөрийгөө болон бусдыг инээлгэх хэрэгсэлд ашиглаж хэд хоног явж билээ. Гол санаа нь бол "Бурхан бумбын орныг байгуулсан учир дээд тэнгэрийн мандлын шагнал хүртэв" гэсэн утгатай байсан юм. Ойлгогдохооргүй хэлээр бичсэнийг нь монгол хэлнээ товчлон, утгачлан "хөрвүүлж" байгаа минь энэ л дээ. Зарим улс төрийн хүчнийхэн дотроо арай илүү шударга, аль эсвэл "дайсных" нь фракцыг  дэмждэг нөхрийг шилдэг тэргүүний залуу улстөрч, лидер болгож "урвуулан" авах, "амыг нь таглах", мөн үзэгнийхээ ирийг хурцалсан зарим сэтгүүлчдийг мөн ялгаагүй шагналаар "хахуульдан" авах бодлого явдгийг мэдэхгүй хүн одоо бараг байхгүй болсон байх. Эцэст нь энэ бүх утга учир, үнэ цэнээ алдсан шагнал өргөмжлөл гэдэг юмнаас татгалзаж, зүгээр л хүн шиг хүн байцгаая хүмүүс минь гэж би уриалж байна. Энэ бүр хэрээсээ хэтэрч арай дэндүү их хэтрүүлэг болж байгаад дүгнэлт хийцгээе. Шагнал, өргөмжлөл авдаг, топ хүмүүс, байгууллагынхаа тоогоор бол манай орон хөгжингүй буурай нэгэн орон биш, Азийн бар шиг хөгжилтэй баймаар юм. Эсвэл би эндүү дүгнэлт өгөөд байна уу. Бүгдээрээ бодоцгооё. 
М.ИЧИННОРОВ (Эмэгтэйчүүдийн манлайлал сангийн захирал) 


