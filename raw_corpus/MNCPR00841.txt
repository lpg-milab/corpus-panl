Хошин шогийнхонд эв нэгдэл дутагдаад байна

Инээдмийн баяр болж байгаатай холбогдуулан "Онигоо-2006" наадмын зохион байгуулагч шог зураач С.Цогтбаяртай уулзаж ярилцлаа. 
-Монголын хошин шогийн томоохон төлөөлөгчийн хувьд манай уншигчдад инээд бэлэглэхгүй юу?
-Би онигоо сонсох дуртай хэрнээ ярихдаа маруухан хүн дээ. Нэг онигоо ярья. Зарим хүмүүс сонссон ч байж магадгүй. Хүүхдийн тэргэнд хоёр хүүхэд сууж байна гэнэ. Гэтэл охин нь "Та минь ээ, намайг хүчиндэх гээд байна" хэмээн орилоход нөгөөдөх нь "Солиотой хог вэ. Өөрөө соосгон дээрээ суучихаад босооч" гэжээ. -Инээдмийн баяр дэлхийн хэмжээний түгээмэл баяр уу. Манайх хэзээнээс ач холбогдол өгч эхэлсэн юм бол? -Тийм их түгээмэл биш юм шиг байна лээ. Саяхан Солонгоос хүмүүс ирэхэд "Удахгүй манайд инээдмийн баяр болно" гэсэн чинь их гайхаад байсан. Энэ баяр нь албан ёсных биш ч гэлээ хүмүүс санаачилгаараа тэмдэглэдэг. Адаглаад л тоглолт үздэг болчихсон байна. Хуучин цагт Валентины баяр хүүхэд залуучуудын хэмжээнд байсан бол сүүлийн хоёр гурван жил нэлээд нийтийг хамарсан шинжтэй болж байна. Шинэ жилийн баяр ч ялгаагүй жилээс жилд өргөжиж байна. -Хошин шогийн хамтлаг, уран бүтээлчид нэмэгдээд байхад тэдний гол наадам зохиогдохгүй байгаа нь юутай холбоотой юм бол? -Уран бүтээлчид өөрсдийнхөө амин хувийг аргацаасан бүтээл хийгээд хэтэрхий мөнгө төгрөг хөөгөөд, энэ урлагийн салбарын төлөө сэтгэл гаргаж эвсэн нэгдэж чадахгүй байгаа нь үүнтэй холбоотой болов уу? Рок попынхныг хараад миний цагаан атаа их төрдөг л дөө. Тэдний шинэ жилд гурван жил эхнэртэйгээ оролцохдоо манай хошин шогийнхон ингэж нэгдэж болдоггүй юм болов уу гэж бодох болсон. Хошин урлагийнханд дутагдаад байгаа нэг гол зүйл нь эв нэгдэл болоод байна. Түүнээс биш тус тусдаа уран бүтээлээ сайн хийж байгаа. Өнөөгийн бухимдалтай нийгэмд ард түмний стрессийг нь тайлж, сайн сайхан юм руу чиглүүлэгч нь хошин шогийн уран бүтээлчид байх хэрэгтэй гэж боддог. -Жил бүрийн дөрөвдүгээр сарын 1-нд онигооны наадам болдог уламжлалтай. Энэ жилийн наадмын онцлогийн талаар сонирхуулаач? -Наадам бөхийн өргөөнд болж байгаа гэдэг утгаараа нэлээн өргөжчихсөн. Нийгмийн бүхий л давхрагынхан оролцож байгаа. Оюутны, зохиолын дуучдын, бөхийн, радио телевиз сэтгүүлчдийн, мэргэжлийн хошин шогчдын , Төмөр зам, IV цахилгаан станцын хөдөө орон нутгийн баг зэрэг олон багийг хамарч өргөн хүрээтэй зохиогдох гэж байна. Дараа жилээс магадгүй буриад, халимаг, өвөрмонгол гээд монгол туургатны хэмжээнд зохиогдохыг үгүйсгэхгүй. Онигоо наадмын төрөл жилээс жилд нэмэгдэж байна. УИХ-ын гишүүн Одончимэд гуай эзэнтэй онигоо, нутаг нугын шог гэсэн төрлийг тоншуул сэтгүүлд 1980-аад оны эхээр оруулж ирсэн бол өнөө жилийн онигоо наадамд эзэнтэй онигооны төрөл нэг номинаци болоод орж байна. Мөн өнөө жилээс элэглэлийн төрөл нэмэгдэж байгаа. -Онигооны наадамд хүүхдээ дагуулаад очихоор хэтэрхий шалиг онигоо яриад байна гэж гомдоллох хүмүүс байдаг? -Онигоо өөрөө дотроо олон төрөлтэй. Тэр төрлүүдийн дунд онцлог байр эзэлдэг ихэвчлэн яригддаг онигоо нь гэр бүл, эротик сэдэвтэй онигоо голлох байр суурь эзэлдэг. Тиймээс наадмын журамд ийм номинаци зайлшгүй байдаг. Түүнчлэн эротик онигооны номинацид түрүүлсэн онигоонд Мэри стопс эмнэлгээс нэрэмжит шагнал хүртэл олгодог. Хүүхдэдээ юу үзүүлэх, үзүүлэхгүйгээ ялгадаггүй, оройн үзвэрт хүүхдээ дагуулж ирж байгаа үзэгчид тийм яриа гаргах нь утгагүй. -Инээдмийн баярт зориулж шинэ бүтээл хийж амжив уу? -Инээдмийн баярт зориулсан тусгайлсан зүйл байхгүй. гэхдээ Тоншуул сонины баярын дугаартаа шинэ бүтээлээ оруулсан. Монгол, японы хоёр эрдэмтэнтэй хамтран Монголын зүйр цэцэн үгт шог зураг зурж ном гаргасан. Тэр нь нэлээд өвөрмөц шинэ төрөл болж чадсан. -Та онигоо зохиох, шог зохиол бичихдээ хэр вэ? -Би шог зураач хүнийг зураач, сэтгүүлч хоёр уран бүтээлчийн нэгдэл гэж ойлгодог. Шог зураач нараас бичдэг уран бүтээлч олон байна л даа. Шог зургийн ач холбогдол их л дээ. Саяхан шог зургаас болж дэлхийн дайн хийх дөхлөө шүү дээ. Тийм хүчтэй зэвсэг учраас үзэл суртлын зэвсэг болгож ашигладаг. Манайд сонгуулийн үеэр шог зургийн хэрэгцээ ихэсчихдэг. Зөвхөн тэр үеэр биш өдөр тутмын сонинууд ялангуяа тэргүүн нүүрэндээ ач холбогдолтой улс төрийн зургийг нийтэлж байгаасай гэж хүсдэг. -Та өөрийгөө шогоор зурж байв уу. Өөрийгөө ямар амьтантай адилтгах вэ? -Өөрийгөө зурж байсан. Эвэртэй болгоод ч зурж байсан. Миний номонд байдаг. Бусад зураач ч намайг зурж байсан. Үхрээс авахуулаад төрөл бүрийн амьтны дүрсээр дүрсэлсэн байдаг. -Ер нь хэр зэрэг онигоонд ордог вэ. Өөртэй чинь холбоотой нэг онигоо ярьж өгөөч? -Отгонцагааны зохиосон нэг онигоо байдаг. "Таван цагираг" сонинд нэг удаа бичигдсэн байсан. "Би ядраад гэртээ ирж л дээ. Тэгтэл манай авгай нэлээн санасан шинжтэй хоёулаа нэг тухтайхан тачаа (уулзах, золгох) хийх үү гэхэд, би ууртайгаар "Юу гэж балай юм яриад байгаа юм. Хэзээ нэг дэвжээний хоёр бөх хоорондоо барилдаж байсан юм" гээд цаашаа хараад унтсан гэдэг" онигоо байдаг. 
Д.Цолмон
