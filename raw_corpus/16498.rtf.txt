№221 (16498)          
1986 оны есдүгээр сарын 14.
Эрүүл ахуйн суртал

Хөдөлмөрчдийн эрүүл мэндийг сахин хамгаалах ажил манай намын анхаарлын төвд ямагт байдаг юм. МАХН-ын программд << Өвчнөөс урьдчилан сэргийлэх, халдварт өвчнийг эрс багасгаж арилгах, ариун цэвэр гэгээрлийн ажлыг хөгжүүлэхийн >> чухлыг заасан юм. Энэ зорилтыг биелүүлэхэд эрүүл ахуйн суртал нэвтрүүлэг шууд чиглэж байна. 

Эрүүл ахуйн суртал нэвтрүүлэгт улс, олон нийтийн байгууллага, хөдөлмөрчдийн өргөн давхарга намын байгууллагын удирдлагын дор идэвхтэй оролцдог боллоо. Гэлээ ч бид тооны үзүүлэлтэд санаа амарч болохгүй. Эрүүл ахуйн суртал нэвтрүүлэгт хамрагдагчдын тоо чамлахааргүй байгаа боловч түүний өгөөж шаардлагын хэмжээнд хүрэхгүй байна. Уг ажилд ор нэрийн төдий хандаж, хэлбэрдэх, оромдох явдал газар авчээ. Үүний уршгаар эрүүл ахуйн суртал нэвтрүүлэг ухварлаж сэнхэрвэл зохих хүндээ хүрэхгүй байна. Тийм хүмүүс ариун цэврийн наад захын шаардлагыг өдөр тутмынхаа амьдралд хэвшүүлэхгүй, эрүүл мэнддээ тавих шаардлагыг нийгэм, хамт олны эрх ашигтай холбож үзэхгүй тохиолдол ч байдаг. 

Хот, суурин газрын гудамж, талбайг нийтийн хүчээр тохижуулавч түүнийг арчилж хамгаалахгүй эвдэж хэмхлэх, тамхи, чүдэнзний иш, цаас зэргийг хаях, үйлдвэр, аж ахуйн газрууд бохир усыг хаа хамаагүй урсгах, хог новшоо цэвэрлэхгүй, байгаль орчныг бохирдуулж байгаа нь нууц биш ээ. Энэ бүхэн нь зарим халдварт өвчин бүрэн арилахгүй байгаагийн болон ялангуяа өвөл, хаврын улиралд ханиад томуу элбэгшихийн шалтгаан болж байна. Бас хот суурин газрын цэвэрлэгээний цагийн хуваарь зохицоогүй, гудамж талбай цэвэрлэгээнд гар ажиллагаа зонхилж байгаа, хүмүүс ажил, сургуульдаа явах, ирэх ид хөдөлгөөний үеэр тоос шороо бужигнуулах нь хүмүүсийн эрүүл ахуйд харш юм. 

Архидах, тамхи татах явдалтай тэмцэх талаар хүмүүсийн ой тойнд шингэхүйц сурталчилгаа дутаж байна. Эдгээрт дүгнэлт хийж, хоцрогдсон дадал заншил, ууж согтуурах, тамхи татах явдалтай эвлэршгүй байх үзлээр бүх нийтийг хүмүүжүүлэх ажлыг улам хүчтэй болгох нь зүйтэй. 

Эрүүл ахуйн суртал нэвтрүүлгийн чанарыг сайжруулж, хун бүрийн ариун цэвэр, эрүүл ахуйн соёлыг дээшлүүлэн, амьдралдаа дадал заншил болгож, эрүүл энх аж төрөх ёсыг газар сайгүй хэвшүүлэхэд эрүүлийг хамгаалах байгууллага, эмч, эмнэлгийн ажилтнууд урьдын адил гол үүрэг гүйцэтгэх ёстой. Үүнд юуны өмнө эрүүл ахуйн суртал нэвтрүүлгийн арга зүйг эрс дээшлүүлэх шаардлагатай байна. Энэ ажлыг шууд хариуцаж байгаа ариун цэвэр, гэгээрлийн ордны ажлын далайц, нэр хүндийг өндөржүүлж, арга барилыг сайжруулахгүй бол болохгүй. 

Эрүүл мэндийн сурталчилгааны ажлын дөнгөж 0, 6 хувийг системтэй сургалт эзэлж байгаагаас үзэхэд эрүүл мэндийн сургуулийг хүртээмжтэй болгож, чанарыг сайжруулах шаардлагатай болжээ. 

Эрүүл ахуйн суртал нэвтрүүлгийн ажлын арга барил, зохион байгуулалтыг эчнээ болон шаталсан системтэй сургалтын хэлбэрт шилжүүлэн, тусгай программаар үйлдвэр, аж ахуй, соёл, шинжлэх ухааны байгууллага, их, дээд, тусгай мэргэжлийн дунд сургуулиудад хичээл заалгаж, нийт хөдөлмөрчин, өсвөр үеийнхэнд эрүүл ахуйн мэдлэг, хүмүүжил олгож байх хэрэгтэй юм. 

Ариун цэвэр гэгээрлийн ажлын арга зүйн мэдлэгийг эмч, эмнэлгийн ажилтнуудад эчнээгээр олгодог ЗХУ-ын туршлага, өсвөр үеийнхэнд эрүүл ахуйн дадал заншил системтэй олгодог БНАГУ-ын туршлагыг эрүүлийг хамгаалах ажилд нэвтрүүлэх нь зүйтэй. Ариун цэвэр, халдвар судлалын хяналтын албаны үйлчилгээг хүн амд улам ойртуулан, түүний хамрах хүрээг өргөтгөж, үр нөлөөг дээшлүүлэхийн зэрэгцээгээр эрүүл ахуйн суртал нэвтрүүлгийг эрүүлийг хамгаалахын урьдчилан сэргийлэх зарчмыг хэрэгжүүлэх, анхдагч урьдчилан сэргийлэлтийн арга хэмжээг өргөжүүлэхтэй нягт уялдаатай хийж байвал зохино. 

Эрүүл ахуйн сурталчилгаанд эрүүлийг хамгаалах байгууллагын ажилтан нэг бүр идэвхтэй оролцож, түүний арга зүйг сайн эзэмших хэрэгтэй юм. Олон жилийн турш эрүүлийг хамгаалах байгууллагаас лхагва гаригт явуулж байгаа эмнэлэг гэгээрлийн аж ахуйн арга хэлбэр хоцрогдож, үр дүн өгөхгүй байгааг эргэн үзэж өөрчлөн сайжруулах цаг болсон байна. 

Эрүүл ахуйн суртал нэвтрүүлгийн сонгогчдын нас, хүйс, мэргэжил боловсрол, сонирхолд нийцүүлэн, цар алдалгүй, чанартай зохиож байвал зохино. Түүний арга зүй, хэлбэрийг боловсронгуй болгох, үр нөлөөг сайжруулах, хүв амын ариун цэврийн соёлын түвшинг тодорхойлох, судалгаа шинжилгээний оновчтой ажил зохиох цаг болжээ. Энэ сэдэвт лекц, яриа, радио, телевизийн нэвтрүүлгийн хэмжээ жилээс жилд өсч байгаа боловч сонирхолтой, үр нөлөөтэй хэлбэрийг эрж олох хэрэгтэй юм. Ялангуяа орон нутгийн сонин, ханын хэвлэлийг сайн ашиглах, мөн сурталчилгааг хамгийн ойлгомжтой, сонирхолтой болгодог үзүүлэн таниулах зүйлийг олшруулахын хамт анагаах ухааны хялбаршуулсан баримтат кино, бэсрэг жүжиг, шог гараа нэн хэрэгтэй. Мөн тийм сэдэв бүхий мультфильм, диафильм, диапозитив, зурагт хуудас үйлдвэрлэх, хэвлэх явдлыг өргөжүүлэх нь Эрүүлийг хамгаалах Яам, Соёлын Яамны, үүрэг мөн. 

Эрүүл ахуйн сурталчилгааны гол индэр, болсон << Эрүүлмэнд >> сэтгүүлийн өнгө үзэмжийг дээшлүүлж утга агуулга, бүтэц, хэл найруулгыг сайжруулах шаардлагатай байна. Уг ажлын үр дүн, өгөөжийг дээшлүүлэх аргыг боловсронгуй болгож, хэлбэрийг олшруулан, чанарыг сайжруулах нь эмнэлэг, ариун цэврийн байгууллагуудын чухал зорилт мөн. 

