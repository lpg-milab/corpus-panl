№247(17150)    
1988 оны аравдугаар сарын 14
ШИНЭЧЛЭЛИЙГ АХУЙН ҮЙЛЧИЛГЭЭНД

Хун амынхаа ахуйн үйлчилгээний материаллаг баазыг бэхжүүлэн өргөтгөж, боловсон хүчнээр хангаж, мэргэжлийн албыг бий болгон, орчин үеийн үйлчилгээний томоохон потенциал бүрдүүлсэн нь нам, засаг нийгмээс хүний төлөө тавьж байгаа өндөр халамжийн илрэл мөн. Ахуйн үйлчилгээ бол манай амьдралд харьцангуй шинэвтэрхэн салбар бөгөөд хүмүүсийн санаа сэтгэлд өөрчлөлт гаргаж, социалист ёсоор аж төрөхөд онцгой нөлөө үзүүлэх үүрэгтэй юм. Хэдийгээр шинэвтэр боловч энэ салбарт мөн л хуучирсан үзэгдэл багагүй хуримтлагдсаныг өөрчлөн шинэчлэх хэрэгтэй байна. 

Эдийн засгийн шинэ аргаар ажиллаж байгаа одоогийн нөхцөлд үйлдвэрлэлийн үр ашгийг дээшлүүлэхийн зэрэгцээ үйлчилгээний чанарыг сайжруулах, соёлч, шуурхай болгохын тулд арга барилдаа ч, зохион байгуулалтдаа ч шинэчлэл хийхгүй бол ер нь үйлчилгээ хоцрогдох нь амархан юм. Зүйрлэхэд дөнгөж өнгөрсөн оны сүүлчээр нийслэлд хими цэвэрлэгээ угаалгын фабрик шинээр ашиглалтад орсноор ажилчдын ажлын нөхцөл, хувцас, цагаан хэрэглэл цэвэрлэж, угаах чанар сайжирсан боловч үйлчилгээний хугацаа урьдахиасаа сунжирч, түвэг чирэгдэл нэмэгдсэн тухайд хөдөлмөрчид шүүмжлэлтэй хандаж байна. 

Ахуйн үйлчилгээний үйл ажиллагааг боловсронгуй бол. гох асуудлыг БНМАУ-ын Ардын Их Хурлын чуулганаар хэлэлцээд тодорхой шийдвэр гаргасныг ахуйн үйлчилгээний салбарт хэрэгжүүлэх ажил бас л удаашралтай, жигд биш байна. 

Ахуйн үйлчилгээний ажлын хамгийн хуучирсан зүйл, ноцтой хоцрогдол нь үйлчилгээн дэх хүнд суртал юм. Хөдөлмөрчдийг чирэгдүүлж, цагийг нь барж, сэтгэл санааг нь хямруулж байгаа хүнд суртлаас салаагүй цагт үйлчилгээний соёл дээшлэхгүй нь тодорхой байна. Хүнд суртлыг гагцхүү хүн л гаргаж байна. Үйлчилгээний ажилчид хүний төлөө тавих анхаарал халамж сул, ажилдаа хариуцлагагүй, салан задгай хандаж байгаа нь уул салбарын ажлыг тамирдуулж, нэр хүндийг гутааж байна. Ахуйн үйлчилгээний байгууллагууд эдийн засгийн шинэчлэлээр олгосон эрхийнхээ дагуу үйлчилгээний нэр төрлийг бие дааж төлөвлөхдөө хөдөлмөрчдийн эрэлт хэрэгцээг харгалзахгүй, амьдралаас хөндий байгаагаас нэг хүнд ногдох хэмжээ, бүтэц аймаг бүрт харилцан адилгүй, зарим газар зогсонги байдалтай байна. 

Урьд нь хийж хэвшсэн цөөн хэдэн нэрийн бүтээгдэхүүн, үйлчилгээний хүрээнд эргэлдэж, шинэ загварын зүйл үйлдвэрлэх, нэр төрлийг олшруулах, нэмэгдэл үйлчилгээ зохион байгуулах талаар хөдөөгийн ахуйн үйлчилгээний байгууллагууд хангалтгүй, санаачилгагүй, овсгоогүй байна. 

Ахуйн үйлчилгээний байгууллагын ажлыг боловсруулалтын нормативт өртгөөр тооцоолсон орлогоор дүгнэх болсон нь өндөр үнэтэй материалаар үйлдвэрлэл явуулах сонирхлыг арилгах бас нэгэн оролдлого болсон боловч эдгээр байгууллагууд үйлдвэрлэлд оруулж байгаа материалын бөөний болон жижиглэн худалдаалах үнийн зөрүүгээс ашиг олохоор үйл ажиллагааг нь төлөвлөж, удирдсаар байгаа учир хөдөлмөрчдийн хувийн материалаар захиалга авах, төдийлөн их материал шаардахгүй үйлчилгээг өргөжүүлэхэд тэр нь саад тотгор учруулж, материалын зардал буурахгүйд хүргэсээр байна. 

Үйлчилгээний нэр төрлийг олшруулах, чанар, үр ашгийг дээшлүүлэхэд чиглүүлэн цэг салбарыг түрээслэх, хорших зэргээр хөдөлмөр зохион байгуулалтын дэвшилт хэлбэр нэвтрүүлэх, ахуйн үйлчилгээний газрыг түшиглүүлэн хоршоолол байгуулах чиглэсэн тодорхой зорилт, бодлого салбарын яам, орон нутгийн нам, захиргааны байгууллагад төдий л хангалттай өрнөхгүй байна. 

Ахуйн үйлчилгээний салбарт шинэчлэлийн бодлого явуулахад мэргэжлийн инженер - техникийн ажилтнуудын удирдлага, оролцоо ихээхэн үгүйлэгдэж байна. Ялангуяа шинжлэх ухаан, техникийн ололтыг нэвтрүүлэх, байгаа материал, хөдөлмөр санхүүгийн нөөцийг дайчлан ашиглахад онцгой анхаарах хэрэгтэй байна. МАХН-ын Төв Хорооны IV ( 1987 оны ) бүгд хурлаас хөдөөгийн хүн амын ахуйн үйлчилгээг сайжруулах талаар дэвшүүлсэн зорилтыг хэрэгжүүлэхийн төлөө сумын ахуйн үйлчилгээний байгууллага, явуулын үйлчилгээг оновчтой байгуулж, уян хатан, бүтээлчээр ажиллах хэрэгтэй юм. 

Давхар мэргэжил эзэмшүүлж аль болохоор цөөн хүнээр олон нэрийн үйлчилгээ хийх, үйлчилгээний хэмжээнд тохирсон хэр баргийн хүч чадалтай, авсаархан тоног төхөөрөмж сонгон олж ашиглах, хөдөөгийн хөдөлмөрчдийн хөдөлмөр ахуйд таарсан, хэрэгцээ ихтэй хувцас, гутал, гэр ахуйн бүтээгдэхүүн үйлдвэрлэхэд илүүтэй анхаарах шаардлагатай байна. Хөдөлмөрчдийн санал, эрэлт хүсэлтийг авах, үйлчилгээний тайланг тэдний өмнө тавиулж, үнэлэлт дүгнэлт, санал сонсох, түүнийхээ мөрөөр ажил зохиож, үүнд нь орон нутгийн нам, захиргааны байгууллагууд шууд туслалцаа өгч дэмжиж, удирдлагаар хангаж байгууштай. 

Хөдөлмөрчдийн гар дээр байгаа арьсыг элдэж өгөх, модон эдлэл засварлах, хувийн материалаар нь захиалга авч гүйцэтгэх зэргээр улсаас аль болох бага материал шаарддаг үйлчилгээг нэмэгдүүлэх хөшүүргийг бий болгохгүйгээр үйлчилгээний ажлыг түгээмэл, өргөн болгоход учир дутмаг байх болно. Нийт үйлчилгээнд оёдол, гутлын захиалга төдийхөн зонхилоод хөдөлмөрчдийн эдлэл хэрэглэлийг сэргээн засварлах, угаалга, хими цэвэрлэгээ, усчин, гэрэл зураг зэрэг түгээмэл үйлчилгээний эзлэх хувийн жин буурах хандлага зарим аймагт гарч байна. Иймд ахуйн үйлчилгээний ажлыг хүн амд, ялангуяа хөдөөгийн хүн амд ногдох хэмжээгээр үнэлж дүгнэх зарчмыг улам боловсронгуй болгон, нэр төрлийн бүтцийг сайжруулахад аймаг, хотын нам, захиргааны байгууллагууд сайтар анхаарах нь чухал юм. 

Хөдөөд шинээр барьж ашиглалтад оруулсан ахуйн үйлгчилгээний цэг салбарт суурилуулсан тоног төхөөрөмжийг сайн ашиглах, ажилчдын мэргэжлийн ур чадварыг дээшлүүлэх, аймгийн ахуйн үйлчилгээний байгууллагаас мэргэжлийн удирдлага, туслалцаа байнга үзүүлж ажил үйлчилгээнд шаардлагатай сэлбэг, материалаар хангаж байх талаар Нийтийн аж ахуй, үйлчилгээний Яам, аймгийн нийтийн аж ахуй, ахуйн үйлчилгээг удирдах газар ажил хэрэгч, шуурхай үйл ажиллагаатай байвал зохино. 

Хөнгөн шуурхай, соёлч боловсон уриалгахан үйлчилж сураагүй цагт, хөдөлмөрчдийг олон дахин нааш цааш явуулж чирэгдүүлдэг одоогийн түгээмэл хүнд суртлыг таслан зогсоогоогүй цагт нийтийн ахуйн үйлчилгээний байгууллагын ажилд шинэчлэл гарахад бэрх билээ. 

Салбарын онцлог, үйлчилгээний өвөрмөц шинж чанартай нягт уялдуулан цэг салбаруудыг түрээсээр болон гэрээгээр ажиллуулах хөдөлмөр зохион байгуулалтын шинэлэг хэлбэрийг нэвтрүүлэх, улмаар үйлчлэгч хүмүүсийн соёлч байдлыг бүх нийтээр дээшлүүлэн, хүний төлөө тавих анхаарал халамжийг тэргүүн зэрэгт тавьж улсынхаа эдийн засгийн хүч чадлыг бэхжүүлэх, шинэчлэлийн бодлогыг тууштай хэрэгжүүлэх үйлсэд ахуйн үйлчилгээний салбарын ажилтан, ажилчид тодорхой хувь нэмэр оруулах ёстой. 

