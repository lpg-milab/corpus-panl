Израил улсын хөдөө аж ахуй манайд загвар болно

УИХ-ын гишүүн Х.Баттулгатай Монгол орны хүнсний хангамжийн талаар ярилцав. Тэрээр гаднаас оруулж ирж байгаа хүнсний импорт одоо зохистой хэмжээнээс илүү гарчихаад байгаад санаа зовниж байдаг юм байна.
-Хүнсний аюулгүй байдал сэтгэл зовмоор байдалд хүрлээ гэж та яриад байна. Үүнийг ямар тоо баримтаар баталж байгаа вэ? -Би, хүнсний чиглэлийн бизнес эрхэлж байсных энэ талаархи тоо баримтыг сайн мэднэ. Монгол улсын хүнсний аюулгүй байдал алдагдсан. Үүн дээр яаралтай бөгөөд дорвитой арга хэмжээ авахгүй юм бол юун ашигт малтмал түүнээс ч хор уршигтай юм болно. Улаанбаатар хотод сая хүн амьдарч байна. Хөдөөний иргэд нь яахав хоол хүнсээ өөрсдөө аргалаад явдаг. Тэгвэл хотод нийт хүнснийхээ 80 хувийг импортоор авч байна. Үүнд төрийн бодлого хэрэгтэй. Жижиг дунд үйлдвэрүүдийг хөгжүүлэх хэрэгтэй хэмээн яриад л байдаг. Гэвч байдал ийм боллоо. Харин махыг бид гадаадаас авдаггүй. Мах гэж хонь, үхэр, адууг л хэлээд байна. Тэгсэн мөртөлөө дотооддоо үйлдвэрлэж байгаа махаа хүртэл үнийг нь зохицуулж чадахгүй байгаад би шүүмжлэлтэй ханддаг. -Сүүний асуудлыг яаж зохицуулбал дээр хэмээн та бодож байна? -Манайх гурван сая үхэртэй. Сүүгээр хангах гэхээр сүүний фермүүд дампуурсан. Үүнийг буцаагаад сэргээж болно. Жишээлэхэд Израил улс байна. Энэ улсын хөдөө аж ахуй манайд загвар болно. Тэнд элс байдаг. Элсэн дээрээс ногоогоо хурааж авдаг. Сүүгээ яг манай хуучин байсан фермүүд шиг фермээр хангадаг. Манай хуучин фермийг бодвол одоо компьютержсэн, гэх зэргээр хөгжингүй л дээ. Гэхдээ л хамгийн гол нь тэнд үнээ тэжээдэг , түүнээс их хэмжээний сүү бэлтгэдэг. Сүүтэй үнээний, их мах гардаг үхэр зэргийн үр гэх мэт бол одоо дэлхий даяар бэлэн элбэг байдаг зүйл. Бэлэн юмыг бид хийх л үлдээд байна. Тэгвэл энд ганцхан асуудал байна. Тэр нь мөнгө. Мөнгө ярихаар л бид хулхи нь буугаад явчихдаг. Энэ нь бидэнд байхгүй. Гэхдээ үүнийг шийдэх тийм ч хэцүү биш. Өнөөдрийн банкны хүүгээр хөдөө аж ахуйг хөгжүүлж чадахгүй . Үндэсний аюулгүй байдал гэсэн нэрийн дор хөдөө аж ахуйг сэргээх хэрэгтэй. Төрөөс дэмжлэг авах хэрэгтэй. Хөдөө аж ахуйд татаас олгодог баймаар байна. Махны чиглэлээр сүүний чиглэлээр хөрөнгө оруулж байгаа аж ахуйг татвараас чөлөөлдөг болмоор юм. Хүнсний аюулгүй байдал гаднаас бүрэн хараат байдалд орчихсон. Үүн дээр дорвитой арга хэмжээ авах хэрэгтэй байна. Энэ асуудал Монгол улсын бүх иргэдэд хамаатай. Мөнгө босгохын тулд гадаад дотоодын зээл тусламжийг ар өврийн хаалгаар шийдэхгүйгээр юм хийх хүнд нь өгөх хэрэгтэй шүү дээ. -Хөдөө аж ахуйг хэдэн жилийн дотор сэргээж чадах бол. Өөрөөр хэлбэл хүнсний аюулгүй байдлыг хангаж чадах бол? -Худлаа яриад байхгүй бол , хийж эхэлбэл энэ амархан. Нэг сая хүний л асуудал шүү дээ. Энэ дороо л доо. Манайх хөдөө аж ахуйн орон гэдэг. Тэгвэл бид 65 сая литр сүү хэрэглэдгээс 62 сая литрийг гаднаас авдаг. Бид хэдэн малаа хүүхдээр юм уу дурангаар хариулж байгаад л алаад идчихдэг өөр юу ч хийдэггүй хүмүүс боллоо. Үнэхээр залхуу ард түмэн гэхээс өөр юу хэлэх вэ. Ферм байгуулаад эхэлбэл сүү асуудалгүй болно. Үүнийг байгуулах гэхээр нөгөө мөнгө хэрэгтэй . Мөнгө яаж босгох талаар түрүү бид ярилцсан. -Махны үнийн хөөрөгдлөөс яаж гарах вэ? - Төр үүнд оролцоод хэрэг байхгүй. Зөвхөн мах бэлтгэхэд зориулсан мөнгийг зээлчих хэрэгтэй. Зээлийнхээ хүүг багасгаад л болоо. Тэр лүү төр ороод элдэв юм яриад сандчаад байх хэрэг байхгүй. Одоо зээлийн хүү өндөр байна. Сарын хоёр хувийн хүү чинь зургаан сарын дараа 12 хувь болно шүү дээ. Тэр чинь махны үнэндээ шингээд байгаа. Улаанбаатарыг хангахад жилдээ 20-30 мянган тонн махны асуудал байна. Түүний арван мянган тонныг нөөцөлсөн байхад махны үнэ, ингээд л болоо. Аж ахуйн асуудал л байхгүй юу. 
Ж.Сандагдорж 



