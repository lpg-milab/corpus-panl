РЕНЧИНОГИЙН БАЙГУУЛСАН НАМ БА УЛС

 Гуравдугаар сарын 1-нд манай улсын ууган нам-МАХН анх байгуулагдсан хэмээн үзэж баяр болгон тэмдэглэсээр иржээ. Сүүлийн үед энэ өдрийг өргөжүүлэн "эх орончдын баяр" гэх болсон юм. Маргааш тэмдэглэх баярын гол субъект болсон МАХН ба түүгээр удирдуулж асан БНМАУ-ын үүсч бүрэлдсэн үеийн талаар өгүүлсэн бүтээлийг Баабар бэлтгэж ирүүллээ. Энэ бол удахгүй уншигчдын гар дээр шинээр очих гэж байгаа БААБАР "МОНГОЛ: НҮҮДЭЛ СУУДАЛ" номын шинэ бүлэг ажээ. 
ХОРИНнэгдҮгээР БҮЛЭГ тусгаар тогтнолын хӨдӨлгӨӨн Дорно зүгт хувьсгал хийх Москвагийн төлөвлөгөө Аж үйлдвэржсэн Баруун Европт социалист хувьсгал дэгдээх Лениний горьдлого 1921 он гэхэд ямар нэг хэмжээгээр хойш тавигдаж, тэртэй тэргүй дэлхий даяар хувьсгал хийхээс хойш хаанаас ч эхэлсэн яах вэ гэсэн прагматик үзэл рүү орж эхэлж байлаа. Хятадад явуулсан хэд хэдэн удаагийн туршилт амжилт олж тэнд найдлага тавьж болохуйц коммунист бааз буй болж эхлэв. Энэ үед буюу 1921 оны зургадугаар сарын сүүлчээр Коминтернийн III их хурал Москвад чуулав. Хуралд зөвлөлтүүдийн Хятадад буй болгосон Бошгыг халах залуучуудын эвлэл Жан Тайлэй гэгчийг төлөөлөгчөөр илгээжээ. Мөн Монгол, Перс, Энэтхэг, Хиви, Бухар, Азербайжан, Гүрж, Абхазаас социалист хувьсгалыг өөр өөрийн нутаг дээр хийчих санаатай хүмүүс их хуралд очиж оролцов. Монголыг төлөөлж оросын буриад Цэвээн Жамсрано очсон байна. Уул их хурал дээр Ленин марксизмд засвар хийж (нэмэлт өөрчлөлт оруулж? ) хөөрхий "бүдүүлгүүд" хүсвэл капитализмыг алгасаад бас хувьсгал хийж болно гэсэн "түүхэн" үгээ хэлсэн юм. Ялсан пролетари, хоцрогдсон ард түмний хооронд өвөрмөц холбоо олох хэрэгтэй гэсэн Лениний захиа даалгаврын дагуу "өвөрмөц холбоог" олох ажил тэр дороо ундрав. Оросын коммунист залуучуудын холбооны дарга Л.Шацкин илтгэхдээ Дорно дахины ард түмэн нийгэм-эдийн засгийн харилцан өөр нөхцөлд байгааг Япон, Хятад, Солонгос, Монголоор жишээ аваад энэ орнуудад нэг янзын тактик хэрэглэж болохгүйг анхааруулав. Ямар ч атугай Коминтернийн Дорно дахины нарийн бичгийн дарга нарын газар байгуулахаар урьд нь 1921 оны нэгдүгээр сард шийдсэн байжээ. 1920 онд большевикууд Эрхүүг эзэлж авангуутаа БХК(б)Н-ын Сибирийн товчооны Дорно дахины секц байгууллаа. Амжилттай ажиллаж, тэр байтугай Монголд хүртэл хувьсгал ид "зохион байгуулж" байгаа туршлагажсан энэ баазын суурин дээр уг байгууллагыг байгуулах, өөрөөр хэлбэл өргөтгөх хэрэгтэй гэж үзжээ. Нарийн бичгийн дарга нарын газрыг Борис Шумяцкий даргалах ба орлогч нь Я.Минскер, гишүүдэд Г.Войтинский, Лепешинская, С.Далин, В.Букатый нар аж. Нийтдээ японы, солонгосын, хятадын, монгол-төвдийн гэсэн дөрвөн хэлтэстэй. Монгол-төвдийн хэлтэс Г.Данчинов, М.Сахьянова, Ф.Коняев, С.Нацов, Б.Ишидоржин, С.Борисов, В.Юдин, Старков нар ажиллана!. Эд л чухам Монголын ардын хувьсгалын жинхэнэ "эцгүүд"! Дугуйлан Монголчуудын тэмцлийн уламжлалт нэг хэлбэр бол дугуйлан юм. Энэ хэлбэрийн тэмцэл ялангуяа Чин династийн үед ихэд дэлгэрсэн байдаг. Эрх баригчид болон шүүхтэй тэмцэхэд хэрэглэгддэг энэ арга нь нууц буюу хагас нууц байдлаар цуглан бүлэг үүсгэж асуудлыг хоорондоо хэлэлцэн тунгаагаад маргалдагч талынхаа дээд захиргаанд заалдах, заримдаа нууцаар бага зэргийн хүч хэрэглэх, бусдад ухуулан талдаа татах, засаг захиргаатай илэрхий зөрчилд орох зэрэг аргатай. Хошуу ноёнтойгоо заргалдсан хэсэг ард 1905 онд Цэцэг нуурын дугуйлан байгуулан эцсээ хүртэл заалдсаар заргаа авч байсан алдартай жишээ байдаг. Хятадуудтай байнга тулгаран зөрчилддөг байсны хувьд Өвөр Монгол дахь дугуйлангийн жишээ бүр ч их бий. Сю Шүжан Монголын автономитыг унаган, олны нүдэн дээр Богдыг Хятадын Ерөнхийлөгчийн хөргийн өмнө мөргүүлж, зэр зэвсгийг нь хурааж илэрхий үзүүлэн тоглолт маягаар монголчуудыг доромжилсон нь хар аяндаа ийм дугуйлан энд тэндгүй үүсэх шалтаг болж өглөө. Бяцхан Сюгийн хувьд хэдий чинээ сүр бараатай, дуу шуугиантай, олон гэрчтэйгээр Монголын автономитыг ёслол төгөлдөр унагана, Бээжинд цуу сүр нь төдий чинээ хүчтэй сонсогдож алдарших тооцоотой байв. Харин хэдий чинээ ингэж илэрхий дөвчигнөнө, төдий чинээ монголчуудын дургүйг хүргэнэ гэдгийг тооцсон эсэхийг бүү мэд, юутай ч гэсэн монголчуудыг басамжилж үзсэн байх. Гарвал угсаа зиндаа дээгүүртэй хүмүүс Хүрээнд өөрийн дугуйланг байгуулжээ. Гомбо-Идшин гүн, Хатанбаатар Магсаржав, Дилав хутагт Жамсранжав, да лам Пунцагдорж, Жалханз хутагт Дамдинбазар нар өөрийн дугуйлан байгуулаад Америкаас тусламж гуйсан Богдын айлтгалыг Жалханз хутагт Бээжинд очихдоо АНУ-ын Элчин сайдын яаманд уламжилж байв. Бодвол Колчакийн Засгийн газраас тусламж гуйсан бололтой, мөн л Богдын тамгатай өөр нэг дугуйлангийнхны бичиг Эрхүүгийн архивт хадгалагдаж байгаа. Монголчууд Вашингтонд хандсан нь Монголчууд тэр дороо жижиг жижиг дугуйлан үүсгэн, Бээжингээс ирсэн энэ ад зэтгэрийг яаж дарах талаар түмэн бодолд автлаа. Мэдээж хэрэг ийм тохиолдолд гаднаас тусламж хайхаас өөр аргагүй. Зарим нь консул Орловоос, зарим нь Хүрээнд суух Япон хурандаа Мацуйгаас, зарим нь Бээжинд суух АНУ-ын Элчин сайдын яамнаас тусламж хайв. Харин Колчакийн Засгийн газар ч, Япон, АНУ-ын Засгийн газар ч Монголыг хайхарсангүй. Монголчуудын хувьд л эмгэнэлт том үйл явдал болсон болохоос үүрээ хөндүүлсэн шоргоолжны бут шиг үймэн шуугиж байсан тэр үеийн дэлхийд энэ явдал үл ажиглагдам зүйл байжээ. Аль 1915 оноос Хаалганд АНУ-ын консул нээх тухай асуудал Төрийн департаментэд яригджээ. Бээжингээс хойш 200 гаруй км-т, 80 000 хүн амтай, хятад, монгол, манж үндэстэн тэнцүүхэн холилдон суудаг Хаалган хотыг Умард Азид бодлого явуулах "хаалга" мөн гэж хүлээн зөвшөөрсөн байлаа. Бээжинд суух АНУ-ын худалдааны төлөөлөгч Ж.Арнольд 3орос "Японы түрэмгийллийг чухам энэ хотоос сайтар хянаж болно" гэж Төрийн департамент руу бичиж байв. Монголыг хариуцсан Консулын газар нээх хэрэгтэй ч гэж зарим нь үзэж байв. Бээжин дэх худалдааны төлөөлөгч А.Фэррин Вашингтон руу: Монголчууд нь америкчуудтай туйлын элгэмсэг дотно харилцдаг боловч орос, япончуудаас их айдаг. Америк орон хэтэрхий хол учраас өөрсдийг нь тоох хүн олддоггүй гэж тэд боддог бололтой юм. Хэрэв манайх Хүрээнд консулын газар нээвэл улс төр, худалдааны их нөлөө олохын зэрэгцээ энэ гайхамшигт сайхан орны ирээдүйн хөгжилд тун их тус хүргэх билээ... 2 гэж бичжээ. 1919 оны арваннэгдүгээр сард АНУ-ын консул Чарльз Тэнни (Charles Tenny) Богдын захидлыг хүлээж авлаа. Захидалд Америкийн Засгийн газрыг Хүрээнд консулын газраа нээхийг гуйгаад, аль болох хурдан нээвэл улс төр, худалдааны хамтын ажиллагаа ихэд хөгжинө гээд энэ захидлаа Орос, Хятадын Засгийн газраас нууж явуулсан болохоо дурджээ. Захидлыг хүргэж ирсэн Жалханз хутагт Дамдинбазар консул Тэнни нарын ярилцлага Монгол-Америкийн харилцааны түүхэнд гарсан хамгийн анхны албан ёсны уулзалт байсан юм. 1920 оны дөрөвдүгээр сард Ерөнхий консул Эбэрхард (Eberhard) танилцах зорилгоор Хүрээнд айлчлав. Сю Шүжан цэргийн хүчээр Хүрээнд террор хийж байсан тул Эбэрхард мөнөөх Жалханз хутагттай маш нууц байдалд ердөө ганц цаг уулзаад л буцжээ. Тэр үед Хүрээнд сууж байсан швед худалдаачин Ларсэн хэлмэрч хийсэн аж. Монголын улс төрийн асуудал нь Орос, Хятад, Японы улс төрийн тоглоом болж тун ээдрээтэй байгаа тул Хаалганд консулын газар байгуулснаас Хүрээнд нээвэл илүү хэрэгтэй юм байна гэж тэрээр Вашингтонд анхаарууллаа. Гэвч Хаалганд ч бай Хүрээнд ч бай адилхан Хятадын нутаг дотор байгуулж байгаа консулын газар гэж Төрийн департамент үзэв. АНУ-ын Засгийн газар Монголын тусгаар тогтнох эрмэлзэл, түүнийг тойрсон бөөн драмын тухай юу ч олж сонсоогүй байлаа4. Ардын нам Автономитыг устгах ёслол болсон бараг тэр өдөр л Хүрээний оросууд зонхилон амьдардаг Консулын дэнжид орос сургуулийн монгол бичгийн багш Догсомын Бодоо гээч 35 настай лам дугуйлан үүсгэв. Их шавийн харьяат энэ эр монгол, төвд, манж, хятад хэл бичигтэй сүрхий боловсролтой хүн юм. Эрдэнэ шанзавын яаманд нэг хэсэг ажиллаж байгаад Оросын консулын орчуулагчийн сургуульд монгол бичгийн багш болжээ. Шинэ толь сэтгүүл гаргахад тэрээр Цэвээн Жамсранод тусалдаг байсан төдийгүй өөрөө уран зохиол оролдон ганц нэг өгүүлэл тууж бичнэ. Бодоог Оросын консулд ажиллаж байхад янз бүрийн орос ирэхийн дотор Орос-Монгол хэвлэлийн хорооны механик М.И.Кучеренко хэмээх урьд эзэн хааны цэрэгт алба хааж байсан нэг эр их үзэгдэнэ. Тэрээр консул хавийн большевизмд талтай оросуудыг нэгтгэсэн Хүрээний Оросын хувьсгалт нууц хороо гэдгийн гишүүн аж. Тэрээр Бодоод Оросын большевизмын тухай ярьж өгнө. Бодоод хэлмэрч хийж өгдөг хүн нь түүний шавь, 25 настай, мөн урьд нь лам явсан Хорлоогийн Чойбалсан. Дорнод Монголын нэгэн ядуу эмэгтэйн бутач хүү Чойбалсан шавилан сууж байсан Сан Бэйсийн хүрээнээсээ оргоод 1911-1912 оны үед Хүрээнд ирж янз бүрийн ажил төрөл хийж байснаа тэр үед байгуулагдсан Орчуулагчийн сургуулийн захирал Данчинов гэгч буриадтай танилцсанаар амьдралын замд нь эрс өөрчлөлт гарсан нэгэн. Тэрээр тус сургуульд хэсэг сурч байгаад 1914 онд хэсэг залуусын хамт Эрхүүд үргэлжлүүлэн гимназид суралцсан ба 1917 онд Богдын Засгийн газар сурагчдаа эгүүлэн татахад нутагтаа буцаж иржээ. Эрхүүд байхдаа сүүлд Монголын "хаан" болохтой шахсан Элбэгдорж Ренчино гэгчтэй сүрхий нөхөрлөсөн аж. Бодоогийн хуучны найз, сүүлд хамт цаазаар авахуулсан  мөн лам Чагдаржав дээрхи хоёртой нийлээд Консулын бүлгийн үндсэн цөм байлаа. Сангийн яамны түшмэл Жамьян, лам Лосол, мөн Жигмиддорж гэх мэтийн улстай дараа нь холбогдон нийлж суун Хятадын түрэмгийллийг жигшихийн зэрэгцээ улсаа худалдсан Бадамдорж мэтийн хүнийг шүүмжлэн хэлэлцдэг байв. Энэ бүлэг дараа нь нэлээд хүнээр өргөжжээ. Бодоог мөнөөх Кучеренко удалгүй Я.В.Гембаржевский хэмээх польш гаралтай нэгэн эрхэмтэй танилцуулсан нь Хүрээний большевикууд дунд хүндтэй нэгэн байв. Тэрээр Хүрээнд орос худалдааны конторт ня-бо байхдаа Хүрээн дэх оросын иргэдийн Гүйцэтгэх хорооны нарийн бичгийн дарга болж, хувьсгалын үйл хэрэгт оржээ. Түшмэдийн нам Доод хурал тарсан тэр өдөр буюу 1919 оны арваннэгдүгээр сарын 15-нд Зүүн Хүрээнд бас нэгэн дугуйланг гаалийн хорооны жижиг түшмэл Солийн Данзан гэгч санаачлав. Төв Халхын нэгэн ядуу хүүхний бутач хүү Данзан бол Бодоотой нас чацуу. Бие жижигтэй боловч хөнгөн гавшгай, сэргэлэн, гүймэг ухаантай энэ залуу нэг хэсэг сайн эр болж адуу мал хулгай хийдэг ажил эрхэлж байв. Данзангаас нэг насаар ах Дансранбилэгийн Догсом хэмээх Цэргийн яамны түшмэл мөн энэ бүлэгт оржээ. Догсом Зүүн Хүрээний бүлэг дотроо хамгийн боловсролтой нь байв. Алдарт бичгийн хүн Магсаржав хурцын хүү, сүүлд нь өөрөө алдарт дуучин, хөгжмийн зохиолч болсон Дугажав болон Галсан, Тогтох, Даш мөн Балсанов хэмээх буриад зэрэг хүмүүс энэ бүлэгт хамарч байлаа. Сүүлд энэ бүлгийн толгойлогч, үүсгэн байгуулагч гэсэн хуурмаг нэр хүлээсэн Дамдины Сүхбаатар бол бүлгийн хамгийн залуу гишүүний нэг байв. Тэрээр тэр үед бүрэлдэн буй болж эхэлж байсан "хотын пролетарийн" монгол хувилбарын тод төлөөлөгч аж. Өвөг эцэг нь хошуу ноёноо эсэргүүцсэн хэргээр шоронд үхсэн ба эцэг нь Өвөр Монголоос Халхад ирж эхтэй нь суусан боловч хадмуудтайгаа таардаггүй тул Монголын дорнод хязгаараас Хүрээнд нүүн иржээ. Хүү Сүхийг Онходын Жамьян гүнд шавь оруулан гэрээр монгол бичиг, дөрвөн аргын тоо заалгасан, нэг үгэндээ бичиг үсэгт тайлуулжээ. Хүү Сүх 19 насандаа цэрэгт татагдан улмаар пулемёт сумангийн дарга болж, Бавуужавын эсрэг дайнд тодроод баатар хэмээх цолыг нэрнийхээ ард нэмж авчээ. Автономит засаг унахын өмнөхөн цэргээс халагдаж, энэ үед хэвлэлийн үйлдвэрт үсэг өрөгчөөр ажиллаж байв. Сүхбаатар энэ бүлгийг санаачлах байтугай удирдлагад нь ч байсангүй. Учир нь монголчууд насны эрэмбээр зиндаархдаг заншилтай болохоор өөрөөсөө арав ах хүмүүсийг тэр даргалахгүй нь ойлгомжтой. Түүнээс гадна тэрээр бичиг үсэгтэйгээс цаашгүй, бусадтайгаа харьцуулахад бага боловсролтой хүн. Тэгээд ч уул бүлгийг анх байгуулахад байгаагүй, Данзантай нөхөрлөдөг учраас мөрийнд гэрээ алдчихаад нүцгэрч явахдаа Данзангийнхаар орогнож яваад энэ бүлэгт хожим нэгдсэн бололтой. Төрийн яамдад жижиг түшмэлийн алба хаадаг доод хурлын гишүүн энэ хэдэн хүн автономи унасан өдөр Оросын консул Орловт бичиг өргөн, Хятадын эсрэг хамтарч тэмцэх санал тавьжээ. Мөн дундаасаа төлөөлөгч сонгон Богдтой уулзуулж энэ талаар айлтгалыг нь сонссон аж. Богд тэдний шашин төрөө аврах саналыг дэмжиж байгаагаа илэрхийлсэн боловч цаг нь болоогүй тул түр тэсэхийг уриалжээ. Ямар нэгэн дугуйлан байгуулаад Хятадын эсрэг яаж тэмцэхээ Богдоос асуусан өөр бүлэг нэлээд хэд байсан бололтой. Харин эдэн дундаа Консулын ба Зүүн Хүрээний бүлэг хамгийн идэвхтэй байсан нь маргашгүй түүхийн баримт. Энэ хоёр бүлэг биенийгээ мэдэх болж ойртон танилцсаар улмаар нэгдэхэд хүрчээ. Хоёр дугуйлангийнхан ижил зорилготой ч гэсэн үзэл суртал, боловсролын түвшин, арга тактик дээр нэлээд зөрүүтэй байсан нь хожим нь үхэл сэхлийн маргаан болон өргөжив. Бодоогийн бүлгийнхэн илүү боловсролтой, илүү үзэл сурталжсан, илүү радикал хандлагатай байв. Тэдний гишүүний олонхи нь хэдэн жилийн турш оросуудтай, тэр дундаа большевизмыг талархагч нартай нөхөрлөж байснаас гаднаас боловсролтой хүмүүсийн хувьд иймэрхүү шинэ үзэл суртлыг илүүтэй хүлээн авах чадвартай байлаа. Тэдний угийн эх оронч үзлийг Данчинов, Жамсрано, Ренчино нарын буриадаас гадна Кучеренко, Гембаржевский нарын большевикууд тодорхой үзэл сурталд оруулж өгсөн бололтой. Хүрээнд Оросын Консулын эмнэлэгт эмч хийж явснаа Хүрээн дэх оросын иргэдийн Гүйцэтгэх хорооны дарга болсон С.Б.Цыбиктаров ч монголын эдгээр хувьсгалчдыг гайгүй бэлтгэж өгсөн хүний нэг юм. Харин Зүүн Хүрээний Данзангийн бүлгийнхэн угийн эх оронч, үндэсний үзэлтнүүд байжээ. Тэдэн дунд цэргийн хүмүүс нэлээд байсан нь ийм уур амьсгалд бүр ч нэрмээс болох нь дамжиггүй. Тэд илүүтэй Богдод үнэнч байсан ба тусгаар тогтнолын төлөө юугаа ч үл хайрлах эрэлхэг зоригт эрс. Энэ бүлгийнхэн хэдийгээр бараг бүгдээрээ ард гаралтай боловч төрийн яамдын жижиг түшмэд байсан ба Чойбалсангийн баталж буйгаар сүүлд хоорондоо муудахаараа Данзан нарыг "түшмэдийн нам" гэж хочилдог байжээ. Данзангийн бүлгийнхэн шийдмэг арга хэмжээ авахад үргэлж бэлэн байсан. Тэд 1920 оны нэгдүгээр сард хятад цэргийн зэвсгийн агуулах руу довтлон өөрийгөө зэвсэглэхээр төлөвлөж байсан төдийгүй Сю Шүжаныг алах төлөвлөгөө ч сэдэж байлаа. Мөн автономийг устгасан явдлын бурууг ноёдын урвасан явдал гэж үзэн тэднийг "илчилсэн" нэргүй бичиг энд тэнд нааж байснаар үл барам Бадамдорж, Цэрэндорж хоёрыг сэм алах талаар ч ярилцаж байжээ5. Данзан Сүхбаатарыг дагуулаад хойш хил гарах гэж оролдсон ч удаа бий. Зорилго нь судалж тагнан туслалцаа хайхад оршиж байсан болов уу. Монгол ардын нам Энэ үед Хүрээний оросуудын дунд нэлээд өөрчлөлт гарлаа. Сибирьт Зөвлөлт засаг унасан 1918 онд Хүрээний оросуудын большевизмыг талархагч хэсэг нууц байдалд оржээ. Колчакийн Засгийн газар унахын хэрээр тэд дахин идэвхжиж арванхоёрдугаар сард Хүрээн дэх ажилчин албан хаагчдын үйлдвэрчний эвлэл эргэж сэргэн, 1920 оны эхээр болсон Хүрээний Думын управа буюу гүйцэтгэх зөвлөлд Чайванов, Попов, Шейнман, Масляков, Сороковиков нарын большевик сонгогдов. Цагаантан Дээд Үдээс хөөгдөн гарахын урьд өдөр буюу 1920 оны гуравдугаар сарын 1-нд Дум Хүрээн дэх оросуудын орчинд бүрэн хяналт тавин, цагааныг талархагчдын эсрэг ажиллагаа зохион бүх оросыг бүртгэн офицер зэргийг нь Тройцкосавск руу баривчлан илгээжээ. Дум ийнхүү завгүй байсан тул монголчуудтай зориудын зохион байгуулалттай холбоо тогтоогоогүй байлаа. Консулын бүлгийнхэнтэй байнга уулздаг Гембаржевский, Кучеренко, Масляков гурвын харилцаа илүү хувийн шинжтэй байсан бололтой. Гэтэл энэ үед Наум Буртман хэмээх томхон большевик Бээжингээс Эрхүү орох замдаа Хүрээгээр дайрч, нөгөө гурваар заалган Консулын бүлгийнхэнтэй уулзаж "зөвлөгөө өгсөн" байна. Хэдхэн сарын дараа тэрээр Эрхүүд большевик намын Төв Хорооны Сибирийн товчооны Дорно дахины секц байгуулж дарга нь болсон ба Борисовоор удирдуулсан Монгол-Төвдийн хэлтэс тэнд бас багтсан юм. Буртманы айлчлал ба Хүрээний большевикуудын ялалтын үр дүнд ийнхүү Эрхүүгийн мөнөөх Дорно дахины секц-Хүрээний Думын управа - Консулын бүлгэм гэсэн гурвалжин холбоо үүсэв. Зүүн Хүрээнийхэн консулынхантай ямар механизмаар холбогдсон нь бүдэг, юутай ч энэ хоёр биенээ мэддэг байсан нь гарцаагүй. Харин нэгдэхэд Эрхүүгийнхэн оролцсон нь түүхэн баримт юм. Бодоо Данзангаа урьж хэдүүлээ нийлж аваад 1920 оны 3 дугаар сард Кучеренкогийн гэрт И.А.Сороковиковтой уулзжээ. Аугаа их хувьсгал хийх гэж буй бол урьд нь нууц нам байгуулдаг ба тэр нь дотроо дүрэмтэй, зохион байгуулалттай, алс ирээдүйгээ тодорхойлсон программтай байх ёстой байдаг юм гэж мөнөөх оросууд энэ хэдэд ойлгуулсан бололтой. Өөрөөр хэлбэл БХК(б)Н-ын олон жилийн туршлагыг ярьж өгөө болов уу. "Хэрэв танай орон үнэхээр дарлагдаж, хэрэв Та бүхэн эрх чөлөөг хүсч байгаа бол би Та бүхнийг туслах газартай нь холбож өгч болох юм" гэж Сороковиков яриад судлах зорилгоор тэднээс дэлгэрэнгүй "анкет" авчээ. Хоёр бүлгийнхэн оросуудын дэмжлэг авахын тулд гишүүнийхээ тоог нэлээд өсгөн дэлсэв6. Тэд ердөө 16-уулаа байжээ, харин ирсэн орост өөрсдийгөө 1 000 хүнтэй үүний 500 нь зэвсэгт отрядад хамаардаг мэтээр ярьсан байна7. Сороковиков Орос руу яаралтай яван Эрхүүгийн хувьсгалт цэргийн зөвлөлийн дарга, Гадаад хэргийн ардын комиссариатын Алс Дорнодын төлөөлөгч Янсонтой уулзжээ. Тэд юу ярьж тохиролцсон нь тодорхой бус боловч Сороковиков зургадугаар сард Хүрээнд эргэж ирээд 1920 оны зургадугаар сарын 20-нд хоёр бүлгийн 10 нөхөртэй уулзан Монголын ард түмний үндэсний чөлөөлөх хөдөлгөөнийг Зөвлөлт засаг дэмжиж байгааг дуулгасан байна. ХОРИНХОЁРДУГААР БҮЛЭГ МАХН ТӨРЛӨӨ Шинэ үеийнхний түрлэг Ингээд бүх юм "тодорхой" болсон хойно хоёр бүлэг нэгдэн Монгол ардын нам байгуулах хурал 1920 оны зургадугаар сарын 25-нд Данзангийн гэрт боллоо. Хожим дангаараа тасралтгүй төрийн эрх барьсан хугацаагаараа дэлхийн рекорд тогтоож Гиннесийн номд орсон8 Монгол ардын хувьсгалт нам анх ингэж үүсчээ. Тусгаар тогтнолоо олж, шашин төрөө мандуулах нэг ижил зорилготой, тэр үеийн Монголын дунд ангийн сэхээтнийг эгнээндээ хамруулсан хоёр бүлэг нэгдсэнээр ХХ зууны Монголын түүхэнд үндсэн эргэлт гарах үүд хаалга нээгдлээ. Монголчуудын тусгаар тогтнолоо сэргээх хөдөлгөөний нэгдүгээр үе дуусаж дараагийн хоёрдугаар үе нь ингэж эхэлсэн юм. Тусгаар тогтнолоо сэргээх хөдөлгөөнийг удирдаж байсан Богдыг тойрсон ноёд хутагт нарын үе дуусаж, чадавхи нь барагдав. Ханддорж, Намнансүрэн, Цэрэнчимэд мэтийн голлох удирдагчид ээлж дараалан хорлогдож үхсээр асар их хоосон орон зай үлдээснээс гадна Бадамдорж, Цэрэндорж нар мухардан шантарч, гарах гарцаа олохоо больжээ. Тусгаар тогтнолоо сэргээх хөдөлгөөн бүрийн голд сууж, нэг талаас сүсэг бишрэл, үзэл суртлын гол шүтээн, нөгөө талаас ерөнхий зохицуулагч болж байсан Богд Жавзандамба хутагт өөрөө яах ухаанаа олохоо больж шавь нарынхаа гаргасан санал болгоныг л хий нэг дэмжиж байлаа. Хятадуудыг л хөөж гаргаж байвал чөтгөртэй ч хамаагүй нийлэхэд тэрээр бэлэн байв. Бусад монголчууд ч ийм л бодолтой байсан. Тусгаар тогтнолын хөдөлгөөний удирдлагын энэхүү хоосорсон зай руу мөнөөх хоёр бүлгийнхэн орж ирлээ. Өөрөөр хэлбэл ноёдын санаачилгаа гартаа авсан байдал дуусгавар болон өөрийн хүчээ шавхаж барахад үүнийг мөнөөх хоёр дугуйлангийн ард гаралтай сэхээтнүүд залгамжлан гарч ирсэн нь энэ. Анхны баримт бичиг Нам байгуулсан уул хурлаар "Намын хүмүүсийн дагаж явах тангаргийн бичиг" хэмээх оршил, есөн зүйлтэй баримт бичиг боловсруулан баталсанд: Гадаад Монголын ардын намын зорилт нь шашин үндсэнд харшлах харгис дайсныг цэвэрлэж, алдагдсан эрхийг эргүүлж аваад, төр шашныг үнэн сэтгэлээр бататган мандуулж, үндсэн язгуурыг алдагдахгүй сахих ба дотоод засгийг үнэн сэтгэлээр сайжруулан засамжилж, ядуу дорд ард түмний тусыг туйлаар бодох ба өөрийн дотоод эрхийг өнө үүрд сахиж, дарлах дарлагдахын зовлонгүй аж төрөхийг чухал болгоно... 9 гэж зорилгоо тодорхойлжээ. Үүнээс үзэх ахул энэ нам үндэсний тусгаар тогтнолыг дахин сэргээх ганцхан л гол зорилготой байжээ. Гэхдээ илэрхий большевизмын нөлөөлөл орсон гэж хэлж болох заалт ч нэлээд бийг үгүйсгэх аргагүй. Мөн нууцаа хадгалах батгүй этгээдээс сэрэмжлэх зэрэг заалт нь хүүхдийн гэмээр романтик, гэнэн санаатай байдаг. "Автономийг сэргээх" тухай намын анхны баримт бичгүүдэд маш их бий. Гэхдээ энэ бол буруу ойлголт биш, буруу илэрхийлэл юм. Тухайн үедээ монголчуудыг зальдах гэж Коростовецийн гаргаж ирсэн грек үг монголчуудад мөн л өөр утгаар илэрхийлэгдсээр байсан хэрэг. Ханддорж нар хэдэн жилийн өмнө автономи гэдэг үгийг бүрэн тусгаар тогтнол гэж ойлгож байсны нэгэн адил ардын намынхан энэ үгийг Хятадын сюзеренитетийн доорхи автономит муж гэдэг утгаар нь биш, өөртөө суверен эрхтэй тусгаар тогтнол гэдэг утгаар ойлгож байсан нь гарцаагүй. ЗХУ-аас тусламж гуйсан Ардын намынхны 1920 оны бичигт: Гагцхүү хүсэх нь, Дайчин улсын цагийн Улиастай, Хүрээ, Ховдын жанжин сайдуудын харьяанд захирагдаж байсан Халх, Дөрвөд аймгийн бүх монголчуудыг дахин өөртөө эзэрхэх улс болгож,... Хятадын нэгэн хэсэг газар хэмээх нэгэн үсгийг устган байлгаж Дундад Иргэн Улсад огт хамаарагдахгүй болгох явдлыг гол болгон гуйна10 гэжээ. Энд Хятадын Гадаад Монгол дахь сюзерен эрхийг үгүй болгож, Монголыг автоном болгох тухай европ ойлголтоор бол утгагүй мэт хачин санаа байгаа боловч "өөртөө эзэрхэх улс" гэдгийг "суверен эрхтэй улс" гэж ойлговол бие даасан тусгаар улсыг буй болгох хүсэлтэй нь түвэггүй ойлгогдоно. Энэ үеэс Монгол хэлэнд нам гэсэн үг шинээр орж ирэв. Эхэндээ энэ үгэнд улс төрийн нам гэсэн өнөөгийн утга байгаагүй юм. "Нам нийлж сэм хуйвалдана" гэж тэр үедээ тодорхойлж байсан энэ үг нууц байгууллага гэсэн агуулгатай байлаа. Нууц байгууллагыг хооронд нь ялгахын тулд хамрагдаж буй гишүүнээр нь түшмэдийн, ноёдын, ардын гэж ялгасан бололтой. Харин аль ч нам нь Богдыг тойрон хүрээлсэн, түүнд дулдуйдсан бүлэглэл байсан ба Хятадын гараас гарч шашин төрөө мандуулна гэсэн ижил зорилго чиглэлтэй байв. Хиагтынхан 1920 оны сүүлч гэхэд хувьсгалчид Монгол, Оросын хилийн боомт Хиагтад бөөгнөрчээ. Хил дамнасан энэ томхон тосгонд Орос-Хятадын хилийг 1727 оны гэрээгээр тогтоосон ба үүнээс хойш олон жилийн турш Оросын Хятад руу гарах гол боомт нь байсаар ирсэн юм. Орос тосгоныг нь гэрээ байгуулсан Сава гүнгийн нэрээр Тройцкосавск гэх, Монгол талыг нь Алтанбулаг гэж бас нэрлэнэ. Хиагтын Монгол талд Сю генералын дагуулж ирсэн хэдэн зуун хятад цэрэг хил хамгаалах нэрээр байрлаж байсан ба хожим Хүрээнд Унгернд цохигдоод умар тийш зугтсан цэрэгтэйгээ нийлээд 1 500 хүрсэн бололтой байдаг. Харин хилийн хойд талд Зөвлөлт засаг ноёлж байлаа. Монгол-Төвдийн тасгийн мэргэжилтэн, зааварлагч нар голдуу буриадууд, Хүрээнээс ирсэн Ардын намын төлөөлөгчид, мөн Хүрээнд суудаг боловч ирээдүйн Нармай Монгол байгуулах их хүсэлдээ хөтлөгдөн ирсэн буриад нар, эд бүгд нийлж энэ тосгонд Монголын хувьсгалын зохиомжийг гаргаж байлаа. Ардын нам, түшмэдийн намыг нийлүүлж буй болгосон Монгол ардын намын төлөөлөгчдийн дунд боловсролтой, тэр дундаа хууль, эдийн засаг, дипломат ёс гадарладаг хүн бараг байсангүй. Гэвч тэд бүгдээрээ эх орончид, Монголоос хятад цэргийг ямар нэг аргаар хөөж гаргаад Хаант Монгол улсыг дахин байгуулах эрмэлзэлтэй байлаа. Эдэн дотроо большевизмын нэлээд халдвар авсан хүн нь Бодоо байсан бололтой. Тэрээр тал талын сонирхолтой, юм юм олоод мэдчих хүсэлтэй, тэр зандаа хөтлөгдөн Оросын консулынхантай их уулздаг байжээ. Гэгээрэх хүсэлтэй түүний дутагдалтай тал нь сонссон зүйлээ шүүмжлэлгүй хүлээж авдаг, бүгдийг нь үнэмшдэг байв. Хожим хаант төрийг халах, бүгд найрамдах улсыг яаралтай байгуулах, хуучны хувцас хунарыг өмсөхийг хориглох, нудрага, гэзэг тайрах зэрэг олон санаачилга гаргаснаас нь харахад бүхнээс илүү большвизмын нөлөөнд орсон нь мэдэгддэг. Харин алагдахынхаа өмнө үүнээ ойлгосон бололтой, большевикууд гэдэг чинь тулаад ирэхээр их олон хурц үзүүр бүхий өргөстэй юм, тэр өргөс нь хатгахаар их өвтгөх юм гэж ярьж байжээ11. Бодоогийн ганц тулгуур Чойбалсан ерөнхийдөө хийх юмгүйдээ ах нараа дагаж энэ тэрүүгээр явж байсан бололтой. Түүний орос хэл ах нарт нь хэрэгтэй байв. Гэхдээ Першиний батлаж байгаагаар тэрээр Эрхүүд бүхэл бүтэн гурван жил сурсан мөртөө тун тааруухан ярьдаг, түүнээсээ ч дор ойлгодог, маш энгийн үгнээс бүтсэн өгүүлбэр арай ядан эвлүүлж бичиж чаддаг байжээ. Тэр байтугай монгол бичигт тун тааруу байсан нь цаашид Засгийн газарт ямар нэг чухал албанд томилогдох бололцоог нь хаасан аж. Эдэн дундаа хамгийн сэрэглэн, хурц ухаантай нь Түшмэдийн намын Данзан байжээ. Хэдийгээр огт боловсролгүй хүн байсан авч өөрийнх нь эх оронч үзлийг большевикууд хааш нь хөтлөх гээд байгааг бүхнээс түрүүн, бүхнээс илүүтэй ойлгож байжээ. Тэрээр тусгаар Монгол төр, Богд хаан, шашин шүтлэгтээ илүүтэй үнэнч байсан юм. Түүний шадар туслах, итгэлт залуу Сүхбаатар цэргийн бага дарга байсан хүний хувьд цэрэг зэвсгийн явдлыг гайгүй мэддэг, золбоолог, шударга хүн байжээ. Улаан армийн цэргийн дарга нараас их суралцаж, энэ бүхнээ Монголын нөхцөлд яаж хэрэгжүүлэхийг зөвлөлддөг байжээ. Гэхдээ тэрээр улс төр, нийгмийн явдал, тэр дундаа большевик суртлын талаар юу ч ойлгодоггүй нусгай жаал, хөдөөний гэнэн амьтан аж. Цэргийн гайгүй мэргэжилтэн авч санхүү, засаг захиргаа гэх мэтчилэнгийн алсын хараа дипломат ёс шаардсан практик шинжтэй ажилд чигчийн чинээ ч ойлголт байсангүй12. Монголын талаас гэх юм бол (хэрэв тэгж нэрлэж болбол) Хүрээний хоёр буриад эдэн дундаа гол үүрэгтэй байв. Эхнийх нь Цэдэн-Иш. Тэрээр өөрийн төрсөн суурин Гачитаар овоглож бас Гачитский гэх болжээ. Боловсролтой ухаалаг тэрээр буриадын үндэсний үзэлтнүүдийн хүрээлэлд багтдаг, Нармай Монголын үзлийг хатуу баримталдаг нэгэн байв. Гэвч тэрээр большевикуудтай үг хэлээ олчиж чаддаг учир цаадуул нь түүнийг өөрсдийгөө талархагч гэж үнэлэн Монголд зүтгэлийг нь ашиглаж болох юм гэсэн бодолтой үлдсэн. Харин шал өөр бодолтой нөгөөх нь монгол-буриадын хүрээлэлдээ их нэр хүндтэй, Зөвлөлтийн шинэ диваажингаас зугтан дүрэвсэн бусад буриадууддаа өөрийн нөлөөг ашиглан суурьшихад нь тусалдаг байв. Тэрээр 1920 оны дундуур Хүрээнд айлчилсан большевикуудын тусламжийн амлалтанд ихэд итгэж улмаар монголчуудыг голлон ятгасан байдаг. Хоёр дахь буриад нь Цэвээн Жамсрано. Хэдийгээр Эрхүүгийн гимнази, Петербургийн Их сургуулиар боловсрол олсон профессор авч Нармай Монголын хатуу үзлээсээ болоод Оросын гэх бүх юмыг жигшдэг байжээ. Петербургт монгол хэлний багш байхдаа элдэв үймээнд оролцсон тул тэндээсээ зугтан 1914 оноос Хүрээнд амьдрах болжээ. 1915 оны Гурван улсын хэлэлцээнд Монголын талаас хэлмэрчээр орж байснаас гадна сэтгүүл ном эрхлэх, монголчуудыг гэгээрүүлэхэд чамлахааргүй их ажил хийжээ. ХХ зууны эхэн үед Орост дараалан дэгдсэн олон хувьсгал, үймээн самуунаас дайжин Монголд дүрвэсэн олон мянган буриад нарын дотор Жамсрано илт ялгарсан сэхээтэн байлаа. Харин тэрээр хэзээ ч нэгдүгээр эгнээнд нүүрэн дээр гарч ирэх дургүй, араас нь чиглүүлэхийг эрхэмлэх аж 3 . Монголын бүх томчууд ялангуяа Оросын асуудлаар бол юун түрүүн Жамсраногоос зөвлөгөөн авдаг байжээ. Хэрэв Хиагтынхан дунд Жамсрано байгаагүй бол Монголын цаашдын хувь заяа нэлээд өөрөөр эргэчих байсан байж болох юм. Монгол руу ямар ч шалтгаангүй зэвсэг техник, цэрэг арми оруулж улаан хувьсгал хийнэ гэдэг Г.В.Чичерин тэргүүтэй Москвагийн дипломатчдын хувьд Хятадад хандсан эрээгүй хэрэг болчих гээд байсан учраас л тэд Эрхүү, Дээд Үдийн большевикууд, Монгол- Төвдийн хэлтэс тасгийнхныг халуун хүслээс нь түр хазаарлан тогтоож байлаа. Харин Хиагтад цугларсан большевикууд тусламж гуйж ирсэн монголчуудаар дүрвэгсдийн Засгийн газар байгуулуулах, тэр Засгийн газраараа тусламж гуйлгуулах, ингээд улаан цэрэг тусалж байгаа юм болж Монголд халдах, улмаар Николай хааныг хэрхсэн жишээгээр Богдыг түлхэн унагаад Зөвлөлийн засагт Монгол улс байгуулах бүх төлөвлөгөөг хийчихээд байв. Энэ бүхнийг нь Жамсрано ухуулан байж тогтоосон гэдэг. Монгол шиг хоцрогдсон, гүнзгий шашин шүтлэгтэй газар шууд ийм аймаар юм хийгээд унаж болохгүй гэдгийг ойлгох хүн өөр ч бас олджээ. Юутай ч Монголтой харилцаатай байж тэдний зан заншил, консерватизмыг ойлгодог хүн эрхбиш Дорнод Сибирийн хүн ардаас нэг бус олдох нь тодорхой. Элбэгдорж Ренчино Комиссар Монголд даан ч хангалттай олон байлаа. Коминтернийн албан ёсны төлөөлөгчөөр Турар Рыскулов хэмээх хасаг эхлээд иржээ. Араас нь Цэвээн Жамсрано, А.Старков, С.Нацов, Амгаев, ах дүү Баламсоо, Цэдэн-Иш Гочицкий нар, С.Борисов гэхчлэн илгээлтээр ирсэн буриадууд чухал алба хашиж байснаас гадна Зөвлөлтийн Элчин, бүрэн эрхт төлөөлөгч А.Васильев, нарийн бичгийн дарга B.Юдин нар төрийн гол үүрэг гүйцэтгэж байлаа. Энэ үед Дотоодыг хамгаалах газрын чекистүүдийн 45 хувь нь зөвлөлтийн сургагч байсан13 ба дарга нь Константин Баторун хэмээх Зөвлөлтийн буриад байв. Гэвч энэ бүх комиссаруудаас давамгайлж төрийн эрх мэдлийг илүүтэй эдэлж байсан нь Дилав хутагт болон бусад олон хүний ажигласнаар14 Элбэгдорж Ренчино хэмээх нэгэн зөвлөлт буриад эр байлаа. Үнэндээ оросоор бол Элбэг Доржиевич Ренчино гэсэн нэртэй байсан бололтой15. Түүний нэр чухамдаа яаж бичигдэж байсан нь тодорхойгүйн нэгэн адил тэр өөрөө чухам ямар үзэлтэн, хэний даалгавраар ирж хэрхэн эрх мэдэл олж авсан нь эдүгээ болтол оньсого хэвээр. 1888 онд Оросын Буриадад малчны гэрт төрсөн гэх, 1910 оны үед Петербургийн их сургуульд суралцаж байсан, тэр үедээ коммунист болсон боловч удалгүй намаасаа гарч эсер намд орсон, Монголд экспедиц дагаж хэд хэд ирсэн ба дараахан нь Шумяцкий нартай хувьсгалт нууц байгууллагад зүтгэж явсан байх юм. Мөн 1919 онд Дагуурт японуудын зохион байгуулсан Нармай Монголыг байгуулах хуралд оролцож "Гадаад хэргийн сайдаар" томилогдохоор Цэвээн Жамсрано хоёул яригдаж байсан сонин баримт хаа нэгтээ бийг үзэхэд яав ч улайрсан большевик биш, юутай ч нэлээд нөлөө бүхий нэгэн байсан бололтой. 1920 онд Дээд Үд, Эрхүүд очсон "ардын намын анхны долоог" зохион байгуулахад чухам л большевик намын Сибирийн товчооны дорно дахины улс түмний секцийн монгол түмний хэлтсийн ажилтан тэрээр монгол, орос хэлтэйн хувьд чухал үүрэг гүйцэтгэжээ. Мөнөөх долоог Ренчинотой ажил хэргээ зөвлөлдөж сууж танилцаж байх хэрэгтэй гэж Шумяцкий даалгаж байсныг16 үзэхэд тун ч итгэлтэй хүн байжээ. Тэрээр оросуудын бичиж өгсөн Монгол Ардын Намын эхэн үеийн ихэнхи бичиг баримтыг орчуулахын зэрэгцээ олныг өөрөө зохиож, Монголын үнэн сонинг ч гаргаж явав. Ажлаа сайн хийсэн тул дэвшиж Монгол-Төвдийн тасгийн дарга болсон ба өөрийн байгуулсан Монгол Ардын Намд гишүүнээр элсэж, 1921 оны 4 дүгээр сарын 3-ны тогтоолоор Монголын Ардын түр засгийн газрын зөвлөх түшмэлээр тохоогджээ17. Оросын ч биш, Монголын ч биш мөртөө аль алин нь мөн ч юм шиг энэ сөөлжүү байдал нь угийн залирхаг, дарангуйлагчийн бүх шинжийг биедээ агуулсан, хязгааргүй санаархалтай түүнд түргэн зуур эрх мэдэл олж авах бололцоо олгосон бололтой. 1990 оноос монголын коммунистууд өөрийн намын нэр хүндийг аврахын тулд тэр буриад нөхрийг эсер намын гишүүн байсан, Нармай Монголын үзэлтэн, Коминтернийг төлөөлж байгаагүй, ер нь сайн дураараа орж ирсэн хутган үймүүлэгч байснаас болж хамаг хэрэг буруу тийшээ эргэсэн гэсэн шүү юм ярьж Ренчиног харааж харлуулсан боловч үнэндээ түүний бүх үйлдлийг харах ахул тийм бишээр үл барам тэрээр монгол хүн бөгөөд МАХН-ыг үндэслэн байгуулагчийн хувьд Монголын төрийн дээд эрх мэдлийг эзэгнэхийн зэрэгцээ Зөвлөлт засгаас томилогдсон комиссар, сургагчийн хувьд давхар тоглоом хийж байх үүрэг авсан шинж илэрхий байдаг юм. Хэрэв цаанаасаа үүнийг мэдэж байгаагүй бол гагцхүү Монголын нам-төрийн удирдагчидтай төдийгүй зөвлөлтүүдийн илгээсэн бусад төлөөлөгч дарга сургагч нартайгаа эрх мэдэл булаацалдан, тэгээд бас үргэлж ялан дийлж байх бололцоо тэр нөхөрт дандаа заяагаад байна гэж юу байхав дээ. Тэрээр нэг талаас ирээдүйн Нармай Монголын "хаан" болох бэлтгэлээ хангаад байгаа ч юм шиг, нөгөө талаас Монголыг зөвлөлтжүүлж, улмаар СССР-ийн бүрэлдэхүүнд оруулах гээд байгаа ч юм шиг хоёрдмол тоглоом тоглож байсан бололтой. 1922 онд БХК(б)Н-ын Буриадын хороонд Монголын талаар бичсэн илтгэлдээ: Монгол, Буриадын бүгд найрамдах улсын эдийн засгийг холбох замаар ойртуулах асуудлыг боловсруулан тавих цаг нэгэнт болжээ. Эдгээр асуудлыг цаг хугацааг нь тааруулж тавьж шийдвэрлэх аваас одоогийн улс төр, эдийн засгийн хөгжлийн үр дүнд Монгол нь зөвлөлтжих замаар эргэлт буцалтгүй орох ёстой ба ойрын ирээдүйд ЗСНБХУ-ын бүрэлдэхүүнд шинэ гишүүн болох нь дамжиггүй... 18 гэж бичсэн байна. Тэрээр эхлээд эсер, дараа нь большевик болсон боловч нармай Монголын үзэл үргэлж сэтгэлд нь байжээ. Тэрээр большевик үзэлтэн учир Монголд нийгмийн их өөрчлөлт хийх эрмэлзлэлтэй байсны зэрэгцээ монгол хүний хувьд нармай Монгол улсыг сэргээн босгох тун их хүсэлтэй байж. Орос, Хятад хоёрын хооронд төвийг сахьсан, Швейцари маягийн бамбай улс байгуулах санаа анх түүнээс үүсч энэ санаагаа 1919 онд Читагийн Наш путь сонинд хэвлүүлж байсан байх юм 19. Ерөөс 1911 оны тусгаар тогтнолын үйлсийг Халх ба Баргын язгууртнууд санаачлан удирдаж байсан бол 1921 оны үйлсийг Халх ба Буриадын сэхээтнүүд, хувьсгалчид толгойлсон. Үүний нэг голлох зүтгэлтэн нь Ренчино байсан хэрэг. Москва энэ хүнд нэг талаас Монголын нөхцөл байдал, хүн ардын хүсэл эрмэлзлэлийг сайн мэддэг, МАХН-ын "тууштай зүүний" өрсөлдөгчгүй хошуучлагч хэмээн итгэл хүлээлгэх боловч нөгөө талаас "үндсэрхэг үзэлтэн", "нармай Монголын үзэлтэн" хэмээн хардаж "монголчуудыг Ренчиногийн хорт нөлөөллөөс аажмаар холдуулах хэрэгтэй" хэмээн үл итгэнэ. Тэрээр С.Данзан, Д.Сүхбаатар нартай хавсайдаж Д.Бодоог унагаж авсныхаа дараа өөр бусадтай нийлж Данзанг унагах бэлтгэл хийж байжээ. Энэ нь Данзан ямар нэг хэлбэрээр өөртэй нь шөргөөцөлдөх болсон шалтгаан бийгээс гадна энэ орны дотор бүгдийг хяналтандаа байлгаж, хэлж засаж явахыг өөрийн үүргээ гэж үзсэн түүний хувьд хувийн бизнес рүү хөл тавьсан Бүх цэргийн жанжин Данзан коммунист суртлын үүднээс таашаагдсангүй. Зөвлөлтийн бүрэн эрхт төлөөлөгчийн газрын мэдээллийн албанаас Данзанг тодорхойлохдоо Ренчино, Данзан хоёрыг 1924 оны дөрөвдүгээр сараас эхлэн зөрчилдөх болсон гэж мэдээлжээ20. 1920 онд "төрсөн" МАН чухам Ренчиногийн удирдлага санаачлагаар хэлбэршин төлөвшиж, улмаар 1924 онд коммунист намын төрхийг олсон юм. Иймээс тэрээр үнэн хэрэгтээ МАХН-ыг үүсгэн санаачлагч билээ. МАХН бол Ренчиногийн бүтээл. Коммунист Монгол улс ч түүний бүтээл гэж хэлж болохуйц. Ингэж хэлбэрших бүх ажлыг тэрээр удирдсан юм. Тэр л утгаараа Ренчино нь Монголын тусгаар тогтнолыг буй болгон бүтээлцэхэд гол үүрэг гүйцэтгэсэн хүний нэг мөн. 1921 оны есдүгээр сард Ренчино Бүх цэргийн зөвлөлийн дарга болсноор 1925 онд нутаг буцах хүртлээ үнэн чанартаа Гадаад Монголыг удирдан толгойлж байжээ. Тэрээр Октябрийн хувьсгалыг толгойлогч Троцкийтой адил албан тушаалтай байв. Цэргийн яамны сайд Сүхбаатар, дараа нь энэ албыг авсан Магсаржав нар Бүх цэргийн зөвлөлийн тэргүүлэгчийн удирдлагад ажиллаж байлаа. 21 (Endnotes) 1 Далин. С. А. Китайские мемуары, 1921-1927 (Москва 1982) стр-48 2 Campi, Alicia Perсeрtions of the Outer Mongols by the US Government as Reflected in Kalgan, US Consular records 1920-1927 (Journal of the Mongolia society, vol XIV, Indiana University, Bloomington 1991) рр-82 3 Дилав хутагт Жамсранжав Ар Монголын улс төрийн дурсамж (1991) х-26 4 Campi, Alicia Perсeрtions of the Outer Mongols by the US Government as Reflected in Kalgan, US Consular records 1920-1927 (Journal of the Mongolia society, vol XIV, Indiana University, Bloomington 1991) рр-85 5Догсомын өгүүлсэн дурсамж ("Үнэн" сонин 1993, №23) 6 Догсомын өгүүлсэн дурсамж ("Үнэн" сонин 1993, №23) 7 Л.Шинкарёв Цеденбал и Филатова; Любовь, власть и трагедия (издатель Сапронов Москва-Иркутск, 2004) стр - 93 8 The Guiness Book of Reсords 1996 (Guiness Publishing Ltd. London 1995) рр-391 9МАХН-ын түүхийн лекц, 1917-1940 (Улаанбаатар 1980) х-44 10 Бат-Очир. Л.Бодоо сайд: Үзэл ба үйлс (УБ 1991) х-44 11Першин Д.П. Барон Унгерн, Урга и Алтан-Булак (Самара 1999 Издат "Агни") стр - 63 12 Першин Д.П. Барон Унгерн, Урга и Алтан-Булак (Самара 1999 Издат "Агни") стр 76-77 13Дүйнхэржав.Г. Наваандоржийн Насанбат ("Засгийн газрын мэдээ" сонин 1992) НАХЯ- архив 14 Далив хутагт Жамсранжав Ар Монголын улс төрийн дуртгал (УБ 1991) 15Даш.Д.Солийн Данзан (УБ1990) х-46 16Чойбалсан.Х, Лосол.Д, Дэмид.Г Монгол ардын үндэсний хувьсгалын анх үүсгэж байгуулагдсан товч түүх (Улаанбаатар 1979) 17Даш.Д. Хувьсгалын үйлсэд туслалцсан анд нөхөр ("Үнэн" сонин 1988) 18Батсайхан.О.Монгол улсын үндэсний ардчилсан чиг баримжаа (диссертацын ажил 1995) 19Футаки Хироши Элбэгдорж Ренчино ба Монголын 1921 оны хувьсгал (Олон улсын монголч эрдэмтэдийн VII их хурал Улаанбаатар 1997) 20Монголын удирдагчдад өгсөн тодорхойлолтоос ("Үг" сонин 1991) 21Футаки Хироши Элбэгдорж Ренчино ба Монголын 1921 оны хувьсгал (Олон улсын монголч эрдэмтэдийн VII их хурал Улаанбаатар 1997) 
