Сурах бичиг хэзээ хэвлэгдэх нь тодорхойгүй

Хичээлийн шинэ жил эхлэхэд 20 гаруйхан хоног үлдлээ. Гэвч ЕБС-ийн сурагчдын шинэ хичээлийн жилд үзэх сурах бичиг хэзээ хэвлэгдэх нь байтугай ямар сурах бичиг үзэх нь сонгогдоогүй байна.
БСШУЯ-ны сурах бичиг хариуцсан мэргэжилтнүүд есдүгээр сарын 15 гэхэд сурах бичиг хэвлэгдчихнэ гэж ярьж байгаа хэдий ч энэ хугацаанд сурах бичиг хэвлэгдэж амжихгүй гэдгийг хэвлэлийн компаниуд мэдэгдлээ. Жилийн жилд л энэ асуудал маргаантай байдаг ч өнөө жил шиг шинэ хичээлийн жилийг номгүй угтаж байсан удаагүй. Ингэх болсон гол шалтгаан нь БСШУЯ-наас гаргасан шинэ журамтай холбоотой бөгөөд үүнийг шүүхээр ч тогтоосон байгаа. Учир нь тус яам сурах бичгийн сонгон шалгаруулалтыг сурагчдын хичээл тарахаас өмнө буюу тавдугаар сарын эхээр явуулдаг байсан бол өнөө жил тэр хугацаанаасаа хойшлуулаад зогсохгүй сонгон шалгаруулалтын журамд өөрчлөлт оруулснаа шалгаруулалт болохоос нэг өдрийн өмнө хэвлэлийн компаниудад мэдэгдсэн байдаг. Үүний улмаас хэсэг компаниуд шалгаруулалтаас хоцорч улмаар тус яамыг шүүхэд өгч эцэст нь яам өөрөө буруудсан. Иймэрхүү байдлаар сурах бичгийн сонгон шалгаруулалт сунжирч өнгөрсөн сарын 26-нд яамнаас эхний сонгон шалгаруулалтад тэнцсэн компаниудад наймдугаар сард сурах бичгийн сонголт явуулна гэж мэдэгджээ. Түүгээр ч зогсохгүй бас нэгэн шинэ журам гаргаж ирсэн нь хэвлэлийн компаниудын дургүйцлийг дахиад л хүргээд авчээ. Уг журамд сонгон шалгаруулалтад тэнцсэн компани тус бүр нэг хувилбар сурах бичгийг 700 хувь хэвлэж тараах. Хэрвээ 700 хувь хэвлэж тараахгүй бол сонголтод оролцох боломжгүй гэж тусгажээ. Гэтэл нэг л хувилбар нь тэнцсэн компани байхад 10 хувилбар тэнцсэн компани ч байгаа аж. Энэ олон номыг бүгдийг нь 700 хувь өнгөтөөр хэвлэхэд их хэмжээний зардал гарна. Тэдний тооцоолж байгаагаар шалгаруулалтад тэнцсэн компаниудын 60 гаруй хувилбарыг тус бүр 700 хувиар хэвлэж тараахад 220 сая төгрөг гарах гэнэ. Түүнчлэн эхний сонгон шалгаруулалтын шаардлага хангасан гээд тэнцүүлчихсэн хэрнээ сонголтон дээр хамгийн их санал авсан хоёр компанийн л хоёр хувилбар үлдэнэ гэж шинэ журамдаа тусгажээ. Энэ нь юу гэсэн үг вэ гэвэл долоон компани 45 мянган хувьтай номон дээр өрсөлдөөд тав, арван мянган хувийн санал авсан компаниа үл харгалзан хамгийн олон санал авсан хоёр компани л бүх эрхийг авна гэсэн үг аж. Өөрөөр хэлбэл багш эцэг, эхчүүдээр аль хувилбарыг сонгох вэ гэж сонгуулчихаад дараа нь та буруу ном сонгосон байна. Энэ ном олон санал авсан учраас энийг сонго гэж тулган шаардах юм байх. Хэвлэлийн компаниудын төлөөлөл өчигдрийн хэвлэлийн бага хурлын үеэр "БСШУЯ-ны Бага, дунд боловсролын дарга Д.Батболдын зурагтаар ярьж байгаа шиг есдүгээр сарын 15 гэхэд сурах бичиг бэлэн болчихгүй. Сургуулийн багш нар наймдугаар сарын 25-даар ажилдаа орж, хичээл эхлэхээс өмнөх таван өдөрт сонголтоо хийж амжлаа гэхэд сурах бичиг хэвлэгдэн гарахад наад тал нь сар түүнээс цааш хугацаа шаардагдана. Есдүгээр сарын 15 гэхэд сурах бичиг хэвлэгдээгүй бол Д.Батболдоос ам асуугаарай. Түүний хариулт тодорхой. Ерөөсөө л хэвлэлийн компаниудын буруугаас боллоо л гэнэ. Ер нь цаашдаа сурах бичиг тойрсон олон асуудал босч ирэх байх энэ үеэр төрийн байгууллагад ажиллаж буй эрхмүүд өөрсдөө зохион байгуулж чадахгүй байгаа хэрнээ өөрсдөөс нь илүү ачаа үүрээд явж байгаа хувийн компаниудыг буруутгаж бидний ажилд садаа болохыг үгүйсгэхгүй. Цаг нь болохоор эрх мэдэлтнүүд бидэн рүү буруугаа чихсэн мэдээлэл цацах нь ойлгомжтой. Үүнээс сэргийлж хэвлэл мэдээллийн хэрэгслүүд, сэтгүүлчдэд хандан тэр үед бидний яриаг санаад мэдээллийг хоёр талаас нь үнэн зөвөөр мэдээлж байхыг хүсье" хэмээсэн. Тэд мөн улсын хэмжээний боловсрол хариуцсан том яам одоо болтол сурах бичиг хариуцсан мэргэжилтэн байхгүй. Жил бүр л өөр өөр хүн энэ асуудал дээр ажилладаг. Энэ нь төрийн бодлого уналтад орж байгааг харуулж байна. Өнөө жил ажлаа мэддэггүй, хийдэггүй хоёрхон хүнд даатгаад өгчихсөн. Тэр ч байтугай БСШУ-ны сайд бүрэн мэдээлэл авдаггүй. Доод ажилтнууд нь өөрсдийгөө зөвтгөн хэвлэлийн компаниудыг буруутган ойлгуулдаг. Ямар ч мэдээлэлгүй сайд доод хүмүүсийнхээ амыг сонсоод л есдүгээр сарын 15 гэхэд бүх сурах бичиг гаргасан бай гэсэн үүрэг өгдөг тухай ярьж байлаа. Үнэхээр ажлаа мэддэггүй, зохион байгуулж чаддаггүй хүмүүсийн санааны зоргоор 30-40 мянган номыг нэг өдөр хэвлэчихдэггүй бололтой. 
Д.Цогзолмаа
