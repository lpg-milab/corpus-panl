Араб хүүхний тавилан буюу гивлүүрийн цаадах амьдрал

Хэдийгээр дэлхий ертөнц даяаршиж байгаа ч гэрийн хоймор араб эмэгтэйчүүдийн хувьд хөл хориотой хэвээр. Ислам шашин бүхий араб оронд эмэгтэйчүүд гивлүүр зүүх хувь тавилантай төрсөн нь энэ. 
Өглөөнөөс үдшийн бүрий өөрөөр хэлбэл, хүн малын хөлийн чимээ тасартал, гивлүүртэйгээ "хамт". Дусал ч хур буудаггүй халуун оронд ийнхүү нүүр амаа баглаж явах нь тэдний хувьд учиртай. Эс тэгвээс эр нөхөртөө үнэнч байх тангаргаасаа няцсан хэрэг болно. Тэгээд ч коран сударт эм хүйстнүүд ингэж хувцаслах ёстойг тусгасан юм билээ. Гэтэл бусад оронд аж төрдөг шашин нэгт мусульман эмэгтэйчүүд яагаад гивлүүр зүүдэггүй вэ? . Арга ч үгүй бизээ. Сүүлийн хорин жилд арабын ертөнцөд ислам шашин эрчтэй хөгжсөн гэнэ лээ. Тэр нь улам даамжирч бүх насныхныг хамарсан нь гайхал төрүүлмээр. Наад зах нь сургуулийн насны нэг хоёрдугаар ангийн охид хүртэл бусдаас юугаа нуудаг юм бол. Эрх биш хацар ам нь ил харагдана. Энэ нь нэг утгаараа шашин шүтлэгтэй холбоотой хэдий ч нөгөө талаар бусдаас, тэр тусмаа эрчүүдээс болгоомжлох гол "зэвсэг" болдог гэсэн. Уламжлалт зан заншил, дэг жаяг нь хатуугийн хэрээр бусдын хараанд өртөхөөс эмээдэг ичимтгий араб хүүхнүүдийн дүр төрх нэг иймэрхүү. Араб эрчүүд гивлүүрийн цаанаас эхнэрээ хэрхэн хардаг вэ Араб эрээс "Нүүрээ харуулдаггүй эмэгтэйчүүдийг хэрхэн таньж, бас эхнэр болгох хүнээ сонгодог" тухай асуумаар санагдлаа. "Египет сан"-гийн ажилтан Тарек, орчуулагч Мустафа нар тайлбарласнаар бол монгол болон казах ёсонд ялгаагүй эрт дээр үед өвөг дээдсүүд хүүгээ нялх байхад нь тухайн үеийн угсаа сайтай айлын охинтой сүй тавиулдаг байсан тухай томчуудын ярианаас сонсдог байж билээ. Тэгвэл арабуудын хувьд энэ "хууль" өнөөг хүртэл хэрэгждэг гэнэ. Тэд эцэг эхийнхээ "тушаал"-ыг биечлэн гүйцэтгэж багаасаа хоёр биенээ мэддэг байна. Дараа нь нас бие гүйцэх үед эцэг, эхчүүд тэднийг албан ёсоор уулзуулж, танилцуулдаг журам бий. Энэ үеэр сүйт бүсгүй гивлүүргүйгээр харагдах учиртай. Нүд хөмсөг сайтай арабуудын хувьд царай муутай гэгдэх хүн бараг үгүй тул анхны харцаар хосууд бие биендээ дурладаг гэнэ. Тэр мөчөөс эхлэн тэд улам дотносох бөгөөд эхнэр нөхөр болохын тулд эрчүүдийн өмнө хэд хэдэн шалгуур тавигдана. Юуны өмнө эрчүүд санхүүгийн боломж сайтай байх нь хамгийн эхний даваа. Дараа нь орон гэр, машин гээд бүгд бэлэн байх ёстой. Эдгээрийн аль нэгэнд бүдэрвэл, гэр бүл болтлоо багагүй хугацааг туулах болно. Өөрөөр хэлбэл, ханхүүг бүх бололцоогоо дайчилж, өөрийн хөрөнгөтэй болтол нь сүйт бүсгүй үнэнчээр хүлээнэ гэсэн үг. Ингэж амьдралаа өөд нь татаж гэргийтэй болох гэсээр байтал нас нь 30-35 хүрдэг. Энэ хугацаанд "Дайны хажуугаар дажин гэгчээр өдөрт 5-6 удаа мөргөл үйлдсээр байтал үс халцарчихдаг. Тэгсэн ч гэсэн сүйт бүсгүйчүүл маань үс халцарсных нь төлөө хаяад явчихдаггүй" хэмээн тэрбээр хошигнов. Тэрнээс манайхан шиг хоёр биенийхээ зүс царайг тогтоож ч амжаагүй байж хамтран амьдардаг ойлголтоос тэд хол. Энэ бүхний эцсийн үр дүн нь тэднийг гэр бүл салалтаас ангид байлгадаг тухай Мустафа ярьж байсан. Сонирхуулахад, эмэгтэйчүүд нь гивлүүрээ зөвхөн гэртээ, эр нөхөр, үр хүүхдээс нь өөр хүн байхгүй тохиолдолд л тайлдаг уламжлалтай. Хэрэв зочин гийчин гэрт нь ирвээс нэн даруй нүүрээ таглана. Түүнээс гадна нөхөртөө л гоё харагдах гэж үсээ янз бүрээр тайрч, будна. Нэгэнтээ Мустафа "Манай эхнэр хөөрхөн л дөө. Надад байгаагаасаа гоё харагдах гэж саяхан үсээ шараар будуулсан. Зохиж байсан шүү " хэмээн магтаж байсан юм. Гэхдээ үсчний газар гивлүүрээ хэрхэн яадгийг бүү мэд. Энд дуулгахад, зөвхөн хүүхдээ асарч, гэрийн ажлаа амжуулдаг эмэгтэйчүүдийн хувьд хааяа ойр дотны хүмүүстэй гадуур, ресторанд хооллох үе бий. Ийм тохиолдолд нэгэнт гивлүүрээ сөхөх учиргүй тул тавагтай хоолоо нөмрөн байж зооглоно. "Аль-Ахрам" сонинд ярилцлага өгсөн минь... Араб ертөнцийн өдөр тутмын хамгийн том сонин нь "Аль-Ахрам". Хамгийн олон уншигчтай энэ сонин өдгөө 131 насалжээ. Анх 1875 онд хэвлэгдсэн тус сонин Турк, Голланд, Иран гээд дэлхийн 20 гаруй оронд олон улсын хэлээр хэвлэгдэн гардаг аж. Түүнчлэн долоо хоногоор бас хэвлэгддэг бөгөөд тэр нь франц, англиар нийтлэгддэг юм билээ. Олон уншигчтай энэхүү сонин дээр дурдсан улс тус бүрт арван мянга, дотооддоо сая гурван зуун мянган захиалагчтай гэж байв. Сонирхуулахад "Ал-Ахрам" сонин өдөрт таван ч удаа хэвлэгддэг гэнэ. Шинэ өдрийн хамгийн анхны дугаар өглөөний зургаан цагт уншигчдын гарт хүрдэг бөгөөд тухайн өдрийн сүүлийн дугаар оройн 22 цагт тараагдана. Зөвхөн нэг өдөрт болсон шинэ соргог мэдээллээс шилж 800 орчмыг нь иргэддээ хүргэдэг гэж сонины ажилтнууд тайлбарлав. Захиалагч болон уншигчдын тоогоор тэргүүлэх энэ сонин нийт 12 мянган ажилтантай. Тэдний хоёр мянга нь гэрээгээр ажилладаг бөгөөд 1200 сэтгүүлчтэйгээр үйл ажиллагаагаа явуулдаг юм байна. Бас сонины сэтгүүлчдийн дийлэнх хувийг эрчүүд эзэлнэ. Дашрамд дурдахад, зурагчид сонинд хамгийн их үүрэг гүйцэтгэдэг тухай тэд онцолж байлаа. Египет улсад элдэв олон сонин хэвлэл байхгүй. Төрийн хэвлэл болох Аль-Ахрамд (Пирамид гэсэн үг гэнэ лээ) Нэгэн цагт НҮБ-ын ерөнхий нарийн бичгийн дарга асан Путрос Гали хэмээх Египет эрхэм сурвалжлагч хийж байсан байх юм. Мөн түүнээс гадна хоёр ч Нобелийн шагналтан эрдэмтэн энд сэтгүүлч байсныг бодоход хэвлэл мэдээллийн ажилтан хаа ч ялгаагүй улс төр-нийгмийн амьдралын нөлөөтэй нэгэн болдог аж. Монголын сэтгүүлчдийн баг тэнд байх хугацаанд буюу гуравдугаар сарын 22-нд казахын үндэсний баяр "Наурыз" тохиов. Энэ үеэр Монгол Улсын Засгийн газрын хэвлэл мэдээллийн ажилтан Ж.Нэргүй "Монголд мусульманчууд олон бий. Казах үндэсний баяр өнөөдөр тохиож байна. Тэдний нэг... ." гээд намайг танилцуулсан. Монголын мусульман гэхээр нь сонин санагдсан болоод ч тэр байх. "Аль-Ахрам" сонины ерөнхий эрхлэгч надаас ярилцлага авахыг сурвалжлагч Самир гэгч залууд үүрэг болгосон. Тэрбээр "Монголд хичнээн казах амьдардаг вэ. Та нар бидэнтэй адилхан ислам шашин шүтдэг гэл үү. Одоо амьдрал ямар байна" гээд асуултуудаа ар араас нь хөврүүлж эхэлсэн. Зан заншил, хэл яриагаараа өөр араб ахан дүүст шашин шүтлэг, коран судар, бас "дастархан" монголчилбол, "их идээ" буюу баярын ширээ засалтаар төстэй монголын казахуудын дэг жаяг тэдэнд гайхшрал төрүүлсэн нь дамжиггүй. Энэ үеэр "Аль-Ахрам" сониныхон монголын өдөр тутмын хамгийн том хэвлэл "Өдрийн сонин"-той хамтарч ажиллах сонирхолтой байгаа тухай санал тавьж байсныг дуулгахад таатай байна. Монгол оюутнууд эх нутгаа санажээ Одоогоор Кайрын их дээд сургуулиудад Монголын 15 оюутан суралцаж байна. Тэд араб хэл судлал, шашны чиглэлээр сурч байгаа бөгөөд Баян-Өлгий, Налайх, Дорноговь аймгаас ирснээ өгүүлж байлаа. Гэр орон, нутаг уснаасаа хол байгаа хэдий ч тэдний амьдрал дажгүй харагдсан шүү. Цаашид Монгол, Египетийн харилцаа улам өргөжих нь бололтой. Ийм тохиолдолд казах үндэстэн төдийгүй монголчууд арабын ертөнцийг таньж хэл усыг нь мэдэж, улам нягт ажиллавал бас нэг үр дүнд хүрэх, цаашлаад бизнесийн хэлхээ холбоо тогтоовол улс орнуудын төдийгүй өөр олон ач холбогдолтой юм уу гэсэн бодол төрж байв. Оюутнууд нэг дор цугларч, өөрсдийгөө танилцуулсан. Тэнд сурч буй оюутан залуусын зөвхөн 4-5 нь эмэгтэй юм билээ. Онцлог нь бүгдээрээ казах үндэстэн. Дээрх мэргэжлүүдээр хамгийн багаар найман жил суралцдаг гэсэн. Кайраас Монголд ирэх нь өртөг ихтэй тул хүссэн хугацаандаа тэр бүр ирж чаддаггүй. Зарим нь Кайрт очсоноос хойш 3-4 жилд нэг харьсан. Эх орноо маш их санаж байгаагаа ярьж байсан юм. Тэд хоорондоо гэр бүл болсон нь ч бий. Түрүүчээсээ нэгээс хоёр хүүхэдтэй, аав ээжүүд болцгоожээ. Дорноговь, Налайхаас очсон оюутнууд анх Кайрт ирээд казах хэлээр төдийлэн сайн ярьж чаддаггүй байжээ. Гэтэл өдгөө казах, арабаар "урсгаж" өгдөг болж. Бас Дорноговийн, Налайхын хүүхнүүд тэнд Баян-Өлгийн залуустай хуримлаж өнөр өтгөн айл гэр болцгоожээ. Араб хэл, шашны чиглэлээр суралцаж байгаа болон орчны нөлөөллөөс монголын эмэгтэй оюутнууд мөн л алчуур зүүж үс гэзгээ нуух болж. Тэднээс энэ тухай тодруулбал, "Усыг нь уувал ёсыг нь дага гэдэг шүү дээ. Орчноо дагаад алчуур зүүх болсон. Тэгээд ч алчуур зүүж явах нь аюул багатай санагддаг. Эс тэгвээс гадныхныг андахгүй. Наад зах нь алчуур зүүгээгүй эмэгтэйчүүдийг муу хэлдэг. Бас гадуур явж байх үеэр араб эрчүүд янз бүрээр ярьж, юу ч хийхээс буцахгүй " гэж байв. Юутай ч хээрийн галуу нисэн үл хүрэх газраас хүний хүү эрдэм өвөртлөн ирэхийн жамаар монголын оюутан залуус эх орноо төлөөлөн эсэн мэнд, хэнээс ч дутахааргүй сайхан амьдарч явна лээ. Энд сурдаг монголын казахуудаас гадна Казахстанаас ирсэн оюутнууд олон байх юм. Ерөнхийлөгч Назарбаевын хамгаалалтын албанд хүчин зүтгэж байсан залуус мэргэжил дээшлүүлэхээр шашин нэгт орондоо иржээ. Египет нь хамгаалалт, цагдаа, цэрэгжилтээр өндөр түвшинд мэргэжилтэн бэлддэг гэсэн. Эцэст нь хэлэхэд Арабын Бүгд Найрамдах Египет Улс нь дэлхий дахины шашны том төлөөлөл болох лалын ертөнцийг Өрнө, дорно, Америкт хамгийн их зөвөөр ойлгуулж, тэндээс түгэх ардчилсан үзэл санааг нэвтрүүлэхэд үлэмж нөлөөлж чадсан бараг цорын ганц орон юм уу даа. Тийм ч учраас эндээс НҮБ-ын Ерөнхий нарийн бичгийн дарга, Нобелийн шагналтан төрөн гарсан. Бас дэлхий нийт нэн найрсаг хүлээн авдаг, итгэдэг юм билээ. Ч.Анна Кайр-Улаанбаатар 

Чапаевын Анна
