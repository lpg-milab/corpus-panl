Шар айраг, дарсыг яагаад сурталчилж болохгүй гэж?

Монголд согтууруулах ундааны талын асуудлууд хурцаар тавигддаг ч тэр нь ихэнхдээ цаасан дээр яригдаад өнгөрдөг нь нууц биш. Архидан согтуурах явдал улам газар авсаар, түүнийг дагасан гэмт хэргийн гаралт ихэссээр байгаа талаар бид бараг залхтал ярьсан. 
Архи согтууруулах ундаа сурталчлах заалт хуулиндаа оруулаад ч ямар нэгэн нааштай хариу гараагүй. Дэлхийн бусад улс орнууд харин ийм муйхар арга замаар тэмцдэггүй. Хажуухан талаасаа жишээ авахад манай хойд хөрш шар айраг буюу шингэн талхаа арааны шүлс асгартал сурталчилж тэмцдэг. Урдхан талд хаяа нийлүүлэн суугаа Өвөрмонголчуудыг хар. Цэнхэр дэлгэцээр нь энэ төрлийн реклам өндөр хувьтай урсаж байдаг. Энэ бүхэн цаанаа учиртай ажээ. Тэд ард иргэдтэйгээ "Та нар тэг, ингэ" хэмээн хүчиндэн тулгахаас жийрхэн алсуур, ямар нэгэн байдлаар эрхэнд нь халдчихгүй зайнаас ухуулан сэнхрүүлэх замаар "ярьдаг". Өөрөөр хэлбэл, сонголт хийх бололцоог нь нээлттэй тавьж өгдөг, бодож эргэцүүлэх боломжийг нь уян зөөлөн бодлогоор өмнө нь элдэв сүр хүчгүй орхидог байна. Тиймээс иргэдийнхээ хэрэглээтэй төр хамгийн эмзэг нандин хандах ёстой. Хорвоогийн амьдрал хэтэрхий баян болохоор сархад сурталчлахыг хориглох тусам далд рекламын ертөнц тархиа ажиллуулан хүрээгээ тэлж байхыг бид мэдэрсэн. Угаас аливаа олонхи хүчээр тулгасан оролдлого болгоны даланг зад татан урсаж оддог гэмтэй. Нэгэнт бид хуулиар сархад зооглохыг тас хорьчихож чадахгүй болохоор одоо энэ төрлийн асуудалд ухаалаг хандах шаардлага гарч ирж байна. Үйлдвэрлэгчид бүтээгдэхүүнээ сурталчилж л байж хэрэглэгчдийн хүртээл болгоно. Өөр ямар ч арга алга. Гэтэл бид үйлдвэрлэгчдийнхээ хөлсөө урсгаж гаргасан бүтээгдэхүүний хэрэглэгчдийн нүд, чихэнд очих гарцыг хуульчлаад хааж орхисон. Тийм болохоор бүтээгдэхүүний хувь заяа дэлгүүрийн лангуунаас аажмаар бууж агуулах тийш ачигдах эмгэнэлтэй тавилан руу орж байна. Баар шөнийн цэнгээний газруудын хаалгыг бараг нар шингэхтэй хамт бариулчихна. Ингээд л гүйцээ. Энэ бол дотоодын үйлдвэрлэгчдэд өгч буй хатуу хөтүү цохилт. Хайрч хавчиж буй хэлбэр. Тэгэхээр тэдэнд ядаж шар айраг, дарс тэргүүтнийг сурталчлах эрхийг нь олгомоор байна. Ингэснээр хэрэглэгчдийн сонирхлыг аажмаар зөөлөн сархад руу уруу татан эргүүлэх ухаалаг бодлого явуулж болно. Шар айраг бол шингэн талх. Шар айраг, дарс тэргүүтэн нь бусад сархадтай зүйрлэхийн аргагүй алкагол багатай. Ерөөс дэлхий нийтийн хандлага зөөлөн сархдыг таашаах тийшээ эргэж байна. Бид ч энэ зүг рүү анхаарлаа хандуулъя. Тийм болохоор шар айраг, дарс тэргүүтнийг сурталчилж яагаад болохгүй гэж. 
Б.Усгал 

