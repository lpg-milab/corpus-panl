ТҮРЭЭСИЙН БАЙРЫГ ХУВЬЧИЛЖ МАГАДГҮЙ

Саяхан УИХ-ын чуулганаас Монгол Улсад амьдарч буй ОХУ-ын цагаач иргэдэд эзэмшиж буй орон сууцыг нь үнэ төлбөргүй хувьчлах тухай шийд гаргасан.
Энэ бол зөвхөн тэр байр эзэмшигч оросуудад л сонирхолтой бусдад хамаагүй сэдэв бас биш юм. Яагаад гэвэл оросуудад байрыг нь үнэ төлбөргүй хувьчилж өгвөл манай иргэдийн оршин сууж хэдэн жил түээсийг нь төлж байгаа байрыг хариуд нь хувьчилж өгнө гэж ОХУ-ын тал хэлсэн тухай Гадаад хэргийн сайд УИХ-ын чуулганы танхимд хариуцлагатай мэдэгдсэн. Монголд амьдарч буй цагаач иргэдэд орон сууцыг нь үнэ төлбөргүй хувьчилбал оросын тал хариу алхам болгож Улаанбаатар хотын 15 дугаар хороололд оршдог орон сууцны найман байр Шархад дахь орон сууцны нэг байр нийт есөн байрыг шилжүүлэх асуудлыг судалж үзэх тухай санамж бичигт гарын үсэг зурсан. Энэхүү санамж бичиг нь цаашид хэлэлцээ явуулах эрх зүйн нэг үндэслэл болж байгаа гэж үзэх гэнэ. ОХУ-ын цагаач болон байнгын оршин суугч иргэд манайд 1343 байдаг бөгөөд үүнээс 920 нь цагаач иргэдийн ангилалд багтдаг. Тэдний 137 өрх нь орон сууц эзэмших эрхийн бичгийн үндсэн дээр байр орон сууц эзэмшдэг гэнэ. Оросын талаас манайд хандан өөрийн иргэдийнхээ байр сууцыг үнэгүй хувьчлуулах талаар удаа дараа санал хүсэлтээ гаргаж иржээ. Гэхдээ ийм санал хүсэлтийг төрийн өндөр түвшинд тавьж ирсэн байна. Энэ асуудал ОХУ-ын ерөнхийлөгч В.Путины 2000 онд манайд хийсэн айлчлалын үеэр мөн ОХУ-ын ерөнхий сайдын айлчлалын үед хөндөгдөн яригдаж байсан аж. Оросууд ингэж санаачилгатай хөөцөлдсөнөөр манай харьяаны орон сууцыг үнэ төлбөргүй хувьчлуулах боллоо. Харин бид, манай Монголчуудын оршин суудаг ОХУ-ын гэх орон сууцыг хувьчлах асуудал тэр цагаач иргэдийн байраа авсны дараа болно гэсэн Гадаад хэргийн сайдын үгнээс өөр зүйлгүй сууцгааж байна. Энэ байрыг хувьчлуулахын төлөө тэнд оршин суугч иргэдээс өөр хэн ч санаа зовж хөөцөлддөггүй гэж хэлэхэд хилсдэхгүй байсаар ирсэн. Сүүлийн үед харин тэр оршин суугчдын амьдардаг тойргоос сонгогдсон УИХ-ын гишүүн Г.Ганхуяг тойргийнхоо сонгогчдод учраад байгаа бэрхшээлээс нь ангижруулахын тулд нэлээд ажиллаж байгаа аж. Тэгээд ч зарим үр дүнд хүржээ. Энэ тухай Г.Ганхуяг ярихдаа "Энэ асуудлаар олон хүмүүстэй уулзаж ярилцлаа. Бүүр ОХУ-ын элчин сайдтай хүртэл очиж уулзсан. Бид ойлголцолд хүрсэн гэж бодож байгаа. Манай улс ОХУ-ын цагаач иргэдийн байрыг хувьчилсны дараа бидний тавьж байгаа асуудлыг шийдэж өгнө гэж тохиролцсон. Оросын "Төрийн Думд" монгол иргэдэд байрыг нь хувьчлах асуудал яригдаж эхэлсэн гэж элчин сайд ярьж байна. Иймд бид одоо хүлээх л үлдэж байна" гэв. Мөн тэрээр энэ асуудалд тусламж дэмжлэг үзүүлсэн Гадаад хэргийн сайдад ихээхэн сэтгэл дүүрэн байгаагаа ярьж түүнд "баярлалаа" гэсэн юм. Гадаад хэргийн сайд Ц.Мөнх-Оргил түүнд дипломат харилцааны нарийн ширийн юманд нь тус дэм болж ОХУ-ын элчин сайдтай биечлэн хөөцөлдөж уулзуулсан гэнэ. Түүнээс тэр тойргоос сонгогдохдоо "Энэ байрыг чинь хувьчилж өгнө гэж амлалт өгч байж гарч ирсэн үү " хэмээн асуухад "Би энэ талаар санаа тавьж хөөцөлдөж өгье гэж л хэлсэн" гээд "өөрөөсөө хамаарахгүй юманд тэгж хамаагүй амалж болохгүй байсан л даа" гэв. Одоо нэг үеэ бодвол монголчуудын амьдардаг түрээсийн байрнуудын асуудал шийдэгдэх шатандаа орж эхэллээ. Үүнд тус тойргоос сонгогдсон УИХ-ын гишүүний зүтгэл хангалттай бий. Г.Ганхуяг гишүүн ярихдаа "Бид ямарч байсан өөрсдийн хийх юмаа хийж эхэллээ. Одоо оросууд бидэнд хариу болгож манай иргэдийн түрээслэн амьдардаг байрыг манай иргэдэд хувьчилж өгнө гэсэн. Тийм учраас манай иргэд үүнийг ойлгож хүлээцтэй хандана гэдэгт найдаж байна" гэлээ. 
Ж.Сандагдорж
