Миний шавь зургаан настай

"Шинэ танил" булангийн энэ удаад авьяаслаг охин Б.Баярмааг танилцуулж байна. Тэрээр "Ирээдүй" цогцолборын тавдугаар ангид сурдаг бөгөөд шинэ оны босгон дээр Энэтхэг улсад зохиогдсон Азийн өсвөрийн аварга шалгаруулах шатрын тэмцээнд амжилттай оролцоод иржээ.
-Тэмцээнд хэдүүлээ явав. Ямар амжилт үзүүлсэн бэ? -Манайхаас өсвөрийн12 шатарчин хоёр багшийн хамт явсан. Охидын арваас доош насны ангилалд надаас гадна хоёр хүүхэд тусгай байрт шалгарсан. -Олон улсын тэмцээнд өмнө нь оролцож байсан уу? -Азийн аваргын тэмцээнд анх удаа оролцож байна. Харин Монголд зохиогддог тэмцээнүүдийг алгасаагүй. -Олон шагнал хүртэж байсан биз дээ. Хичнээн медальтай вэ? -"1000 шатарчны их наадам"-ын алт, "Ирээдүйн одод"-ын алт, мөнгө, "Оюуны одод"-ын алт, дүүргийн хоёр удаагийн аварга, хотын аваргын мөнгө зэрэг нийт 15 медальтай. Бас Нийслэлийн хүүхэд залуучуудын хөгжлийн газрын тэргүүний сурагч, алтан медальтай. -Азийн аваргын тэмцээнд түрүүлэх боломж байв уу? -Түрүүлэхгүй ч гэсэн медаль авах боломжтой байсан гэж багш хэлсэн. Би анх удаа том тэмцээнд оролцож байгаа болохоор сандраад байсан. -Энэтхэгт хэд хонов. Гадаад найзтай болсон уу. Тэдэнтэй ойлголцдог байсан уу? -"What's your name?" гэж нэрээ л мэдэлцсэн. Харин хожлоо гэвэл эрхий хуруугаа дээш нь, хожигдлоо гэвэл доош нь болгож үзүүлнэ. Ираны нэг охинтой дотно танилцсан. Би түүнд тоглоом зааж өгсөн юм. -Одоо хэдэн настай вэ. Шатрыг хэнээс сурав? -Би одоо 10 настай. Шатар заалгаад гурван жил болж байгаа. Долоон настай сургуульд ороход манай ангийн Д.Сэржмядаг багш зааж өгсөн. Манай ангийн багш шатрын дэд мастер цолтой. Сургуулийн дугуйлангийн багш. -Аав, ээж нь шатар тоглодог уу. Тэднийг хождог уу? -Аавыг хождог. Харин ээж шатар мэддэггүй. Би дүүдээ шатар зааж өгч байгаа. -Тэгээд сурч байна уу. Дүү нь хэдэн настай вэ? -Дөрвөн настай. Одоо дөнгөж шатар өрөхийг л сурч байгаа. -Хүнд юм зааж сургах хэцүү байна уу? -Том хүүхэд бол гайгүй ээ. Би сургуулийнхаа дугуйланд явдаг нэгдүгээр ангийн хүүхдэд багштайгаа хамтраад хичээл заадаг. Тийм болохоор хэцүү санагддаггүй. Анхааралтай хүүхэд бол сурахдаа бүр ч амархан байдаг. -Чи тэгвэл бүр шавьтай юм байна шүү дээ? -Дотны нэг л шавьтай. Буянзаяа маань одоо зургаан настай. Манай дугуйланд явдаг юм. Тэр "Мини шатар-2005" наадмын хүрэл медальтай. Анхааралтай тоглодог сайн хүүхэд. -Шатар тоглохоос өөр юу хийх дуртай вэ? -Бодлого бодох дуртай. Ер нь оюун ухаанаа хөгжүүлэх хэрэгтэй гэж боддог. -Өөр ямар авьяастай вэ? -Дуулдаг. Сургуулийнхаа урлагийн үзлэгт дуугаар оролцдог. -Шатар тоглоход юуг анхаарах хэрэгтэй гэж багш тань сургадаг вэ? -"Тоглож байхдаа төлөвлөгөө зохиох, тэгвэл ингэж мадална гэсэн төлөвлөгөөтэй тоглох хэрэгтэй. Бодлого бодож байсан байрлалуудыг тавихыг хичээх хэрэгтэй" л гэдэг. -Азийн аваргад амжилттай оролцсон юм чинь дэлхийн аваргын тэмцээнд өөрийгөө бэлдэнэ биз дээ? -Бэлдэнэ. Дэлхийн аваргаас наана улсын аваргын тэмцээнтэй. Үүнд амжилт үзүүлэх нь чухал. 
Д.Цогзолмаа
