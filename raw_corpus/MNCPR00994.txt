Онгоцны мотор гэнэт л ажиллахаа больсон гэсэн

-Зарим хүмүүс Батаа гишүүнийг онгоцонд явсныг хэлэхгүй байвал яасан юм гэх маягийн зүйл ч хэлж л байсан- Энэ ослын талаар Батлан хамгаалахын сайд М.Сономпилээс тодруулга авсан юм.
-Японы төлөөлөгчид болон УИХ-ын гишүүн Ц.Батаа нарын сууж явсан онгоц осолдох шахсан гэсэн. Ослын гол шалтгааныг урьдчилсан байдлаар юу гэж үзэж байгаа вэ. Техникийн шаардлага хангаагүй онгоцоор яагаад хүн тээвэрлүүлсэн юм бол? -Уг нь техникийн шаардлага хангасан гэж үзээд л зохих ёсны шалгалтыг хийснээр нисэх зөвшөөрөл өгсөн гэсэн. Манай онгоцоор нисэх зөвшөөрлийг Жанжин штабын орлогч Ганбат өгсөн байна лээ. 2004 онд их засварт орсон онгоц шүү дээ. 1000 цагийн нислэг хийхээс одоогоор 400 цагийн л нислэг хийгээд байгаа онгоц. Одоогоор надад байгаа мэдээллээр нисэж явсан онгоцны мотор гэнэт л ажиллахаа больсон гэсэн. Тиймээс л нисгэгч нар аргалаад буулгасан гэнэ лээ. 2100 метрийн өндөрт нисч байхад нь хөдөлгүүрт гэмтэл гарч яаралтай буух болсон. Вертолётын хувьд энерциэрээ буулт хийсэн байна лээ. Энэ нь ердийн буулт хийхээс арай хүнд хэцүү гэсэн үг л дээ. Азаар нисгэгчдийн ур чадвар, их цастай байсан зэргээс шалтгаалсан уу хохирол багатайгаар газардсан байна. Иргэний нисэх, Батлан хамгаалах яам, Цагдаагийн ерөнхий газраас комисс гараад ослын газарт очиж ажиллаж байна. Онгоцны хар хайрцгийг авч даваа гаригт Москва руу явуулахаар болсон. Тэндээс л техникийн шалтгаан уу, иргэний нисэхийнхэн буруу мэдээлэл өгч үү, манай нисгэгчдийн буруугаас болж уу гэдэг нь тодорхой болно. Техникийн шалтгаанаас болсон бол баталгаат хугацаанд нь ийм гэмтэл гарсан учраас онгоцонд их засвар хийсэн Новосибирскийн засварын газартай энэ талаар ярина даа. -Онгоцонд ямар гэмтэл учирсан бэ? - Онгоц хэдийгээр хэцүү буулт хийсэн ч дугуйн дээрээ буусан. Гэхдээ их өндрөөс энерциэрээ буусан учраас сэнсэнд нь гэмтэл учирсан. -Зарим нэг хүн гэмтсэн гээд байгаа? -УИХ-ын гишүүн Ц.Батаа, онгоцны үйлчлэгч хоёр хөнгөн гэмтэл авсан гэсэн. Батаа гишүүний гар нь хугарсан байна лээ. Харин онгоцны үйлчлэгчийн хувьд духаараа юм мөргөсөн учраас тархи нь хөдөлсөн. Гадаадын иргэдийн хувьд гэмтэл авсан хүн байхгүй. -Японы парламентын төлөөлөгчид гэж зарим нь яриад байх юм. Гэтэл хамт явсан Батаа гишүүн болохоор ХАА-д хөрөнгө оруулах гэсэн хувь хүмүүс гэх юм. энэ талаар тодорхой хэлж өгөөч? -Нисэхийн өмнөх бүх бичиг баримтуудыг шалгаж үзэхэд албан бичиг дээрээ таван хүн ниснэ. Үүнд Японы парламентын төлөөлөгчид байгаа гэж дурдсан байна лээ. Миний хувьд албан бичгийг л үндэслэж л энэ асуултад чинь хариулъя даа. -Онгоц нисэхээс өмнө техникийн бүрэн бүтэн байдлыг шалгасан биз дээ. Энэ бүхний буруутан нь хэн болох вэ. Хэн нэгэн рүүгээ түлхээд замхарч орхих юм биш биз? -Бичиг баримтын хувьд бүгд журмын дагуу л хийгдсэн. Хариуцлагын хувьд эхлээд шалгалтын дүнг харах хэрэгтэй байх. Эхлээд техникийн шаардлагын асуудал яригдана. -Танайхны мэдээлж буйгаар аргагүйдэлтийн буулт хийсэн гэсэн. Тэр нь ямар буултыг хэлдэг юм бэ? -Техникийн ямар нэгэн гэмтэл учирсан учраас буухаас өөр аргагүйд хүрснийг хэлж байгаа юм. -Та УИХ-ын гишүүн Батаа болон Японы төлөөлөгчтэй холбогдов уу. Тэд болсон үйл явдлын талаар юу гэж байна? -Онгоцонд гэмтэл гарсан даруй зорчигчдыг шууд Борнуурын эмнэлэгт хүргэн шинжилгээ авч, үзлэг хийсэн байна лээ. Би Батаа гишүүнтэй утсаар ярьсан. Эхлээд их айцгаасан гэсэн. Харин нисгэгчид буулт хийхээсээ өмнө бүх цахилгаан болон тэсэрч дэлбэрч болзошгүй зүйлүүдийг аюулгүй болгосон байна лээ. Японы төлөөлөгчдийн хувьд манай нисгэгчдийг "Чадвартай юм байна. Баярласнаа хэлмээр байна" гэсэн үг хэлж байгаа. -Танай салбарын онгоцтой холбоотой учраас хэвлэлийнхэн бидэнд бодит үнэнээс арай өөр мэдээлэл өгч байгаа юм биш биз. Хэрэв бүр аюултай зүйл болсон бол танай салбартай ч хариуцлага тооцох нь ойлгомжтой гэж бодоод л ингэж асууж байна л даа. -Өө яалаа гэж. Би харин ч "хэвлэлийнхнээс юу ч нуухгүй мэдээл" гэж хэлж байгаа. Зарим хүмүүс Батаа гишүүнийг онгоцонд явсныг хэлэхгүй байвал яасан юм гэх маягийн зүйл ч хэлж л байсан. Болсон явдлыг үнэнээр нь л хэлэхгүй бол хэвлэлийнхэн та нар тэртэй тэргүй олоод л мэдээлнэ шүү дээ. Одоогоор надад байгаа мэдээлэл ийм л байна. Мэдээж цагдаагийнхан болон бусад шалгахаар очсон комиссынхон хэргийн газрын үзлэг хийгээд дуусаад хот руу ирж явна гэсэн. Хамгийн наад зах нь нисэгчдийг архи уусан байсан эсэх гээд газар дээр нь шалгах зүйл зөндөө шүү дээ. -Та яг энэ үеэр хаана юу хийж явж байсан бэ. Өөрөөр хэлбэл, бямба гаригт... -Би Дорнод, Сүхбаатарт ажиллаад замаараа Зүүнбаянгийн ажил байдалтай танилцаад ирлээ. Жанжин штабын дарга надтай хамт явсан. 
Д.Мөнгөндалай
