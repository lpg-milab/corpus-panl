Сэтгэлийн сүм тань руу урсана

"1990 оноос хойш зохиогч, яруу найрагчдын тоо гэрлийн хурдаар өссөн. бас үүн лүгээ адил шууд хамааралтайгаар шүлэг гэхээсээ илүү шүлгэнцэр, зохиол гэхээсээ зохиолын оронцог, уран зохиол гэхээсээ илүү зохиолын оронцог хэтэрхий их хэвлэгдсэн.
Энэ их цаасан далай дундаас жинхэнэ зохиолыг, жинхэнэ яруу найргийг шүүн тунгаана гэдэг туйлын бэрх болсон. Саявтар Дэлэг-Очирын Хулганаа гэх гуч дөнгөж гарч яваа залуугийн шүлгийн шигшмэл түүврийг уншлаа. Уянгын шүлэг бичдэг хүн юм байна. Бичлэгийн аяс нэг л өвөрмөц" хэмээн "Сэтгэлийн сүм" номны өмнөтгөлд Монгол Улсын Соёлын гавьяат зүтгэлтэн Ч.Давгадорж бичжээ. Хөвсгөл аймгийн Цэцэрлэг сумын харьяат яруу найрагч Д.Хулганаа нь "Сэтгэлийн сүм" хэмээх шүлгийн түүврээ шинэ оны босгон дээр уншигчдынхаа гар дээр өргөн барьж байна. Түүний товч намтраас дурдвал Дархан хотод Анагаах ухааны дунд сургууль, Улаанбаатар хотод "Бэрс" дээд сургуулийг тус тус дүүргэсэн. Хүний эмч, сэтгүүлч мэргэжилтэй, яруу найрагч бөлгөө. Яруу найргийн "Эрхэмсэг хонгор", "Зулцэцэгийн улирал", "Сэрүүн сарны гэрэлд" номууд бүтээжээ. "Яруу найраг бол тэнгэр заяат хүнд буй болдог бурхны хэл юм. Уул усны хэл юм. Мөнх орших аниргүйн хэлний алтан чавхдас юм. Зөвхөн сэтгэлийн дээд ариусгалд хүрч чадсан хүмүүн л тийм тэнгэрлэг авиаг төрүүлдэг авай. Гэгээн уншигч таны "тархины чинь шүүх"-д би бээр бас нэгэн шинэ номоо тушааж байна. Хэрхэхийг нь та л мэдэх хэрэг. Донж төгс дорно зүгийн их яруу найраг зүрх сэтгэлийг минь үүрд эзэмджээ. Чухам шүлэг бичихээ больсон тэр цагт л яруу найрагчийн зүрх зогсдог билээ. Сэтгэлийн минь сүмд саатаад үзээрэй. Тэгэх аваас танд нэгэн гэрэлт зам буй болж магад. Таны мэлмий тунгалаг, оюун цэцэн оршиг" хэмээн МЗЭ, МСНЭ-ийн гишүүн яруу найрагч, сэтгүүлч Д.Хулганаа шинэ номынхоо өмнө бичжээ. 
Б.Одмаа

