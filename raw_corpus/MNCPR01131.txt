С.Федоров: Зөвхөн мөсөн дээр лидер байхыг л хүсч байна

Канадад хоккейн дэлхийн аварга шалгаруулах тэмцээн эхэлжээ. Тэмцээн болж буй Квебек хотод NHL-д тоглодог Оросын хоккейчид цугласаар байна. Набоков, Тютин, Овечкин, Семин, Радулов гээд л. Гэтэл Детройтоос домогт Сергей Федоров нисч иржээ. Тэрээр 1990 оноос хойш буюу 18 жил дэлхийн аварга шалгаруулах тэмцээнд оролцоогүй юм. Хэлэхэд ч аймшигтай байгаа биз. Түүнийг энэ олон жилийн дараа Оросын шигшээд эргэж ирнэ гэхэд хэн ч итгээгүй. Ийм тохиолдолд америкууд "I’ll believe it, when I see it" буюу "харж байж л итгэнэ" гэж ярьдаг. С.Федоров шигшээд эргэж ирснийг одоо бүгд харлаа. "Спорт-Экспресс" сонин түүнтэй уулзжээ.

-Таныг шигшээд эргэж ирсэнд Орост хэн ч итгэхгүй байна. Та 18 жилийн турш ДАШТ-д тоглосонгүй шүү дээ?
-Тийм ээ, гэхдээ би Нагано, Солт-Лейк-Ситийн олимпод оролцсон. Боломж л гарвал шигшээ багтаа ирэхийг хичээж байсан ч ихэвчлэн плей-оффт тоглож байснаас болж чадаагүй юм. Сүүлийн зургаан жил шигшээдээ тоглосонгүй. Янз бүрийн шалтгаан байсан л даа. NHL-д ажил хаялт болсон энэ тэр гээд. Одоо харин шигшээдээ буцаж ирэх сайхан боломж гарч ирлээ. Вячеслав Аркадьевичийг (В.Быков, Оросын шигшээгийн дасгалжуулагч) эртнээс мэднэ.
Залуу байхдаа түүнтэй хамт тоглож л явлаа. Одоо хэвийн сайхан харилцаатай. Багтаа туслах л гэж ирлээ.
-Өмнө нь тусалж болдоггүй байсан юм уу?
-Зав гардаггүй байлаа. Плей-оффт тоглоод дуусахад дэлхийн аваргын тэмцээн дуусчихсан байдаг байлаа.
-Эсвэл таны хувьд дэлхийн аварга хүндтэй, том тэмцээн биш юм уу?
-Огт үгүй. Шигшээд тоглох нь хэзээд нэр төрийн хэрэг байдаг. Ямар тэмцээн байх нь ямар ялгаа байна аа. Ер нь олимп, дэлхийн аваргын тэмцээний хооронд ялгаа гээд байх юм байхгүй.
-Энэ дэлхийн аварга Канадад болж байгаа нь таны шийдвэрт нөлөөлсөн үү?
-Үгүй байх аа. Гэхдээ надад амар байгаа нь мэдээж.
-Цаг агаарт дасах хэрэггүй ч гэх юм уу, тийм зүйл байна уу?
-Би одоо чөлөөтэй, гэмтэлгүй учраас ирж байна.
-Шигшээд ирэх шийдвэр гаргахад хэцүү байв уу?
-Үгүй ээ.
-"Вашингтон Кэпиталз"-тай гэрээ дуусчихсан юм уу, эсвэл зүгээр л тоглохгүй байгаа юм уу?
-Бараг тоглосонгүй дээ.
-В.Быков Вашингтонд ирж тантай уулзахдаа таныг шигшээд яаж тоглуулах талаар ярилцсан байх?
-Хэнтэй гаргахаа ярилцсан. Харин ямар үүрэгтэй тоглуулахыг яриагүй.
-Та хэнтэй нэг ээлжинд гарахаар болсон бэ?
-Одоо хариулж чадахгүй нь.
-Хэнтэй хамт гарах нь таны хувьд чухал уу?
-Чухал.
-Тэгээд хэнтэй юм бэ?
-Одоо хэлж чадахгүй нь. Нэг нэгэнтэйгээ, нэг нь нөгөөгийнхөө төлөө тоглох нь хамгийн чухал. 
-Өөрөөр асууя л даа. "Вашингтон Кэпиталз"-д Овечкинтай ч, Семинтэй ч нэг ээлжинд тоглож байсан. Тэд таны хамтрагч байж чадах уу?
-Тэдний арга барилыг би их, бага хэмжээгээр мэднэ. Энэ нь шигшээд нэг ээлжинд гарахад хамаагүй дөхөмтэй болгож өгнө л дөө. Харин Оросын шигшээд Леша Морозовоос бусдыг нь огт мэдэхгүй.
-Та ирэх улиралд яах гэж байна. Эцсийн шийдвэрээ гаргасан уу?
-Гаргаагүй л байна. Бидний хувьд плей-офф их хурдан дуусчихлаа. Цаашдаа яахаа бодож ч амжаагүй байна. Манай баг "Филадельфи Флайерс"-т долоо дахь тоглолтдоо хожигдоод сэтгэлээр унасан шүү.
-Таны дүү Федор Федоров шигшээд дуудагдсан нь таны шийдвэрт нөлөөлсөн үү?
-Хүнийхээ хувьд бол тийм, мэргэжлийн үүднээс бол үгүй.
-Дүүтэйгээ яаж уулзав даа?
-Бараг жилийн хугацаанд уулзсангүй.
-Дүү Федороо "Динамо"-д хэрхэн тоглохыг харсан уу?
-Саяхан л компьютер ашиглаж сурлаа шүү дээ. Өмнө нь зав ч, сонирхол ч үгүй байлаа. Интернэтээр дүүгийхээ тоглолтыг харсаан.
-Оросын шигшээ "Евротур"-т оролцоход Федор шилдэг тоглогч болсон... ?
-Мэдээж таатай байлгүй яахав. Федор шигшээд хэрэгтэй тоглогч гэдгээ харуулсан.
-Дүүгийнхээ араас Орост ирж амьдрахгүй юм уу?
-Одоохондоо үүнийг шийдэж чадахгүй нь.
-Канадтай хийх тоглолтод орж чадсангүй. Харин тав дахь өдөр Италийн эсрэг тоглолтод гарна биз дээ?
-Дуртайяа гарахсан. Гэвч энэ шийдвэрийг дасгалжуулагч л гаргана. Би бол шигшээгийн нэг тоглогч, дасгалжуулагчийн шийдвэрийг л дагах үүрэгтэй гэдгийг ойлгох хэрэгтэй.
-18 жил дэлхийн аваргад оролцохгүй байж байгаад шигшээд ирсэн Сергей Федоров сэлгээнд суувал яах вэ?
-Ийм юм болсон ч бүх юм хэвийн байх болно. Ойлгож байгаа биз дээ. Шигшээ багийн гишүүн л юм бол дасгалжуулагчийн үгэнд орох ёстой. Тэд зөвхөн Сергей Федоровын биш, бүх багийн төлөө ажилладаг. Би ЦСКА-д хүмүүжиж, өсч том болсон. Тушаал, шийдвэрийг биелүүлж чадна.
-Таныг шигшээгийн ахлагчаар томилох боломжтой. В.Быковтой энэ талаар ярилцсан уу?
-Анх удаа л ийм асуулт тавьж байх шив. Ахлагчаар хамгийн туршлагатайг биш, багийн нөхдөө хамгийн сайн мэддэг тоглогчийг томилох ёстой.
-Тань шиг нэр хүндтэй, шагналын цуглуулгатай тоглогч шигшээд байхгүй байна шүү дээ?
-Тэгэхээр л би ахлагч болох ёстой юм уу, яагаад. Энэ тэмцээн их богино, ачаалал ихтэй, тоглолт бүр тун хариуцлагатай. Миний хувьд ахлагч болох нь асуудал биш. Зөвхөн мөсөн дээр лидер байхыг л хүсч байна.
-Шигшээгийн ихэнх хоккейчдыг та огт танихгүй... ?
-Тийм ээ, тэдгээр хүүхэдтэй аль болох ойрхон танилцахыг хичээнэ.
-Та энэ шигшээд албан бус лидерийн үүргийг гүйцэтгэхэд бэлэн байна уу. Тоглогч дасгалжуулагч ч гэх юм уу?
-Миний ойлголтоор хамгийн гол нь саад болохгүй байх. Би энд шинэ хүн, гэхдээ багтаа туслахыг маш их хүсч байна.
Н.Мөнхжин
