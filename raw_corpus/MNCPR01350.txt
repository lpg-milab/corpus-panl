Онги голыг хамгаалж зэвсэгт тэмцэл хийнэ гэв

Монгол орны гол мөрөнг хамгаалах чиглэлээр үйл ажиллагаа явуулдаг найман хөдөлгөөн нийлж Онги голыг аврах хөдөлгөөн өрнүүлэхээр болжээ. Тэд өчигдөр энэ талаараа мэдээлэл хийсэн юм. 
Тус хэвлэлийн хуралд "Онги голынхон", "Тосон Заамар-Туул гол", "Хүдэр гол", "Салхин сандаг", "Шарын гол", "Ардын элч", "Ангир нүдэн", "Байгаль хамгаалал, орон нутгийн хөгжил" хөдөлгөөний төлөөлөгчид ирсэн байв.  
Онги гол нь гурван аймгийн найман сумын хүн малыг ундаалдаг, говийн бүсийн экологийн тэнцвэрт байдлыг хадгалахад онцгой нөлөөтэй Улаан нуурыг тэтгэдэг. Харин Онги голыг тэтгэж байдаг хамгийн том цутгал нь Өвөрхангай аймгийн Уянга сумын Бөөрөлжүүтийн гол юм. Хэрэв энэ гол ширгэвэл Онги гол ч байхгүй болно гэсэн үг. 
Гэтэл Бөөрөлжүүтийн голд "Монгол газар" компани энэ жилээс эхлэн олборлолт явуулахаар зэхээд байгаа аж. Уг нь тус компани зөвхөн хайгуулын лицензтэй бөгөөд өнгөрсөн өвлөөс эхлэн хайгуулаа эхэлжээ. Харин тус компани хайгуулын лицензээ ашиглалтын лиценз болгохоор хөөцөлдөж, олборлолт явуулах техник хэрэгслээ Бөөрөлжүүтийн голд байрлуулаад байгаа талаар хөдөлгөөнийхөн ярилаа. Мөн "Онги голынхон" хөдөлгөөнийхөн "Бид Онги, Бөөрөлжүүт голд ашигт малтмалын олборлолт явуулахгүй гэж найман жил хуулийн дагуу тэмцэж байна. Төр засгийн бүх шатны байгууллагад хандаад дийлэлгүй өдий хүрлээ. Тиймээс өөрсдийн хүчээр зэвсэг барин тэмцэхээр шийдлээ" гэсэн юм. Хөдөлгөөнүүдийн зүгээс "Монгол газар" компанийг ирэх сарын нэгэн гэхэд үйл ажиллагаагаа зогсоох шаардлага тавьсан байна. Хэрэв шаардлагыг нь биелүүлэхгүй бол тэмцлийн хурц хэлбэрийг сонгон зэвсэг барин тэмцэнэ гэж мэдэгдлээ. Нутгийн иргэд ч тэдэнтэй нэгдэхэд бэлэн байгаа талаар зарим хөдөлгөөний төлөөлөл хэлж байсан. 
Мөн тэдний тэмцлийг зогсоох хоёр арга байгааг ч хэллээ. Үүнд, Уул, уурхайн компани буруу зүйл хийснээ өөрсдөө хүлээн зөвшөөрч, сайн дураараа олборлолт хийхээс татгалзах. Эсвэл төр засаг ойрын хугацаанд хөдөлгөөнүүдтэй хамтран ажилласан шиг ажиллах арга байна гэсэн юм. 
П.ЭНЭБИШ
