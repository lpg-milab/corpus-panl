Монгол хүн үйлдвэрлэгч болжээ

"Жижиг, дунд үйлдвэрлэлийн хөрөнгө оруулалт, техник технологи-2008" үзэсгэлэн өчигдөр Мэдээлэл технологийн үндэсний паркт нээлтээ хийв. Үзэсгэлэнд 30 гаруй аж ахуйн нэгж, байгууллага оролцож байгаа аж.
Монголчуудыг бэлэнчлэх сэтгэлгээтэй гэдэг байсан үе бий ч өөрсдийн гараар хийж бүтээсэн зүйл багагүй байгааг үзэсгэлэнг очиж үзэгсэд ярьж байсан. "Янмал" компанийн "Монголдоо үйлдвэрлэв" гэсэн шошготой оймс 800-1000 төгрөгийн үнэтэй байна. Солонгосын оймсны үйлдвэрт найман жил ажилласан Ц.Отгонбаяр нарын гар сэтгэл нийлсэн залуус ноосон болон даавуун оймс үйлдвэрлэх болсоор жил гаруй болжээ. Одоогоор эднийх оймс үйлдвэрлэх долоон машинтай агаад нэг машин өдөрт 200-240 оймс гаргах хүчин чадалтай гэнэ. Манай "Ээрмэл"-ийн үйлдвэрийн утасны технологи таардаггүй учраас Солонгосоос оймсныхоо утас, резин зэргийг авчирдаг байна. "Янмал"-ынхны монгол, кирилл бичгээр үг бичиж, үндэсний хээ угалзаар чимсэн оймс бага гэлтгүй үндэсний брэнд яах аргагүй мөн юм. Зөвхөн оймс ч биш "Гоёо", "Уран сүлжээ" компаниудын захиалгаар өөр бүтээгдэхүүн ч хийж өгдөг гэсэн. Сэлэнгэ аймгийн Шаамар сумын зөгийн аж ахуйн "Мон-Апи" компанийн үйлдвэрлэсэн бал, чацарганын өтгөрүүлсэн шүүс зэрэг байгалийн цэвэр бүтээгдэхүүнийг хүмүүс "эрүүл мэндэд тустай" гэдэг утгаар ч юм уу нэлээд сонирхож байсан. Нэг кг зөгийн цэвэр бал 15 мянган төгрөг гэнэ. Зарим зах дээр шилэнд савласан зөгийн балыг элсэн чихрээр хийдэг учир хямдхан байдаг юм байх. Монголд жижиг, дунд үйлдвэр гаргууд сайн биш юм аа гэхэд өөрсдийн гараар хийсэн зүйлийг хэрэглэх болсны жишээ нь "Хөгжил трейд" компанийн үйлдвэрлэж байгаа "Ариун" хэмээх ариун цэврийн 27 төрлийн бүтээгдэхүүн юм. Байгуулагдаад гурван жил болж буй "Козакашмир" компанийн ноолууран бүтээгдэхүүн чанар, үзэмжийн хувьд дэлхийн стандартад нийцэж байгаа гэдгийг хэрэглэгчид нь ярьж байсан. Үзэсгэлэнд тавигдсан хуванцар аяга таглагч, таглаа наагч, хүнсний ногоо хэрчигч, гурил болон махан бүтээгдэхүүн шарагч төхөөрөмжүүд, бялууны эргэдэг суурь гээд бидний амьдралд өдөр тутам хэрэг болохуйц цөөнгүй технологи, техник хэрэгсэл олны сонирхолд нийцэв бололтой. "Hana tea" компанийн үйлдвэрлэж савласан гурван ч төрлийн цай байна. Амт чанар дажгүй ийм цай монгол хүний эрүүл мэнд, таашаалд нийцэх нь дамжиггүй юм. Хараагүй хүмүүсийн хөдөлмөр, сургалтын үйлдвэрт ажлын хувцас, мал ахуйн эдлэл хэрэглэлээс өгсүүлээд дөрөв таван ханатай гэр хүртэл хийж борлуулдаг байна. Эдний хийсэн гэр давхар, дан бүрээстэй, модыг нь цоохорлосон цоохорлоогүйгээсээ шалтгаалж 480 мянгаас 1,2 сая төгрөгийн ханштай байна лээ. 81 ширхэг унины хялгасан сагалдрага гэхэд 3500 төгрөг байгаа нь боломжийн л үнэ. Олон улсын "CHF" байгууллагаас "Гэр санаачилга" төслийн хүрээнд гэр хорооллын харилцагч нарын бизнесийг дэмждэгээ энэ үеэр танилцуулж байсан. "Тэнгэр-Имо" компанийн үйлдвэрлэсэн "Өнгөлөг" шингэн саван 400 гр нь 750 төгрөг гэнэ. "Жижиг, дунд үйлдвэрлэлийн хөрөнгө оруулалт, экспортын үндэсний нийгэмлэг"-ээс зохион байгуулсан эл үзэсгэлэнгийн нээлтэд Америк-Монголын нийгэмлэгийн тэргүүн Г.Энхболд, "ХААН" банкны бизнес хариуцсан дэд захирал Д.Батсайхан, Монголын хөрөнгийн биржийн дэд захирал Л.Давааням нар оролцсон юм. Үзэсгэлэн энэ сарын 4-ний өдөр хүртэл үргэлжлэх юм байна. 
Л.Батцэнгэл
