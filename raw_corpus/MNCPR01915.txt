Төрийн дээрэм

Малыг таргалуулж байгаад идшиндээ хэрэглэдэг. Аль бэлчээр сайтай газар хариулж зуд, ган, шороо салхи бүхнээс хамгаалж , нялх багаас нь өвөр дээрээ эрхлүүлэн өсгөчихөөд таргалаад ирмэгц нь шөл ууж орхидог "муухай" заншил Монголд бий...
Солонгост ажиллах хүч гаргадаг "Зуучлах товчоо"-г уржигдар өдөржингөө цагдаагийнхан бужигнуулж өнжив. Захирал Д.Сүхбаатарыг нь машинд чихэж суулгах гэж чирч гулдарч , албан тасалгааг нь битүүмжилж, эд юмсыг нь хураалаа. Төрийн зүгээс үзүүлж буй гэнэтийн энэ хүчирхийлэлд гайхаж бахардсан захирал эгээтэй л цус харвачихалгүй ухаантай ухаангүйн завсар эмнэлэгт хүргүүлжээ. "Зуучлах товчоо" бол 51 хувийн төрийн өмчит компани. Тэгэхээр төр юмаа мэдэж байгаа ёр нь энэ бололтой. Тэгвэл үлдсэн 49 хувь нь хувийн өмч. Ардчилсан нийгэмд хувь хүний эд хөрөнгө гэдэг төрийн өмчөөс хэд дахин үнэ цэнэтэй байх ёстой. Өөрөөр хэлбэл, хувь хүн нийгмийн өмчийг хамгаалах биш харин төр нь иргэнийхээ хөрөнгөний эд эс бүхнийг нь нүдний цөцгий мэт хайрлан хамгаалах ёстой. Тэгнэ ч гэж биднээс байнга татвар авч байгаа шүү дээ. Гэтэл манай улсад энэ бүхэн эсрэгээрээ хэрэгжиж байдаг. Төр өөрийнхөө мэдэлд цэрэг цагдаа, буу зэвсэг, шүүх прокурорыг байлгадаг учраас хүчирхийлэлд үнэхээр дуртай. Угаасаа төрийн мөн чанар тэр. Тийм ч болоод ямар нэгэн хүч хэрэглэсэн үйл ажиллагааг шүүхийн шийдвэр гарахаас өмнө амжиж явуулах сайхан байдаг биз. Тэгээд л "Зуучлах товчоо"-г дээрэмдээ байлгүй. Баривчлах, битүүмжлэх  ажиллагаанд УИХ-ын гишүүн, Засгийн газрын гишүүн, НХХ-ийн сайд Л.Одончимэд гар бие оролцож цагдаатай уралдаад гүйж явсан сурагтай. Энэ юу болж байна вэ? "Зуучлах товчоо"-ны захирал Д.Сүхбаатарыг өмгөөлж хамгаалсандаа ингэж бичиж байна гэж эндүүрэв зэ. Тус компанийн сайн сайханг ч энд дурдах хэрэггүй. Гагцхүү капиталист нийгмийн гол баялаг болох хувийн өмчийг өмөөрсөндөө ийн үзэг цаас нийлүүлэхэд хүрлээ. Монголд баяжих хэрэг алга. Дэлхийн хэмжээнд брэнд болох бүтээгдэхүүн өдий болтол гардаггүйн учир энэ байж болох юм. Олигтойхон юм хийгээд олны нүд, чихэнд өртөөд ирмэгц төрийн зүгээс үзүүлэх хүчирхийллийг давж гарах хэрэгтэй болдог. Үүнийг бизнес эрхлэж буй хүн бүхэн мэднэ. Бас хэлнэ. Гадаадад ажиллах хүч гаргадаг тэр товчоо Төр, засгийн түшмэдүүдэд өгөх өргөл барьцаа багадуулснаас болов шүү дээ, бараг. Бас М.Энхболдын Засгийн газрын нөөц хөрөнгөнөөс 50 сая төгрөг гаргаж гадаадад ажиллах хүч гаргах шинэ байгууллага байгуулж Солонгостой дахин гэрээ хийхээр УИХ болоод Засгийн газрын гишүүн хэсэг нөхдүүд зүтгүүлж байгаа тухай яриа чих дэлсэв. Гэтэл нөгөө солонгосчууд нь "Бид ажиллаж харилцаж сурсанаараа энэ товчоотойгоо л харилцана" гээд зөрүүдэлчихэж. Иймээс Д.Сүхбаатарын "Зуучлах товчоо"-г нуга дарж авах аян дайнд мордсон гэнэм. Бас салбарын сайдад нь БНХАУ-д манай улсаас суугаа Элчин сайдын яаманд ажиллаж байгаа хүүгээ тус товчооны даргаар тавих гэсэн санаархал бий ч гэлцэнэ. Гэхдээ энэ бүх таамаглалд ач холбогдол өгөх хэрэггүй л дээ. Харин Монголын төр хөдөлмөр эрхлэж буй иргэндээ, түүний өмчид хэрхэн хандаж буйн энгийн нэг жишээ энэ билээ. Урьд өмнөх жишээ ч бас дэндүү олон. Ойрын жишээ татъя гэвэл өнгөрсөн өвөл "Монголросцветмет" нэгдлийн ерөнхийлөгч Х.Бадамсүрэнгийн гэрт нь нэгжлэг хийж, сүр дуулиан үзүүлэн бие муутай эхнэрийг нь ухаан алдуулан байж бариад явчихаж билээ. Гэвч "дуутай тэнгэр хургүй цуутай хүүхэн хуримгүй" гэгчээр тэгэсхийгээд л намжсан. Холын жишээ татвал бараг арваад жилийн өмнө Эрдэнэт үйлдвэрийн захирал Ш.Отгонбилэг агсанг "Зууны луйварчин" гэж цоллож, үйлдвэрийг нь лацдаж, албан тасалгааных нь хаалгыг нь эвдэн орж сүрийг үзүүлж байлаа. Харин тэрээр сүйхээтэй хүн байсан тулдаа Монголын харгис цагдаагийн гарт ороогүй байсаар хэрэг нь нэг тийшээ болж билээ. Манай хойд хөршид ч гэсэн ЮКОС хэмээх нефтийн магнат компани дампуурч эзэн нь шоронд хатаад гурван жил болж байна. Оросын тэргүүн баяны нэг байсан Михаил Ходорковский Кремлийн аяыг дагаагүйгээсээ болж ийнхүү ял эдэлж, алдарт ЮКОС эмэгнэлтэйгээр сүйрсэн. Энэ бол Оросын Төрийн эрхэнд гарсан хэдхэн толгой баячуудын хоорондын тэмцэл л байсан. Өдгөө манай төрийн тэргүүнд байгаа хүмүүсийн 90 хувь нь орос "школтой." Тийм болохоор сурсан мэдсэнээрээ үлгэр авч ажлаа амжуулж байж мэдэх юм. Харин одоо Монголын ажилгүй 9000 иргэнийг гадаадад гаргаж ажилтай болгосон "Зуучлах товчооны" захирлын хэрэг хэрхэн шийдэгдэх нь сонин биш. Харин тэр асар их ашигтай албан тушаалыг нь булаан авах, тус компанид буй үүний 49 хувийг үгүй хийхэд төрөөс үзүүлж энэ дээрмийн гол утга учир чиглэнэ. Түүнээс биш орон байраа ломборданд тавин байж мөнгөө төлөөд Солонгос явах эрхээ авчихаад хүлээж суугаа 2000 иргэний эрх ашиг энэ төрд падгүй. Малыг таргалуулж байгаад алж иддэг. Харин Төрийн өмчит компанийг хэн нэгнээр удирдуулж байгаад ашигаа өгөөд эхэлмэгц нь даргыг нь шоронд хийдэг. Малаа өвөр дээрээ эрхлүүлэн дасгаж, амиа тавин бөөцийлж байснаа махлаад ирмэгц нь шөл уучихдаг тэр муухай монгол заншил мэт. 
Л.Мөнхбаясгалан

