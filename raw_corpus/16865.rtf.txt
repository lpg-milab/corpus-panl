№275 (16865)     
1987 оны арван нэгдүгээр сарын 17.   
МАХН-ын Төв Хорооны бүгд хурлын өмнө

Хуваарилсан хөрөнгө юу болов? 

- ТӨГРӨГ ТУТМААС 30 МӨНГӨНИЙ БҮТЭЭГДЭХҮҮН

- ТӨЛӨВЛӨГӨӨТ АЛДАГДАЛ 50 ГАРУЙ САЯД ХҮРЧЭЭ

- ТӨСВИЙН ХӨРӨНГӨ, БАНКНЫ ЗЭЭЛ ИХЭНХ НЬ БОЛЖЭЭ. 

Манай хөдөө аж ахуйн салбарт улсаас хуваарилан олгосон хөрөнгийг үр өгөөжтэй ашиглан, үйлдвэрлэлээ өргөтгөж, эрчимжүүлэн, санхүү, эдийн засгийн хүч чадлаа бэхжүүлж, бие даах нь аж ахуй бүрийн чухал үзүүлэлт болсон байх ёстой. Төв аймгийн Борнуур, Булган аймгийн Ингэттолгойн сангийн аж ахуй олон жил дараалан ашигтай ажиллаж, сүүлийн үед эдийн засаг, санхүүгийн талаар бэхжиж, өөрөө өөрийгөө санхүүжүүлж чадах болжээ. Сэлэнгэ, Төв аймгийн бараг бүх сангийн аж ахуйд үйлдвэрлэлийн зардалд хяналт тавих чекийн систем нэвтрүүлж эхэлсний дотор Төв аймгийн Жаргалантын сангийн аж ахуй уг ажлыг сайн зохион байгуулж, энэ оны эхний хагасад үйлдвэрлэлийн шууд зардлаас 440 гаруй мянган төгрөгийн хэмнэлт гаргалаа. 

үйлдвэрлэлийн салбар, нэгж бүхэнд аж ахуйн дотоод тооцоо нэвтрүүлж, хөрөнгийн ашиглалтыг сайжруулж, хүч чадлыг бүрэн дүүрэн эзэмшиж, төлөвлөсөн зардлын гүйцэтгэлд нарийн хяналт тавьж, хэмнэснийг урамшуулж, хэтэрснийг шинжлэн дүгнэлт өгч шалтгааныг тодруулан арга хэмжээ авч амжилт гаргадаг аж ахуй гэвэл Төв аймгийн << Залуучууд >> , Хэнтий аймгийн Хурхын сангийн аж ахуйг нэрлэж болно. 

Улсаас хуваарилан олгож байгаа асар их хөрөнгийг зөв зохистой, арвич хямгач зарцуулж, үндсэн фондын ашиглалтыг сайжруулж, улмаар бага зардлаар их бүтээгдэхүүн үйлдвэрлэж, ур ашгийг байнга дээшлүүлж, эдийн засаг, санхүүгийн талаар бие даах зарчим бол аж ахуйг эзний ёсоор эрхлэх гол шаардлага мөн. Гэтэл хөдөө аж ахуйн салбарт энэ үзүүлэлт хангалтгүй учраас сангийн аж ахуйнууд сүүлийн гурван жилийн дунджаар үндсэн фондын төгрөг тутмаар дөнгөж 30 мөнгөний бүтээгдэхүүн үйлдвэрлэжээ. Өнгөрсөн жил сангийн аж ахуй, тэжээлийн аж ахуйнууд эргэлтийн хөрөнгийн дутууг гүйцээх, өсөлтийг хангах, төлөвлөгөөт алдагдлаа нөхөх, үнийн зөрүү, тусгай нэмэгдэл, урамшуулал зэргийг оролцуулан улсын төсвөөс 300 шахам сая төгрөг авч үйлдвэрлэл явуулсан боловч эргүүлээд улсын төсөвт оруулсан нь дөнгөж 18 хувь буюу 53 сая төгрөг болсноор барахгүй хамгийн боломжтой аятай байсан 1986 онд сангийн аж ахуйнууд 12, 8 сая төгрөгийн төлөвлөгөөт алдагдлыг 55, 3 сая болгон нэмэгдүүлжээ. 

Хөрөнгийг зориулалтын дагуу ариг гамтай зарж чадахгүй харьцааг алдуулж, машин техник, бусад суурилагдсан хүч чадлыг бүрэн ашиглахгүй сул зогсоож, үйлдвэрлэлийн нэгж бүхэндээ аж ахуйн дотоод тооцоог нарийн чанд мөрдөхгүй хуучин арга барилаар хариуцлагагүй, салан задгай, эмх замбараагүй ханддаг удирдлагын урагшгүй байдлаас шалтгаалж гарсан алдагдлыг улсаас нөхүүлэх нь чухамдаа сайн ажиллагаатай аж ахуйг << завшиж >> бусдаар тэжээлгэж байгаа хэрэг мөн. Ашиг өгдөггүй аж ахуй олшрох нь утга учиргүй зүйл болно. 

Улсын аж ахуйнуудын 36, 9 хувь ийм урагшгүй ажиллагаатай байгаагийн дотроос Халх голын сангийн аж ахуй ( дарга нь Д. Алтангэрэл ) , Өндөрхааны сангийн аж ахуй ( дарга нь Б. Нэргүй ) зэрэг нэлээд газар ер нь анх байгуулагдсан цагаасаа хойш бараг жил бур алдагдалтай ажиллажээ. Улсаас олгосон эргэлтийн хөрөнгөөр өндөр үнэтэй машин техник худалдаж авах, өөрт байвал зохих хэмжээнээс илүү запас сэлбэг, зарим тоног төхөөрөмжийг олон жилээр хав дарж хадгалах, мөнгө, мал хөрөнгийг байгууллага, хүмүүст зээл тооцоогоор олгож өр авлага болгох зэргээр өөрсдийн санхүү төлбөрийн чадварыг ч доройтуулдаг газар цөөн биш байна. 

Хөдөө аж ахуйн нэгдлүүдэд улсын төсвөөс өнгөрсөн онд 73, 5 сая төгрөгийн хөрөнгө оруулсны 27 сая нь зөвхөн худаг, уст цэг гаргахад зориулагдсан байхад хөдөө аж ахуйд одоо байгаа инженерийн хийцтэй уст цэгийн 3, 7 хувь буюу бараг мянга шахам худаг эвдэрч, тоногдсон шалтгаанаар ашиглагдахгүй байна. Дорноговь аймгийн Мандах сумын << социализмын зам >> нэгдэл ( дарга нь Б. Эрхэмбаяр ) , Ховд аймгийн << Минжит Булган >> хоршоолол ( дарга нь Н. Манжаа ) улсын хөрөнгөөр барьж байгуулж өгсөн услалтын системийн хуч чадлын тавин хувийг ч ашиглаж чадахгүй, шатах, тослох материал, ур, бордоогоор хангах, усалгааны горимыг тохируулах, ажилчдынхаа хөдөлмөр хамгаалал, ахуй хангамжийг сайжруулах наад захын ажлыг ч муу хийдэг байна. 

Дорнод аймгийн Баянтүмэн сумын << Баясгалант хөдөлмөр >> , Төв аймгийн Сэргэлэн сумын << Сүхбаатарын зам >> нэгдэл улсаас барьж байгуулж өгсөн саалийн механикжсан фермийг олон жилийн турш хүч чадалд нь хүргэхгүй жил дараалан алдагдалд орж муу ашиглаж байна. Үргүй зардал гарахыг юман чинээнд боддоггүй, аж ахуйн дотоод тооцоо нэвтрүүлэх, улсын төлөвлөгөө, үйлдвэрлэлийн даалгавар биелүүлэхэд бололцоогоо дайчлах, бүтээгдэхүүн, ажил, үйлчилгээний чанарыг дээшлүүлэх зэргийг анхаардаггүйгээс ийм дутагдал даамжирсаар байна. Одоо улсын нийт хөрөнгө оруулалтын санхүүжилтэд улсын төсвийн хөрөнгө, банкны зээл ихэнх хувийг эзлээд, байгууллагын өөрийн хөрөнгө дөнгөж 14 хувь нь байна. 

Хөрөнгө мөнгөний өгөөжийг нэмэгдүүлэх, үйлдвэрлэлийн үр ашгийг дээшлүүлэхийг үйлдвэр, аж ахуйн газрын дарга, тэндхийн эдийн засаг, санхүүгийн аппаратын боловсон хүчнээс гадна хөдөлмөрийн хамт олон дэргэдэх нам, захиргаа, олон нийтийн байгууллага, эдийн засгийн талаар биеэ даах, үр ашигтай ажиллахад хамтын шаардлага, хамтын сэтгэлгээ, хамтын чармайлт гаргах хэрэгтэй байна. 

