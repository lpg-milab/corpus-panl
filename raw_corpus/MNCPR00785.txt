Энэ жил 13-15 олимпийн эрх авах зорилт тавьсан

Манай улсын нийслэл тэр дундаа Яармагийн дэнжид шинэхэн спортын ордон удахгүй сүндэрлэнэ. Энэ талаар Биеийн тамир, спортын улсын хорооны дарга Ч.Наранбаатараас тодрууллаа.
-Шинэ спортын ордны барилгын ажил хэзээ эхлэх вэ? -БНХАУ-ын буцалтгүй тусламжаар 6000 хүний суудалтай, орчин үеийн, спортын цогцолбор ордныг манай улсад барих асуудал эртнээс яригдаж байсан. Анх энэ санааг Монголын үндсэний олимпийн хорооноос гаргасан л даа. Барилгын ажлын хувьд өнгөрсөн оны зургадугаар сард Хятадын талаас тендерт шалгарсан зураг төслийн шилдэг байгууллага дизайныг нь гаргаж, зураг төслөө эцсийн хувилбараар гаргаж өгсөн. Харин саяхан Хятадын зургаан мэргэжилтэн ирээд, ордон барих газартаа хөрсний шинжилгээ хийж эхэллээ. Сарын хугацаатай ажиллана. Мөн дөрвөн чингэлэг тоног төхөөрөмж ирж байгаа. Ямартай ч барилга угсралтын ажил энэ оны зургадугаар сард эхэлж, 2008 оны сүүлээр ашиглалтад орно. -Ордны тухайд бага зэрэг тодруулаач? -Дээр хэлсэн 6000 хүний суудалтай, бие халаалтын хоёр туслах заалтай. Мөн бүх төрлийн тэмцээн уралдаан явуулах боломжтой бөгөөд орчин үеийн гэрэлтүүлэгтэй юм. Түүнчлэн хөгжлийн бэрхшээлтэй иргэд орж, гарах тусгай зам, суудал зэргийг багтаасан. Бас мянган машины зогсоол баригдаж байгаа. Нарийвчлан яривал, сагсан бөмбөгийн гурав, волейболын зургаа, чөлөөт бөхийн дөрвөн дэвжээ засах багтаамжтай. Мөн 400 метрийн гүйлтийн зам, байт харвааны заал зэрэг орно. -Энэ жил олимпийн эрх олгох жил. Гэтэл чөлөөт бөхийн үндэсний шигшээ баг ахлах дасгалжуулагчгүй байгаа. Энэ албан тушаалыг хэзээ эзэнтэй болгох вэ? -Ахлах дасгалжуулагч томилох комисс гэж бий. Уг газрын дүгнэлтийг үндэслээд эцсийн шийдвэрийг гаргана. Хэд хэдэн хүний нэр ирсэн байна лээ. Тэднээс сонголт хийж, гадаадад сургууль төгссөн, "хэл устай", компьютерийн мэдлэгтэй хүнийг л ажилд авах бодолтой байна. Ард түмний хүсэн хүлээж буй амжилтыг манай чөлөөтийн тамирчид үзүүлж чадахгүй байгаа нь үнэн. Ямартай ч бид өнөө маргаашгүй томилгоо хийнэ. Бидний зүгээс ч дасгалжуулагч, тамирчдад анхаарал хандуулж байгаа. Манай "Олимп хөгжил" санд одоогоор 55 сая төгрөг төвлөрсөн. Үүнийг л үр дүнтэй, бодлоготой зарах хэрэгтэй. -Топ төрлүүдийн тамирчдыг энэ жил ямар тэмцээн хүлээж байна? -Ирэх зургадугаар сард Ази тивийн аварга шалгаруулах тэмцээн чөлөөтийн бөхчүүдийг хүлээж байна. Мөн есдүгээр сард дэлхийн аваргатай. Харин жүдочид 10 цуврал тэмцээнд оролцох юм. Түүнчлэн боксчдыг дэлхийн аварга, Азийн аварга хүлээж байна. Чадвал Азийн аваргын тэмцээнийг нутагтаа авах бодолтой байгаа. -"Бээжин-2008"-д оролцох гурван эрхтэй байгаа. Энэ жил хэдэн эрх авахаар зорилт тавьсан бэ? -Бид энэ онд 13-15 эрх авах зорилготой ажиллана. Харин 2008 онд 3-5 эрхтэй болно гэж зорилт тавиад байгаа. Ер нь Бээжингийн олимпод цагаан хуудасгүй 20 гаруй тамирчинтай оролцох төлөвлөгөөтэй байна даа. -Өнгөрсөн 2006 онд Монголын спортын салбар ургац арвинтай байв уу? -Манай салбарын хувьд өнгөрсөн жил амжилт арвинтай байсан гэхэд болно. Тамирчид маань тив, дэлхийн тэмцээнээс нийт 103 медальтай ирж. Өмнөх жил нь 51 байсан. Тэгэхээр тоо, чанар ч нэмэгджээ. Мөн хамгийн олон гавьяат манайхаас төрсөн. Нэг ёсондоо спортын салбар 13 гавьяатаар бүл нэмсэн. 
Б.Бадмаа

