Өндөр Гонгорын үр ач нар өндөр өвөөгөөрөө овогложээ

Оргилболдод таарч тохирох "аварга" эхнэр олдохгүй байгаа талаар шар сонинууд хааяа нэг "санаа зовдог". Харин домог түүх нь өнөө бидний үед ч өртөөлсөн өндөр Гонгорт тийм асуудал тохиолдоогүй бололтой юм. Ингэхэд тэр ч бас барилдаж явсан гэнэ. Ардын засгийн даншиг наадмаас заан цол хүртэж байсан удаатай. 
Нэг хэсэгтээ Богдын өргөмөл хүү нэртэй явсан болохоор богтлоод ч болсон эхнэр авах боломжтой байсан нь лав. Юутай ч Богд эзний малгайг урладаг Должинсүрэнтэй ханилан сууж, дөрвөн хүүхдийн эцэг, өнөр бүлийн өрхийн тэргүүн болсон түүхтэй. Өдгөө түүний үр ач 200 хол давжээ. Өндөр Гонгорын гэр бүлийн харилцааны тухай тодорхой баримт сэлт үлдсэнгүй. Тооноороо толгойгоо цухуйлгаад үнээ малаа сааж суугаа эхнэрээсээ "Энэ хувинтай сүүг ямар саванд юүлэх юм бэ" гэж асууж байсан хэмээн үеийн нөхөд нь харин хуучилдаг байж. Түүний ач хүү, хүүхдийн зохиолч Данигайн Давааням "Өндөр өвөө", "Бууж үдлэх хорвоо" номондоо цуутай өвөөгийнхөө тухай дурсамж, түүхийг өгүүлсэн байдаг. "Сургаар биш судар номд тэмдэглэснээр өвөө Гонгорын өндөр 2 метр 70 см-ийн орчимд ойртож байна" гэж тэр бичжээ. Харин үр ач нарынх нь рекорд хэд бол. Даваанямын Аззаяа ярихдаа "Хамгийн өндөр нь Сангийн яаманд ажилладаг Батгэрэл гэж хүү бий. Бүдханд эмээ (Өндөр Гонгорын охин)-гийн хүү. Тэр нэг метр 83 см. Бас миний дүү ШУТИС-ийн багш Батнасан байна. Тэд нуруугаар ойролцоо" гэж тодорхойлов. Нийтээрээ овог авч нэг хэсэг бужигнахад Д.Давааням "Ийм өндөр өвөөтэй юм чинь Өндөр Гонгор гэдэг овог авъя" гэхэд нь бүгд зөвшөөрсөн аж. Өндөр өвөөгөөс нь тэдэнд үлдсэн нь литрийн багтаамжтай аяга. "Баяр ёслолын үеэр тэр аяганд цай хийж, аавд өгдөг. Ихэнхдээ идээ хийгээд бурхны өмнө тавьдаг" гэж Д.Аззаяа хуучилсан. 82 см урттай хэт хутга нь ч бас үлдсэн л дээ. Харин түүнийг үр хүүхдүүд нь үзэхийг хүсвэл музейд очих хэрэгтэй болдог. Өвөө Гонгор Богд хааны дэргэд "үзмэр" байхдаа Сайн ноён хан Намнансүрэнгийн бараа бологчоор Петербург хотыг үзэж амжжээ. Харин түүний ач хүү Д.Давааням хожим нь Горькийд суралцана гэж зүүдлээ ч үгүй явсан байлгүй. Одоогийн Ерөнхийлөгч Н.Энхбаяр ч бас ач ыхүүтэй нь хамт энэ сургуулийн оюутан явсан гэнэ. Өндөр Гонгорын өв Өндөр Гонгор овогтой Даваанямын ууган охин Аззаяа нуруугаар өндөрт тооцогдохгүй ч "Өндөр ээж"-ийн сэтгэлтэй эмэгтэй. "Эмзэг бүлгийн" гэх тодотголтой сургуулиас завсардсан хүүхдүүд түүний байгуулсан "Ачлал" бага сургуульд сурдаг юм. Нэгэнтээ Толгойтод байрладаг "Төгөл" гэр цэцэрлэгт очиж үзсэн нь гэр хорооллын орчинд хүүхдийн төв байгуулах санааг төрүүлсэн аж. Нялх хүүхдээ асраад гэртээ суудаг эмэгтэйд автобусны мөнгө ч байсангүй. Гартаа том хар цүнх бариад Цамбагараваас хотын төв хүртэл хоёр зээрдээрээ таваргана. Сургууль байгуулах ажлаа хөөцөлдөж яваа нь тэр. Аав нь хүүхдийн зохиолч болохоор бас ч гэж бичгийн машинтай. Хуучирч муудсан мөнөөх машинаар бичихийн тулд "Зүүн гараараа булаа бариад баруун гараараа тогших" гэх мэт дүрэм журам баримтлах хэрэгтэй болно. Шөнөжингөө сууж үйлдвэрлэсэн бичиг цаасаа цүнхэлж аваад өглөө гарч өгнө. Ийнхүү хоёр жил явж байж монгол судлаач герман эмэгтэйтэй танилцсан нь хүүхдийн төвийнх нь анхны ивээн тэтгэгч байлаа. Хоёр нялх хүүхэдтэй, нөхөр нь зураач, костюм оёж зах дээр борлуулж, амьдрал залгуулдаг байсан энэ тэрийг нь бодолцвол бусдын хүүхдийн төлөө зовж явдаг нь ёстой "Өвчин байгаа даа" гэмээр. Харин өөрөө болохоор "Хоёр дүү цусны өвчтэй, аав хүүхдийн зохиолч байсан нь надад нөлөөлсөн" гэж ярьсан юм. Цусны өвчтэй хүүхдүүдэд туслах төрийн бус байгууллага байгуулж эмч нарыг гадаадад сургаад амжжээ. 1998 онд байгуулсан "Хүүхэд хөгжлийн төв" нь хөл дээрээ зогсчээ. Гэр хорооллын хашаанд байрлах тэдний бяцхан сургуулийн хашаанд номын сан хүртэл босч байна лээ. Номын сангийн сүрлэн барилгад нь япончууд хөрөнгө оруулжээ. Өдгөө "Ачлал" сургууль 500 гаруй хүүхэд сургаад байна. Ядуу өрхийн хүүхдүүдэд мөнгөн тусламж олгох түүний хөтөлбөрт хамрагдсан жаалуудыг нэмж тооцвол 1000 гаруй хүүхдэд халамж үзүүлж, төрийн ачаанаас үүрэлцэж яваа ийм л нэг эмэгтэй. "Хүүхдийнхээ төвийг өргөжүүлмээр байна. Хүн ам сийрэг суурьшдаг бүх газар хүүхэд, залуучуудад зориулсан Хөгжлийн төв байгуулахсан. Спортын танхим, номын сан, интернэт төв, хүүхдийн өдөр өнжүүлэх бүлэгтэй, бүх төрлийн дугуйлантай..." гээд л Д.Аззаяа мөрөөдөв. Номын санд ач холбогдол өгдөг зан нь тохиолдлынх биш л дээ. Мань хүн номын санч мэргэжилтэй. Хонхны дуу цуурайтсан ерээд онд номын санч бүсгүй ардчиллынхны зохион байгуулсан бүх л цуглааныг алгасдаггүй байлаа. Тиймдээ ч тэрбээр партизан хэмээх ангилалд багтдаг цөөн эмэгтэйн нэг. Одоо ч тэр МоАХ-гоор овоглодог хэвээрээ. "Ухуулах хуудас их ч наасан даа" гэж Д.Аззаяа дурсав. Ажил дээрээ плитка авчирч, жонхуу буцалган зөндөө л зарлал наажээ. Залуус нь өлсгөлөн зарлах үеэр тэднийгээ дулаан хувцаслахаар бүгд л эрвийх дэрвийхээрээ зүтгэсэн. Аавынхаа сэгсүүргэн дээлийг хулгайлж авчраад зохион байгуулах комисст өгч, дараа нь ээждээ баригдаад "Эцгийнхээ дээлийг хүнд аваачиж өглөө" хэмээн загнуулж явж. "Өдөөн хатгагчид их байна. Талбай дээр мод, чулуу авчирч хаяж байна. Эмх замбараагүй байдал үүсгэсэн гэдэг шалтгаар баривчилгаа явуулж магадгүй. Тэр мод, чулууг зөөж аваачиж хая" гэж Ц.Элбэгдорж даргыгаа хэлэхээр нь мод чулуу хормойлоод оройжингоо зөөсөн түүх тэднийхээ. Халх даяар цуутай өндөр Гонгор одоогийн Хөвсгөл аймгийн Жаргалант сумын нутаг Багабулаг гэдэг газар уран дархан Пүрэвийнд мэндэлжээ. Богд хааныг таалал болсны дараа өндөр Гонгор нутаг усандаа ирсэн юм байж. Нутагтаа ирээд удсан ч үгүй 49 насандаа таалал төгсчээ. Хүнд тусархуу, алиа хошин яриатай, бичиг эрдмээр сүрхий хүн явсан гэдэг. Өндөр Гонгорт Богд эзэнтэн хишиг хайрлаж, гоё сайхан хувцас захиалан хөх жинс өргөж, шавийн сангийн дарга болгохдоо "Энэ хүний маажгий гутал, сур сармай дээлийг нь хүртэл хаяж гээлгүй хадгалж бай" гэж зарлиг буулгажээ. Гэсэн ч түүний хувцас эдлэл хойч үедээ хадгалагдан үлдсэнгүй. Харин хүний төлөө гэсэн сэтгэл нь өвлөгдөн үлдсэн нь ийм буюу... 
Б.Янжмаа
