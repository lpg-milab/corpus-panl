Г.ЛОВОР

ГУДАМЖНЫ АРИУТГАГЧ

	Асуухай хүү хаврын шалгалтаа дуусмагц байшингийнхаа хүүхдүүдтэй ,,Ногоон талбайн хамгаалтын бүсэд ,,  ажиллахаар тохирчээ . Тэрхүү ,,ногоон талбайн ,, гэдэг нь тэдний байшингийн арын ,,Пионер ,, хэмээх гудамжны зүлэг мод билээ. Зуны амралт эхлээд асар удаагүй байтал бөөн маргаан болов .Тэр гудамжны адагт нэгэн залуу улиангарыг хэд хоногийн өмнө суулгажээ .Тэгтэл нэг өдөр тэр улиангарын туяхан иш хугарсан байлаа. 	
	Ногоон талбайн хамгаалтын бүсийн арваад хүүхэд цөм цуглав .	
	- Энэ эргүүл хэн бэ? гэж Асуухайг ууртай асуухад  айсан ч юмуу ,хэн ч дуугарсангүй .Асуухай халааснаасаа тэмдэглэлийн дэвтэр гаргаж ,өдрийн хуваарь харснаа :	
	- Өнөөдөр чинь Пүрэв гариг, хоёрдугаар орцын хорин гуравдугаар хаалганы хүүхэд ... гэж зориуд нэрийг хэлэхгүй гэсэн шиг үгээ дутуу хэлэв. 	
	Хэсэг чимээгүй байтал үсээ годойлгон боосон нэгэн жаал охин 	
	- Амархан хугарчих юм байна шүү дээ.	
	Гэртээ ороод ирэх хооронд нэг ямаа шөргөөгөөд ... гэж ичингүүрэх янзтай тонгойн ,үсээ зөөн ядаж хэлэв.	
	- Тэгвэл амар хугардаггүйгээр нь бургас тарих уу даа ? гэж Гандиймаа охин тас тас хөхрөн инээд наадам болгосонд хажуу халимагтай шар хүү тосон авч	
	- Нээрээ тоглоомгүй ,улиангарын навч   намартаа унахаар гудамжаар нэг тарж , новш болдог юм. Өөр мод авчирч таривал яасан юм бэ? гэсэн санал гаргав. 	
	Цэвэрлэгч нарын ажлыг ч хүндрүүлээд ямар сайн байх бэ? Намартаа хагдардаггүйгээр нь Гацуур тарья гэж нэг шантгар охин дэмжихэд дүү нь баярлан 
	Гоё доо ,гоё доо . Өвөл гудамжныхаа сүлд модны наадам хийе гэж үсэрч дэгдэн алга дашиж өгүүлэв . Гэтэл түүний цэцэрлэгийн найз охин  	
	-Яршиг баавгай ирвэл яах юм бэ? Гацуурт ойд баавгай ичдэг гэж багш ярьсан! гэж уруул унжуулан хэлээд эгчийн араар нуугдахад хүүхдүүд нир хийтэл инээлдэв. 	Гандиймаа тэр охины толгойг илбэсэнээ:	
	- Шинэс тарья . Намартаа хагдарлаа ч шилмүүс нь нэг их хог болдоггүй . Бас хөлдөхөд давирхайг нь түрхэж байхгүй юу?  Эмээ намайг бага байхад миний хацрыг тэгж эмчилсэн юм  гэж хэлээд нхөдөө юу гэж хэлэх бол гэсэн шиг харлаа. 	
	- Ер нь бөх мод тарья . Хусыг төмөр мод гэдэг шүү дээ .Машин техникийн зарим тулгуур хөндлийг  түүгээр хийдэг гэж би дуулсан .	
	- Тийм , манай сургуулийн тракторын тулгуур тоногийг  хусаар хийсэн байна лээ. 	
	- Нээрээ тэгье үнэхээр ашигтай мод шүү дээ. Эрт цагт хүмүүс үйсээр цаас хийж байсан гэдэг шүү дээ.		
	- Дэмий сахилгүй хүүхдүүд үйсээр нь улавч хийчихнэ.	
	- Хус ,чулуун нүүрснээс дутахааргүй элч гаргадаг  гэсэн  нэг нь аваад түлчихвэл  яана? 	
	- Тэгээд юу тарих гэж ? 	
	- Хуш тарья . Намар самрыг нь авч байхгүй юу? Бас харандааны модыг хушаар хийдэг гэнэ лээ. Зорж юм сийлэх шатар хийхэд хамгийн сайн ,зөөлөн гэж аав хэлсэн . Тэгэхээр хамгийн ашигтай мод биш үү? 	
	- Хушаар хийсэн саванд сүү гашилдаггүй юм гэсэн . Үнэн бол уу үзэж мэдэхсэн ! 	
	- Мод тарьчихад туршлага хийнэ гэвэл бас л ялгаагүй хугална гэсэн үг .	
	- Тэгвэл нарс тарья. Авдар, хайрцаг, гэрийн шалийг нарсан банзаар хийдэг дээ. Хамгийн ашигтай мод . Бас чийгтэхэд шилмүүсийг усанд буцалгаж ууж болдог юм билээ.	
	- Чи дандаа чийгтэж хазганаж явдаг болохоор  шилмүүсий нь хавар  тасдаад  авчихна шүү дээ... 		
	Хүүхдүүдийн  энэ маргааныг сонсож зогссон Асуухай :	
	- Та нар хувь хувьдаа ашиг тусы нь сайн мэдэж байна . Тэгсэн хэр нь ургаж байхдаа хүмүүст ямар хэрэгтэйгий нь ойлгоогүй байна гэтэл аманцар Гандиймаа 
	- Тиймээ дор нь амар ч  дор нь амар ч суухад сүүдэртэй  байхгүй юу гэж жуумалзан хэлээд инээд алдав. 
	- Тийм биш ээ, доорхи зүлгий нь сүйтгэчих нь..	Тэгтэл энэ маргааныг мэдсэн шиг хот тохижуулах газрын мод тээж явсан тэрэг тэдний хажууд зогсов. Дээр нь явсан өвгөн босож:
	- Май хүүхдүүдээ, наад модныхоо ёзоорыг авч хаяад үүнийг 	
	суулгачих. Үндсийг нь болгоомжтойхон  өргөөрэй! гээд мөчир нь нахиалсан нарийн улиас авч өглөө.	
	Тэр өвгөнийг машинаас буухад, үсээ годойлгон боосон нөгөө жаал охин:	
	- Өвөө энэ бөх, сайн мод, Тийм үү? гэж үнэн голоосоо асуухад өвгөн түүнийг нэг сүрхий харснаа:	
	- Гудамж талбайд тарихад улиас шиг тохиромжтой мод хаана байх вэ? 	Хөрс голдоггүй, хүйтэнд тэсвэртэй, үгүй ер яриад яахав гэхэд, хүүхдүүд 	
	- Яасан том навчтай юм? гэж хачирхав.	
	- Навч дэлбэгэр тусмаа сайн, хотын бидэн шиг улсад ашигтай. Мод чинь хүүхээд, энэ утаа тоос тортог болсон агаарыг ариутгах онцгой ачтай юм шүү дээ. Тийм болохоор энэ тарьсан модыг гудамжны ариутгагч гэж нэрлэж болно. Та нар ойд явж үзсэн үү? Сэрүү татаад л, сэнхийсэн сайхан үнэр хадаад л мөн ч сайхан даа. Энэ л мод навчны ач шүү дээ. Модтой газрын хүн урт насалдаг гэдэг. За алив, хүүхээд, наад нүхээ ух гэж өвгөнийг хэлэхэд хүүхдүүд гэр гэрийн зүг хүрзэнд гүйлдэв. 
