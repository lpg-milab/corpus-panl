№258 (17161) 
1988 оны аравдугаар сарын 27.
НАМЫН ХЯНАЛТ

Намын хяналт, гүйцэтгэлийн шалгалтын агуулга, зохион байгуулалтыг боловсронгуй болгох, нам, улс, олон нийтийн байгууллагуудын хяналт шалгалтын ажлыг уялдуулах, үр нөлөөг дээшлүүлэх талаар МАХН-ын XIX их хурал тодорхой зорилт дэвшүүлсэн билээ. 

Манай оронд өрнөж байгаа шинэчлэл, ардчилах үйл явц нь намын хяналт, гүйцэтгэлийн шалгалт, юуны өмнө аймаг, хот, районы намын хянан шалгах комиссын ажилд урьд урьдаас илүү өндөр шаардлага тавьж байна. Комиссын эрх, үүрэгт өөрчлөлт оруулж хяналт шалгалтын ажлыг голлон эрхлүүлэх болсон нь шинэчлэл, цаг үеийн өндөр шаардлагаас урган гарсан бөгөөд намын хянан шалгах комиссууд намын дүрмийн шаардлагыг гуйвалтгүй мөрдүүлэх, нам, улс, хөдөлмөрийн сахилга, хууль ёсыг бэхжүүлэх, ам ажил, шийдвэр гүйцэтгэлийн нэгдлийг хангахад бодитой нөлөө үзүүлж, намын хорооны идэвхтэй туслагчийн байр сууринаас жигд ажиллаж байх ёстой. 

Намын хянан шалгах комиссууд хяналт шалгалтыг юуны өмнө үйлдвэрлэлийн үр ашиг, чанар, хүн амын хүнсний хангамж, хөдөлмөрчдийн нийгмийн асуудлыг сайжруулахад чиглүүлэх нь зүйн хэрэг тул арга барилын хувьд гэвэл нам, улс, аж ахуйн байгууллагын ажлыг орлох, зэрэгцэн хөөцөлдөх биш, харин алдагдал тасалдал, гологдол, үргүй зардал, чирэгдэл гаргахгүй байх бодит нөхцөлийг бүрдүүлэхэд юуны урьд намын гишүүн боловсон хүчинд үр дүнтэй нөлөө үзүүлэх талаар голлон анхаарвал зохино. 

Саалийн механикжсан ферм, услалтын систем, мал бордох талбай зэрэг хөдөө аж ахуйн эрчимжсэн шинэ салбарын төслийн хүч чадлын ашиглалт, мал үржлийн ажилд намын хянан шалгах комиссуудын байнгын хяналт тавьж байгааг шинэ шатанд гаргаж, үйлдвэрлэлийн нөөц бололцоог илрүүлж ашиглах, ажиллагчдын хариуцлага, санаачилгыг сайжруулахад биетэй туслалцаа үзүүлж эцсийн сайн үр дүнд хүргэх нь чухал юм. 

Өөрчлөлт, шинэчлэлийг намын байгууллага зохион байгуулж, намын гишүүд үлгэрлэн манлайлах учраас энэ талаар намын хянан шалгах комиссын үүрэг, хариуцлага өндөр байх нь маргаангүй билээ. Тэр ёсоор ч манай коммунистууд намынхаа заалтаар өөрчлөлт, шинэчлэлийн тэргүүн эгнээнд идэвхийлж байна. 

Намын хяналт, гүйцэтгэлийн шалгалтыг юуны урьд учраа мэдсэн сахилгын төлөө тэмцлийг эргэлт буцалтгүй явуулахад чиглүүлэхийг намын XIX их хурал заасан билээ. Нам, улс, хөдөлмөрийн сахилга, хууль ёс зөрчих дутагдал намын гишүүдийн дотор гарах учиргүй гэж бид ярьдаг, итгэдэг боловч харамсалтай нь бодит байдал үүнээс зөрөөтэй байна. Намын ажил, нийгмийн амьдралд идэвхтэй оролцдоггүй, ер нь намын гишүүн гэсэн нэрээс цаашгүй хүмүүс ч намын эгнээнд цөөнгүй байгаа нь олон түмэнд ил зүйл юм. 

" Намын гишүүдээс элдэв дутагдал зөрчилд өртөж хуулийн арга хэмжээ хүлээсэн хүмүүс ч нэлээд байгаа болохоор намын гишүүний үнэнч шударга, ариун нэр төрийг өндөр өргөх тухайд өөрийн хяналт, тэрчлэн намын хамт олны хяналтыг зарчмын түвшинд хүргэх шаардлагатай байна. 

Намаас арга хэмжээ авахуулсан таван хүн тутмын нэг нь шинэ, орлогч гишүүн байгаа нь намын үүд хаалга гагцхүү тэргүүний хүмүүсээс шилэгдэж шалгарсан хэсэгт л нээлттэй байх зарчмыг хангалтгүй баримталж байгаагийн гэрч мөн. Арав, хорин жилийн туршид намын шийтгэлээ арилгуулаагүй, түүгээр ч барахгүй хоёр, гурван давхар шийтгэлтэй гишүүн намын зарим байгууллагад намын хяналтад өртөж анхаарагдахгүй байсаар л ирсэн баримт ч гарлаа. Үүнээс дүгнэлт хийж намын комиссууд бодитой ажил зохиох нь зүйтэй. 

Намын гишүүдийг аттестатчилах, шийтгэлтэй гишүүд дутагдлаа арилгах, өөртөө дүгнэлт хийх, тэрчлэн жил тутам тайланг нь хэлэлцэх зэрэг үр нөлөөтэй ажил зохиох, үүнд нөлөө үзүүлэх тухайд дутмаг анхаарч байна. 

Өөрчлөлт, шинэчлэлд саад тотгор болж байгаа захиргаадах, загварчлах, хэлбэрдэх, хоосон амлаж хууран мэхлэх, танил тал харах, хүнд суртал, чирэгдэл гаргах зэрэг хуучин арга барил хоцрогдол байсаар, түүнийг мэдсээр боловч намын хянан шалгах цөөн бус комисс үүнд үнэндээ тун ч эвлэрэнгүй хандлагатай байна. Хөдөлмөрчид илэн далангүй, ил тодоор шүүмжлэн ярилцаж, социалист ардчилал, хууль дүрэм, ёс суртахуунд харшилсан бүхнийг хайр найргүй шүүмжилж байгаа боловч нэгэнт илээр ярьж буй тэдгээр дутагдлыг засаж залруулах ажил үнэхээр хоцорч байна. 

Урагшлах хөдөлгөөнд саад болж байгаа дутагдал доголдлыг илрүүлж арилгуулахад намч, зарчимч, шулуун шударга хандах нь чухамдаа удирдлага, аж ахуйн механизмыг боловсронгуй болгох, хамт олны бие даасан санаачилга, ил тод байдал, шүүмжлэл, мэдээллийг өрнүүлэх нөхцөл боломжийг улам өргөжүүлнэ. Намын хяналтын гол хэрэглүүр болох хянан шалгах комиссууд аймаг, орон нутгийн ажилд доголдож байгаа асуудал, нөлөөлсөн хүчин зүйл, шалтгааныг олон нийтийн санал, тэрчлэн социологийн судалгаа мөн үзлэг шалгалтын зэрэг олон хэлбэрийг ашиглан судлан шалгаж, ажил хэрэгч тус нөлөө үзүүлж байх ёстой. Өнөө үед намын хянан шалгах комиссуудын хяналт, шалгалтын ажлын арга барилыг боловсронгуй болгохоор зогсохгүй, намын программ, дүрмийн шаардлагыг биелүүлэхийн төлөө тэмцэх, дайчин давшингуй, идэвхтэй байр суурийг бататгаж, өөрчлөн шинэтгэх үзэл санааг үйл ажиллагааны нь хөдөлгөгч хүч болгох шаардлагатай байна. 

Нийгмийн бүх хүрээнд ардчилал, ил тод байдлыг хөгжүүлэх, хөдөлмөрчдөөс нийгмийг удирдах үйл ажиллагаанд өргөн оролцох, санал бодлоо ажил хэрэгчээр илэрхийлэх, дутагдал доголдлыг илрүүлэх идэвхжлийн дайчин хэлбэр болох захидал мэдээллийн ач холбогдлыг өндөр өргөж, тэдгээрийн мөрөөр шуурхай ажиллаж, үр дүнгий нь намын гишүүд, хөдөлмөрчдөд ил тодоор эргэж мэдээлэх зарчмыг тууштай хэвшүүлбэл зохино. 

