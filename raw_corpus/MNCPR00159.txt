Долоо хоногт дахиад 35 хүн амь үрэгдлээ

Үхэж, үрэгдэж байгаа хүнийхээ тоогоор дайн, самуунтай газраас хэд дахин давж байгаа манай улсын иргэдийг хэн хамгаалж, үй олноороо үхэгсдийн өмнө хэн хариуцлага хүлээх ёстой вэ.
Хэдийгээр архи уух нь хувь хүний асуудал ч тэднийг өвлийн цагт мөсөн хөлдүүс болгочихгүй халуун дулаан сэтгэлээр хандаж бээрч хэвтэхэд нь хүйтэн өрөөнд чирээд оруулах үүргийг төр, засаг хүлээх учиртай. Шинэ оныг угтан авсан өглөө тооллого хийтэл 32 хүн зуурдаар таалал төгсчээ. Он гараад өнгөрсөн бүтэн сайныг хүртэл долоохон хоногийн дотор дахиад 35 хүн үхчихэж. Он солигдох өдрүүдэд үхсэн хүмүүсийн хорь орчим нь хөлдчихсөн. Цагдаагийн бүртгэлийн магадлагаанд дурдсанаар товчоолбол, Баянзүрх дүүргийн I хорооны хорин дөрөвдүгээр байрны гадна 55-60 орчим насны эрэгтэй хүн үхжээ. Биед нь ил харагдах ямар нэг сорвигүй. Энэ дуудлага өглөө 08:00 цагт ирсэн байна. Баянгол дүүргийн ХХ хорооны нутаг "Хархорин" захын баруун талын үерийн далангийн хажууд 55-60 орчим насны эрэгтэй хүн үхжээ. Мөн Баянгол дүүргийн Х хорооны нутаг Зүүннарангийн аравдугаар гудамжинд 25-30 орчим насны эрэгтэй хүн осгосон байдалтай нас баржээ. Сүхбаатар дүүргийн XIII хорооны нутаг Хангайн гудамжинд 35-40 орчим насны эрэгтэй хүн осгож үхсэн гэхчилэн хөвөрнө. Энэ нь арванхоёрдугаар сарын 28-31-нийг хүртэлх хугацаанд бүртгэгдсэнээс түүвэрлэсэн баримт. "Мөсөн" хүмүүс бүгд Шүүх эмнэлэгт хүргэгдсэн. Ар гэрийнхэн нь тодорсон эсэх, үхэгсдийг оршуулсан эсэх бүү мэд. Он гараад, эхний хоёрхон хоногт үхсэн зургаан хүн бүгд осгосон байгаа. Бүр нэг дүүрэгт шүү. Хоёр нь лав түүхий эдийн Эмээлт өртөөнд ажлын байрандаа хөлдчихсөн. Бусад нь бас л гудамжинд, хашааны буланд. Нутаг дэвсгэр бүрт хүрч, ажиллах цагдаагийн тоо хүрэхгүй байгаа гэвэл худлаа. Жагсаал цуглаан хийгчид Төрийн ордон руу чиглэх төдийд олон машинд чихцэлдэн ирдэг тэд хүн хөлдөж байхад хаана байсан бэ. Энэ асуултад "Осгож үхэж байгаа хүмүүс чинь хүн явдаггүй газар очоод уначихсан байдаг..." гэж салбарын, албаны хүн хариулав. Хүн явдаггүй гээд нийслэлийн аль нэг газрыг хараа хяналтаас үлдээх ёсгүй л байх. "Тийм шаардлагаар ажиллах гэхээр цагдаа нарын тоо, хүчин чадал хүрдэггүй..." гээд дахиад л түс тас хариулт шидэв. Одоо бүр олон цагдаатай болох гээд Нийслэлийн иргэдийн төлөөлөгчдийн тэргүүлэгчдийн хуралд санал оруулсан байгаа гэнэ. Төрийн ордон, тэнд суугаа хүмүүсийг хамгаалахаар ирдэг хар мянган цагдаа хаанаас гараад ирдэг болж байна аа. Цагдаа бүрт нэг гудамж, хороо даатгаад, хариуцсан газарт нь үхсэн хүний амийг тэднээс нэхье. Ингэж чадахгүй бол, иргэдээсээ олон гэгддэг цагдаа нараа зохион байгуулж, хэрэгтэй газар нь хуваарилж ажиллуулахгүй бол шинэ цагийн эзэнтэй, орчин үеийн эрүүлжүүлэх байртай болъё. Өнөөгийн нийгэмд тодорхой баялаг бүтээсэн, нийтийн сайн сайхны төлөөх үйлст хөрөнгө оруулах хүсэлтэй давхарга бий болжээ. Тэднээр эрүүлжүүлэх байр бариулъя. Одоо байгаа жижигхэн хэдэн эрүүлжүүлэх байраа хувьчилсан ч яахав. Хөрөнгө мөнгөтэй улс нь өргөтгөж, томсгоод, шаардлага хангахуйц тохижуулаад үхлээс аврагч газар болог. Тэгээд хүний амь авардаг, золгүй үхлээс сэргийлдэг газар гэж бахархан сайшааж, ахиухан мөнгөөр урамшуулж үхэгсдийн тоог цөөлье. АНУ-д бол цагдаа бүр хариуцсан дүүрэг, хорооноосоо нүд салгахгүй, айлуудын ам бүл, амьдрал ахуйг цээжээрээ мэддэг гэсэн. Манайд лав л тэндхийнх шиг хариуцлагатай, үүргийг нь ухамсарлуулсан тогтолцоо алга. Тэгвэл ядаж шинэ жил, онцгой цаг үе, баяр наадмын үед ямар зохион байгуулалт хийдэг вэ. Салбараас нь гурван хүн амь эрсдэхэд Зам, тээвэр, аялал жуулчлалын сайдыг суудлаас нь буулгах эсэхийг хэлэлцсэн. Ажлынхаа байранд үхсэн гурван хүн тээврийн салбарынх ч адаглаад л үхэлд хүргэсэн эзэн холбогдогчийг тодруулах шалтгаар үхэл бүхэн Хууль зүй, дотоод хэргийн сайдтай холбогдоно. Жилд 1000-гаас хол давах нас барагсдын 32 нь шинэ жил тэмдэглэх баяраар үхсэнд Д.Одбаяр сайд болон түүний албатууд хариуцлага хүлээх ёстой. Учир нь та олон ёлка хэсч, албатууд чинь жанжны талбайд салют цацрахыг удаан манажээ. 32 хүний үхэл надад хамаагүй гэж суудлаасаа чаргууцалдах уу, сайд аа. Тэгвэл хэдийнэ дэгдчихсэн нэргүй дайнд хэдэн арваараа үхэж байгаа тоог цөөлөхөд ядаж анхаараач. Таны найр ихдээд байгаа болохоор долоохон хоногийн дотор дахиад 35 хүн үхчихсэн байна шүү дээ. 
Б.ХАЖИДМАА
