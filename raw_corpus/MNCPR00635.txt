"Өнгөт инээд"-ийн жүжигчид "Макбет"-ийг тоглоно

Австралийн "Франк" театрын захирал Жаки Карол, тус театрын жүжигчин, найруулагч Жон Нобс нар Монголд иржээ. Тэд манай хошин шогийн жүжигчдэд хичээл зааж байгаа бөгөөд маргааш нутаг буцах юм байна. Тэдэнтэй хийсэн ярилцлагаа уншигчдадаа хүргэе.
-Жүжигчдэд хичээл зааж байгаа гэсэн. Ямар учиртай хичээл вэ? -Бид өнгөрсөн жил Монголд ирж байсан. Одоо хоёр дахь удаагаа ирж байна. Монголын залуу жүжигчдийг дадлагажуулж, бэлтгэх зорилготой ирсэн. Энэ удаа бид В.Шекспирийн "Макбет" жүжгийн хэсгээс хамтарч тоглох юм. Маргааш үзүүлэх тоглолттой. Хойтон жил энэ жүжгийг англи, монгол хэлээр бүтнээр нь тавих учраас бэлтгэл ажлаа хангаж байгаа гэсэн үг. Хичээлийн хувьд бидний сургалт залуу жүжигчдийг богино хугацаанд биеийн болон дуу хоолойн бэлтгэл хийхэд чиглэгдсэн шинэ сургалт юм. Монголчууд ер нь их эрч хүчтэй хүмүүс болохоор энэ хичээл их тохирдог л доо. Манай театр "Өнгөт инээд" хамтлагтай хамтран ажилладаг болохоор хамтлагийн жүжигчид энэ хичээлд хамрагдаж байгаа. -"Франк" театрынхаа тухай танилцуулаач? -Театр маань дөрвөн жилийн өмнө байгуулагдсан. Олон улсын театр гээд ойлгож болно. Монголоос гадна бид Англи, Герман, Чех, Япон, Швейцарь, Турк гэх зэрэг орнуудад явж тоглолтоо хийн, хичээл заадаг. Манайх 10 жүжигчинтэй. Швейцарьт манай театрын нэг групп ажилладаг. Одоо бид их олон шавьтай болсон. Английн хатан хааны театрт 5-6 жүжигчин бэлтгэж өгсөн. -Олон орны жүжигчидтэй хамтран ажилладаг юм байна. Манай жүжигчдийн ур чадварыг хэр үнэлж байна вэ? -Сайн. Маш сайн. Сахилга баттай. Дуу хоолой чанга, мэдрэмж сайтай гээд жүжигчин хүнд байх ёстой бүхий л чанарууд танай жүжигчдэд бий. -Тэгвэл сул тал нь... -Өмнөх жилүүдтэй харьцуулахад маш сайжирсан гэдгийг л хэлье. Бид сэтгэл хангалуун байгаа. -Яагаад заавал энд "Макбет"-ыг тавих болсон юм бэ? -"Макбет" бол олон улсын жүжиг гэж хэлж болно л доо. Шекспирийг мэдэхгүй хүн гэж байхгүй. Тиймээс их зөв сонголт гэж бодож байгаа. Энэ бол жүжигчдийн ур чадварыг сорьсон жүжиг. Монголын жүжигчдийн ур чадварыг олон улсын хэмжээнд хүрсэн гэж би үнэлдэг. Цаашид бид энэ жүжгээрээ олон улсын наадамд ч оролцох боломжтой. Гадны зах зээлд гарна гэсэн үг. -Хошин шог жүжиг хамтарч тоглох уу? -Хошин жүжиг тавина гэхэд юуны өмнө хэлний бэрхшээл гардаг л даа. Тиймээс одоохондоо тоглохгүй байх. Харин цаашдаа хошин жүжиг хамтарч тоглох зорилго бий. Манай театрын жүжигчид ч Монголд ирнэ. -Хичээл хэр удаан үргэжлэх вэ? -Одоо дуусч байна. Бид маргааш буцна. Бид хамтын ажиллагааныхаа хүрээнд залуу жүжигчдийг Австралид сургаж бэлтгэх зорилготой байгаа. Өнгөрсөн хоёрдугаар сард Хүсэлбаатар, Өлзийхүү нар ийм сургалтад яваад ирсэн. Ирэх жилийн эхээр бид дахиад залуу жүжигчдийг Австралид сургахаар төлөвлөөд байна. Ийм сургалт цаашид ч үргэлжлэх юм. -Та хоёрын энэ удаагийн сургалт хэр үр дүнтэй болсон гэж бодож байна вэ? -Сэтгэл хангалуун байна. Бид хичээл заахаас гадна Монголын жүжигчдээс их зүйл сурсан. Түүнийгээ нутагтаа очоод мөн жүжигчдэдээ заана гэж бодож байна. 
Д.Оюунтуяа

