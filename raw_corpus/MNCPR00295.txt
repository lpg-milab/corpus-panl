Итали-1990

Хөлбөмбөгийн дэлхийн аварга шалгаруулах 18 дахь удаагийн тэмцээн ХБНГУ-д болно. Хөлбөмбөг сонирхогчид төдийгүй дэлхий даяар уг спортын халуун үйл явдлыг дөрвөн жилийн турш тэсэн ядан хүлээсэн гэхэд хилсдэхгүй. Дөрвөн жил тутамд болдог дэлхийн хамгийн цуутай спортын үүх түүхийг бид уншигчдадаа долоо хоног бүрийн лхагва гаригт цувралаар толилуулж байна. Энэ нүүрийг Д.Бат-Эр-дэ-нэ хөтлөн явуулж байгаа юм.
"Итали-90" буюу 14 дэх удаагийн ДАШТ түүхэнд хамгийн уйтгартай, хаалганд орох бөмбөг, гоолын хувьд тун ч хомсхон, хэтэрхий хамгаалалт давамгайлсан тийм нэгэн тэмцээн болсон юм. Гэхдээ Камерун, Нидерланд, Бельги зэрэг бусдын сэтгэл зүрхийг булаасан цоглог багууд ДАШТ-ийг чимж байсныг тэмдэглэхгүй орхиж болшгүй нь. Ер нь бол 14 дэх мундиалыг зохиохын төлөө Итали, ЗХУ хоёр өрсөлдөж оросуудад илүү найдвар тавьж байсан цаг үе бий. Даанч шийдвэр тогтоол гаргах цаг хугацаанд буюу 1984 онд оросууд Лос Анжелесын зуны олимпийг "бойкотолж новширсон нь" FIFA-гийн түшмэдүүдэд таалагдсангүй. Санал хураалтаар шууд л Италийг сонгосон юм. Түрүүлээд тэмдэглэхэд италичууд энэ хариуцлагатай даалгавраа хариуцлагатай биелүүлж, хөлбөмбөгийн мундиалыг хэрхэн зохиож байх ёстой вэ хэмээх эталоныг тогтоож байлаа. Тэмцээн зохион явуулах журам "Мексик-86"-тай адил байсан ба 24 баг шигшээ тоглолтод оролцож, 16 нь цаашид хасагдах журмаар аваргаа тодруулах болсон. Энэ удаагийн тэмцээнд "улсын цолтой бөхчүүдээс" Франц, Дани, Португал зэрэг нь шалгарч чадаагүй бол 12 жилийн дараа Нидерланд, Шведийн шигшээ багууд шилдгүүдийн эгнээнд багтаж байжээ. Хэн нь хэнтэйгээ хаана хуваагдах вэ гэдэг сугалааны тохироо мэдээж ДАШТ-ий өмнө болж Италийн алдарт жүжигчин хатагтай Софи Лорены турьхан гар 24 багийг доорхи байдлаар хуваав. "А" бүс: Итали, Чехословак, Австри, АНУ "В" бүс: Камерун, Румын, Аргентин, ЗХУ "С" бүс: Бразил, Коста-Рика, Шотланд, Швед "D" бүс: ХБНГУ, Югослав, Колумб, Арабын Эмират "Е" бүс: Испани, Бельги Уругвай, өмнөд Солонгос "F" бүс: Англи, Ирланд, Нидерланд, Египет. (Хэсгийн тоглолтуудын дараа эзэлсэн байраар нь багуудыг жагсаав) Эдгээр зургаан бүсээс эхний хоёр байрыг эзэлсэн багууд нь цаашид тоглох эрхээ шууд өвөртлөх бол дээр нь гуравдугаар байрт орсон үзүүлэлт сайтай дөрвөн баг мөн 1/16 шигшээд шалгарах болзолтой байсан. Ийм "цагаан хуудасны" буянгаар цаашид тоглох эрх авсан дөрвөн улс нь Аргентин, Колумб, Уругвай, Нидерланд болж байсан байх юм. Дэлхийн аварга Аргентины хувьд гуравдугаар байр эзэлж сүүлчийн мөчид цаашид тоглох эрхээ өвөртөлсөн нь гутамшигт явдал байсан ч үнэндээ бол уг хэсэг нь "үхлийн бүс" гэдэг тодотголтой байсныг дурдахад хилсдэхгүй. Ялангуяа ихэнх тоглолт нь хайнаар дуусч байсан энэ ДАШТ-ийг чимж өнгө оруулж явсан Камеруны шигшээ Валерий Непомнящий хэмээх нэрэндээ тохирсон хэн ч танихгүй орос дасгалжуулагчтайгаа хамт "В" бүсийг бужигнуулж орхисон. Бүсээсээ Аргентин, Румыны хүчирхэг багуудыг хожиж нэгээр гарсан "ялагдашгүй бүргэдүүд" 1/16 шигшээд Колумбын багтай таарлаа. Энэ тоглолтод нөгөө "үхэшгүй мөнхийн хутгийг" олсон 38 настай Реже Милла гялалзтал наадаж хоёр гоол хийснээр камерунчууд Африк тивээс анх удаа шилдэг наймд багтаж байжээ. Бага шөвгийн бусад тоглолтууд онц сонирхолтой зүйлээр ховор, бараг л уйтгартай тал руугаа гэхээр болсон. Нэг л тоглолтоос бусад нь. Тэр нь Нидерланд-Германы багуудын өрсөлдөөн. Голландчууд хоёрхон жилийн өмнө Европын аварга болчихсон, Миланы гурвал гэж түүхэнд бичигддэг Ван Бастен, Гуллит, Рейкард хэмээх одуудтай, Роналд Куман нэртэй "их буутай" аймаар баг байсан бол Франц Беккенбауэрийн "хүүхдүүд ч" тэднээс айгаад байхааргүй Матеус, Фёллер, Клинсманн, Андреас Бреме гээд уншаад байвал шугам болгондоо залуу одуудтай шигшээ зогсч байлаа. ДАШТ-ий түүхэнд голландчууд урд хөршдөө дандаа л "дарлуулж" байж, энэ удаа ч горимоо зөрчсөнгүй, 1:2-оор хожигдож билээ. Тоглолтын хоёрдугаар үед одоо цагийн "Барса"-гийн дасгалжуулагч Ф.Рейкард, Руди Фёллерын нүүр рүү цэрээ нулимж танхайран талбайгаас хамтдаа хөөгдсөн хар дурсамж бий. Энэ үед Диего Марадона ба аргентинчууд сэмээрхэн шиг өрсөлдөгчдөө буулган авсаар. Урдаа Каниджа гэх ганц довтлогчтой, дунд нь бүхнийг чадагч Марадона гэдэг "бурхантай", ард нь Гойкоэчеа хаалгач өөрт ойртсон болгоныг зогсоож байснаас бус өөр гавьтай хүн байсангүй. Гэхдээ л Бразил, Югославын багуудыг ээлж дараалан өвдөг сөхрүүлсээр хагас шигшээд шалгарсан. Мөн түүнчлэн хагас шигшээд ХБНГУ (Чехсловакийг ялж), Англи (Камеруныг), Итали (Ирландыг) шалгарч үлдлээ. Италичуудын хувьд тэмцээнийг анхлан Карневалле, Виалли гэх хос довтлогчтой эхэлсэн ч дунд үеэс Баджо-Скиллачийн нөөц довтлогчдын хослол илүү үр дүнтэй ажиллаж эцэстээ сүүлчийн хувилбар дээр тоглосоор мундиалыг өнгөрөөсөн. Скиллачигийн хувьд бүр зургаан гоолтойгоор ДАШТ-ий шилдэг мэргэн бууч болсон гээч. ДАШТ-ий өмнө ч, хойно ч олигтой амжилт үзүүлээгүй энэ довтлогчийн хувьд "Итали-90" од гийсэн хором байсан гэлтэй. Хагас финалд Италийн баг Аргентины шигшээтэй таарч хувь заяаны эрхээр Наеполи хотод тоглохоор болов. "Наполи" багийн төв цэнгэлдэх хүрээлэн болох "Сан Паоло"-д цугларсан италичуудын хувьд улсынхаа шигшээд балиашиглах уу, нутгийнхаа багийн ахлагч амьд бурхан нь болсон Марадонагийн төлөө хашгирах уу гэдэг хэцүүхэн сонголтын өмнө зогсч байв. Диего Марадона "Наполи"-д алба хааж энэ баг ид цэцэглэж байсан үе гэдгийг дурдахад илүүдэхгүй байх. Гайхалтай нь хагас шигшээгийн хоёр тоглолт хоёулаа хайнаар дуусч хувь заяагаа тоглолтын дараахь торгуулийн цохилтоор шийдсэн бөгөөд энэ азын лотерейд Аргентин, ХБНГУ хоёр арай дөмөгхөн байсан юм байлгүй финалд шалгарч үлдлээ. Финалын тоглолт үнэхээр уйтгартай нөхцөлд үргэлжилж нэмэлт цагт торгуулийн цохилтоос Андреэс Бремегийн хийсэн ганц гоолын ачаар германчууд ялалт байгуулан дэлхийн аварга хэмээх цолыг гурав дахь удаагаа хүртсэн юм. Ялсан багийн ахлах дасгалжуулагч Франц Беккенбауэр, Марио Загалогийн адил тоглогчийнхоо хувьд мөн дасгалжуулагчийн хувиар дэлхийн аварга цолыг ээлжлэн хүртсэн хоёр дахь хүн болсон бөлгөө. "Итали-1990"-ийн арван сонирхолтой баримт w Анх удаа шигшээд үлдсэн хоёр, дөрвөн жилийнхээ өмнөх амжилтыг давтсан явдал тохиолдов. Алтын төлөөх энэ тоглолтод Аргентин, Германы багууд дахин таарсан нь энэ байлаа. w Аргентин дэлхийн аваргын нээлтийн эхний тоглолтод хоёр дахь удаагаа тоглож, хоёр дахь удаагаа хожигдов. w "Испани-82"-т аргентинчууд эхний тоглолтдоо Бельгийн багт хожигдож байсан бол "Итали-90"-ийн нээлтийн тоглолтод камерунчуудад мөн л 0:1-ээр ялагдсан. w Энэ ДАШТ хамгийн бага гоолтой хэмээн тэмдэглэгджээ. Нэг тоглолтод дунджаар 2,21 гоол орсон гэдэг тооцоо гарчээ. w Анх удаа финалын тоглолтод ганцхан гоолоор аваргаа тодруулсан явдал гарав. w Хагас финалын хоёр тоглолтын хувь заяа торгуулийн цохилтоор шийдэгдсэн нь мөн л анхных гэдэг тодотголтой. w Арабын Эмират улсын шигшээ багт багтаж байсан хөл бөмбөгчдийн зургаа нь Мубарак гэдэг нэг овогтой байсан нь сэтгүүлчдийн толгойг эргүүлдэг нэгэн зовлон байв. w 1/16-д шалгарсан Ирланд, Нидерланд багуудын үзүүлэлт яг адилхан байсан тул цаашид тоглох хуваарийг сугалаагаар шийдвэрлэж байсан гэнэ. w Анх удаа ЗХУ-д дэлхийн аварга шалгаруулах тэмцээний бүх тоглолтуудыг шууд дамжуулсан нь монголчуудад ч бас "амьдаар нь" үзэх сайхан боломжийг олгосон. w Африк тивийн баг (Камерун) анх удаа дунд шөвөгт хүрч чадсан нь одоо хүртэл эвдэгдээгүй байгаа рекорд билээ. "Итали-1990"-ийн тоо баримт -1990 оны зургадугаар сарын 8-наас долдугаар сарын 8 хүртэл үргэлжилсэн. Оролцсон багийн тоо 24 Европоос 14 Өмнөд Америкаас 4 Хойд Америкаас 2 Ази тивээс 2 Африк тивээс 2 Нийт тоглолт 52 Нийт гоол 113 Торгуулийн цохилт 18 Зохиогдсон хотуудын тоо 12 Тоглолт зохиогдсон стадионы тоо 12 Хамгийн их үзэгчид 75000 Хамгийн бага үзэгчид 28000 Мэргэн бууч: "Тото" Скилачи (Итали) 6 гоол 
