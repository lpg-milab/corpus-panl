№88(16678)        
1987 оны дөрөвдүгээр сарын 12
Төл маллагаанаасаа

Төл бойжуулах ажлыг мал ид төллөх эхний сард сайн зохион байгуулдаг боловч сүүлрүүгээ эрчмийг сулруулдгаас олон тооны төл дөрөв, тав, зургадугаар сард хорогддог, төлийн эрчимтэй өсч торних үед нь шаардлагатай тэжээл, усаар дутагдуулснаас уураг, сүүгээр авсан тарга хүчээ барж сэнсэрдгээс давжаа төлийн тоо үлэмж нэмэгддэгийг МАХН-ын Төв Хороо, БНМАУ-ын Сайд нарын Зөвлөлд гуравдугаар сард болсон нам, улсын идэвхтний зөвлөлгөөн онцлон анхааруулж, уг дутагдлыг давтахгүй байхыг энэ жилийн төл бойжуулах үеийн гол бодлого болгохыг нам, улс, хөдөө аж ахуйн байгууллагуудад даалгасан юм. Өнгөрсөн жилүүдийн дутагдлыг давтахгүйн тулд ахмад, туршлагатай малчдын төлийг эхлээд явуулахгүй, ялган нөөцөлсөн бэлчээрт малладаг уламжлалт аргыг нийтээр эзэмшиж, төлийг өсч бойжих шийдвэрлэх үед нь үнэхээр ззний ёсоор халамж анхаарал тавьж, тэжээл бэлчээрийн асуудлыг маш хариуцлагатай шийдвэрлэх ёстой

Төлийг сэнсрүүлэхгүй бүрэн бойжуулдаг суурь, бригад, тэрчлэн сум, аж ахуйгаараа төлийг давжааруулалгүй өсгөдөг газар олон байгаа бөгөөд Баян-Өлгий, Дорнод, Сэлэнгэ, Ховд, Увс, Говь-Алтай аймагт өнгөрөгч намар давжаа төл харьцангуй цөөн байсны дотроос Баян-Өлгийн Цэнгэл, Увсын Завхан, Говь-Алтайн Бугат, Дорнодын Гурванзагал, Дорноговийн Даланжаргалан суманд төл давжаараагүй байна. Төл махлуулах, тарга хүч авахуулах талаар өнгөрсөн жил улсын хэмжээний төллөх бог малтай 16 мянга гаруй суурийн дотроос Баян-Өлгийн Алтай сумын нэгдлийн хоньчин Н. Бадархаан, Увсын Завхан сумын нэгдлийн хоньчин Б. Цэвээн, Хэнтийн Баян-Овоо сумын нэгдлийн малчин Ч. Төмөртогоо, Төв аймгийн Өндөрширээт сумын нэгдлийн хоньчин М. Чойндон ахлагчтай суурийн хамт олон сайн ажиллаж, суурийн төлийн жингээр улсын хэмжээнд дээгүүр үзүүлэлтэд хүрсэн юм. Төлийг эхээс ялган маллах ажлыг Хэнтий аймгийн Баянмөнх сум одооноос сайтар зохион байгуулж дөрөвдүгээр сарын нэгнээс эхлэн хөрвө төл тэжээж махлуулах 45 хоногийн ажил зохиож өнөөгийн байдлаар тавь гаруй суурьд 14 мянган төлийг ялган тэжээж, махлуулж байна. 

Өнгөрсөн намар улсын хэмжээгээр сая гаруй бог малын төлд үзлэг хийхэд 16, 3 хувь нь 20 килограммаас доош жинтэй хурга, 10 килограммаас доош жинтэй ишиг байсан нь сэнсэрч давжаарсны уршиг бөгөөд өмнөговь, Архангай, Баянхонгор, Булган, Өвөрхангай аймагт нийт төлийн 21 38 хувийг давжаа төл эзэлж байсны дотор ялангуяа Өмнөговийн Гурвантэс, Дорноговийн Хатанбулаг, Булганы << Магсаржав >> , Дундговийн Дэлгэрхангай, Хөвсгөлийн Рашаант зэрэг сум, сангийн аж ахуй улсын хэмжээнд хамгийн олон давжаа төлтэй байна >> . Дээрх сумдын нийт төлийн тавиас жар гаруй хувь нь давжаа төл байжээ. Үнэн чанартаа мал маллагааны ажлын гологдол болсон сэнсрэх, давжаарах явдлыг арилгахаас талын өсөлт их шалтгаална. 

Төлийг сэнсрүүлэхгүй бойжуулдаг малчдын амжилтын гол туршлага бол эхийн уураг сүүнд бүрэн цатгаж, сүүллүүлж, хөрвөжих тутам борог тэжээлд дасган эхээс нь ялган, бэлчээрийн өвс ургамал эрт идүүлж сургадагт байдаг юм. 

Бэлчээж сургах нэрийдлээр, эсвэл тэжээл байхгүй гэдгээр хаврын хавсаргатай, ойрын нөөц бэлчээр хомсдсон үед хөрвө төлийг эхийг дагуулан алс явуулдгаас тэдгээрийг сульдаан турааж сэнсрүүлдэг салан задгай хайнгуут арга ажиллагааг өөрчлөх хэрэгтэй байна. 

Төлийг өдөр бүр ялган авч, тусгайлан арчилж маллах, ер нь мал сүргийнхээ зан араншин, нас, хүйсийн онцлогт тохируулан өөриймсгөөр хандаж, тэжээл, бэлчээрийн дэглэмд сургаж, учир ялгавартай ажиллахын хамт байр хүрэлцээтэй, төл ялгахад хялбар болсон атал тэр уламжлалыг авч хэрэглэхгүй, эхтэй нь хамт алсын бэлчээрт явуулж сэнсрүүлдэг ноцтой дутагдлыг арилгах талаар мал аж ахуйн мэргэжилтэн, удирдах ажилтнууд ч амаар ярих төдийгөөр ажил зохиосон, төл ялгасан мэтээр хэлбэрддэгтээ дасч хэвийн үзэгдэл болсныг өөрчлөх хэрэгтэй. Төлийг ойрын бэлчээрт тусгайлан ялган хариулах ажлыг ахмад малчдын байнгын хараа хяналтын дор хүүхдүүд хамжин хийж хургачин, тугалчин багачуудын хүчийг зов ашиглах нь олон жилийн сайн уламжлал төдийгүй, хүн хүч хэмнэж, мал, төлийн онцлогт тохирсон ойр зуурын хариулга маллагаанд байлгах хамгийн эвтэйхэн аргын нэг гэдгийг мартаж болохгүй. 

Аймаг, сум, бригадын удирдах хүмүүс, мал аж ахуйн мэргэжилтнүүд суурь дээр хичнээн төл хүлээн аваад байгааг голлон, тоогоор сэтгэлээ хуурах биш харин төл ялгагдсан эсэх, хэр зэрэг хол явж, юу идэж, яаж товирч байгааг үйлдвэрлэлийн технологийн ёсоор сайтар хянах асуудлыг онцгой анхаарах ёстой. Орон нутагт ажиллаж байгаа төлийн штабууд төл махлуулах талаар малчид, төлчдийн дунд зохиох ажлаа нарийсгаж, төлийг ялган маллах талаар бүтээлч хандлага гаргах нь чухал байна. Цаашдаа давжаа, сэнсэрсэн төлийн тоог цөөрүүлэхийн тулд улс, аймаг, сум, бригадын хэмжээнд төлийг хамгийн сайн махлуулсан малчдыг шалгаруулж, тийм төлтэй суурьд гэрчилгээ олгох, улс, аймаг, сумын тухайн оны төл бойжуулалтын чанарын аварга шалгаруулах журам боловсруулж мөрдөх шаардлагатай байна. 

Хөрвө төлийг ялгаж, нөмөр, ээвэр нарийн өвс ургамалтай бэлчээрт хариулж, боловсруулсан хүчит, багсармал тэжээлийг өглөө оройд нэмэгдэл болгон өгч тахлуулан, сэнсрэлтээс хамгаалах ажлыг малчин бүрээр хийлгэж хэвшүүлэх шаардлагыг хангавал зохино. Жил бүрийн наймдугаар сарын эхний хагасад бог малын төлийг аттестатчилах үед орон даяар нэгдсэн журмаар шалгаруулах, тэрчлэн аймаг, сумдыг социалист уралдаанд байр эзлүүлэхдээ сүрэг өсгөх үндэс болсон төлийн чанарыг гол үзүүлэлтийн нэгэнд оруулж байх нь зүйтэй юм. 

