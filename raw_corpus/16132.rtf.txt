№169 (16132)    
1985 оны долдугаар    сарын 14.
Арга барилаа төгөлдөржүүлье

МАХН-ын Төв Хорооны X бүгд хурлын шийдвэр, хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлэхэд намын байгууллагын зорилтын тухай асуудлыг аймаг, хотын намын хороодын бүгд хурлуудаар хэлэлцсэн дүнгийн тухай МАХН-ын Төв Хороо саяхан тогтоол гаргалаа. 

Дээрх тогтоолд << Аймаг, хотын намын хороодын бүгд хурлын дүнгээс үзэхэд МАХН-ын Төв Хорооны X бүгд хурал дээр нөхөр Ж. Батмөнхийн тавьсан илтгэлдээ хийсэн дүгнэлт, дэвшүүлсэн зорилт болон хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг манай орны нийт хөдөлмөрчин, коммунистууд ард түмний аж байдал, соёлын түвшинг цуцалтгүй дээшлүүлэх нэн чухал арга хэмжээ гэж халуунаар сайшааж хүлээн авч түүнийг хэрэгжүүлэхэд бэлэн байгаагаа илэрхийлсэн байна >> гэж тэмдэглээд хот, хөдөөд хүнсний программыг хэрэгжүүлэх талаар шинэ үүсгэл санаачилга олноор гарч, хамт олон, иргэдийн идэвх хөдөлгөөн өрнөснийг цохон дурджээ. 

МАХН-ын Төв Хорооны X бүгд хурлын болон аймаг хотын намын хороодын бүгд хурлын шийдвэрийг хэрэгжүүлэх ажлыг цаг алдалгүй шуурхай зохион байгуулах, биелэлтийн явц гүйцэтгэлд байнга хяналт тавих, бүгд хурлууд дээр гарсан санал, хүсэлтийг шийдвэрлэх, орон нутагт хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг боловсруулах аргачлалаар хангах, биелүүлэхэд бодитой туслалцаа үзүүлэх талаар Төв Хорооны тогтоолд тодорхой заасан байна. 

Хүн ардын сайн сайхны төлөө дэвшүүлсэн манай нам, засгийн шийдвэр зорилт үнэхээр далайцтай бөгөөд түүнийг амьд ажил болгоход нам, улс, олон нийт, аж ахуйн байгууллага, тэдгээрийн удирдлага өөрсдийн ажлын одоогийн байдалд тодорхой тооцоо судалгаа, эарчимч дүгнэлт хийж, юуны өмнө аж ахуйг удирдах арга барилаа шинэ зорилтын үүднээс төгөлдөржүүлэх нь нэн чухал байна, 

Хүнсний зорилтот программ манай орны хөдөө аж ахуйг эрчимтэй хөгжлийн замд оруулах эхлэлийг тавьж хөдөөгийн нийгмийн асуудлыг шийдвэрлэхэд том алхам хийх өргөн хүрээтэй зорилтыг тодорхойллоо. Гүнзгий агуулгатай, цогцолбор ийм зорилтыг тал бүрээр сайн хэрэгжүүлэхэд ихээхэн санаачилга, зүтгэл, тууштай ажил шаардагдах нь мэдээжийн хэрэг. Аливаа зорилтын нэгэн адил хүнсний зорилтот программ зохион байгуулалт, үзэл суртлын далайцтай ажлыг биднээс шаардаж байна. Гэтэл уул программын мөн чанарыг нийтэд ойлгуулах ажлыг гагцхүү хурал зөвлөлгөөнөөр хэлэлцэж, хэвлэл мэдээлэл, ухуулга сурталчилгаагаар өнгөц ярих төдийгөөр хязгаарлаж болохгүй нь илэрхий. 

Хөдөө аж ахуйг эрчимжүүлэх нь зөвхөн ам яриагаар биш зохион байгуулалтын тодорхой ажлаар шийдвэрлэгдэх асуудал юм. Ажил бүхний хувь заяаг шийдвэрлэгч анхдагч хөшүүрэг нь арга барил учраас шинэ зорилтыг шинэ аргаар шийдвэрлэх шаардлага ийнхүү тавигдаж байна. 

Аж ахуй, үйлдвэрлэлийн гүнд орж, мэдлэгтэйгээр удирдан зохион байгуулах ажил бол удирдах хариуцлагатан, мэргэжлийн боловсон хүчний гол үүрэг бөгөөд тэдний арга барил, санаачилга хариуцлагаас ажлын хувь заяа бүрэн шалтгаалдаг. Сэлэнгэ аймгийн Ерөөгийн сангийн аж ахуй сүүлийн дөрвөн жилд гагаас 13, 7 - 19 центнер үр тариа тогтмол хурааж байхад байгалийн адил нөхцөлд оршдог Бургалтай, Зүүнбүрэн зэрэг сангийн аж ахуй түүнээс хоёр дахин бага ургац авсан нь арга барилын зөрөө үйлдвэрлэлийн үр дүнд ийм эрс тэс ялгаа гарахад хүргэсэн хэрэг юм. Ижил нөхцөлд зөрөөтэй үр дүн гардаг эсвэл дутагдал жилээс жилд давтагдаж байдаг нь ажлын арга барилын доголдол, түүнийг хариуцсан хүмүүсийн хариуцлага санаачилгын сулаар л гагцхүү тайлбарлагдах юм, 

Манай арга барилд улиг болж хэвшсэн үр ашиг, нөлөө багатай олон нуршуу хурал, цуглаан хийх, үндэслэл муутай гоёмсог үгтэй үүрэг зорилт дэвшүүлээд хэрэгжүүлэхгүй орхих, удаа дараа төлөөлөгч явуулж давхардсан хөл ихтэй шалгалт хийх, бичиг цаасаар дагнан хөөцөлдөх, амарлингуй, цалгар назгай, нүд хуурах, хэлбэрдэх, нэр төр хөөцөлдөж оромцоглох, байгууллагын явцуу эрх ашиг хичээх зэрэг ноцтой дутагдлын эсрэг нам, улсын хяналт, бүх нийтийн зарчимч тэмцлийг чиглүүлэн амьдралын гүнд орж ажил үйлдвэрлэлийг гардан зохион байгуулах хэрэгтэй байна. 

Шинийг олж харахгүй, хуучнаараа аргацаахыг оролдох, элдэв тайлбар шалтаг тоочиж, нөөц бололцоогоо дайчилдаггүй, аймаг, сумын төвийн хүнсний хангамж, нийтийн хоолны газруудын ажлыг сайжруулах ихээхэн боломжийг ашиглахын оронд байгалийн бэрхшээлд бүхнийг тохохыг эрмэлзэж, улсын тусламж, тэтгэвэр авч амар хялбарыг эрэн хичээх зэрэг нь цөм ажлын арга барилын хоцрогдлын гэрч мөн. 

Гахай, тахиа, шувуу, зөгий, туулай үржүүлэх, тэжээх тэрчлэн төмс, хүнсний ногоо тарих, арчлах, ургац хураах, ашиглах арга технологийг нарийвчлан судалж, сайн мэдэхгүйгээр, түүнийг хөдөлмөрчдөд зааж сургах, сурталчлах ажлыг идэвхтэй зохион байгуулахгүйгээр гагцхүү уриалах, шаардах аргаар ажиллавал ийм шинэ аж ахуйг хөгжүүлэхэд төдий л амжилт олж чадахгүйд хүрнэ. 

Оюун санааны болон материаллаг бэлтгэлийг хангахын оронд хий хоосон уулгалан хөнгөн хуудам шийдэж аливаа шинэ ажлын нэр хүндийг унагаж үр нөлөөг эхнээс нь доройтуулдаг архаг дутагдлыг аж ахуйг удирдах хүн бүр хатуу анхаарч шийдвэртэй арилгах хэрэгтэй. 

Хүнсний зорилтот программыг хэрэгжүүлэх урт хугацааны их ажил, намын ээлжит их хурал угтсан эрчимтэй дайчин уралдааны амжилт, үр дүн нь нам, улсын байгууллага, удирдах боловсон хүчний ажлын арга барилыг төгөлдөржүүлэхээс шууд шалтгаалах учраас ленинч арга барилын гол шинж чанар ажил хэрэгт шинжлэх ухааны гүн үндэстэй, далайцтай жинхэнэ ажил хэрэгч, намч зарчимтай, бүтээлч, шургуу, эцсийн өндөр үр дүнг хангаж чадахуйцаар хандах ёстой. 

