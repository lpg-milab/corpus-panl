Хэзээ нэгэн цагт амьдарч байсан мэт дотно санагдсан Лондон

Улаанбаатар, Москва, Лондонгийн нислэгийн тийз халааслаад би өглөөний зургаан цагт гэрээсээ гарлаа.
Москвагаар дамжин нисэж үдшийн бүрийтэй уралдан Лондон хотын "Heathrow" (дэлхийн хамгийн том нисэх буудал гэсэн) нисэх онгоцны буудалд газардсан.Энэ хооронд зөвхөн өглөөнөөс үдэш хүртэл аялсан мэт боловч үнэндээ Лондон Улаанбаатарын найман цагийн зөрүү гарчээ. Аялалд оролцсон бидний хувьд зөвхөн энэ өдөр 24 орчим цаг үргэлжилсэн. Миний хувьд Олон улсын аялал жуулчлалын үзэсгэлэнд (world travel market) оролцохоор яваа төлөөлөгчдийн бүрэлдэхүүнд багтаж яваа минь энэ билээ. Онгоцны цонхоор үдшийн Лондон хотыг харахад үргэлжилсэн их гэрэл л гялалзаж байх юм. Яагаад ч юм хилийн шалган дээр намайг танил юм шиг хэрнээ огт таньдаггүй "өндөр хар" угтах юм шиг санагдаж байсан нь яг ёсоор боллоо. Ингээд Зам тээвэр, аялал жуулчлалын яамны төрийн нарийн бичгийн дарга Ц.Бат-Энхээр ахлуулсан хүмүүс эх орныхоо аялал жуулчлалын салбарыг сурталчлах багийнхны Лондон хотод амьдарсан зургаа хоногийн амьдрал эхэлсэн юм. Өндөр өртөгтэй Лондон хотод мань мэтийн халаас нимгэн сэтгүүлч буудалд "тансаглах" арга байсангүй. Танил айлд хэд хонохоор төлөвлөсөн байсан. Ямар ч гэсэн буух айлдаа саадгүй яваад очлоо. Надад төрсөн анхны сэтгэгдэл бол Лондонгийн Монголчууд их сайхан зантай элгэмсүү бас дайламтгай юм шиг санагдаж байлаа. Энэ бодол минь өдөр ирэх тутам батлагдаж буцахад минь бүр нотлогдсон. Тэд эх орныхоо тухай сонин сонсож, бас Монголоос авч очсон идээ будаанаас минь идэж уулаа. Лондонгийн цагаар шөнө орой болжээ. Унтах боллоо. Гэтэл Улаанбаатарын цагаар яг өглөө болж байдаг. Олигтой унтаж чадалгүй өглөөтэй золгов. Аялал жуулчлалын салбартаа манай улсын урдаа барьдаг "Жуулчин" ,"Ар Монгол travel", "Great Ginges expeditions ","Mongol resort" зэрэг компанийг ЗТАЖЯ-ныхан нэгдсэн зохион байгуулалтад оруулж энэ үзэсгэлэнд оролцож байгаа ажээ. Уламжлал болон зохиогддог энэ үзэсгэлэнд "Жуулчин" компани л гэхэд дөрөв дэх жилдээ амжилттай оролцож байна. Лондонгийн "Excel" нэртэй асар том үзэсгэлэнгийн танхимд энэ дэлхийн түмэн хэлийн хүн зон цуглажээ. Зэрэг зиндаагаараа дэлхийд хоёрт ордог энэ үзэсгэлэн үнэхээр нүсэр юм. Гэвч аугаа их Лондонд энэ даанч өчүүхэн ажээ. Манайд нэг ийм том биш ч олон улсын чанартай үзэсгэлэн гарвал манай төрийн гурван өндөрлөг нэг нэг өдрөөр ээлжлэн очих байх даа гэсэн дэмий бодол толгойд эргэлдэн инээд хүрч явлаа. Аялал жуулчлал өндөр хөгжсөн улс орнууд энэ үзэсгэлэнд нүсэр багтай очиж сүртэй гэгч нь оролцож байх нь ажиглагдана. Улс эх орноо ч хүний анхаарал татахуйц сайн сурталчлах юм. Уг нь манайхаас уран нугаралт, язгуур урлагийн тоглолтыг аваачиж үзүүлбэл хүмүүс сонирхмоор л юм билээ. Гэвч үзэсгэлэнгийнхээ талбайн түрээс, ганц хоёрхон хүнийхээ зардлыг дөнгөж данган гаргаж байгаа компаниудаас илүү дутуу зүйл шаардаад нэмэргүй. Оролцож байгаа нь л одоохондоо их юм.Үнэндээ миний бие Монгол оронд аялал жуулчлал нэлээдгүй сайн хөгжиж буй мэтээр бодож явсан минь эндүүрэл байжээ гэдгийг энэ үзэсгэлэнгийн үеэр л хагас дутуу ойлгосон. Гэхдээ ЗТАЖЯ аялал жуулчлалын компаниудаа нэгтгээд энэ үзэсгэлэнд амжилттай сайн оролцсон. Цаашдаа ч улам зохион байгуулалттай, дадлага туршлагатай оролцох нь дамжиггүй. Угаасаа ч салбар хариуцсан тус яамны үүрэг зорилго ч ийм байх учиртай. Лондон хот. Баруун Европын нийслэл гэгддэг энэ том хот хар, шар, халтар, ази, европ хэн ч бай хамаагүй хүн гээч амьтан зөвхөн л амгалан тайван аж төрөхөд зориулагдсан газар мэт. (Том том гэмт хэрэг мэдээж их гардаг гэсэн)Хэдэн хэлийн хичнээн хүн аж төрж байгаа юм бүү мэд. Англичууд өөрсдийгөө язгууртнууд хэмээн үздэг нь бас ч аргагүй юм гэх бодол төрсөн. Учир нь дэлхий тэдний унаган хэлээр ойлголцож байна. Басхүү дэлхийн хамгийн өндөр ханштай мөнгөн тэмдэгтийг тэд хэрэглэж байна. Дэлхийн ихэнх улс орны зах зээл дээр азаргалж байдаг "доллар" хэмээх ногоон мөнгөний үнэ ханш тэнд даанч өчүүхэн юм.(Гэхдээ доллар бол доллар) Аялал жуулчлал Лондонд л жинхэнэ хөгжжээ. Тэд аялал жуулчлалаас асар их орлого олдог гэнэ. Зөвхөн мань мэт л гэхэд London eye,(алсыг харагч цамхаг) Madame Tussaud`s , (лааны тосон музей) Big Ben and Houses of Parliament (парламентын ордон ) зэрэг газруудаар ороод гарахад 150 гаруй фунт зарцуулж байна лээ. Манайхаар 300 гаруй мянган төгрөг. Ийм мөнгөөр Улаанбаатар хотод долоон юм үзэх төдийгүй боломжийн амьдарч болох юм. Лондон дахь Элчин сайдынхаа яамаар орлоо. Урт байшингийн ганц орц бол манай улсын худалдаж авсан өмч гэнэ. Элчингийнхэн тавуулаа ажиллах юм. Элчин сайд Даваасамбуу гуай "Монгол Британийн хамтын ажиллагаа сүүлийн үед илт сэргэж байна. Хэдхэн жилийн өмнө Британиас жилд 2000 хүрэхгүй хүн Монголд очдог байсан бол энэ жилээс 6000 орчим хүн очиж байна. Мөн манай улсаас өдөртөө 20-30 хүн тогтмол энэ улсад ирж байна. Зорчин ирэгчдийн тоо нэмэгдэх тусам бидний ажил нэмэгдэнэ" гэж ярьж байлаа. Энэ дашрамд сонирхуулахад, манай улсаас гадаад орнуудад суугаа Онц бөгөөд Бүрэн эрхт Элчин сайдууд юу л бол юу хийж байдаг их л энгийн улсууд. Өөрөөр хэлбэл, "Сайд" хэмээх хүнийг бид хэрхэн төсөөлдөг билээ. Түүнээс тэс өөр. Эгээтэй л алх бариад хадаас хадаж явах нь халаг. Цалин мөнгөний хүрэлцээ муугаас цөөхөн хүний хүчээр ажилладаг болоод тэр биз дээ. Өдөржин аахар шаахар ажил амжуулж аваад л орой зангиагаа зүүгээд дипломат арга хэмжээнд оролцохоор явж өгнө. Энэ бас л сонин дүр зураг бөгөөд бидний ойлгож заншсан "Сайд" гэдэг үгийн утгатай зөрчилдөөд ч байх шиг санагддаг юм. Би энэ бүхнийг нуршин өгүүлэхийн учир гэвэл энэ зөвхөн Элчин сайд Даваасамбуу гуайн дүр зураг биш миний уулзаж байсан цөөхөн ч гэсэн Элчин сайдуудын дүр зураг ийм байсан төдийгүй бусад нь ч мөн ижилхэн гэхэд би огтхон ч эргэлзэхгүй байна. Тэгээд ч энэ муу муухай зүйл огт биш. Харин монголчууд бидний ядуугийн зовлон юм даа. Давхар улаан автобус, хуучны загвартай хар такси, үзэсгэлэн төгөлдөр том том цэцэрлэгт парк, эртний уран барилга, тансаг дэлгүүр, дэндүү баян бас тансаг цагаан арьстнууд, саксафон үлээсэн ширэлдсэн толгойтой хар негр, энэ бүхэн миний төсөөлж байсан басхүү үзэж харсан Лондон мөн байлаа. 4000 гаруй монголчууд энд сурч ажиллаад сайхан л амьдарч байна. Монголчуудыг маань ажилд сайн гээд дуртай ажилд нь авдаг гэнэ. Ажил хийдэг нь чамгүй орлого олно. Долоо хоногт дунджаар 200 фунтын цалин авдаг юм байх. Гэхдээ тэнд цалин өндөр боловч амьжиргааны өртөг тэр дундаа орон байрны үнэ ханш өндөр. Манайхан шиг сараар цалингаа авна гэж өр ширэнд баригдаж суухгүй. Долоо хоногийн мөчлөгтэй. Автобусны жолооч долоо хоногт 500 фунтын цалин авдаг гэж нэгэн танил маань надад ярьсан. Сардаа 2000 фунт гэдэг нь манайхаар бол дөрвөн сая гаруй төгрөг. Иймэрхүү хар ажлууд голдуу цагаачид хийх юм. Ингээд бодоход л Лондонгийн хүмүүсийн ахуй хангамж юмны үнэ аяндаа ойлгомжтой болоод ирнэ. Лондонд ирээд цагийн зөрүү, сонин сайхан юм үзэж харсаар ядарч гүйцлээ. Чадан ядан халаасалж очсон цөөхөн хэдэн мөнгө маань ч дууслаа. Лондонд байх хугацаа маань ч дуусаж байна.Одоо харья даа. Аугаа их Британи орон, Лондон хот сайхан юмаа... Мөрдорж нэртэй хүүтэй болохоор миний хүү л төрийнх нь дууллыг зохиосон юм шиг санагддаг дотно дулаахан эх орон, эхнэр хүүхэд, элгэн садан, найз нөхдөдөө холын сонин дуулгасаар харих минь. Бид ирэх очихдоо Орос ах нарынхаа "Аэрофлот"-оор үйлчлүүлсэн. Өөрсдөө ч сайн учраа олоогүй улс орон болоод ч тэр үү "ах нар" маань дүү биднийгээ юм бүхэн дээр нэг л үл тоомсорлоод байх шиг санагдсан. Улаанбаатар Москва, Москва Лондонгийн хооронд нисэж байгаа онгоцыг бүр харьцуулах ч юм биш. За яахав, Оросын баячууд Лондон руу цувдаг юм гэж бодоход аль ч нислэг адилхан онгоц дүүрэн л хүнтэй явах юм. Агаарын саатлаас болоод Москвад нислэг хэдэн цаг саатсан. Аэрофлот бидэнд 11 еврогийн хоолны талон тараалаа. Монгол мөнгөндөө үржүүлээд бодсон овоо хэдэн төгрөг болж байна. Гэтэл тэр мөнгөөр бидний ярьдгаар жижиг гарын шаазан шөл, зүсэм талх, байхуу цай өгч байна лээ. Арга ч үгүй биз дээ. Угаас үнэ ханшаараа дэлхийд тэргүүлж байгаа Москва хот шүү дээ. "Сэгсгэр ч гэсэн ээж минь, сиймхий ч гэсэн гэр минь" хэмээх дуртай, гэр рүүгээ яваа бидэнд аяга шөл, зүсэм талх юу ч билээ дээ. Өгч байгаа нь их юм. Огт тоогоогүй, инээлдэж хөхрөлдөөд, идэж уусан болсон. 
Улаанбаатар-Лондон-Улаанбаатар 
Сэтгүүлч М.Эрдэнэбат 

