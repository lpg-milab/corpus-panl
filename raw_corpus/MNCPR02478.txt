Усан доторх амьдрал

Шинжлэх ухааны академийн Биологийн хүрээлэнгийн гидробиологи-загас судлалын лабораторийн эрдэм шинжилгээний дэд ажилтан Ц.Дэмэдсэрээтэртэй загасны тархац, хамгийн том болоод жижиг загас, тэдгээрийн идэш тэжээл, үржлийн тухай хөөрөлдлөө.
Монголд 76 төрөл зүйлийн загас байдаг Монгол орны усны ай сав нь Номхон далайн, Умард мөсөн далайн, Төв Азийн гадагш урсгалгүй усны ай сав гэсэн гурван савд хуваагддаг гэдгийг бид дунд сургуульд заалгадаг. Харин энэ бүх ус, мөрөнд 76 зүйлийн засаг бий гэнэ. Онон, Балж, Хэрлэн, Халз, Улз, Халхын гол, Буйр нуур, Хөх нуур зэрэг зүүнтээх голууд Номхон далайн ай савдаа орно. Тэнд булуу цагаан, улаан далбаат, Амар мөрний цурхай, Амар мөрний хадран, улаан живэрт зэрэг загас элбэг бол могор, хилэм загас нэн ховор гэнэ. Харин Умард мөсөн далайн ай савд багтах томоохон нуурууд гэвэл Хөвсгөл, Тэрхийн цагаан нуур, Өгий зэрэг юм. Энд Хөвсгөлийн хадран, зэвэг, алгана загас элбэг. Гадагш урсгалгүй Увс нуур, Хяргас нуур, Сангийн далай, Бөөн цагаан гэх мэт томоохон нууруудад алтайн сугас, нохой сугас, монгол хадран амьдардаг. Тэдгээрийг Монголын унаган загас гэж нэрлэх нь бий. Хамгийн жижигхэн загас Манайд байх загасны хамгийн том нь тул. Хамгийн жижигхэн нь халбаган загас. 1976 онд Сэлэнгийн сав газраас 1.8 метрийн урттай тул барьсныг хамгийн том хэмээн тэмдэглэсэн байна. Харин халбаган загасны урт нь ердөө 2-3 мм. Загас загасаараа хооллоно Загас нь ургамал болон махан хоолтой. Улаан нүдэн, живэр гэх мэт загас ургамал идэшт учраас ургамал болон чулууны доор амьдарна. Махан идэшт загаснууд бол тул, зэвэг, нохой сугас, цурхай. Тэд нуурын гүн хэсэгт жижиг загас, жараахайгаар хооллон "аж төрдөг". Өөрөөсөө үр тогтоож, түрс шахдаг загас бий Загас жилдээ нэг төрдөг. Ихэнх загасны үржил дөрөвдүгээр сараас тавдугаар сард болдог ажээ. Гэхдээ загас бүр адилгүй. Жилд 1-2 удаа түрсээ тасалж шахдаг загас ч бий. Харин мөнгөлөг хэлтэг хэмээх загас маш өвөрмөцөөр түрсээ шахдаг тухай загас судлаач ярьж байна.Тэрээр өөрөөсөө нялга буюу эр бэлгийн эс ялгаруулж үр тогтоодог өвөрмөц сонин амьтан. Хамгийн том загас болох тул түрсээ шахахдаа өөртөө зориулан голын тогтуун хэсэгт хайргаар үүр засдаг гэнэ. Тэгээд түүндээ түрсээ шахчихаад хаяж оддог. Тэдгээр түрс нь өөрсдийн өндгөн дэх уургаар тэжээгдэн загас болдог байна. Өөр нэг сонирхолтой зүйл гэвэл гураам хэмээх загас түрсээ шахахад эр нь эмийнхээ биеийг бүтэн ороож шахаж гаргадаг гэнэ. Мөн ургамал дээр түрсээ шахаж орхидог загас ч нэлээд элбэг байдаг гэсэн. Загас усанд нүдээ цавчдаггүй бас живдэггүйн учир Яагаад доош живдэггүйн учир нь загас нуруундаа хөвөхөд зохилдсон хийт цуух хэмээх хийгээр дүүрсэн хүүдийтэй байдагтай холбоотой. Энэ нь түүнийг доош живүүлэхгүйгээр усны мандалд байлгаж байдаг ажээ. Харин нүдээ цавчдаггүйн тухайд гэвэл загас зовхигүй байдаг болохоор тэр гэнэ. 
Т.Гэрэлмаа
