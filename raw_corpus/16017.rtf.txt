№ 54 (16017)        
1985 оны гуравдугаар  сарын 3.
ХӨГЖМИЙН БОЛОВСРОЛД

Хөдөлмөрчдийн үргэлж өсөн нэмэгдэж байгаа соёлын түвшин, сайн сайхан аж байдал, коммунист хүмүүжлийн нэг чухал үзүүлэлт, салшгүй бүрэлдэхүүн хэсэг нь хөгжмийн боловсрол мөн. Шинэ хүнийг төлөвшүүлэн хүмүүжүүлэх үйл явцад хөгжмийн боловсролын ач холбогдол, үүрэг улам бүр нэмэгдэж байна. Хөдөлмөрчдийн хөгжмийн боловсрол, авьяасыг жигд хөгжүүлснээрээ тэдний сэтгэл санааг баяжуулж, бүтээлч хөдөлмөрт дайчлан зоригжуулж, социалист аж төрөх ёсыг хэвшүүлэхэд тусалж, гоо сайхны хүмүүжлийг нь дээшлүүлнэ. 

Сүүлийн жилүүдэд уламжлал болж байгаа хөгжмийн наадмууд, сонгодог болон ардын хөгжмийн сурталчилгаа, хөгжмийн театр, концертын байгууллагаас зохиодог тайлан тоглолт, лекц концерт нь хөдөлмөрчдийн оюун санааны эрэлт хэрэгцээг хангахад зохих үр дүнгээ өгч байна. Улсын филармонийн хамт олон үйлдвэрийн зарим газартай шефийн холбоо тогтоож, лекц концерт зохион байгуулж, хөгжмийн нэрт зохиолчдын бүтээлийг сурталчлах ажил хийж байгаа нь хөдөлмөрчдийн уран сайхны соёлын өсөлтөд зохих нөлөөгөө үзүүлэх зөв зүйтэй эхлэл болжээ. 

Манай ихэнх хөгжмийн театр, концертын байгууллагын дэргэд сайн дурын хамтлаг ажиллаж, ерөнхий боловсролын болон дээд, тусгай дунд, техник мэргэжлийн сургуулиудад Дуу, хөгжмийн дугуйлан хичээллэж байгаа юм. Соёлын ордон, клуб, улаан булангуудад уран сайхны дугуйлан олширч, хүмүүсийн оролцоо нэмэгдэхийн хамт дуу хөгжмийн авьяастныг илрүүлэн, тэдний урлах чадварыг хөгжүүлэх зорилгоор урлагийн үзлэг хийж, уралдаан тэмцээн явуулдаг боллоо. Хөдөлмөрчдийн хөгжмийн боловсролыг дээшлүүлэхэд радио, телевиз томоохон үүрэг гүйцэтгэж байна. Нам, засгаас авч хэрэгжүүлсэн бодит арга хэмжээний үрээр манай хөдөлмөрчдийн хөгжмийн боловсрол нэмэгдэж авьяас билэг нь хөгжсөөр байна. Гэвч хүн бүрийн хөгжмийн боловсрол жигд биш, хүмүүсийн оюун санааны өдөр тутмын зайлшгүй хэрэгцээ болж чадаагүй байгаа нь хөдөлмөрчдийн дунд явуулах хөгжим сурталчилгаа, сургалтын ажлыг эрс сайжруулахыг шаардаж байна. 

Сайн дурын уран сайханчдын хөдөлгөөн бол хөгжмийн соёл түгээх их хүч, нийтлэг хэлбэр учраас түүнийг дэмжиж, үйлдвэр, сургууль, албан газрын дэргэд сайн дурын найрал дуу, хөгжмийн хамтлагуудыг олноор ажиллуулах, хөгжим сурталчилгаа, судалгааны ажлыг эрчимжүүлэхэд онцгой анхаарах хэрэгтэй. Бадрангуй, уянгалаг сайхан хөгжим нь сонсогчдын сэтгэлийг сэргээж, зоригийг бадраахаар барахгүй хөдөлмөрлөх урмыг нэмж, бүтээмжийг дээшлүүлэхэд их нөлөөтэйг харгалзан үйлдвэрийн цех. тасгуудад радиогоор хөгжим сонсгох туршилт зарим албан үйлдвэрийн газар хийж амжилт олж байна. 

МАХН-ын Төв Хорооноос Монголын хөгжмийн зохиолчдын IV их хуралд илгээсэн баярын бичигт заасан ёсоор хөдөлмөрчид, өсвөрийн үеийнхний хөгжмийн боловсролыг дээшлүүлэхэд хөгжмийн системтэй сургалт, сурталчилгаа онцгой ач холбогдолтой юм. 

Хүүхдийн цэцэрлэг, ерөнхий боловсролын сургуульд үзэх хөгжмийн хичээлийн хөтөлбөр жилээс жилд баяжин шинэчлэгдэж, материаллаг бааз нь сайжирч байгаа боловч сургалтын чанар хангалтгүй, үр дүн муутай. тэрчлэн шилдэг бүтээлийн бичлэг, нот сурахад зориулсан үзүүлэн таниулах зүйл ховор, багшлах босон хүчний хүрэлцээ дутмаг, тэдний заах арга, онол, дадлага, авьяас чадвар хангалтгүй байна. Хөдөлмөрчдийн хөгжмийн боловсролыг дээшлүүлэхэд зориулсан сургалт ч дэс дараалалтай болж чадаагүй, сурталчилгааны өгөөж хүрэлцээ хангалтгүй, нэгтгэн төлөвлөсөн тодорхой бодлогогүйгээс гадна радио, телевизийн хөгжим сурталчилгаа ч зарим талаар дутмаг, ялангуяа захиалагчдын аясыг дагалдаж ардын болон богино дуу голчлон давтан явуулж зайлшгүй шаардлагатай зүйлийг орхигдуулахад хүрдэг байна. 

Одоо манай ерөнхий боловсролын дунд сургуулиудын нэлээд хувь нь хөгжмийн мэргэжлийн багшаар хангагдаагүй, хөгжмийн сургалтын кабинетгүй, магнитофон, пянз тоглуулагч, тэрчлэн хөгжмийн багаж, зэмсэг дутагдалтай байгааг анхаарч тодорхой арга хэмжээ авч, өсвөр, үеийнхний хөгжмийн боловсролыг системтэй дээшлүүлэхэд эргэлт гаргууштай байна. Сургууль, цэцэрлэгийн дуу, хөгжмийн багш нар хүүхдийн гоо зүйн боловсролыг дээшлүүлж, уран сэтгэлгээг хөгжүүлэхэд иж бүрэн хандахын оронд уран сайхны зарим нэг дугуйлан ажиллуулах, сонгодог хөгжмөөс хөнгөн Хөгжмийг илүүд үзэж системгүйгээр дагнан сурталчлах, тэмдэглэлт үйл явдалд зориулж концерт бэлтгэх төдийгөөр ажлаа хязгаарладаг байна. Ноцтой ийм дутагдлыг арилгаж, хөгжмийн багш нар, цэцэрлэг, яслийн хүмүүжүүлэгч бэлтгэх, тэдний хөгжмийн боловсролыг чанаржуулах, хөгжмийн хичээлийг дүрслэх урлаг, уран зохиолынхтой нягт уялдуулан үр дүнг сайжруулах талаар Ардын боловсролын Яам, Хөгжмийн зохиолчдын эвлэлийн хороо хамтран сурган хүмүүжүүлэх ухааны үндэстэй тодорхой арга хэмжээ авах, улмаар бүх нийтэд хөгжмийн анхны мэдэгдэхүүн эзэмшүүлэх ажил зохиох цаг болжээ. 

Хөгжмийн театр, концертын байгууллагын урын сангийн хэтийн төлөвлөгөөг хөдөлмөрчдийн хөгжмийн боловсролыг дээшлүүлэхтэй нягт уялдуулан зохиож, нэрт хөгжмийн зохиолч, дуучин, хөгжимчний тайлан тоглолт хийлгэх, сайн дурын уран сайханчдын хамтлагийг шефлэн авч туслах ажлыг өргөжүүлэх хөгжмийн шүүмж, судалгааг эрчимжүүлэх хэрэгтэй. 

Хөгжим сурталчлах ажлын чанарыг эрс дээшлүүлэх, ялангуяа сонгодог хөгжмийн бичлэгийн пянз, хальс, касетыг олшруулж, хөдөлмөрчдийг хангахад онцгой анхаарч, хөгжмийн хэвлэлийн бүтээгдэхүүний нэр төрлийг олшруулах хөгжмийн төрөл зүйл онолын асуудлаар ном товхимол гаргах талаар БНМАУ-ын Соёлын Яам, Монголын хөгжмийн зохиолчдын эвлэлийн хороо шуурхай арга хэмжээ авбал зохино. 

Хөдөлмөрчдийн хөгжмийн боловсролыг дээшлүүлэх ажил бол эх оронч, интернационалч, хөдөлмөрч хамтач, энэрэнгүй сайхан чанарыг хөдөлмөрчид, түүний залуу үеийнхэнд олгох чухал үйлс учраас нам, олон нийтийн байгууллагын анхаарлын төвд байх ёстой. 

