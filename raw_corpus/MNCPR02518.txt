Зуугаад жилийн өмнө Монголд амьдарч байсан герман эрийн тухай та дуулсан уу?

Хүний хувь тавилан гэдэг урьдчилж хэлэхийн аргагүй, бас болж өнгөрснийг таамаглан ярихын аргагүй сонин адал явдлаар дүүрэн билээ.
Одоогоос зуу шахам жилийн өмнө Монголд зорчиж, хэсэг хугацаагаар амьдарч асан нэгэн герман эрийн үр сад нь тухайн үед өвөөг нь асрамжлан зочилж байсан монголчуудыг олох чин хүсэлтэй явдаг ажээ. Энэ талаар мэргэжил нэгт бүсгүйнхээ ярьсан яриаг сонсоод хүний амьдрал гэж баялаг юм хойно магадгүй герман эрийн хайж яваа монгол гэр бүл олдож ч магад гэдэг сэтгэлээр энэ нийтлэлийг бичиж байна. "NTV" телевизийн сэтгүүлч С.Батзаяа одоогоос гурван жилийн өмнө Хэвлэлийн хүрээлэнгийн дэмжлэгтэйгээр Европын холбооны гишүүн бус орнуудын сэтүүлчдэд зориулсан Европарламентын хөтөлбөрт хамрагдсан юм. Сэтгүүлч С.Батзаяа Бельгийн Брюссельд нэлээд хэдэн сарын турш ажиллаж олон ч хүнтэй уулзжээ. Нэг удаа түүнийг зорин Европын парламентын гишүүн ахимаг насны эр хэрэг болгон ирсэн байна. Тэр Германаас Европын парламентад улсаа төлөөлөн суугаа эрхэм байжээ. "Уучлаарай, би яагаад тантай уулзахыг хүссэн бэ гэвэл" хэмээн яриагаа эхэлсэн парламентч Деттман Монголоос сэтгүүлч ирсэн гэдгийг сонсоод түүнийг зорин ирсэн нь энэ аж. Эрхэм Деттман сэтгүүлч бүсгүйд ярихдаа "Би үнэндээ монгол хүмүүс ямар болохыг хармаар байсан юм. Миний өвөг эцгийн хувь тавилан Монгол орон, монгол хүмүүстэй холбоотой байсан учраас би харахыг хүссэн юм" гэжээ. Германы армид алба хааж байсан өвөө нь дэлхийн I дайны үеэр армиасаа оргосон аж. Герман эр Петербургээр дайрч, Оросын Сибирийн өтгөн их тайгаар харсан зүгтээ л яваад байж. Хээрээр гэр хийж, хэцээр дэр хийж явсан герман эр сүүлдээ нэгэн монгол айлд иржээ. Тэр айлдаа бараг хоёр жилийн хугацанд амьдарч, сувилуулж бүр сүүлдээ ойр зуур мал хариулж хонь, хурга эргүүлэх болсон байна. Түүний яриа эхэндээ огт үнэмшилгүй санагдаж байсан талаар С.Батзаяа ярьж байв. Харин парламентч Деттман түүнд нэгэн зураг үзүүлсэн нь европ эр монгол дээл, гутал өмсч, толгойдоо алчуур зангиадаад бүр энгэртээ хурга тэвэрсэн зураг байжээ. Герман улс төрчийн хүсэл бол өвөөгийнхөө гэрээслэлээр Отто Деттман хэмээх хэсүүлч эрийг асран тойлж, хоёр ч жилийн турш нэг бүл болон амьдарч байсан тэр монгол айлын үр хүүхэд, удмынх нь хүмүүсийг олох явдал юм байна. Отто Деттман Монголд амьдарч байгаад нутагтаа буцсаны дараа өөрийнхөө аялал, туулж өнгөрүүлсэн амьдралынхаа талаар ном бичсэн юм билээ. Парламентч эр Деттман тэр номын хуулбарыг сэтгүүлч бүсгүйд өгч, герман хэлтэй хүмүүсээр уншуулаад тэр айлыг олж өгөөрэй гэж аминчлан хүссэн ажээ. Гэвч өвөг Деттманы тэрхүү ном нь одоогоос зуун жилийн өмнөх бичлэг, хэллэгээр бичигдсэн учраас тийм ч амар тайлж унших боломжгүй ажээ. Үсгийн нь тал хувь нь өөрчлөгдсөн учраас тусгайлсан түлхүүр үг хэрэглэх ч шаардлагатай болдог гэнэ. Сэтгүүлч С.Батзаяагийн хувьд сайн санаат монгол гэр бүлийн үр хойчийг ач санасан герман эртэй уулзуулах хүсэл байвч чухам аль аймгийн хэнийх гэдэг айл байсан гээд олон зүйлийг мэдэхгүйгээс гар мухардаад байгаагаа ярьж байлаа. Хүмүүс хэлэхдээ Сибирээс орж ирсэн болохоор Сэлэнгээр орж ирсэн байх боломжтой гэж байгаа аж. Бас Дорнодоор орж ирсэн байхыг ч үгүйсгэхгүй. Отто Деттманд тэр үеийн зураг үлдсэн байсан болохоор тухайн айлд ч хэн нэгэн танихгүй харийн эрийн тухай яриа үеэс үед нь үлдэж, шарласан гэрэл зураг ч хадгалагдаж байж магадгүй. Хэрэв үнэхээр хөдөөгийн хэн нэгэн айлд ам дамжин ирсэн яриагаар дайнаас зугтаж явсан герман эр амьдарч байсан нь мэдэгдэж, гэрэл зураг олдох юм бол илүү сонирхолтой түүх хөвөрнө гэж бодож байна. 
Э.Энэрэл
