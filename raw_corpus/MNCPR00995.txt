Өнөөдөр нар хагас хиртэнэ

Өнөөдөр өглөө нарны хагас хиртэлт болно. Энэ талаар ШУА-ийн Одон орон, геофизикийн судалгааны төвийн захирал Б.Бэхтөрөөс зарим зүйлийг тодрууллаа.
-Өнөөдөр болох нарны хиртэлтийн талаар манай уншигчдад тодорхой мэдээлэл өгөхгүй юу? -Өнөөдөр нарны хагас хиртэлт болно. Хагас хиртэлт гэдэг маань сарны сүүдэр нарыг бүтэн хаахгүй гэсэн үг. Хамгийн ихдээ 80 хувиар хаана. Улаанбаатарт нарны гадаргын 60 хувь нь хаагдаж харагдана. Харагдах цаг нь өглөөний 09 цаг 28 минутаас сарны сүүдэр наран дээр тусч эхэлнэ. Хамгийн их буюу 60 хувиар хаах үе нь 10 цаг 29 минут. -Нарны хиртэлт хэдэн цагт дуусах вэ? -11 цаг 32 минутад хиртэлт дуусна. Ер нь нарны хиртэлт гэдэг бол дэлхий нар хоёрын хооронд сар ороод, сарны сүүдэр дэлхий дээр тусахад нар харанхуй болж харагддаг. Сар дэлхийг тойроод эргэж байгаа хавтгай, дэлхий нарыг тойроод эргэж байгаа хавтгай хоёр хоорондоо таван градус есөн минут байдаг. Хэрэв тэр хоёр хавтгай давхцаж байсан бол сар тутам нар, сарны хиртэлт ажиглагдах байсан. Харин тиймгүй хоорондоо өнцөг үүсгэдэг учраас нар, сарны хиртэлт ховор үзэгддэг юм. Тухайлбал, жилд нарны хиртэлт 2-5 удаа болдог. Сарны хиртэлт зарим жил байхгүй ч байж болно, хамгийн их боллоо гэхэд жилд хоёр удаа л тохиодог. Өөрөөр хэлбэл, хоёр хавтан огтолж байна гэдэг нэг шулуун үүсгэнэ. Тэр шулууны ойролцоо л нар, сар хоёр байх үед хиртэлт явагддаг онцлогтой. манайхан нар хиртэлтийг ажиглана биз? -Манай одон орны нар судлалынхан энэ хиртэлтийг ажиглана. Нар ажигладаг орчин үеийн тоног төхөөрөмжөөр тоноглогдсон тусгай дуран бий. Дээхнэ үед бид хальсан дээр зураг авдаг, түүнийгээ угаадаг, боловсруулдаг байлаа шүү дээ. Орчин үед зургаа шууд компьютер дээр аваад, боловсруулалтаа автоматаар хийдэг болсон. -Нар хиртэлтийг жирийн иргэд ч мэдэрнэ. Манай уншигчдад ямар зөвлөгөө өгөх вэ? -Хүмүүст анхааруулж хэлэхэд нар хиртэлтийн үед элдэв янзын дуран багажаар хаалт, филтергүйгээр нар руу харж болохгүй. Хар хиртэлтийг зориулалтын бус дурангаар харвал хүний нүдний торлогийг шатаах аюултай. Тиймээс үүнийг маш сайн анхаарах хэрэгтэй. Нар хиртэлтийг зориулалт бүхий тусгай хаалт, филтерээр харж болно. Бүр арга ядвал шилийг тортогтуулаад харж болно. Гэхдээ энэ бол бас л найдваргүй арга. -Ер нь нар хиртэлтийг нүдээрээ харж болохгүй гэсэн үг үү? -Нүдээрээ харж болохгүй. -Дурангаар харвал сохорно гэсэн үү? -Нүдийг чинь түлчихнэ шүү дээ. Сохорно. -Хиртэлт хамгийн их 80 хувьтай үзэгдэх газар нь хаана вэ? -80 хувьтай үзэгдэх газар нь Европ тал руугаа байна. Дундад Ази, Оросын Урал хавиар хамгийн их үзэгдэх хязгаартай. Манайд 60 хувьтай үзэгдэнэ. Ази тал руугаа Японд бол бараг үзэгдэхгүй. -Энэ жил үүнээс өөр нар, сарны хиртэлт болох уу? -Үүнээс гадна энэ жил нэг удаа нарны хагас хиртэлт болно. Наймдугаар сарын 28-нд болох тэр хиртэлт Өмнөд Америкт үзэгдэх юм. Тиймээс манайд үзэгдэхгүй гэсэн үг. Ер нь тэнгэрт харагдаж байгаа нар, сарны хэмжээ ойролцоо байдаг шүү дээ. Сар дэлхийг тойрохдоо жижиг зуйван замаар эргэдэг. Дэлхий ч нарыг тойрохдоо жижиг зуйван замаар эргэдэг. Тиймээс аль зам дээр байгаагаасаа шалтгаалж нар сарны хэмжээ том жижиг болж харагддаг. Нарны бүтэн хиртэлт гэдэг нь сарны сүүдэр нарыг бүтэн хаахыг хэлдэг. Цагирган хиртэлт гэж байдаг. Энэ үед сар нь нарнаасаа хэмжээний хувьд бага болж харагддаг. Өөрөөр хэлбэл, цагирган хиртэлтийн үед нарны хүрээ сарны гадуур нь харагдаж байдаг. Яг огтлолцлын шугаман дээрээ биш үед хагас хиртэлт болдог. Өнөөдөр бол хагас хиртэлт болж байна. -Нар хиртэлтийн үеэр хүмүүсийн бие хямардаг. Ялангуяа настай хүмүүсийн даралт ихэсдэг, зүрх өвддөг гэсэн яриа байдаг. Үнэхээр нарны хиртэлт хүний биед нөлөөлөх үү? -Биологийн хувьд шууд нөлөөлөх юм байхгүй. Хүн иймэрхүү юм анх удаа харж байх үедээ сэтгэлийн хөөрөлд автаж болно. Тэгвэл зүрх судасны өвчин болон даралт ихтэй хүмүүсийн бие эвгүйцдэг тал бий. Түүхэнд, 1800-гаад оны үед алдартай одон оронч нарны хиртэлт харж байгаад нас барсан тохиолдол байдаг юм. Сэтгэл санааны байдалтай холбоотой юм л даа. -2008 онд манайд нарны бүтэн хиртэлт болно гэсэн үү? -2008 оны наймдугаар сарын 1-нд нарны бүтэн хиртэлт болно. Одон орон судлаачдын хувьд бүтэн хиртэлт бол их сонирхолтой үзэгдэл л дээ. Яагаад гэхээр бүтэн хиртэлтийн үеэр нарны их биеийг сар хаахад нарны титэм буюу нарны агаарыг ажиглах боломжтой болдог. Жирийн үед нарны гэрэлд дарагдаад титэм харагддаггүй шүү дээ. Мөн нарны гэрэл харагдахгүй үед агаар харанхуй болж сарних гэрэлгүй болдог. Тийм учраас өндөр чанарын сайн зураг авах боломжтой болдог хэрэг л дээ. Энэ бол эрдэмтдийн хамгийн их хүсдэг үе нь. -Ирэх онд нарны хиртэлт хаагуур хамгийн их харагдах вэ? -2008 оны наймдугаар сарын 1-нд Баян-Өлгий, Ховд, Говь-Алтайн өмнөд хэсгээр нарны бүтэн хиртэлтийн зурвас өнгөрч байгаа. Орой 19 цагийн үед ажиглагдана. -Нарны хиртэлтийн давтамж гэж байдаг уу? -Би түрүүн хэлсэн, нарны хиртэлт жилд 2-5 удаа болдог гэж. Яг нэг газраа гэвэл бүтэн хиртэлт дунджаар 200-300 жилийн дараа болдог. Их ховор үзэгдэл. Маш нарийхан зурвас, хамгийн ихдээ 300-аад км газар л нарны сүүдэр гүйгээд өнгөрч байгаа юм. -Нар хиртэлтийг ажиглахад манай хотын утаа нөлөөлөх үү? -Тодорхой хэмжээнд нөлөөлөх байх. Гэхдээ бид хотоос биш уулын оройгоос ажиглалтаа хийнэ. Хамгийн гол нь үүлгүй байгаасай гэж бодож байна. 
Д.Оюунтуяа
