Гишүүд алдарт арван саяыг дахин авах гэж байна

АРВАН САЯ БА ГИШҮҮДИЙН САНАЛ Төрийн байгуулалтын байнгын хороо өчигдөр хуралдаж дараахь асуудал хэлэлцлээ. Гишүүн Н.Баяртсайхан хуралдааны эхэнд "2000-2004 оны УИХ-ын гишүүд жил болгон арван сая төгрөг авдаг байсан. 
Тэр бол гишүүдийн ажил төрөлд их нэмэртэй байсан. Би л гэхэд урьд дөрвөн жилийн мөнгөөрөө сум болгондоо сансрын антенн, эсгийний жижиг үйлдвэр авч өгсөн. Тэгэхээр энэ мөнгө ашгаа өгсөн гэж бодож байгаа. Сонгогчид биднээс юу л бол юу нэхээд байдаг. Тэр битгий хэл хотод ирээд буцах зардлаа хүртэл нэхдэг. Зарим нэг гишүүн бол үүнийг төлөх чадвартай байдаг. Ихэнх нь ийм чадваргүй шүү дээ. Иймд гишүүдэд хорин сая төгрөг жил болгон төсвөөс олгож баймаар байна" гэсэн санал гаргалаа.Үүнээс хойш үг хэлсэн гишүүд тойруу замаар ч гэсэн үг хэлэх болгондоо түүнийг дэмжиж байлаа. С.Ламбаа гишүүн "Энэ мөнгийг Засгийн газраар дамжуулан өгч баймаар байна. Тэгвэл хяналт нь сайжрах байх гэж бодож байгаагаа хэлээд, ядахдаа хөдөө явах зардал хүрэхгүй юм. Хэд хоногоор ч хамаагүй яваад байгаарай л гээд байдаг. Тэгсэн чинь нөгөө төсөв нь хүрэхгүй юм" гэлээ. Л.Гүндалай гишүүн "Энэ ёстой дампуу төсөв болжээ. Бид мөнгө үрээд л байдаг ард түмний амьдрал дээшлэхгүй байна. Жилийн зургаан сар нь амраад үлдсэн сард нь ажил хийдэг биднийг яагаад мөнгөөр угжаад унав. Саяхан хоёр сая нэг зуун мянган төгрөгийн үнэтэй компьютер бидэнд зүгээр байхад өгсөн. Энэ төсвийн мөнгөөр бизнес хийгээд байгаа юм уу. Аль эсвэл авилгал өгөөд байна уу. Би ард түмэндээ энэ үргүй зарлагадаад байгаа мөнгийг өгмөөр байна" гэв. Ингээд байнгын хороон дээр УИХ-ын гишүүдэд жил болгон төсвөөс 10 сая төгрөг өгч байх эсэх тухай санал хураалгахад гишүүд 100 хувь дэмжив. Нөгөө дургүй байсан Л.Гүндалай гишүүн хүртэл дэмжиж гар өргөв. Нөхөд нь түүнээс "Та яагаад гараа өргөчихвөө" гэж асуухад гишүүн бантсандаа "-Өө золиг би анзаарсангүй өргөчихлөө" хэмээн наргиан болгоод өнгөрөөлөө. АИХ-ЫН ТАНХИМ БА УИХ-ЫН ТАНХИМ Гишүүд АИХ-ын танхимыг янзалж Их хурал хуралдах танхим болгоё гэсэн санал гаргав. Одооны танхимыг жижиг бүгчим гэж байгаа юм байна. Н.Баяртсайхан гишүүн "Дэлхийд бидэн шиг фанеран ширээн дээр суудаг парламент байхгүй. Ардын Их Хурлын хуралдаж байсан танхимыг засварлаж Их хурлын танхим болгоё. Бидний ядуу зүдүү байдлыг гадаадад хүртэл мэддэг. Тэгээд тусламж болгон Лаосоос илгээсэн улаан модон мебелийг тавимаар байна. Агуулахад хэвтсээр одоо хуучирч байгаа байлгүй" гэж хэллээ. С.Батболд гишүүн "Одоо байгаа танхимаа гурван давхар болгоод янзалчихвал зүгээр юм биш үү. Дөнгөж өнгөрсөн жил АИХ-ын танхимыг хөрөнгө зарж засварласан. Тиймээс одооны танхимаа давхарласан нь дээр" гэсэн санал гаргав. Тэгээд ажлын хэсгийн оруулж ирсэн зургийг танхимд үзүүлж тайлбарлах ажил явагдсан. Уг зураг Төрийн ордны хоёр жигүүр дээр, мөн гол танхим дээр гэр шиг бөмбөгөр орой хийхээр төлөвлөж тэрнийгээ шараар будах юм байна. Тэр орой нь их том бололтой юм билээ. Үүнийг үзсэн гишүүд зарим шашны сүм шиг оройтой юм гэж нэлээд голонгуй байлаа. Д.Лүндээжанцан гишүүн "Үүнээс өөр гурав дахь хувилбар байгаа. Энэ нь парламентын тусгай ордон барих хэрэгтэй. Төрийн гурван өндөрлөг нэг дороо байрладаг орон манайхаас өөр хаана ч байхгүй" гэлээ. Харин Л.Гүндалай гишүүн "Бид алтан орд харшид байлаа ч үүнээс илүү ажиллахгүй. Хуучин танхимаа янзлаад суудал ширээгээ солиод л агааржуулагч хийгээд л болоо юм биш үү, хөнжлийнхөө хэрээр хөлөө жийж сурцгаая" гэлээ. Санал хураалтаар гишүүд хуучин танхимаа янзлахаар болов. Байнгын хорооны ерөнхий байдал, гишүүдийн санал шүүмжлэлийг харж байхад төсвийг тал бүрээр нь хэлэлцэж өөрсдийнхөө тойрогт хэдэн "бор юм" тавиулчих санаатай зүтгэж байлаа. Гэхдээ бие биендээ ихээхэн найртай хандан чамайг би дэмжие, харин чи намайг дэмжээрэй гэсэн өнгөөр төсвийн хэлэлцүүлэгт хандаж байна. 
Ж.Сандагдорж
