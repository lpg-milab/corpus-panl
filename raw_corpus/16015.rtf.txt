№52 (16015)    
1985 оны гуравдугаар сарын 1.
НАМЫНХАА ЖОЛООДЛОГООР

Өнөөдөр монголын ард түмэн МАХН байгуулагдсаны түүхт ойг ёслон тэмдэглэж байна. 1921 оны гуравдугаар сарын нэгэнд Д. Сүхбаатар тэргүүтэй монголын хувьсгалчдын үндэслэн байгуулсан МАХН тэмцэл ялалтын яруу алдарт 64 жилийн дайчин зам туулж, тус орны ажилчин анги, хоршоолсон ард, хөдөлмөрийн сэхээтний шилдэг төлөөлөгчдийг эгнээндээ нэгтгэсэн, тэдний марксистленинист манлай, дэлхийн коммунист хөдөлгөөний хатуужил туршлагатай отряд боллоо. 

МАХН манай үеийн үнэнхүү оюун ухаан мөн. Марксизмленинизмийн ялан мандагч сургаалыг бүхий л үйл ажиллагааныхаа удирдлага болгосон МАХН ардын хувьсгалын ялалтыг хангах, ардчилсан өөрчлөлт хийх, улс орноо капиталист биш замаар хөгжүүлэх, Монгол нутагт социалист шинэ нийгэм байгуулах их үйлсийг хэрэгжүүлэхдээ улс орныхоо хөгжлийн үе шат бүрийн онцлог, ард түмнийхээ чин хүсэл зоригийг цэцэн мэргэнээр угтан харж, хэтийн хөгжлийн зам чигийг нарийн зөв тодорхойлж ирсэнд түүний аугаа их гавьяа оршино. Манай нам хувьсгалт онолыг нийгмийн практиктай нягт холбон, улс орны эдийн засаг, улс төр, оюун санааны амьдралын бүх салбарт гүнзгий социалист үнэлэлт хийж, түүхэн ахар богино хугацаанд БНМАУ-ыг бодит социализмын орон болгон хөгжүүлсэн юм. 

Монголын ард түмний хувьсгалт тэмцлийн арга зам, хэтийн төлөвийн талаар дэлхийн хөдөлмөрчдийн их багш, жолоодогч В. И. Лениний өгсөн холч мэргэн үнэлэлт нь МАХН марксист зарчим дээр өсөн бэхжиж, монгол ардын хувьсгал гүнзгийрэн хөгжихөд үнэлж баршгүй ач тусаа өгсөн билээ. МАХН бол ленинч найрамдал, пролетарийн интернационализмыг туйлаас эрхэмлэгч нам мөн. Ийм ч учраас олон улсын коммунист, ажилчны хөдөлгөөний хамгийн нэр хүндтэй отряд ЗХУКН-тай ах дүүгийн бат холбоо барьж, түүний баялаг туршлагаас цуцалтгүй суралцаж, аугаа их зөвлөлтийн ард түмэнтэй тогтоосон ленинч найрамдалдаа чин үнэнч байж, ах дүү социалист бусад оронтой найрамдал, хамтын ажиллагаагаа бүх талаар хөгжүүлэн бэхжүүлэхийг гадаад бодлогынхоо хөдөлшгүй зарчим болгож байдаг юм. 

МАХН манай үеийн нэр төр, нандин чанар мөн. Манай нам ардын хувьсгалыг үүсгэн мандуулсан эх оронч хувьсгалаас эхлээд шинэ нийгмийн идэвхтэй байгуулагч өнөө үеийнхнийг хүртэлх бүх үеийнхний шилдэг хэсгийг эгнээндээ нэгтгэдэг учир ард түмний хөдөлмөр, ёс суртахууны сайн. сайхан бүхэн коммунистын шинж чанарт шингэсэн байдаг. Коммунистууд бол ард түмний дотроос төрж гарсан жинхэнэ хувьсгалт манлай хэсэг, ангийн тэмцлийн ширүүн тулалдаан, энх цагийн бүтээн байгуулалтын тэргүүн эгнээнд явж, тохиолдсон бэрхшээлийг нэр төртэй даван туулж ирсэн улс төрийн дайчин байлдагчид билээ. Олон түмэнтэйгээ өдөр тутмын амьд бүтээлч холбоотой ажиллах, хөдөлмөрчдийн үндсэн эрх ашгийг тууштай хамгаалан хэрэгжүүлж байдагт манай намын эрхэм нандин чанар оршино. МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх: << Манай нам Лениний заасан замаар замнан, хувьсгалын бүхий л үе шатанд монголын ард түмний шалгарсан манлай, жолоодогчийнхоо үүргийг нэр төртэй биелүүлж, хөдөлмөрчин түмнийг улс төрийн тодорхой удирдамжаар зэвсэглэн, шинэ амьдрал байгуулахын төлөө тэмцэлд нь зоригжуулан зохион байгуулж ирлээ. МАХН өөрийн дотоод, гадаад бодлого, энэ бодлогыг хэрэгжүүлэх олон талт үйл ажиллагаагаараа ард түмний өндөр итгэл, хайр талархлыг хүлээж байна. Энэ бол ард түмний өмнө намын хүлээсэн эрхэм өндөр нэр хүнд, асар их хариуцлага юм >> гэж тэмдэглэсэн билээ. 

Манай нам туулж өнгөрүүлсэн яруу алдарт замналаа эргэн харж дүгнэхдээ ирээдүйд нам, ард түмний хийж гүйцэтгэх асар их бүтээн байгуулалтын ажлын цар хүрээг тод томруун харж, түүнийг хэрэгжүүлэхэд олон түмний бүтээлч идэвх санаачилгыг бүх талаар өрнүүлэхэд хүч, анхаарлаа төвлөрүүлж байна. Одоо ная гаруй мянган гишүүдийг эгнээндээ нэгтгэсэн коммунистуудын арми ээлжит XIX их хуралдаа Эрчимтэй бэлтгэж байна. Намын их хуралд бэлтгэх ажлын нэг гол чиглэл нь МАХН-ын XVIII их хурал, Намын Төв Хорооны VIII, IX бүгд хурлын дэвшүүлсэн зорилт, заалтыг амьдралд бүрэн хэрэгжүүлэхийн тулд юуны өмнө бүх шатны намын байгууллагын ажлын арга барилыг боловсронгуй болгож, аппаратын ажлыг орчин үеийн өндөр шаардлагатай түвшинд байлгахыг нөхөр Ж. Батмөнх саяхан Намын Төв Хорооны аппаратын ажилтнуудтай уулзахдаа онц чухалчлан заалаа. 

Манай орны хөдөлмөрчид VII таван жилийн төлөвлөгөөний шийдвэрлэх, хариуцлагатай он 1985 оны эхний хоёр сард улс төр, хөдөлмөрийн өндөр идэвх гарган ажиллаж, нийгмийн амьдралын бүх салбарт ажлын хариуцлагыг дээшлүүлж, сахилгыг бэхжүүлэх, улсын төлөвлөгөөг тоо, чанарын бүх үзүүлэлтээр давуулан биелүүлэх, арвилан хэмнэлт, арвич, хямгач ажиллагааг газар сайгүй хэвшүүлэх талаар сайхан амжилт гаргалаа. Энэ туршлагад түшиглэн Намын Төв Хорооны IX бүгд хурлын заалтын дагуу жигд ажиллагааны зарчмыг хэрэгжүүлж, 1985 оны төлөвлөгөөт зорилтыг сар, улирал дараалан амжилттай биелүүлж, ахин дэвших шинэ таван жилийн төлөвлөгөөт ажлын баттай бааз суурь бэлтгэхээр шуурхайлан ажиллаж байна. 

Аливаа ой тэмдэглэхдээ шийдвэрлээгүй байгаа зорилтод гол анхаарлаа төвлөрүүлэх ёстой гэж В. И. Ленин сургасан билээ. Үүнийг удирдлага болгон, энэ оны төлөвлөгөөг заавал биелүүлэхэд хөдөлмөрчдийн бүх давхрааны хүч чармайлтыг чиглүүлж, ажлын дутагдал, тасалдлыг илрүүлэн шуурхай арилгах, хариуцлага, сахилга, зохион байгуулалтыг газар сайгүй жигд дээшлүүлэх явдал намын байгууллагын нэн чухал зорилт болж байна. 

Манай орны коммунистууд, нийт хөдөлмөрчин МАХН-ын XIX их хуралд эрчимтэй бэлтгэх, германы фашизм, японы милитаризмыг ялсны 40 жилийн ойн жил 1985 оны төлөвлөгөөт зорилтыг биелүүлэхэд хүч бололцоогоо дайчлан ажиллаж, сайхан амжилт гаргах нь дамжиггүй. 

Монголын ард түмний марксистленинист шалгарсан манлай Монгол Ардын Хувьсгалт Намын яруу алдар бадартугай. 

