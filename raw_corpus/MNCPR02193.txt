ЭРХ ЧӨЛӨӨ

Улс төр судлаач Дамбын Гантуяа 

Эрх чөлөөг эрэх, үгүйлэх сэтгэлгээний зэрэгцээ бий болсон эрх чөлөөг устгах, хамгаалах үйлс гэж байдаг. 
Үүний үнэ цэнийн зах зухыг, бас хэрхэн хийж гүйцэтгэдэг арга технологийг өнөөдөр нас бие хүрсэн монголчуудын дийлэнх мэдэрдэг. Харин эрх чөлөөнөөс айх, тэр бүү хэл түүнээс зугтах араншинг бид тэр бүр мэддэггүй, тиймээс мэдэрдэггүй ч байх. Хэрэгцээ байгаад эрэлт үүссэн цагт борлуулалт байдаг шиг шалтгаан байгаад л эрх чөлөөнөөс айх, зугтахад хүргэдэг нь илэрхий. Харин ямар шалтгаан байдгийг, байсныг, байж болохыг бид бас мэдэхгүй. Юутай ч өөрсдөө бид эрх чөлөөнөөс айж, бас зугтаж явсан нь хөдөлбөргүй тогтоогдсон нэгэн жишээний тухай энд нуршихыг хүслээ. Нуршихад ч харамсахааргүй үйл явдал болоод өнгөрсөн нь хараахан хуучраагүй байна. Өмнөх сонгуульд нь ялсан ч өөр хоорондын зөрчлөө зохицуулж чадалгүй, үнэ цэнийн зэрэглэлээ зөв дугаарлаж чадаагүйгээс өрсөлдөгч намдаа нам тавиулж хуруу дарам цөөн суудалтай болсон А намын 2000 оны ялагдлын дараахь чилийсэн дөрвөн жилд Ах намын хэмжээлшгүй засаглалын илт дарангуйлал бий болсныг бид санах учиртай, санадаг байх ёстой. Ямар ч байсан ардчиллын хэм хэмжээ алдагдаж, хүрээ нь дөрөвхөн жилийн дотор хумигдаж, олон үзүүлэлтээр хойшилсныг олон улсад төдийгүй дотооддоо ч бид нотолсон. Энэ бол 2004 оны УИХ-ын сонгуулийн дүн байлаа. Эрх мэдэл, өнгө мөнгөний аливаа судсыг атгасан Ах нам энэ сонгуулиар үнэндээ газар шороодов. Хэн ч тэгж балрахыг тааж хэлээгүй байдаг. Гэнэтийн энэ шийдлийн зохиогч нь дөрвөн жил эрх чөлөөнөөс айх хүртлээ боомилогдсон ард түмэн байлаа. Зарим нь бүр түүнээс зугтагсад болж төрөл арилжсан байв. Хэдийгээр сонгуулийн үр дүн энэ өдрийг хүртэл эцсийн дүндээ Ах намд ашигтай байсаар, төрийн эрх мэдэл, өнгө мөнгийг тэд тодорхойлсоор байгаа ч байдал яг дөрвөн жилийн өмнөхөөс эсрэг байна. Энэ эсрэг тэсрэг дүр төрхийн эх булаг бол эрх чөлөө юм. Эрх чөлөөнөөс айж зугтахад хүрдэг байсан тэртээ 2003 он улиран одож эрх чөлөөг эрхэмлэдэг 2007 он гарчээ. Ц.Элбэгдорж Ерөнхий сайд болуут л иргэд хөдөлгөөнд орж, ордныхон тэднийг гудамжныхан гэж ихэмсэглэж байх зуур өнөө Элбэг сайд нь тэдэнд Сүх жанжны талбайд хэзээ л бол хэзээ жагсахыг зөвшөөрч орхив. М.Энхболд Ерөнхий сайд болуут энэ эрх их хэмжээгээр хумигдсаныг харин хэн бүхэн мэддэг хэрнээ хэн ч тоож ярьдаггүй, бичдэггүй. Бодвол ярианы тусгай сэдэв байх. Би ч гэсэн үүнийг орхиж үндэс рүүгээ эргэе. Хаашаа юм бэ? Ц.Элбэгдорж тийм эх оронч, эрх чөлөөнд хайртай хүн үү? Би үүнийг мэдэхгүй, түүний ямар нь ч нэг их сонирхол татахгүй байна. Харин Ц.Элбэгдорж өндөрлөгт байх тутам эрх чөлөө цэцэглээд ирдгийг монголчууд лав ардчиллын энэ хорь хүрэхгүй жилүүдэд дөрвөнтөө үзсэн нь сонин. Цахиагийн Элбэгдоржийн ааш араншин, чадвар чансаа, мөс чанар, эрдэм боловсрол гээд хувийн үзүүлэлтүүд нэг их сонин биш юм. Үүний талаар бусад хүн илүү их мэддэг бололтой юм билээ. Их ярьдаг, их хийдэг энэ тэр гэсэн шалгууруудыг ч би нэг их ухаардаггүй юм. Улс төрийн ялалт байгуулж, улс төрийн албан тушаалыг биднээс хамааралгүйгээр хүртдэг улстөрчдийн хэн байх нь падгүй байдаг жишиг энэ улсад тогтоод чамгүй хугацаа өнгөрч, өдөр өнгөрөх тутам батжиж байгаа энэ нөхцөлд тэр тухай ярих утга муутай. Өнөөдрийн жишгээр бол сайд даргын аль ч албан тушаалд ямар ч тархи толгой, өнгө зүстэй этгээд байж болох нь хөдөлшгүй тогтоогдсон зүйл болоод байна. Энд огт өөр зүйлийн тухай ярих гэсэн юм. Элбэгдоржийн хувийн бус, түүний нийтэд хамааралтай нэгэн үнэт чанар байна. Энэ бол түүнийг Монголын төрд эргээд ирэхээр, хаанаас ч юм гараад ирэхээр л эрх чөлөө үнэртээд байдаг чанар юм. Үнэндээ бол тэр тийм ч эрх чөлөөсөг илэн далангүй нэгэн биш ч байж магадгүй. Яадаг ч байсан түүнийг эрх чөлөөг тээгч, чухамхүү энэ эрх чөлөөтэй эн тэнцүү гэж дотроо боддог, үүнд үнэмшихийг хүсдэг мянга мянган монгол иргэн байгааг бид сүүлийн хэдэн жилд мэдэрлээ. Тэр хүн үнэхээр эрх чөлөөг тээгч, түүний зүтгүүр нь мөн эсэхээс үл хамааран олон олон хүн өөрийн эдэлж чадахгүй, бүр айгаад байсан тэр эрх чөлөөгөө өмгөөлөлд нь багтаахыг хүссэн хүнээр түүнийг сонгосонд гол учир нь байна. Холын Америк яваад буцаж ирсэн хүн олон байдаг. Түүний дайтай лекц уншаад сэнхрүүлчих толгойтой аавын хүү бас олон бий. Гэвч түүнээс эрх чөлөө үнэртээд байдаг нь бусдаас онцгойрох давуу чанар юм. Ийм агуулгаар ард түмэн түүнийг хайрлан хүндэтгэдэг. Ийм л чанараар тэрбээр манай нийгэмд сүүлийн 15 жилд гарсан нэгэн онцгой үзэгдэл болж төлөвшсөн болов уу. Эрх чөлөөнөөс айх, зугтахыг бид өөрсдөө яагаад мэддэггүй, мэдэрдэггүй вэ? Эрх чөлөөнд тэмүүлэх, түүнийг хүсэх, олох, хясах, хамгаалах, алдахыг бид мэдэрдэг, мэддэг. Учир нь энэ бүгд унаган, бүр хүний өөрийн нь төрөлх зуршилд хамаарахуйц мэдрэмж, зөн совингийн асуудал юм. Хүн эрх чөлөөтэй байгаагаа, эсхүл түүнийг алдсанаа ядах төдөх юмгүй, хэнээр ч хэлүүлэлгүйгээр мэдэрч, мэдэж чаддаг. Эрх чөлөөгүй бол ухаан болоод зориг хүрвэл олохын төлөө тэмцэж болно. Эрх чөлөөгөө хэн нэгэнд алдсан бол буцааж авахын төлөө мөн тэмцэж болно. Эрх чөлөөтэй байгаад байвал яах вэ? Сайхан хэрэг. Хэн нэгэн тэр эрх чөлөөнөөс чинь бага багаар боловч эргэлт буцалтгүй хулгайлаад байвал та яах вэ? Таныг эрх чөлөөтэй мэт байлгаад үнэн хэрэгтээ энэ эрх чөлөөгөөр чинь барьцаалаад байвал яах вэ? Эрх чөлөөг чинь эрх чөлөөгөөр чинь чөдөрлөөд байвал яах вэ? Ийм байж болдгийг бид ердөө л саяхан мэдэж авсан. Эрх чөлөөтэй болсныгоо, эрх чөлөөгөө ашиглаж чаддаггүй, бүр сураагүй байгаагаа маш сайн мэдэцгээсэн. Тийм учраас заримдаа айдаг байв. Бүр эрх чөлөөтэй байгаагаасаа айцгаадаг болсон. Түүнийг л эрх чөлөөнөөс айх сэтгэл гэж нэрлэдэг. Эрх чөлөөгөө алдахын шийдвэрлэх мөч нь энэ юм. Таны эдэлж, эзэмшиж буй эрх чөлөөгөө эдлэхийг хязгаарлаж эхлэхийг, хязгаарлахыг би эрх чөлөөнөөс айх сэтгэлгээ гээд байгаа юм. Хэрэв эрх чөлөөнөөс айх, улмаар зугтах сэтгэлгээ үгүй бол түүнийг алдах тухай айдас байх учиргүй. Үүн лугаа айх сэтгэлгээ өөрөө өмгөөлөл хайх нь учиргүй үнэн юм. Айдас байгаа бол өмгөөлөл өнөд хэрэгтэй. Ард олны эрх чөлөөнөөс айх сэтгэлгээг нимгэлж, тэдний энэ хэврэгхэн эрх чөлөөний өмөг түшиг болж чадах нь үнэхээр ховорхон тохиох боломж юм. Эрх чөлөөг үнэлж, түүнийг эдэлж, түүнийг алдахгүйн төлөө яахаас ч буцахгүй ард түмэн, түүний байгуулсан тийм засгийн үед эрх чөлөөнөөс айдаггүй бөгөөд тийм үед ямар ч өмгөөлөл хэрэггүй. Ийм учраас эрх чөлөө рүү тэмүүлсэн ард түмний бойжилтын алтан үеийн өмөг түшиг болж буй гэдэг утгаар нь түүхэн боломж гэлээ. Олон түмэн өөрийн өсч өндийх явцдаа тухайн цаг үед өөрт хэрэгтэй хүмүүсийг үргэлж сонгож чаддаг бөгөөд түүний сонголт болж чадсан цөөхөн азтан түүхийн их хүмүүсийн нэг болох хувь тавилантай байдаг аж. Ц.Элбэгдоржийг агуу хүн гэж магтах гэсэнгүй. Гэхдээ түүнийг ирэхээр олон түмэн илүү эрх чөлөөтэй дуугарч, сонин хэвлэл, Сүхийн талбай мэдээлэл, үйл явдлаар дүүрдэг бодит үнэнийг хүлээн зөвшөөрөхөөс аргагүйг тэмдэглэхийн ялдамд яагаад гэдгийг ухаарах гэснээс дээрхийг нуршлаа болгооно биз ээ.