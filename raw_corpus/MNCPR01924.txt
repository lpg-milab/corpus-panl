Ц.Цэнгэл сайд Ерөнхийлөгчийн шинжилгээнд унасныхаа горыг амсч эхэллээ

Түүнийг огцруулах жинхэнэ шалтгаан юу байв? Булган аймгийн харьяат Ц.Цэнгэл гэдэг залуухан инженер хэдэн нөхөдтэйгөө нийлж Оросоос авдаг байсан цахилгаан станцын үнэтэй тоног төхөөрөмжийг хийчихээд шуугиулж явсан цаг саяхан. Тэрхүү тоног төхөөрөмжийг дотооддоо хийснээр өчнөөн сая доллар хэмнэсэн тухай хэвлэлээр бишгүй гарч байв. Сайдын бизнес ч эндээс үүдэлтэй. Хожмоо тэрбээр компани байгуулж, хойноос оруулж ирдэг эрчим хүчний тоног төхөөрөмж гээд энэ чиглэлийн бизнес эрхэлж түрийвчээ түнтийлгэсэн шинэ цагийн баячуудын нэг болсон билээ. Орчин үеийн луйварчдаас ялгаатай нь Ц.Цэнгэл өөрийн оюун сэтгэхүйгээрээ хөрөнгөжих эх үүсвэрээ тавьсан байдаг төдийгүй үүнийхээ төлөө хөлс, хүчээ асгаруулж зүтгэсэн он жилүүд түүнд бий. Компанийн захирал Ц.Цэнгэл 1996 оны үеэс Батж.Батбаяр тэргүүтэй ардчиллынхантай дотносч эхэлсэн байдаг. Гэвч нутгийн ах, талийгаач Л.Энэбиш дарга "Нутгийн дүү ахыгаа түш. Наадуул чинь бүтэл муутай улс" гэснээр тэдний нөхөрлөл эхэлжээ.
Тэрбээр МАХН-ын сонгуулийн сурталчилгаанд хөрөнгө оруулж, бишгүй л мөнгө хаяж байсан гэдэг. 2000 онд Ху нам сонгуульд ялалт байгуулахад Л.Энэбиш дарга Ц.Цэнгэлийгээ Дэд бүтцийн сайд болгоно гэжээ. Мэдээж, энэ үед Ц.Цэнгэл Н.Энхбаяртай танил болсон төдийгүй уулзаж ярилцдаг болсон байв. Сайдын суудалд очихын тулд намын дарга руу сайн гүйх хэрэгтэй шүү гэсэн мессеж ч ирсэн бөгөөд угаасаа сайдын ханш тогтчихсон байсан үе. Ингээд наагуур цаагуур ярьсны хүчинд Ц.Цэнгэлийг сайд болгохоор тохиролцоонд хүрч чаджээ. Удсан ч үгүй нэг орой Ц.Цэнгэлийг Н.Энхбаяр дуудаад "Чамайг Дэд бүтцийн сайд болгоно. Маргааш аятайхан хувцаслаад, сахал үсээ аваад ирээрэй" гээд гаргаж. Ийм санал сонссон хүн баярт мэдээгээ найзуудтайгаа хуваалцаж шөнө оройхон харьсан юм биз. Гэтэл түүнийг орцондоо ороход баахан залуус нүүрийг нь хавтгай болтол зодчихоод яваад өгчээ. Маргааш өглөө Н.Энхбаяр дарга дуудаж гэнэ. "Бие муу байна" гэсэн шалтгааныг эс тоон "Ямар ч байсан заавал өөрийн биеэр ир. Асуудал шийдэгдэх гээд байхад" гэсэн лүндэн буулгаж. Харин түүнийг яваад очиход хөхөрч хавдсан нүүрийг нь хараад үг ч сонссонгүй "Хүний итгэл даадаггүй, архичин нөхөр байна" гээд хөөх шахам гаргасан гэдэг. Ингээд Дэд бүтцийн сайдаар Жигжидийг тавьсан байна. Ц.Цэнгэл хожим нь энэ хэргийг зохион байгуулсан хүн нь Н.Энхбаяр хэмээн ярьсан байдаг. Гэхдээ хүчитний өмнө хүчгүй нь буруутай гэгчээр тэрбээр даргадаа гомдож чадаагүй юм. Удсан ч үгүй Ц.Цэнгэл Дэд бүтцийн дэд сайд болоодхов. Тэрээр сайн уяач байлаа. Тийм болохоор Н.Энхбаярын араб азарганы сэлдийг угаадаг ажил хүссэн ч эс хүссэн ч түүнд иржээ. 2004 оны сонгуульд Ц.Цэнгэл УИХ-ын гишүүн боллоо. Бэлтэй хүн болохоор сонгуульд овоо мөнгө хаясан гэх. Өнөө жил засаг солигдоход М.Энхболд түүнийг Зам тээвэр, аялал жуулчлалын сайд болголоо. Үүнд одоогийн Ерөнхийлөгч тун дургүй байсан гэдэг. Гэтэл өнгөрсөн намар Улаанбаатар төмөр замын орос дарга золгүйгээр нас барсны дараа даргын асуудал яригдаж эхэлсэн. Орос хүн байх уу, монгол хүн төмөр замаа удирдах уу. Энэ асуудал дээр Ц.Цэнгэл сайд төмөр замын дарга монгол хүн байх ёстой гээд дөргүй бух шиг зүтгэчихэж. Түүнийгээ өөрөө ч хэлдэг, хэлсээр байгаа юм. Гэтэл гай болж түүний хариуцдаг салбарт дараалан хэд хэдэн томоохон зөрчил гарсан. Онгоцонд буутай хүн ороод, хар тамхи, тэсэрч дэлбэрдэг бодис тавьчихаад байхад мэдээгүй, вагон мөргөлдөж гурван хүн амиа алдсан гэсэн шалтгаанаар түүнийг сайдаас огцруулах саналыг Иргэний зориг нам гаргажээ. Ц.Цэнгэл сайдыг огцруулах асуудлыг байнгын хороон дээр ч, чуулган дээр ч ярьж байхад "Буруу юм хийсэн хүнийг өмөөрч байгаа юм биш, гэхдээ яахаараа төмөр замын дарга солигдох гэж байгаа энэ эгзэгтэй үед сайдыг нь огцруулах тухай асуудал ярьдаг юм бэ. Тэгээд бүр сайд нь тэнд монгол хүн тавина гээд зүтгээд байхад шүү. Хэрэв Ц.Цэнгэл сайд огцроод, төмөр замын дарга орос хүн болчихвол хэн хохирох вэ?" гэсэн асуултыг хэд хэдэн гишүүн С.Оюунд тавьж байсан. Үнэхээр ч цаг хугацааны хувьд бодолцмоор асуудал. Өөр бас нэг зүйл нь Ерөнхийлөгч Н.Энхбаяр Орост айлчилсан айлчлалынхаа үеэр Путинтай уулзсан уулзалтын бараг 90-ээд хувь нь Монголын төмөр замын даргын асуудал байжээ. Уулзалт харилцан бие биеэ хүндэлсэн хачин найрсаг болж байж. Гэтэл төмөр замын даргын асуудлаар Монголын сайдын саналыг сонсъё гэж. Ц.Цэнгэл сайд босоод "Надад хэлэх юм байхгүй ээ" гэхэд уур амьсгал хачин эвгүй болсон гэж байгаа. Үүнийгээ сайд "Би өмнө нь Төмөр замын даргаар монгол хүн тавих тухай ад болтлоо ярьсан. Харин тэнд үүнийг яривал нөгөө найрсаг байдлыг нь алга болгочих гээд байсан" хэмээн тайлбарласан. Харин зарим нэг хүн "хэрэв тэр үед Ц.Цэнгэл төмөр замын даргаар монгол хүн тавина" гээд хэлчихсэн бол хамаг юм бүтчих байлаа гээд л шоудсан. Ерөнхийлөгч Н.Энхбаяр өөрийгөө тойрон хүрээлсэн, жирийн нэгэн хачирхмаар хэт монгол үзэлтэй хүмүүсийн үгээр Монголын төрийн бодлогыг явуулдгийн жишээ нь Ц.Цэнгэлээр илэрлээ гэж үзэх хүмүүс байна. Түүнийг тойрон хүрээлэгчид монгол хүний цусыг шинжилдэг ажилтай гэнэ. Хөрөнгө мөнгөтэй, сийрэг ухаантай нэгнийг "энэ монгол биш, эрлийз" гэдэг. Тэднийхээр бол монгол хүн ухаантай, хөрөнгөтэй байж болохгүй нь. Энэ цусны шинжилгээнд Ц.Цэнгэл сайд бүдэрчээ. Иймээс суудалдаа дэнжигнэж байгаа түүнийг дээрээс нь нэмж түлхээд байгаа хэрэг. Өөр нэг өнцөг нь талийгаач Л.энэбиш дарга болон экс ерөнхийлөгч Н.Багабандийг дагаж улс төрд орсон хүмүүсийг улс төрөөс цэвэрлэх ажиллагааг дандаа хийдэг. Хэрэв өсч дэвжье гэвэл заавал өөрт нь сайн байхаас өөр аргагүй байдалд оруулдаг хэмээн Н.Энхбаярыг харддаг хүн ч олон бий. Гэхдээ өчигдөр хуралдсан УИХ-ын чуулганаар Ц.Цэнгэлийг огцруулсангүй. Ерөнхийлөгч Н.Энхбаяр хичнээн хүчтэй ч сайдыг суудлаас нь авч чадсангүй. Түүний юу хүссэнээ хийж байдаг тэр цаг өнгөрчээ. 
Д.Туяа
