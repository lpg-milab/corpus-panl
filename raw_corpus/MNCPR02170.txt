Дуу алдам уулсын орон Дуут сум минь

Хар салхи нь хахинаж л байвч Хавтгай нимгэн чулуу нь жингэнэж л байвч
Хавар, өвөл хоёртоо Өнөд өнөтэй тарган гардаг Баяхан буурал Алтай минь билээ хэмээн Алтайгаа магтан хайлдаг бөлгөө, бид. Монгол Улсад далайн түвшнээс дээш хамгийн өндөр цэгт орших суурин газар бол Ховд аймгийн Дуут сум юм. Тэгэхээр энэ сум яриангүй дуу алдам өндөр уулсын орон байж таарна. Манай сумаас төрөн гарсан яруу найрагч хөвүүн Хөдөөгийн Эрдэнэбаатар "Урианхайн хөх уулс" хэмээх сайхан шүлэгтээ Асар тэнгэрийн амраг Урианхайн хөх уулсаас Архлаатай юм шиг мөнхийн манан салахгүй Айдас гэрэлтэх үдшийн бүрийгээр ширтэхэд Аяа мянган одны дор тунгалаг зүмбэр... ... Аяст дэлхийн жамаар зун цаг ирлээ ч Ай хөөрхий өнгөт улирал энэ уулнаа хамаарахгүй Амьтны үрсийн сэтгэлийг амрагаас илүү үймүүлэх Ад гэрлийн хувилгаан Урианхайн хөх уулс минь гэсэн тунгалаг мөрүүдийг бичсэн байдаг. Манай сумын уугуул иргэд энэ сарын 7-нд "Бишрэлт" зочид буудлын хурлын танхимд уулзацгаалаа. Цаст уулс шигээ цал буурал толгойтой өндөр настангууд алдар гавьяатнууд, эрдэмтэн багш нар, ардын цэргийн, цагдаагийн хурандаа цолтнууд, авьяаслаг залуус, бизнесменүүд хийгээд Дуутаар овоглодог нутгийн ах дүү нар бүгд ирлээ. Сумын орлогч залуухан дарга А.Отгонбаяр хотын бидэнд сум орны сонин сайхныг дуулгах. Эцэг өвгөдийн голомт сахин суугаа ажилсаг түмэн маань өнгөрсөн оныг дүүрэн амжилттай үджээ. Сумын эмнэлэг аймагтаа ажлаараа тэргүүлсэн л гэнэ, олон хүмүүс амжилтаараа манлайлсан л гэнэ, мал сүрэг маань өслөө л гэнэ, өндөр настангуудаа хүлээж авлаа л гэнэ, хэдэн малын буян л гэнэ, өвөлдөө намар шиг дулаахан байлаа л гэнэ, сонсоод баймаар юмаа, тэр яриа. Хөх бэлчир багийн малчин Жамбын Төмөрчулуун улсын сайн малчин болсон манай Ж.Төмөрчулуун сумандаа төдийгүй аймагтаа малынхаа тоогоор тэргүүлдэг гэнэ. За тэр нагацын маань нэр гараад ирлээ. Манайхан хаа сайгүй л сайн малчдынхаа ажил хөдөлмөрийг ярьж их бахархдаг улс, тэдэнд энэ чанараас гадна төрөлхийн цэцэн мэргэн оюун ухаан бий, тэр нь ч бас энэ амжилтынх нь гол үндэс болдог учиртай хэмээн бодож суув. Соц нийгмийн үед Төмрөө ахын аав нь сумын ажилчдын цалин буух гээд бэлэн мөнгөгүй болоход өөрөөсөө гарган өгч байсан гэдэг. Их олон адуутай, би хурдан халиун морийг нь унаж дандаа л дээгүүр давхиулдаг байлаа гэж ээж минь хуучилдаг сан... А.Отгонбаяр дарга сум орны ажил үйлс, амжилт бүтээл сайн сайхны талаар яриад зогссонгүй хүндрэл бэрхшээлтэй асуудлын талаар ч бас ярилаа. Эндээс нэг зүйл анхаарал татсан нь жил дараалан царцаа ихээр гарч бэлчээр сүйтгэж байгаа тухай юм. Манайхан чадлынхаа хэрээр тэмцэж байгаа боловч тун болохгүй байгаа болтой. Тэр жил би амралтаараа нутагтаа очоод царцааны гай гамшгийг ёстой л мэдэрсэн дээ. Уулын бэлээс эхлээд оройг нь хүртэл өвс ургамлыг нь сахлын хутгаар хусаж байгаа юм шиг л шим шүүсийг нь сорчихдог юм билээ. Голын хөвөө ширэг зүлгийг цав цагаан болгоод л дээр нь бор өнгөөр буцалж байх шиг харагдах. Царцаан дундуур мотоцикльтой явахад хальтраад л... Хөгшид урьд цагт царцаа ихтэй жил том лам нар хүчтэй ном уншихад хар барчин шувуу нар халхлан нисэж ирээд царцаа идэж дуусгадаг байв гэж аргаа барж суусан билээ. Үнэхээр хар барчин гэдэг нэгэн зүйлийн жижгэвтэр сүрэглэдэг тэр шувууд царцааны ёстой эрлэг юм билээ... Нутгийн зөвлөлийн дарга, тэргүүлэгчид ажил төрлөө дүгнэн танилцуулав. Манайхан ярилцаж байгаад сумын нутгийн зөвлөлийн дарга, тэргүүлэгчдээ шинээр сонгоод авлаа. Энэ жил шинээр сонгох хугацаа нь болсон аж. Тодорхой хугацаанд нутгийн уугуул иргэдээ удирдаж зохион байгуулах шинэ үүргийг З.Мягмарсүрэн ах маань хүлээлээ. Цугласан хүн болгон санал бодлоо чөлөөтэй хэлж байх нь сайхан юм аа, сайхан юм. Дандаа л нутаг усаа гэсэн, настан буурлаа гэсэн, ах дүүгээн гэсэн, залуус дүү нараа гэсэн, эх байгалиа гэсэн, эрдэнэт мал сүргээ гэсэн халуун дулаан яриа хөврөх юм. Баруун Монголын алдарт туульч С.Чойсүрэнгийн үр хүүхдүүд ирсэн харагдана. Дуут сум бол жинхэнэ Алтай магтаал, тууль хайлдаг туульчид,икэлчид, цоорчид, биелгээчид, дуучид, ардын авьяас билэгтнүүдийн өлгий нутаг билээ гэж би бодном. Монгол Улсын төрийн соёрхолт, нэрт туульч агсан Баатарын Авирмэдийн хүү А.Балдандоржтой би багадаа тоглож өссөн сөн. Бид хоёр Алтай магтаал яаж хайлахыг заалгадаг байлаа. Үе дамжин хүндлэгдэж ирсэн манай сумын туульчид Алтайгаа магтаж, тууль хайлахдаа аялгуулан дуулж хэлдэггүй, хоолойн чадал шавхан байж, хонон өнжин хайлдаг билээ. "Хүннүгийн модон цуур" кинонд гардаг өвгөн ах Наранцогт агсан манайхаар байнга л ирдэг сэн. Цоор хөгжмөөр гайхалтай сайхан аялгуу тоглодог энэ хүний үр удам цоорын гайхамшигт аялгууг эгшиглүүлсээр л явна. Цагдаагийн хурандаа О.Нямдаваа ах ярьж байнаа. Залуус дүү нартаа үлгэр дуурайл болж явдаг эрхэм ах маань сүүлийн үед Алтайн урианхайн талаархи түүхийг их судалж байгаа гэнэ. Тийм дээ, манай сумын хүн амын ер гаран хувь нь урианхайчууд оршин суудаг. Бид язгуурын монгол аймгуудын нэг урианхай зон, их Чингэс хааны өрлөг жанжин Зэлмэ, Сүбээдэй баатрын үр сад гэж өөрсдөөрөө бахархаж явдаг улс аа. О.Нямдаваа ахын аавынх, миний өвөө Намсрайгийнх Маш, Нууртын гол, Битүүт, Цахирын эхээр нутаглаж байсан гэдэг. Маш гэхэд л Хар бэлчир, Тэх цүнхэг, Уст дэвсэг, Хар оно, Асгат, Адууны хэрэв гээд л нэр нь хүртэл сүрлэг, олон сайхан газруудтай, их уулсын нутаг. Тэнд дээдэс минь амьдран сууж, ан гөрөөгөө хийж, гал голомтоо асааж, ажил үйлсээ бадрааж явсан билээ. Хонгор багын минь дуу ч тэнд л байгаа даа. Өдийд манай тэндхийн ууланд янгир сүрэглэж, цол хаданд хойлог хослон хагширч л бий дээ. Ан амьтан, араатан жигүүртэн ч мөн ихтэй дээ, баян Алтай минь. Тоочоод байвал барагдахгүй, байдаггүй амьтныг нь тоочвол амар байх вий. Тэр жил манайх Нууртын Хэрцийн ам гэдэг газар хаваржиж байхад Улаан сайгийн эхээр явж байгаад зуу гаруй янгир сүрэглэсэн байхтай таарч л байлаа. Хонь ямаатай нийлэх шахуу л байдаг сан. Хойлог, ятуу хоёр ч мөн хотны захаар л явгалан гүйлдэж байх жишээтэй. Хажууханд л салхи хагалан жингэнүүлээд ёл хөөрөн нисэх... Энд ч ирвэс, тэнд ч нохой зээх, үнэг, суусар, хүрэн, үен, тарвага, зурам, туулай гээд л. Газар ус нь хүртэл Тэх цүнхэг, Марал төрөөч гэж нэрлэгдсэн байх. Зуны саруудад залуус ууландаа хөвөнтэй дээлтэй л давхиж явах. Энэ чинь тэгвэл өвөлдөө яанаа гэж та гайхаж магад. Манай тэнд ууландаа өвөл их дулаахан болдог. ... Хөх хад Цагаан хад болоход Хүйтэн өвөл дулаахан санагдана... гэж шүлэглэсэн минь буй. Манай сумынхан сарлагийг ихээр өсгөж үржүүлнэ. Ууландаа ч сарлаг сайхан амьтан даа. Анх харж байгаа хүнд айдас төрж мэдэхээр энэ амьтан ашиг шимээр ч арвин. Бага байхад саахалтаас сарлагийн бух хагшиж ирэх үеэр манай айлуудад бөөн бужигнаан болдог байв. Учир нь манай хот айлын бухтай мөргөлдөөд эхэлбэл хэдэн өдөр, хэдэн шөнө л хавь орчноо түйвээнэ дээ. Шөнө мөргөлдөөд гэр дайрч унагаах шахна. Үхэр тугал үймж, зэл авахуулах гэнэ. Өглөө нь энд тэндхийн газар онгилж шороо тоос болсон сүрдмээр амьтад булгийн эхэнд хоёр тийшээ хараад л хэвтэж байх. Нэг нь амархан дийлдэхгүй бол ч мөн хэцүү дээ. Ганц том сарлагийн бух явж байгаа нь л хөндий дүүргэж харагддаг сан. Айлуудын зэлэн дээр уяатай сарлагийн тугалнууд ч холоос хар, хүр татаж үзэгдэнэ дээ. Нутгийн ах ярьж байнаа. Тэр жил манайхан уулзахад "Онцгой эрх", "Харанхуй ангал" зэрэг роман бичсэн нэрт зохиолч агсан манай Лха.Дарьсүрэн Нэвтийн рашааны талаар ингэж ярьж байлаа гээд л. Нээрэн манай суманд Хөх бөөрөгийн, Харлаг хадны, Нэвтийн гээд л олонд анагаах увидас нь танигдсан сайн рашаанууд бий. Нэвтийн рашааныг түшиглэсэн сайхан амралт сувилал нь дээхнэ үед ч амрагчид очих дуртай газар байсан даа. Одоо ч манайхан анагаах чадалтай рашаан усаа хэрэглэсээр, хол ойрын өвдөж зовсон хүмүүс тийш цуварсаар л байгаа. Тэр зун манайх Хөх давд зусаж байлаа. Ховдоос манай хүргэн ахынхан ирж амарч байсан сан. Цэцгээ эгч намайг Харлаг хадны рашаанаас авч ир гээд явууллаа. Би ч тарваганы оройн гарц тааруулаад мордлоо. Хөх хавцал руу өнгийхөд тарвага ч шороо, шоргоолж шиг л бужигнаж байлаа. Тэр хавиас хоёр тарвага буудаж ганзагалаад Хөх хавцал уруудаад их, бага Хар дав хэмээх уулын зэрлэг сонгино чихэлдэж ургадаг салаа өнгөрөөд л Харлаг хадны рашаан дээр ирлээ дээ. Рашааны эхэнд янгирын том эвэр тавьж хадаг зүүсэн байдаг бөгөөд янгирын эвэрний булцруу болгоноос явуулын хүмүүс рашаан уухдаа унаж яваа мориныхоо дэлнээс авч хавчуулсан нь хийсэж байх. Би ч мөн тэнд мориныхоо дэлнээс авч хавчуулаад рашааны эхнээс савлаж эхлэв. Тэгтэл рашааны дундуурт усан дотор нэг юм хөдлөх шиг болохоор нь хартал хулганархуу жижиг амьтан жирхийн сэлж одов. Орой нь гэртээ ирээд рашаан авахад таарсан амьтны тухай ярьтал Шараа ах тэр хавийн амьд уснуудад тийм хулгана байдаг юм гэхэд ээж минь рашааны эзэн савдаг нь юм билүү гээд залбирч байж билээ... Цугласан нутгийнхан маань зарим нь бие биентэйгээ уулзалгүй удсан бололтой инээдэм наадам болон хуучилцгааж л байна. Ах дүүгээрээ ч их ирсэн харагдана. Зарим нь хоорондоо танилцаж л байна. Хараад сонсоод байх нь ээ сайхан юмаа, сайхан юм. Бүгдээрээ зөвлөөд л сум орон нутгаа хөгжүүлэх, суугуул иргэдээ тусалж дэмжих, аймаг орон нутагтайгаа хамтарч ажиллах, оюутан залуустаа анхаарал тавих гээд л хүмүүсийн ярьж хэлж байгаа бүхэн сэтгэлд их ойрхон бууж байх юм. Хийх ажлаа ч төлөвлөөд авлаа. Дуулвал дуу нэг, дугтарвал хүч нэг байлаа даа манайхан. Ирсэн хүн бүрийн сэтгэл догдолж царай нь цэлмэсэн байх ажээ. Магадгүй биднээс өмнө төрж, биднийг бий болгох гэж амьдраад одсон тэр сайхан хүмүүсээ санадаг сэтгэл, зүрх хоёр энэ өдөр хачин их тайвширдаг байж болох доо. Би А.Отгонбаяр даргатай хууч хөөрч суухдаа нөгөө их тарвага байдаг хэвээрээ юу гэхэд минь арван хэдэн жилийн их ангуучлалд өртөөд цөөрсөн дөө, гэхдээ сүүлийн жилүүдэд эргээд өсөх хандлагатай байгаа гэв. Манайхан ажил төрлийн яриагаа дуусгаад эгээ л арван жилийн сурагчид завсарлаж байгаа юм шиг бужигнацгаалаа. Хэсэг хэсгээрээ нийлж ёстой л буу халцгааж байна аа. Хэсэг залуусын дунд аймгийн начин Т.Шинэбаяр зогсоно. Хүн бүр л сайн бөх болоосой гэж хүсэж байгаа нь илт ээ. Шинээгийн өвөг эцэг Цагаадай гэж мундаг анчин уул давахаар зугтаж байгаа чонын яг урд нь буудсаар байгаад тулан тусаж зогсох үед нь буудаж унагадаг байсан юм гэж ах ярьсан нь санаанд оров. Настангууд намайг хараад л аавыг минь дурсах ажээ. Аргагүй дээ, аав минь сумынхаа нэгдлийн даргаар олон жил ажиллаж түмэн олныхоо хайр хүндлэлийг хүлээсэн хүн байсан юм чинь. Монгол эх орны минь баруун хязгаар нутгийн нэгээхэн хэсэгт орших төрж өссөн нутаг минь дөрвөн цагтаа амгалан цэнхэртэж байдаг бөлгөө. Тэнд Алтайн ноён сүрлэг уулсын дунд дээдсийн минь асаасан мөнхийн гал бадамлаж байдаг билээ. Цаст сүрлэг ууландаа ижий минь цайныхаа дээжийг өргөн залбирч буй. Баяхан буурал Алтай минь өршөө Төрийн минь сүлд өршөө хэмээн мянга, мянган ээжүүд сүслэн байгаа. Тэр ерөөл билигт сэтгэлийн үзүүрт үр ач нь жарган суунаа. Өвгөд минь Өрөөлтэй тавьсан моринд Өвсөн их л Алтай Өнчин ганц л хөвүүнд Жаргал их л Алтай хэмээн Алтайгаа магтан хайлсан байдаг юм. Алтай нутгийн зон олон минь өнчин ганц хөвүүнийг ч энэрэн хайрлах сэтгэлтэй билээ. Нутгийн тухай бодол хүүхдийн нулимс шиг тунгалаг гэж их зохиолч бичсэн бөлгөө. Суурин соёл иргэншилд дарагдаа нь үгүй Сонгодог Алтай нутгаасаа дэлхий дахиныг тольдмуй. 
Мөнгөнхүүгийн ОТГОНБАЯР 

