№149(16739]    
1987 оны зургадугаар сарын 23.  
Батлан даагчийн хариуцлага

МАХН-ын XIX их хурал << улс төр, ажил хэрэг. ёс суртахууны хувьд тэргүүний болохоо харуулж чадаагүй зарим хүнийг намд элсүүлдэг хариуцлагагүй явдлыг зогсоож. . . >> , коммунистуудын манлайлах ролийг хангах, намын бүрэлдэхүүний чанарыг сайжруулахын тулд батлан даалт гаргах хариуцлагыг дээшлүүлэхийн чухлыг онцлон тэмдэглэж улмаар намын дүрэмд тухайлсан зарим нэмэлт өөрчлөлт оруулсан билээ. Батлан даалт гаргах нь коммунистын хариуцлагатай, нэр хүндтэй чухал үүрэг мөн. 

Коммунистууд, нам, ХЗЭ-ийн анхан шатны үүр, хороодоос батлан даалтад туйлын ажил хэрэгч, зарчимч, шударгаар хандах шаардлага өнөө үед улам ч хурцаар тавигдаж байна. Дундговь аймгийн намын хороо намд элсэгчдэд батлан даалт гаргах талаар коммунистууд, сонгуультан нарт семинар, зөвлөлгөө өгч, батлан даагчдын дунд ярилцлага зохион байгуулж, мөн батлан даалт гаргахдаа хайнга хандсан зарим хүнд арга хэмжээ авч. хариуцлага тооцоолдог болжээ. 

Батлан даалт гаргахад анхаарахгүй хандаж зөвхөн түүх намтар, ажил төрлийн нь ахицыг өрөөсгөлөөр магтаж сайшаахыг урьдал болгон алдаа дутагдлыг ил тод гаргахгүй, мэдэж байсан ч дуугүй өнгөрөх, нуух зэргээр зарчимгүй байдал гаргаснаас тохиолдлын чанартай хүмүүс намд элсэн орох эсвэл элсэж чадахгүй хасагдах, хөөгдөх явдал намын нэлээд байгууллагад гарсаар байна. 

Улаанбаатар хотын мод боловсруулах комбинатын зүсмэлийн үйлдвэрийн намын үүрийн гишүүн Ж. Дашдорж, X. Лхагважав нар Ч. Чинбаатар гэгчийг орлогч гишүүнээр элсэхэд нь << . . . орлогчоор элсэх бүх талын бэлтгэл хангасан, нөхөдтэйгээ эвтэй, соёлч боловсон харилцдаг, олон нийтийн ажилд идэвхтэй, бусдыг үлгэрлэн оролцдог. . . >> гэх мэтээр элдвээр магтан батлан даалт гаргажээ. Гэтэл тэр этгээд нь орлогчийн хугацаанд архи ууж, эрүүлжигдсэн байхад << Эрхэлсэн ажилдаа идэвхтэй, тэргүүний хүн. Намд элсүүлэхэд ажил хэрэг, ахуй амьдрал. зан байдлын хувьд харшлах зүйлгүй >> гэж намд элсүүлэхээр дахин худал хийсвэр даалт гаргасныг Октябрийн районы намын хороо илрүүлж таслан зогсоожээ. 

Батлан даалтыг гаргахад хариуцлагагүй хандсан эдгээр хүмүүст мод боловсруулах комбинатын намын хороо, зүсмэлийн үйлдвэрийн намын үүр ямар ч арга хэмжээ аваагүй, зэмлэл хүлээлгэлгүй өнгөрсний дээр намын гишүүн байх чанараа харуулж чадаагүй хүний орлогчийн хугацааг сунгахаар намч, зарчимч бус шийдвэр гаргаж байжээ. Иймэрхүү дутагдал Хилийн ба дотоодын цэргийн намын зарим байгууллагад гарчээ. Намд элсэхийг хүсч байгаа хүн үнэхээр нам, ард түмнийхээ үйл хэргийн төлөө. намын шийдвэр, намын дүрэм. программыг гуйвалтгүй хэрэгжүүлэхийн төлөө бусдаас илүү өндөр үүрэг хариуцлагыг хүлээж нэр төртэй ажиллаж чадах эсэхийг батлан даалган нарийн ул суурьтай судлан мэдэж. намын гишүүн байх зориг эрмэлзэл, шинж чанар тэр хүний өргөдөлд тодорхой илэрхийлэгдсэн эсэхийг хүртэл мэдсэн байх шаардлагатай юм. 

Батлан даагч бүр элсэгчийн үнэнхүү зорилго, намын гишүүн байж чадах эсэх, үзэл санаа, улс төрийн ухамсар, ажил хэрэгч байдлыг зөв тодорхойлж чадахгүй тохиолдол нэлээд байна. Завхан аймгийн Отгон сумын нэгдлийн Баянбулаг бригадын малчин нэг эмэгтэй намд орлогч гишүүнээр элсэх тухай өргөдөлдөө ямар зорилгоор, яагаад намд элсэх болсноо тодорхой бичээгүй байхад намын гишүүн 3. Балдан, X. Мягмар нар уг хүний улс төр, зан, ёс суртахуун, ажил хэргийн байдалд ямар ч дүгнэлт хийгээгүй орхисон байв. 

Амин хувиа хичээгч зарим этгээд намын нэр хүндийг ашиглаж албан тушаал дэвшин, сургууль, курст тэргүүн ээлжинд орох зорилгоор намд элсэхийг оролдож байгаад намын байгууллага, коммунистууд, батлан даагчид дүгнэлт хийж сонор сэрэмж, хяналтаа өндөржүүлэх нь чухал байна. Батлан даалт үнэн зөв, намын дүрмийн шаардлагад нийцэж байгаа эсэхийг намын анхан шатны байгууллагын нарийн бичгийн дарга, товчооны гишүүд ч сайтар нягтлан үзэж, шаардлагатай гэж үзвэл дахин шалгуулах, батлан даалтыг хэрэгсэхгүй болгох хүртэл арга хэмжээ авч хариуцлага тооцоолж байх хэрэгтэй. 

Батлан даалт гаргах нь ёс өнгөрөөх, хэлбэр төдий хандах зүйл огт биш, намын эгнээ цэвэр ариун байх эсэхтэй холбоотой маш хариуцлагатай үүрэг, тухайн гишүүний намч чанарыг дахин шалгаж байгаа нэр төртэй ажил мөн. Тийм ч учраас батлан даалтынхаа үнэн зөвийг би намынхаа өмнө хариуцна гэж ёс төртэйгээр бичлэг журамтай. Хариуцлагаа үнэхээр хүлээж чадах, туршлага, улс төрийн хувьд боловсорч зүгширсэн хүмүүсээр батлан даалт гаргуулах үүднээс намын XIX их хурал намд гурваас доошгүй жил болсон хүнээр батлан даалт гаргуулж байхаар шийдвэрлэсэн юм. 

Манай намаас Монголын Хувьсгалт Залуучуудын Эвлэлийн байгууллагад хүлээлгэсэн нэг том итгэл бол намд элсэхийг хүссэн залуучуудын эвлэлийн гишүүдийнхээ төлөө батлан даалт гаргах эрх олгосон явдал юм. Намынхаа итгэл найдварыг МХЗЭийн анхан шатны байгууллагууд хэлбэрэлтгүй биелүүлэх талаар цаашид улам их анхаарал тавьж чин шударга, зарчимч, ажил хэрэгч байдлыг байнга эрхэмлэх нь чухал байна. ХЗЭийн зарим үүрийн товчоо батлан даалт гаргахдаа хөнгөн хийсвэр хандаж асуудлыг нухацтай хэлэлцэхгүйгээр зөвхөн үүрийн нарийн бичгийн даргын саналаар тогтоол гаргадаг дутагдал байгааг цаашид хэрхэвч давтаж болохгүй. Намын байгууллага ч гэсэн ХЗЭийн үүрээс гаргасан батлан даалт хэр үнэн зөв, ажил хэрэгч болсныг хянаж байхын зэрэгцээ батлан даалт гаргах талаар ХЗЭийн байгууллагын товчоо, гишүүдэд зааж зааварлаж, сургаж зөвлөх ажлыг системтэй зохиож байх нь зүйтэй. Ийм арга хэмжээг ХЗЭ-ийн тайлан сонгуулийн хурлын дараа зохион байгуулж байвал илүү ач холбогдолтой байх нь мэдээж. 

МАХН-д гишүүн элсүүлэх ажлын нэн чухал бүрэлдэхүүн хэсэг болсон батлан даалтыг улам чанаржуулах нь намын байгууллага, коммунистуудын чухал зорилт мөн. 

