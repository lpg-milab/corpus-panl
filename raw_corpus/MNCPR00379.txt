Нийтийн тээврийнхэн тэмцлийн хурц хэлбэрт шилжих гэнэ

Нийтийн тээврийн үйлчилгээнд явдаг бага, дунд оврын хувийн автобуснуудын жолооч, кондукторууд өчигдөр сэтгүүлчидтэй нэлээд ширүүхэн уулзав. Нийслэлийн нийтийн тээвэр зохицуулалтын үйл ажиллагаанд тэдний эрх ашиг дэндүү ихээр хөндөгдөж байгаа гэнэ. 
Хичнээн хувийн микроавтобусууд хэрнээ дээрээ Нийслэлийн нийтийн тээвэр зохицуулалтын газар, Авто тээвэр эрхлэгчдийн үндэсний холбоо, Зуучлагчид буюу аж ахуйн нэгж гэсэн гурвын гурвын "босс"-той тэдэнд өдөр ирэх тусам дарамт, хүндрэл нь ихэссээр байгаа юм байх. Нийтийн тээврийн үйл ажиллагааны доголдлууд эдгээр удирдлагуудтай шууд холбоотой гэнэ. Нэг буудалд 40-50 микроавтобус зэрэгцэн зогсч, гудамж дүүрэн орилолдож буй нь шууд тэдэнтэй л холбоотой гэсэн. Дээрх удирдлагууд л эмх цэгцэнд оруулж ээлжтэй болгоод өгчихвөл бүгд нэг өдөр, нэг цагт уралдан шугаманд гарч, улмаар хүнээ булаалдан хашгиралдахгүй байж болох аж. Нэг хэсэг тэднийг эрх ашгаа хамгаалан үгээ хэлсээр босч ирэхэд нь Нийслэлийн нийтийн тээврийн газраас ажлын хэсэг гарган нийтийн тээврийн үйл ажиллагаанд хяналт тавьж дүгнэлт хийсэн байна. Тус ажлын хэсгийнхэн бодит байдал дээр ажиллаад хэд хэдэн асуудлыг хөндөж гаргасан боловч өнөөдрийг хүртэл хэн ч ямар ч арга хэмжээ аваагүй хэвээр байгаагаас тэд дахин дуугарч буй нь энэ аж. Тэднийхээр Нийслэлийн нийтийн тээвэр зохицуулалтын газрын бүтэц, зохион байгуулалтыг нэн тэргүүнд өөрчлөх шаардлагатай гэнэ. Хувийн микроавтобусуудын бөөр нуруунд нийтдээ 20-30 төрлийн, элдвийн наалт бичээсийг дээрх "удирдлагууд" нь хүчээр наадаг. Тэдгээр нь дор бүрнээ бүгд төлбөр хураамжтай. Хураамжууд нь нийлсээр 40-50 мянгад хүрчихдэг гэнэ. Дээрээс нь улсын стандарттай дугаар байсаар байтал цагаан будгаар, томоос том гэгч нь нуруу бөөрөөр нь улсын дугаарын дахин бичиж байгаа нь тэдний дургүйцлийг  ихэд хүргэжээ. Хэдийгээр нийтийн тээвэрт явдаг ч тэдгээр бага, дунд оврын автобусууд хувийн өмч гэдгийг хаана, хаанаа санах ёстойг анхааруулав. Хэн дуртай цагдаа нь үйлчилгээнд явж байхад нь зогсоод, бичиг баримтыг нь хураан авч таахалзан алхдаг, замын цагдаа нарт нэг микро өдөрт хамгийн багаар бодоход 10000 төгрөг төлдөг гээд олон зүйлд тэд шүүмжлэлтэй хандсан юм. Түүнчлэн жолооч нарын гарт очих ёстой нөхөн олговрын мөнгө цагдаагийн байгууллагуудын халаасанд орсон байсныг Мэргэжлийн хяналтынхан илрүүлсээр байхад энэ асуудлыг хаана ч, хэн ч нухацтайгаар авч үзсэнгүй гэцгээлээ. Нэгэнт нөхөн олговрын мөнгө зохих эздэдээ очихгүй байгаагаас хойш нийтийн тээврээр үнэгүй явдаг өндөр настнууд, хүүхдүүд, цагдаа нар төлөх ёстой мөнгөө бусдын нэгэн адил төлөөд явах хэрэгтэйг ч сануулсан юм. Хэвлэлийн хурлын үеэр "Тэнүүн билгүүн" гэх компанийн эзэн жолооч нарт хүрэх ёстой 157 сая төгрөгийн нөхөн олговрыг өөрөө авч хоршоо байгуулахаар хөөцөлдөж явсан нэгэн баримтыг дэлгэлээ. Үнэндээ нэг жолооч гэхэд л жилдээ 800 орчим сая төгрөг төлж явдаг ч ямар ч нийгмийн халамж, даатгалд хамрагддаггүй байна. Энэ бүгдийгээ холбогдох газруудад асуудал болгон ганц нэгээрээ тавихаар шугамнаас хөөчихнө шүү гэж айлгадаг аж. Өнөөдөр зарлалын самбар мэт эрээн мяраан болон давхилдаж буй тэд техникийн үзлэгт орж замын хураамж хэмээн 35000 төгрөг төлсөөр атал өнөө жилээс эхлэн дээрх замын хураамжаас гадна дахин замын хураамж нэмж авдаг болох юм байх. Өдгөө 156 аж ахуйн нэгж нийтийн тээврийн үйлчилгээ эрхэлдэг гэсэн тооцоо байдаг бөгөөд шугаманд 1800-гаад бага, дунд оврын автобус үйлчилдэг аж. Тэдгээрээс зөвхөн "Нарантуул" захын чиглэлд гэхэд л 850 гаруй нь давхилддаг гэнэ. Энд тоочсон бүх зовлонг дээрх удирдлагууд нь эцэслэн шийдвэрлэхгүй бол эдгээр бага, дунд оврын автобусныхан ирэх долоо хоногт тэмцлийн хурц хэлбэрт орохоо албан ёсоор мэдэгдлээ. 
