№252(17469)        
1989 оны аравдугаар сарын 21. 
ЯРИАНААС АЖИЛД

<< Хурал цуглаан хийхдээ өөрчлөн байгуулалтын тухай сүржин яриад практик ажил зохион байгуулах болоод ирэхийн хамт хуучин бахь байдаг аргаасаа салж чадахгүй дутагдал газар сайгүй байна >> гэж МАХН-ын Төв Хорооны VI бүгд хурал дээр нөхөр Ж. Батмөнх цохож шүүмжилсэн юм. 

Нам, улсын боловсон хүчний нэлээд хэсгийн дотор улс төрийн гоёмсог яриагаар бодит ажлыг солих, үхширтэл хуралдах. нэвсгэр их бичиг цаас үйлдэх, буухиа төлөөлөгч томилох, ерөнхий үгтэй сунжруу тайлангууд бичих хуучин зуршил хэвээрээ үргэлжилж байгаа учраас хүмүүсийн урам зоригийг мохоож, өөрчлөлт шинэчлэлийн үйл явцыг хурдасгах биш харин ч сааруулахад хүргэх зохисгүй хандлага лавширсаар байна. 

Намын Төв Хорооны удаа дараагийн бүгд хурлууд аж ахуйч бус үрэлгэн байдлыг арилгах, ажил хэргийг мэдэцтэй удирдах, чанар, үр ашгийн төлөө тэмцлийг эрчимжүүлэх, хүн амын хүнсний хангамжийг сайжруулах, арга барилдаа шүүмжлэлтэй хандаж дүгнэлт хийх. хүнд суртлыг арилгах, нөөц бололцоог бүх салбарт дээд зэргээр дайчлах, сахилга, дэг журмыг бэхжүүлэх, хөдөөгийн хөдөлмөрчдийн ахуй, соёлын нөхцөлийг дээшлүүлэх, намын зохион байгуулалт, үзэл суртлын ажлыг шинэчлэн сайжруулах, улс ардын аж ахуйд оруулж байгаа хөрөнгө оруулалтын үр ашиг, өгөөжийг дээшлүүлэх зэрэг тулгамдсан гол гол асуудлын талаар зарчмын дүгнэлт өгч, удирдамж, зорилт дэвшүүлсэн болохоор хийх ажлын чиглэл, арга зам аль хэдийнэ маш тодорхой болжээ. Гэтэл олонхи аймаг, хот, сум нэгдэл, яам, үйлдвэр, аж ахуйн газар хөдөлмөрийн хамт олны дотор өөрчлөлт, шинэчлэлийн далайцтай ажил өрнүүлж, саад бэрхшээлийг даван туулж, бодит үр дүнд хүрэх амьд ажлыг элдэв программ, төлөвлөгөө боловсруулах, яриа, цуглаан, хурал хийх төдийгөөр сольж өөрсдөөсөө хамаарах зүйлийг шууд гардан хийх тухайд хойрго хандаж байгаа мөртлөө манайд өөрчлөлт шинэчлэл удааширч, тэр нь бүр дээд шатны удирдах ажилтнуудаас шалтгаалдаг мэтээр ярьж суугаа сийхгүй тохиолдол ч цөөнгүй байна. 

Нэгэнт нам, засгийн. удирдамж шийдвэр боловсрон гарч, зорилт тодорхой болсон нөхцөлд түүнийг шууд ажил хэрэг болгох ёстой бөгөөд зөв зүйтэй гэж хоосон магтах, эсвэл шийдвэрээс шийдвэр, тогтоолоос тогтоол ургуулан гаргаж бичиг цаасаар хөөцөлдөх нь үнэн хэрэгтээ нэгэн төрлийн саатуулагч механизм учир байгууллага, хүмүүсийн бие даасан үйл ажиллагаа, өөрөө санаачлагч идэвхийг сулруулж, эцсийн дүнд ам ажил хоёр зөрөхөд түлхээсэлж байна. 

Аймаг, хотын намын хороодын өмнөх бага, бүгд хурлууд дээр дэвшүүлсэн зорилт, хэлэлцсэн асуудал төдий л бүрэн дүүрэн биелж чадаагүй, хүнсний программын хэрэгжилт хангалтгүй зэрэг ноцтой дутагдлыг удаа дараа шүүмжлэн ярьдаг боловч түүнээ өөрчлөн сайжруулах бодит ажил зохиохгүй байгаадаа аймаг, хотын нам, захиргааны байгууллагын удирдлагууд нухацтай дүгнэлт хийх хэрэгтэй байна. 

Манай нийгэмд ямар ч байгууллага өөрсдөө шийдвэр гаргаж биелэлтийг нь хангах, зохион байгуулах, үр дүнд хүргэх эрх үүрэгтэй, тийм бололцоотой. Гэтэл заавал удирдах дээд газраас ажлыг нь шалгаж, заавар зөвлөмж өгөхөөс нааш хөдөлдөггүй ам харж суух, ер нь << сүх далайтал үхэр амсхийх >> гэгчийн үлгэр хааяагүй дэлгэрчээ. Сүүлийн үед бэлэн зэлэн үүрэг амлалт авах, эсвэл ямар >> нэгэн ажлыг сүржин эхлээд удалгүй эрчийг сулруулан замхрааж орхидог хүмүүс албан хаагчдын дотор элбэгшиж, бас заримдаа тийнхүү гоёмсог яриа, овжин аргаар алдар нэр олохыг оролдогчид олширч байгаа нь амлалт, ажил хоёрын хооронд зөрөө гарах гол шалтгаан болж байна. 

Хамтаараа хэлэлцэж шийдвэр гаргах, бас түүнийг хэрэгжүүлнэ гэж амлах нь нэг хэрэг. Харин шийдвэр, тогтоолыг олон түмэнд шуурхай хүргэж, гардан зохион байгуулаад, гүйцэтгэлийг хатуу шаардах, хянаж шалгах, урамшуулах, улмаар хэрэгжүүлээгүйн буруутныг зэмлэх, шийтгэх, нөхөн гүйцээлгэх, тохиолдсон бэрхшээл, саадыг хамтын оюун ухаанаар даван туулах арга хэмжээ авах хэрэгтэй байна. Тэгээгүй цагт ажил үүрэг эзэнгүйдэх ноцтой дутагдал газар авч, цалгар назгай байдал лавширч, өөрчлөлт шинэчлэлийн явцад саад болох нь дамжиггүй. Жилийн жилд өвлийн бэлтгэл хангах асуудлаар хот, хөдөөд ихээхэн ярьж төлөвлөж байгаа ч гэсэн өвөлтэй тулгараад ирэхэд хуурамч ажиллагаа нь илэрч, зутарч сандардаг байгууллага, хүмүүс, мал аж ахуйн суурь, бригад цөөнгүй байна. Өөрчлөлтийн тухай сайхан үг яриагаар баян байдаг хууль хяналтын байгууллагууд ч хэрэг дээрээ хуучин сэтгэлгээ, арга барилаасаа салахгүй байна. Эдийн засагчид ч гэсэн шинэ механизм гагцхүү дүрэм журам, хууль тогтоомжоор аяндаа биелчих юм шиг идэвхгүй хандлага гаргаж амьдралаас тасархай байна. Гэтэл эдийн засаг, нийгмийг хөгжүүлэх VIII таван жилийн төлөвлөгөөт зорилтын биелэлтийг дүгнэхэд бага хугацаа үлдлээ. Төв Хорооны ээлжит бүгд хурал ч ойртлоо. 

Өөрчлөлт шинэчлэлийн эхний жилүүдийн ололт дутагдлыг дүгнэн цэгнэж, цаашид эрчимжүүлэх бодлого зорилтыг боловсруулах, шинэ таван жилийн бэлтгэлийг хангах хариуцлагатай ажил бүүр нүүр тулж ирээд байна. Үлдэж байгаа хугацаанд шинийг эрэлхийлэн зоригтой туршилт хийж бүтээлчээр ажиллан, бага ч гэсэн үр дүнтэй өөрчлөлт, ажлын шинэлэг арга барилд шилжих нь удирдлагын хүрээнд ч, хөдөлмөрийн хамт олны хувьд ч амин чухал шаардлага болчихоод байна. Хичнээн хурал зохион байгуулж, хэр зэрэг олон бичиг бичиж, төлөвлөгөө гаргаж, зааварчилга өгч, төлөөлөгч илгээснээр хөдөлмөрчид аж байдлаа дээшиллээ, улс орноо хөгжлөө гэж үзэхгүй нь ойлгомжтой зүйл. 

Хоосон амлалт, үр дүн багатай яриа, эцэс төгсгөлгүй хурал зөвлөлгөөнөөр ажил хийсэн болж хэлбэрддэг хүмүүс нь олон түмний өндөр идэвхжил, өрнүүн өөдрөг санаачилгаас үнэн хэрэгтээ хоцрогсод болж байгааг анхаарч, боловсон хүчний ажлын шалгуурыг өөрчлөх хэрэгтэй байна. Боловсон хүчний ажлыг хэлсэн үг, амласан үүргээр нь биш бүтээсэн тодорхой ажлаар нь дүгнэх асуудал өөрчлөлт, шинэчлэлийн тухай шаардлагатай болж байна. 

