МИАТ-ийн үнийн бодлогоос болж дахиад хичнээн компани дампуурах вэ?

Найз бүсгүй маань тун сандруухан утасдаж байна. Сар шинийн баяраар аав ээждээ очиж золгох гэтэл онгоцны тийз олддоггүй гэнэ. Нялх хүүхдээ тэврээд, тэсгим өвлийн хүйтнээр 1000 гаруй км замыг машинаар туулахаас өөр аргагүй болох нь дээ гээд санаа алдаж байв.
Алтайн баруун хязгаарт анхны ачийнхаа зулайг үнэрлэх гэж сэтгэл догдлон хүлээж суугаа хоёр хөгшин, настай эцэг эхдээ очихын тулд хөр цас, холын замаас ажрахгүй зүтгэж байгаа найздаа тусалчих санаатай онгоцны тийзний эрэлд гарлаа. МИАТ компанийн билет захиалга аль эрт дуусчихсан. "Аэро-монголиа" компанийн нислэг зогсчихсон, "Изинис" компани Алтай руу нислэг хийдэггүй гэнэ. Аргаа бараад МИАТ-т өндөр алба хашдаг танил руугаа залгалаа. "Золголт хийх гэж байгаа хүнд бүү хэл золгүй тохиолдол учирчихаад байгаа хүнд ч онгоцны тийз олдохоо байсан шүү дээ" гэж байх юм. Нэгэнт тийз олдохгүй нь тодорхой болов. Монголчуудын хөл залгах чөдрийн ганц унаа МИАТ компани дотоодод нислэг үйлддэг ганцхан онгоцтой, ачааллаа дийлэхээ болиод удаж байгаа юм байх. Сүүлийн 10 гаруй жилийн дотор бизнесменүүд Монголын иргэний агаарын тээвэр хэмээх энэ салбар руу хүч, хөрөнгө хаяж, цаг хугацаа зарцуулсан ч бүгд л дампуурсан байх юм. "Хангарьд", "Истерн Эрлайнс", "Транс-Өлгий", "Монмэт", "Эрдэнэт-Айр" зэрэг компаниуд хаалга үүдээ түгжээд удаж байна. Эрч хүчтэй эхэлсэн "Аэро-монголиа" компани ч техникийн аюулгүй байдал хангаж чадахгүй байгаагаас нислэг хийх лицензээ хураалгачихаад байгаа аж. Өнөөдөр энэ салбарт үйл ажиллагаа явуулж байгаа хувийн ганц нислэгийн компани болох "Изинис" ч хэзээ хэзээгүй хаалгаа барьж магадгүй байна. Монголчууд явгарч, хөл залгах унаагүй болж ... 80-аад оны сүүлээр дотооддоо 800 гаруй мянган хүн онгоцоор зорчиж, 100 гаруй чиглэлд хуваарьт нислэг хийгдэж бараг аль ч сумын төвд нисээд хүрдэг байсан цаг дурсамж болон хоцорчээ. Тиймээс яарсан сандарсан, өвдөж зовсон олон аргаа барахдаа цастай мөстэй замаар 20-30 цаг нойр хоолгүй зүтгэж, эрсдэж, зовж явна. Гурван сая хүрэхгүй хүн амтай Монгол Улс жилдээ 4000 шахам иргэнийхээ алтан амийг зам тээврийн ослоор алдаж байхад 30 гаруй сая хүн амтай Канад улсад 3000 хүрэхгүй хүн л зам тээврийн ослоор амь насаа алддаг гэх. Монгол Улс зах зээлд хөл тавьж, бүх салбар хувьд шилжчихээд байхад Монголын иргэний агаарын тээвэр л ганцаараа хувьчлагдаагүй үлдсэн. Харамсалтай нь, төрийн мэдэлд байгаа МИАТ компани өрсөлдөгчдийнхөө толгойг залгидаг "хадны мангаа" болон хувирч, маш олон компани хөрөнгө мөнгөөрөө шатаад өнгөрсөн аж. Тэдний дампуурах гол шалтгаан нь МИАТ-ийн үнийн тариф. МИАТ компанийн дотоодын нислэгийн үнэ нь зардлаасаа хэд дахин доогуур байдаг бөгөөд жилд хоёр тэрбум гаруй төгрөгийн алдагдал хүлээдэг. Энэ шаталтыг гадаад нислэгээс нөхдөг аж. Өнөөдрийн өндөр өрсөлдөөний дунд гадаад нислэг дотоодынхоо алдагдлыг хэр удаан нөхөж чадах нь бүрхэг. Зардлаасаа доогуур үнээр нисч өрсөлдөх нь өнөөдөр Монгол Улсад мөрдөж байгаа нэлээд олон хуулийн заалтыг зөрчиж байгаа ч, хэрвээ дотоодын нислэгийн үнийг жаахан ч гэсэн өсгөчихвөл дарга нар нь, өнөө хуулиудыг баталсан УИХ-ын гишүүд, Засгийн газарт дуудагдаж, буцаагаад л үнээ буулгахаас өөр аргагүй байдалд орцгоодог аж. Мэдээлэл муутайхан ард түмнээ хуураад сонгуулийн оноо цуглуулж л байвал МИАТ алдагдалтай байна уу, алдагдалгүй байна уу гэдэг нь эрх баригчдад хамаагүй. Хамгийн гол нь сонгогчид нь бухимдахгүй л байвал боллоо. Харамсалтай нь, хямд үнэ нь нөгөө сонгогчдоо нэг л өдөр явгална (одоо ч бараг явгарчихлаа л даа) гэдгийг хашир улстөрчид мэдэж байгаа ч МИАТ төрийн өмч учраас чив чимээгүй сууж байна. Өнөөдөр хувийн авиа компаниуд зардлаа нөхөж чаддаггүй, бага үнээр нислэг хийдэг, өндөр үнэтэй түлш авдаг, буудал ашигласны болон навигацийн гэх зэрэг олон хураамжуудыг төлдөг. Ашиг олох нь бүү хэл алдагдал хүлээж байгаа учраас нислэгийн аюулгүй байдлыг хангах, шинэ онгоц, техник хэрэгсэл авах, өөдтэйхөн засвар хийх, туршлагатай нисгэгч, инженер, мэргэжилтэн авч ажиллуулах, гадаад дотоодод сургах, сэлбэг материал авч нөөцөлж ч чадахгүй байгаа. Одоогоос хэдэн жилийн өмнө Ганбаатар гэгч монгол залуу өмнөд Африкийн нислэгийн компанид сарын 8000 ам.долларын цалинтай онгоц жолоодож байна гэж сонсоод олзуурхаж байж билээ. Гэвч энэ бол баярлах зүйл биш байж. Монгол Улс сүүлийн 16, 17 жил иргэний нисэхийн салбарын мэргэжилтэн, нисгэгч, инженерүүдийг шилж сонгох, сургаж бэлтгэх ажлыг хөсөр хаясан. Гайгүй мэдлэг боловсролтой, хэл устай гэсэн хэд нь гадагшаа гараад дуусч байгаа аж. Харин "Аэро-монголиа" компани байгуулагдсанаасаа хойш өөрийнхөө зардлаар олон арван нисгэгч нарыг гадаадын нэр хүндтэй сургуулиудад сургаж, боловсон хүчний бодлогыг сэргээж эхэлсэн гэдэг. Харамсалтай нь нөгөө л МИАТ компанийн өрөөсгөл үнийн бодлогоос шалтгаалан хүнээ цаашид сургах, агаарын хөлөгтөө эх засвар хийлгэх эх үүсвэргүй болсон сурагтай. Өнөөдөр Монголын иргэний агаарын тээвэр асаад нисэх онгоцгүй, шинэчлээд сольчих хөрөнгөгүй, хэдэн нисгэгч нь харьд хөдөлмөр эрхлэгчдийн гаргасан өргөн дардан замаар л орох болоод байна. Энэ байдал удаан үргэлжилбэл юунд хүрэх нь тодорхой ч дарга нар маань суусаар, албан тушаалаа булаацалдсаар 20-иод жилийн нүүр үзчихжээ. Одоо сүүлдээ бүр шалдаа буугаад ширээ шааж, ширүүн загначихвал энэ бүх бүтцийн асуудал өөрөө шийдэгдэнэ хэмээн сэтгэдэг, ёстой л нэг коммунист сайдтай болоодохов бололтой. Салбарын нарийн асуудлыг ойлгохгүй, ойлгоод ч шийдлийг нь олох чадваргүй сайд гуай нь ч яахав телевизээр хэд гарч байгаад л сонгуулийн маргааш алга болоод өгнө. Харин хөөрхий болсон салбар нь өөрчлөлт шинэчлэл, МИАТ-ийнхээ хувьчлалыг хүлээгээд, хэвтэрт орох бололтой. Өнгөрсөн долоо хоногт Засгийн газрын хуралдаанаар Арабын Нэгдсэн Эмират улс руу агаарын зам нээж, онгоц нисгэх асуудал хэлэлцэв. 1000 километрийн цаана байгаа Алтай руу нисэхээс Араб руу зорчих нь хавьгүй амархан байгаа бололтой. ЗТАЖ-ын сайд ноён Р.Раш гуай дахиад онгоц гаднаас түрээслээд гадаад руу нисгэчихнэ. Дотоод нислэгийг хувийн компаниуд зохицуулчихна гээд хээвнэг ярьж суух юм. Саяхан Оросын холбооны улсын Буриадын Ерөнхийлөгч В.В.Наговицыг Монголд айлчлах үеэр Р.Раш сайд уулзав. Тэрээр дэлхийд аль хэдийнэ ашиглахаа байсан манайд бараг хог дээр хаягдах дээрээ тулаад байгаа "АН 24" онгоцыг сэргээж болох уу. Танай мэргэжилтнүүд ирж нэг үзэж өгөөч гэсэн өрөвдмөөр хүсэлт тавьж байлаа. Хөөрхий сайд "АН 24"-өөс өөр онгоцны марк мэддэггүй юм уу. Аль эсвэл агаарын тээвэрт хуучин онгоц шахах гэж байна уу гэдэг нь бас л тодорхойгүй. Түүнээс өөр хүн байсан бол шинэ онгоц, шинэ нисэх буудлын тухай гадны Ерөнхийлөгчтэй ярих сууна. Эрхэм сайд маань иргэний агаарын дотоодын нислэг элгээрээ хэвтсэнийг мэддэггүй бололтой. Тэнгэрт төмөр зам тавьсан хойно л Р.Раш сайд агаарын тээврийн салбарт үүсээд байгаа зовлон бэрхшээлийг ойлгодог болно гэж зарим хүмүүс ярьж байх юм. Иргэний агаарын тээвэрт хамгийн гол зардал нь шатахуунд зарцуулагддаг. Дэлхийн аль ч орны нисэх буудалд нислэг үйлдэхээр очиж байгаа компаниуд 2-4 шатахуун нийлүүлэгчээс сонголт хийж онгоцоо цэнэглэдэг. Гэтэл Монголд ийм сонголт байхгүй. Онгоцны шатахууныг "А-Жет" ХХК гэдэг монополь эрхтэй ганц компани нийлүүлдэг. Сонин нь гэвэл Батхүү сайдын үед, сайдын маань "Шунхлай" гэдэг компани мөн онцгой эрхтэй нийлүүлдэг байжээ. "А-Жет" хэн нэгэн эрхтэн дархтны мэдлийнх нь ойлгомжтой "Ху" намаас холдохгүй л болов уу. Өнөөдөр дэлхийн бусад орнуудын авиа компаниуд нэг тонн шатахуунаа дунджаар 850 орчим долларын үнээр авч байхад, манай монополь компанийн маань үнэ 1200 орчим ам.доллар болтлоо өсчихөөд байна. Хачирхалтай нь адилхан хувийн компаниуд мөртлөө шатахууны үнийн өсөлтөөс үүссэн алдагдлыг зөвхөн нисэхийн компаниуд үүрч, "А-Жет" тусгай хамгаалалтад байдаг байна. Үүнээс гадна холын баруун аймгуудад нислэг үйлддэг байсан онгоцуудыг цэнэглэхийн тулд Улаанбаатараас шатахуун тээвэрлэдэг, шатахуун нь үүнээс ахиад 30 шахам хувиар үнэтэй байдаг байна. Нислэг үйлдэж байгаа авиа компаниуд өндөр үнэтэй шатахуун зарцуулж байгаа учраас тийзний үнээ нэмэхээс өөр аргагүй байдалд ордог ч МИАТ үнээ нэмээгүй тохиолдолд нэмэх боломж бага байв. Гэтэл онгоцны түлшний үнэ цаашид ч өсөх нь тодорхой боллоо. Энэ оны хоёрдугаар сарын 1-нээс эхлэн ОХУ түлш, шатахууны татвараа 21 хувиар нэмэх шийдвэр гаргаснаа Ерөнхий сайд Виктор Зубков мэдэгдлээ. Тиймээс онгоцны тийзний үнэ нэмэгдэх, эсвэл Монголын улстөрчид сонгогчдоо уурлуулж, гомдоохгүйн тулд ядахдаа сонгууль болтол хуучин үнээ барьж, агаарын тээврийн компаниудаа дампууруулах арга л үлдээд байх шиг байна. Монголын иргэний агаарын тээвэрт ийм шударга бус өрсөлдөөн бий болчихоод байгаа учир өнөөдөр энэ салбар доройтож, хөл дээрээ зогсч чадахгүйд хүрээд байна. Энэ тогтолцоо нь МИАТ компанийг ч гэсэн өөрийг нь боомилж эхэлж. Сүүлийн хэдэн жил тус компанид техник технологийн дорвитой шинэчлэл хийгдээгүй. Гэр хорооллын айлууд хүртэл хашаандаа гэрэл өлгөчихөөд байхад харанхуй болохоор хөдөөгийн буудалд гэрэлгүй гээд онгоц нисдэггүй нь арчаагүй арчаагүй гэхэд арай хэтэрч байгаа юм биш үү. Одоогоос хэдхэн жилийн өмнө МИАТ компани дотоодын тээвэрт нисдэг "АН-24", "АН-26" гэсэн арав гаруй онгоцтой байв. Харин өнөөдөр ганцхан "АН-26" онгоцтой. Энэ онгоцоороо дотоодын хэдхэн чиглэлд нислэг үйлддэг. Харин гадаадад нислэг үйлдэж байгаа "Боинг-737" онгоцыг Ирландаас, "А-310" онгоцыг Францаас түрээслэн авдаг гэнэ. Хоёр онгоцныхоо түрээсэнд сар болгон сая орчим доллар төлдөг гэж дуулсан. Өнгөрсөн хугацаанд дарга нар нь хэдэн онгоцоо зарж үрж, хямд үнээр гадныханд бэлэглэж, оронд нь өндөр түрээсээр онгоц авчрах л ажил хийсэн гэхэд болно. Монголын агаарын тээвэрт хэнд ч үл ойлгогдох сонин, гаж тогтолцоо бий болчихоод байгаа. Навигацийн үйлчилгээ эрхэлж, дээгүүр нисч байгаа онгоцнуудаас татвар татаас, үйлчилгээний хураамж цуглуулдаг Иргэний нисэхийн ерөнхий газар хэмээх том айл мөнгө л хураахаас биш дотоодын нислэгт ямар нэг эерэг нөлөө үзүүлдэггүй. Монголын тэнгэр дээгүүр ниссэн болон Буянт-Ухаад газардсан гадаадын онгоцноос жилд 60 сая гаруй долларын хураамж энэ байгууллагад орж ирдэг ч хаашаа урсаад алга болчихдог нь бас л сонин. Иргэний нисэхийн томоохон албан тушаалтан бүр хувийн компанитай гэхэд хилсдэхгүй . Эдгээр нь иргэний нисэхийн салбарт байдаг өрсөлдөөнгүй, ашигтай бараг бүхий л ажлыг хамж эрхэлдэг бөгөөд тэр байтугай бүр гадны онгоцнуудад Монгол Улсын агаарын орон зайг ашиглах лиценз өгдөг гээд л бодчих. Энэ байдлаас харахад дарга нар маань салбарынхаа төлөө бодох болов уу гэж найдахад бэрх санагдаж байна. Ёстой л чононд хонь гэдгийн үлгэр гэлтэй. Уншигч та Монголын Засгийн газар тэр чигээрээ л ийм шүү дээ гэж хэлэх байх. Гэвч иргэний нисэхийн салбар гэдэг бол онцгой, нарийн дүрэм журамтай олон жил тууштай, шаргуу ажиллаж байж бүтэц чадавхи нь төлөвшдөг, нэг унавал сэхэл авахдаа хэцүү салбар. 60 сая гаруй доллар гэдэг бага мөнгө биш. 70 гаруй тэрбум төгрөг олдог хэрнээ Иргэний нисэхийн ерөнхий газар одоо хүртэл техник, тоног төхөөрөмжөө шинэчилж чадаагүй байна. Өөрийн хэрэгцээнд ганц нэг тоног төхөөрөмж авах гэхээр Батмөнх тэргүүтэй хэдэн дарга нь "тендер" нэрийн дор хоорондоо үзэлцэж, ёстой нэг бужигнуулж, будлиантуулж, бантанг нь хутгадаг газар нэгэнт болсныг бүгд мэддэг болсон. Аюултай ойртолтууд болж, онгоц мөргөлдөх аюул жилээс жилд өссөөр. Өнгөрсөн жилд гэхэд гурван удаа аюултай ойртолт болж, Франц, Скандиновын орнуудын онгоц мөргөлдөх шахсан ч манайхан нам гүмхэн дараад л өнгөрчихөж. Монголын техник хэрэгсэл, үйлчилгээний чанар муу хэрнээ өндөр татаас нэхдэг учраас гадны авиа компаниуд манайхаар үйлчлүүлэхээс татгалзаж, Өвөр- Монголын Үрэмчээр дамжин нислэг хийдэг болчихоод байна. Өдөрт дөрөвхөн онгоцонд навигацийн үйлчилгээ хийдэг байсан Үрэмчийнхэн өнөөдөр 400 гаруй онгоцыг дамжин өнгөрүүлж байгаа гэсэн судалгаа хүртэл гарчихаж. Тэдний ихэнх нь манай түншүүд. Одоогоос хоёр жилийн өмнө 350-400 онгоцыг дамжин өнгөрүүлж, навигацийн үйлчилгээ эрхэлдэг байсан Иргэний нисэхийн ерөнхий газар өнөөдөр 150-170 онгоц л хүлээн авч байна. Энэ тоогоор бас л манайд орж ирдэг мөнгө багассаар... Энэ их орлого олдог хэрнээ бидний сайн мэдэх Бээжингийн, Сөүлийн, Эрхүүгийн онгоцны буудал биш юмаа гэхэд аль ч газрын онгоц ирээд аюулгүй буучих өөдтэйхөн ганц онгоцны буудал ч барьчихалгүй өнөөдрийг хүрчээ. Өмнөө барьдаг "Чингэс хаан" нисэх буудал ( хаан эзнийхээ хайран нэрийг хамаагүй гутааж байна даа гэж сэтгэл нэн өвдөж явдгаа нуух юун) маань салхи баруун хойноосоо байвал хаагдчихдаг гажигтай. Гадаадын нисгэгчид ур чадвараа үзүүлэн рисктэй буулт хийх сонирхолгүй, байдаг аж. Ерээд онд л бид орчин үеийн нисэх онгоц ер нь л хатуу хучилттай зам дээр буухад зориулагдан хийгддэг гэдгийг ойлгосон бус уу. Бараг л гудамжинд тамхи ширхэглэн зарж байгаа өөдтэйхөн наймаачин авчраад тавчихсан бол өнөөдрийн 20 ч хүрэхгүй онгоцны буудлаа цардмал зурвастай, навигаци, гэрэлтэй болгоод янзалчихаа илүү ойлгох байсан болов уу. Монголын энэ өрөвдөлтэй нөхцөлд тохируулах гэж "Изинис" компани олон зуун мянган долларын нэмэлт өөрчлөлт хийлгэж байж онгоцнуудаа оруулж ирсэн гэж сурталчилдаг тухай сонссон. Үүнийгээ бүр техникийн дэвшил хийсэн мэт ярихыг нь яана. Товчхон хэлэхэд Монгол Улсын иргэний агаарын тээврийн салбарыг эх орны эдийн засгийн хөгжлийн хэрэгцээ, энэ цагийн шаардлагаас хоцроохгүй авч явах ёстой эрхэм дарга нар маань биднийгээ хямд үнээр хахуульдах, дээр нь амин хувьдаа жаахан бизнес хийгээд авчих санаатай гүйсээр нисэхийн салбарыг үгүй хийх нь ээ. Хэдхэн хүний эрх ашигт үйлчилдэг, улсын өмч учраас яасан ч яахав гэсэн хүйтэн сэтгэлээр ханддаг учраас МИАТ өнөөдөр дампуурлын ирмэгт тулж, Иргэний нисэхийн салбар ч доройтсоор байна. Үүний гайгаар жирийн ард иргэд л хохирч үлдлээ. Сүүлийн 10 гаруйхан жилийн дотор Баруун-Урт, Цэцэрлэг, Мандалговь, Эрдэнэт, Өндөрхаан гээд маш олон нисэх буудал үүдээ барьж, зарим нь бүр хогийн цэг болж хувираад байгаа. Дахиад ч олон нисэх буудал ажиллагаагүй болж мэдэхээр байгаа. Хамгийн харамсалтай нь энд иргэд хохирч, яарсан сандарсан, өвдөж зовсон олон хүн агаарын тээврээр үйлчлүүлж чадахгүйд хүрээд байна. Энд төрийн оновчтой бодлого үгүйлэгдсээр удлаа. Өөрийн гэх 30 жилийн настай Зөвлөлт засгийн үеийн ганцхан онгоцтой МИАТ-ийг хувьчилж, үнэ тарифыг нь чөлөөлөх, энэ салбарт хувийн хэвшлийг оруулж ирэх шаардлагатай болоод байна. Ер нь хөрөнгөндөө хариуцлагагүй, юу ч хийж болдог төрийн компанитай өрсөлдөнө гэж юу байх вэ? Хувьчлахыг нь хувьчлаад, өөрчлөхийг нь өөрчлөөд зах зээлийн журамд нь оруулъя. "Аэро-монголиа", "Изинис" өөр хэн нь ч байдаг юм боломжтой нөхцөлөөр чөлөөтэй шударга өрсөлдөг. Үнэ нь аюулгүй байдал хангах түвшиндээ хүртэл өснө л биз, өрсөлдөөнд ороод өөрийнхөө боломжийн түвшинг олоод тогтоно. Дуртай цагтаа найдвартай нисчих унаатай байвал ажлаа бүтээнэ шүү дээ. Дэлхий даяараа нээлттэй тэнгэрийн тогтолцоо руу яваад, аюулгүй нислэгийн шаардлага хангаж байгаа аль ч авиа компани дуртай чиглэлдээ нисдэг болчихоод байхад бидний хийдэг, сэтгэдэг юм даанч өрөвдмөөр байна даа. Байдал энэ хэвээрээ удаан үргэлжилбэл бид бүр явгарч, Монголын агаарын тээвэр гэх хувьчлагддаггүй, хүнд өгөөжөө өгдөггүй энэ салбарт хөрөнгө оруулалт орж ирнэ гэж найдах хэрэггүй болох нь. Төрийн өмчийн хороо МИАТ-ийг өөд нь татах санаатай менежментийн хувьчлал хийж, Ирландын баг МИАТ-ийг багагүй хугацаагаар удирдсан. Гэвч сахил хүртээд шал дордов гэгчийн үлгэрээр энэ байгууллага өндийж босч чадаагүй. Яамны сайд голцуу дарга нар гадаадын мэргэжилтэнтэйгээ эрх мэдлээ булаалдан тэмцэлдээд, компанийн санхүүгийн үр ашгийг дээшлүүлэх, хурдан хувьчлах зорилгоо умартаад аж ахуйн шинжтэй маргаан хийсээр чадахгүй, мэдэхгүйг нь дуудсаар хөөгөөд явуулсан. Дарга нар маань ард түмний төлөө тэмцэгчдийн дүрд тоглохдоо амьдрал нь ядуу зүдүү нэг нь билетийнхээ үнийг төлж чадахгүй гэж халагладаг. Гэтэл ажлаа хийгээд, орон байраа худалдаж аваад, машинаа бариад, хүүхдээ гадаад дотоодод сургаад, амжуулж бүтээж яваа, цааш нь хэлбэл улс орныг минь нуруун дээрээ үүрч, ядарсан зүдэрснийг нь дарга нартай нь нийлүүлээд тэжээж байгаа, цаг нь алт болсон дийлэнх олон маань мөнгө нь байвч айгаад нисч чадахгүй, цаг заваа барж, даарч зутарч явна шүү дээ. Айдас төрөхөөр болгочихсон юм чинь аргагүй шүү дээ. Найдвартай хүрэлцээтэй агаарын тээврийн үйлчилгээ нь байвал нисэх нэг нь хэнээр ч заалгуулахгүйгээр таарсан зардлаа гаргаад нисээд явчихна. Найдвартай, аюулгүй агаарын тээврийн үйлчилгээ дутсанаас аялал жуулчлал уул уурхай болон олон салбарт учирч байгаа асар их хохирлыг мань мэт нь тооцож мэдэхгүй ээ. Үнийг нь зохиомлоор барьж, энэ байгууллагын санхүү рүү хэт их хошуу дүрээгүй байсан бол өнөөдөр нөхцөл байдал арай л өөр байх боломжтой байлаа. МИАТ компани өөрийнхөө хөрөнгөөр ганц онгоц нэмээд авчих боломж байхгүй хэмээн гараа дэлгэж суусаар. Гэтэл хувийн өмчийн "Аэро-монголиа" компани дөрвөн ч онгоц оруулж ирсэн. Түүний дотор орчин үеийн тийрэлтэт хоёр сайхан хөлөг оруулж ирсэн. Харамсалтай нь, зардлаа нөхөх боломжгүй хэт доогуур үнээр ашиггүй нислэг хийж, засвар үйлчилгээгээ ч хийж чадахаа байсан учраас тус компани лицензээ хураалгачихсан. Хамгийн гол нь энэ компани төрийн өмчит компанитай хүч тэнцвэргүй өрсөлдсөөр ялагдал хүлээсэн хэрэг. Хохироод хоцорсон хувийн хэвшлийнхэн (иргэний нисэхийн салбарт хөрөнгө оруулсан бизнесменүүд, тэднийг дагаж ажилласан нисгэгч, мэргэжилтнүүд) маань ч амжилт олоогүйнхээ бурууг өөрсдөөсөө хайсаар, ард түмэн нь тэднийг л чадваргүй муугаар нь дуудсаар байгаа ч гол учир нь төрийн монопольд дулдуйдсан, улстөрчдийн хөөрөгдсөн алдагдалтай үнэ тарифад байгаа юм шүү. 80-аад оныг бодвол бараг бүх сумын төвөөс банкаар үйлчлүүлчихдэг, гар утсаар ярьчихдаг, интернэтэд ороод и-мэйлээ үзчихдэг, хаанаа ч гэрэл цахилгаантай, телевиз үздэг болчихсон байхад иргэний нисэхийн салбар яагаад ингэж модоо барьж үүдээ хаачихдаг байна аа. Хөөрхий дөө монгол хүн нэрэлхүү. Авиакомпани байгуулж хэдэн зуун саяар шатсанаа нуугаад л өнгөрдөг, дампуурсан гэж бусдад хэлэгдэхээс айгаад. МИАТ компаниас болж дампуурсан, хаалга үүдээ барьсан эдгээр компаниуд хохирлоо төрөөс нэхэмжлэх юм бол би лав гайхахгүй ээ. Төр ч ямар нэгэн байдлаар хариуцаж л таарна. МИАТ хэмээх "хадны мангаа" дахиад хичнээн компанийг дампууруулах юм бол доо... 
Б.ЧУЛУУН 
