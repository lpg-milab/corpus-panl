Батлан хамгаалах яам арилжааны нислэгийг онцгой үүргийн нислэг гэж худал мэдүүлжээ

Батлан хамгаалах яамны ганц нисдэг тэргийг Ц.Батаа гишүүн тэргүүтэй анчин нөхдүүд хөлөглөж үнэг хөөж яваад осолдуулчихсан. Өнөөдрийг хүртэл ослын шалтгааныг тодруулахаар цагдаагийн байгууллага шалгаж байгаа.
"Ми-8" осолдсон шалтгааныг тодорхойлолцох гол баримт болох ОХУ-аас ирсэн хар хайрцагны бичлэгийг өчигдөр хэвлэлийнхэнд албан ёсоор мэдээлэв. Зэвсэгт хүчний жанжин штабын Агаарын довтолгооноос хамгаалах цэргийн командлагч хурандаа Ш.Энхбат, Зэвсэгт хүчний ерөнхий хянагч хурандаа М.Хүрлээ, Батлан хамгаалах яамны Мэдээлэл хяналт шинжилгээ үнэлгээний газрын дарга хурандаа Б.Коля, Зам тээвэр, аялал жуулчлалын яамны ахлах шинжээч Б.Дашаахүү нарын хүмүүс хэвлэлийн хуралд ирсэн. Нисгэгчид маршрут зөрчсөн, нам өндөрт орсон, агаараас ан хийх шийдвэр гаргасан гэдэг нь тогтоогдсон гэж байв. Хар хайрцагны бичлэг буюу техникийн үзүүлэлтийн дүгнэлтээр нисдэг тэрэг техникийн хувьд ямар ч эвдрэл гэмтэлгүй хэвийн ажиллаж байсан байна. Онгоц унах шалтгаан нь хоёр зүйлээс болсон. Яг тухайн осол болсон газар уулархаг. Уулын аманд орж ирэхэд байгалийн үзэгдэл буюу салхины доошоо чиглэсэн хүчтэй урсгалд орсон. Хоёрдугаарт, хэт нам доогуур орж ирсэн тэр агшинд хазайлттайгаар зүүн тийшээ шидэгдсэн байдлаар эргэхэд удирдлага алдагдсан. Энэ агшинд нисэх багийнхан авхаалж самбаа гарган цахилгааны бүх хэрэгслээ унтрааж аюулгүй буусан гэж тайлбарлав. Хар хайрцагны бичлэгийн аман бус орчуулгаас үзэхэд нисдэг тэрэгний сүүлний сэнс газар шүргэсний улмаас өөрийн эрхгүй эргэлтэд орсноор осолджээ. Өнгөрсөн хоёрдугаар сарын 24-ний өдөр болсон уг ослын хэргийг товчхон дурдахад Японы парламентын гишүүд хүрэлцэн ирж Булган аймгийн Сэлэнгэ сумын Ингэт толгойн сангийн аж ахуйд зочлох болсон тул арилжааны нислэг хийх зөвшөөрөл хүсчээ. Маршрут нь Улаанбаатар-Шарын гол-Ингэт толгой-Эрдэнэт-Улаан-баатар. Анх Батлан хамгаалах яамнаас нислэгийг онцгой үүргийн нислэг хэмээн худал мэдүүлсэн байдаг ч өдгөө энэ үгнээсээ буцаад байгаа. Онцгой үүргийн нислэг нь Улсын нисэхийн тухай хуулиар, Батлан хамгаалахын яамны шийдвэрээр зохицуулагддаг. Маршрут зөрчсөн хариуцлагыг хэн хүлээх вэ гэдэг асуултад "Иргэний нисэхийн ерөнхий газар" гэж хариулсан. ИНЕГ болохоор танайх эхнээсээ худлаа мэдүүлсэн гэж хэлж чадахгүй амаа таглуулаад байгаагийн учир бол нислэг эхлэхийн өмнө шалгасанд байгаа юм. Тухайн үед ИНЕГ арилжааны нислэгийг мэдсээр байж онцгой үүргийн нислэгийн дор зөвшөөрчээ. Ингэхээр гээндээ ч гоондоо ч хариуцлагагүй хандсан болж байгаа юм. Маршрут удаа дараа зөрчсөнөө хүлээсэн ч анх хотоос дөнгөж хөдлөөд 22-ын товчооны замд галт зэвсэг авахаар газардсан гэдгээ дурдсангүй. Мөн Булганаас хөдлөхийн өмнө нисгэгч нарын яриагаар батлагдаж буй "Энэ Батаа чинь сайдтай ярьчихдаг байна ш дээ" гэдэг үгний талаар бас тайлбар хийсэнгүй. Нисдэг тэрэгний үйлчлэгч Ц.Оюунцэцэг нь үйлчлэгч ч биш. Харин 303 дугаар ангийн нягтлан гэсэн мэдээлэл бий. Одоо нисдэг тэргэнд явсан хүмүүсийн заримынх нь биеийн байдал сайнгүй байгаа бөгөөд энэ талаар ихэд нууцалж байгаа гэнэ. 
Б.Долзодмаа
