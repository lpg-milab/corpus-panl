№97(15746)
1984 ОНЫ ДӨРӨВДҮГЭЭР САРЫН 22
Аугаа их Ленин

Хувьсгалт эрин бол хуучин нийгэм шинээр солигдох түүхэн эргэлтийн үе билээ. Түүхийн ийм үе хуучныг халах дэвшилт хүчийг онолч, жолоодогчтой нь төрүүлдэг. Манай эриний тэр суут онолч, аугаа их жолоодогч нь В. И. Ленин байлаа. Ийм учраас аугаа их Лениний мэндэлсний ойг хүн төрөлхтөн жил бүр өргөнөөр ёслон тэмдэглэдэг. 

В. И. Ленин тухайн үеийн дарлал мөлжлөгийг гүнзгий ухаарсан, өндөр боловсролтой гэр бүлд хүмүүжсэн юм. Үүний хамт ах нь хувьсгалын хэргээр хаант засаг цаазлагдаж, өөрөө хавчигдах болсон нь бурангуй ёсыг халах хувьсгалт тэмцлийн замд түүнийг эргэлтгүй оруулжээ. 16 настай Владимир Ульянов народникуудын тэмцлийн аргыг шүүмжилж, << Бид тийм замаар явахгүй өөр замаар явах ёстой>> гэж байв. Бас хувьсгалт тэмцэлд онол улс төрийн боловсрол чухал гэдгийг бүр 17 настайдаа гүнзгий ухаанч, << Эдүгээ үе бол эрхийн шинжлэх ухаан улс төрийн, эдийн засгийн ухааныг судлах хэрэгтэй тийм цаг мөн>> гэж байв. Гэвч хаант засаг тийм боломж олгосонгүй. Харин хяхалт хавчилт, шорон гяндан, цөллөгөөр угтсан юм. Түүнд Ленин цөхөрч гутарсангүй. Харин ажил, амралтын хатуу дэглэм тогтоон оросын сонгодог зохиолчид, ялангуяа хувьсгалт ардчилсан үзэлтнүүдийн бүтээлийг гүнзгий судалжээ. 

В. И. Ленин хожим нь << Петрбургийн гяндан, Сибирь, Казакиас тосгонд цөлөгдсөн тэр жилүүд шиг тэгж их ном уншсан үе миний амьдралд хожимд нь огт тохиолдоогүй юм>> гэж дурсдаг байв. В. И. Ленин цөллөгөөс суллагдаж, Казаньд, дараа нь Самарт шилжин суужээ. Энэ үед К. Маркс, Ф.Энгельс нарын гол гол бүтээлийг Орос орны нийгмийн амьдралтай нягт холбон нэвтэрхий судалсан байна. Ийнхүү В. И. Ленин империализмын эринээр дэвшигдсэн нийгмийн асуудалд марксизмаас хариу өгчээ. Капитализмын бүхэлдээ пролетарийн хувьсгалаар жирэмсэлж, Орос орон энэ хувьсгалын босгон дээр ирчихээд байгааг Ленин шиг ухаарсан хүн энэ үед үгүй байв. В. И. Ленин ингэж эрин үеэ төлөөлсөн их хүн, суут онолч болж тодорсон юм. Марксизмд гэгээрсэн суут ухаантны хувьсгалт эрмэлзэлд бөглүү муж, хөдөөний тосгон давчуудах боллоо. В. И. Ленин ажилчин анги бөөгнөрсөн, хувьсгалын хэргийг мандуулах боломжтой Петрбург хотыг зорив. Тэгээд ажилчин ангийг марксист онолоор зэвсэглэж, пролетарийн хувьсгалын арми бэлтгэх, хувьсгалт нам байгуулах их үйлсээ эхэлсэн юм. В. И. Ленин эхлээд пролетарийн хувьсгалын замыг цэвэрлэж, ажилчин ангийг народникуудын нөлөөллөөс ангижрууллаа. Дараа нь шинэ маягийн нам байгуулах, пролетарийн хувьсгалын стратеги техникийг боловсруулах их замд орж, хэрэгжүүлсэн юм. 

В. И. Ленин пролетарийн хувьсгалд бэлтгэх, түүнийг зохион байгуулах явцдаа шинэ эринээр дэвшин гарсан асуудлуудад хариу өгч, нийгмийн шинжлэх ухааны салбар бүрт эргэлт гаргасан онол боловсруулан, дүгнэлт хийсэн байна. В. И. Ленин марксизмын бүрэлдэхүүн хэсэг философи, улс төрийн эдийн засгийн ухаан шинжлэх ухааны коммунизмын онолд цоо шинэ үе болсон нээлт онол, сургаалаа боловсруулсан юм. В. И. Ленин ревизионизм, оппортунизмын дайралтад хатуу цохилт өгч, марксизмыг хамгаалж, хөгжүүлсэн билээ. 

Аугаа их Ленин, түүний намын хийж гүйцэтгэсэн үзэл суртал, зохион байгуулалтын нөр их ажлын үрээр Орос оронд Октябрийн социалист хувьсгал ялж, капитализмаас социализмд шилжих түүхийн эрин эхэлсэн байна. В. И. Ленин дотоод, гадаадын дайсны эсэргүүцлийг дарж, залуу зөвлөлт улсыг хамгаалах, капиталист хүрээллийн дотор Орос оронд социализмын ур үндсийг соёлжуулах аугаа их үйл хэргийг жолоодсон юм. Мөн социализм байгуулах суут төлөвлөгөө боловсруулж, шинэ нийгмийн хөгжлийн үндсэн чиглэл, үе шат, хэтийн төлөвийг зааж өгсөн билээ. 

Хүн төрөлхтөн өнөөдөр аугаа их Лениний заасан замаар залхааж явна. Их Октябриар эхэлсэн социализмын ертөнц дэлхийн хамгийн үсрэнгүй хөгжилтэй, бүхэл бүтэн систем болж, нийгмийн хөгжлийн гол чиг замыг зааж байна. ЗХУ хөгжингүй социализмыг төгөлдөржүүлэх шатанд шилжиж, ангигүй нийгмийн бүтцийг төлөвшүүлэх аугаа их зорилтыг хэрэгжүүлж байна. Ах дүү орнуудын нэг хэсэг нь хөгжингүй социалист нийгэм, нөгөө хэсэг нь социализмын материалтехникийн баазыг байгуулж байна. В. И. Ленин капитализмаас социализмд шилжих эринд хөгжингүй орнуудад пролетарийн хувьсгал, хоцрогдсон хийгээд дарлагдсан орнуудад үндэсний эрх чөлөөний хөдөлгөөнийг хосолсон олон хувьсгал болно гэдгийг зааж байсан нь өнөөдөр хэрэгжиж байна. 

Үндэсний эрх чөлөөний хөдөлгөөний үр дүнд империализмын колонийн систем сүйрэн унав. Афганистан, Никарагуа зэрэг оронд хувьсгал яллаа. Алжир, Ангол, Мозамбик, БНАЙАУ, Этиоп зэрэг орон социализмын чиг баримжаагаар замнаж байна. Коммунист, ажилчны 100 шахам намыг эгнээндээ багтаасан дэлхийн коммунист, ажилчны хөдөлгөөн өнөө үеийн хамгийн нөлөө бүхий хүч боллоо. Ийнхүү дэвшилт хүчний хувьсгалт тэмцлээр Лениний үзэл санаа биелж, капитализмын байр суурь суларч байна. 

Гэвч өнөө үеийн харгис хүч нийгмийн дэвшлийн төлөө тэмцэж байгаа улс түмнийг нухчин дарахыг оролдож байна. Рейганы засаг захиргаа дэлхий дахинд тогтсон тэнцвэрт байдлыг эвдэж, дэлхийд ноёрхлоо тогтоохыг санаархаж, энэ зорилгоор зэвсэглэлээр хөөцөлдөх шинэ үед орж, сансрыг ч хүртэл дайн түрэмгийллийн бааз газар болгохыг хичээж байна. Үүний эсрэг ЗХУ, социалист хамтын нөхөрлөлийн бусад орон энх тайванч олон саналыг дэвшүүлж тавив. Гэвч тэд нааштай хандлага огт гаргаагүй юм. Ийм нөхцөлд ЗХУКН, 3өвлөлт төрийн удирдагчдын гаргасан мэдэгдэл онц ач холбогдолтой боллоо. ЗХУ,  ах дүү социалист бусад оронд өөрийгөө, холбоотнуудаа хамгаалах, империалистуудад хатуу цохилт өгөх хүч бий. Империалист харгис хүчний санаархал гаарч байгаа өнөөгийн нөхцөлд улс орны эдийн засгийг бэхжүүлэх явдал юунаас ч чухал юм. Үйлдвэрлэлийн дотоод нөөцийг дайчлан ажиллах, түүхий эд материалыг хэмнэх, хөдөлмөрийн бүтээмж, бүтээгдэхүүний чанарыг дээшлүүлэх, хөдөлмөрийн сахилгыг бэхжүүлэх нь төлөвлөгөөт зорилтыг тоо, чанарын өндөр үзүүлэлтээр биелүүлэхийн үндэс болно. 

