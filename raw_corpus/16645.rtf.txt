№55 (16645)
1987 оны гуравдугаар сарын 5.
Гүйцэтгэлийн хяналт

Сүхбаатарын районы АДХ-ын гүйцэтгэх захиргаа өнгөрөгч оны арван нэгдүгээр сарын чуулганаараа хүн амын эмнэлгийн үйлчилгээг сайжруулах асуудал хэлэлцэж, гаргасан шийдвэрүүдээ хэрэгжүүлэхийн тулд депутатууд, хөдөлмөрчдийн оролцоотойгоор гүйцэтгэлийн хяналтыг нэгж, хэсэг бүрт тавьж ажиллаад богино хугацаанд мэдэгдэхүйц ахиц өөрчлөлт гаргажээ. Ялангуяа эмнэлгийн үйлчилгээний хүртээмжийг сайжруулах ажлыг чуулганы маргаанаас эхлэн төлөвлөгөөний дагуу зохион байгуулж, холбогдох байгууллагад асуудлыг тавьж шийдүүлэн эмч, сувилагчдын тоог 1985 оныхоос 36 - 47 хувь, нутаг дэвсгэрийн эмнэлгийн байгууллагын орон тоо, бүтцийг боловсронгуй болгох замаар хэсгийн эмнэлгийг 14-өөр нэмэгдүүлж, районы нэгдсэн эмнэлгийн поликлиникийн нарийн мэргэжлийн олонхи кабинетыг хоёр ээлжийн үйлчилгээтэй болгон, гэр хорооллын зарим амбулаторийг нүд, шүд, хамар хоолой, мэдрэл зэрэг мэргэжлийн кабинетуудаар өргөжүүлсэн нь үйлчилгээг шуурхай болгожээ. 

Худалдаа, нийтийн хоолны байгууллагуудынх нь үйлчилгээний чанар, соёл үлэмж дээшилж, цэг салбарын байршил боловсронгуй болж, материаллаг бааз нь бэхжиж үзэгдэхүйц өөрчлөлт гарчихсан байх үндэслэл бүхий шийдвэрийг Найрамдлын районы АДХ-ын 1985 оны есдүгээр сарын чуулганаас гаргасан байна. Гэтэл VIII таван жилийн гарааны онд районы худалдаа, нийтийн хоолны нийт цэг, салбарын дөрөвний нэг нь уралдааны амлалтаа биелүүлээгүй, нийтийн хоолоор хөдөлмөрчдөд үйлчлэх төлөвлөгөө районы хэмжээгээр тасарчээ. Үйлчилгээг хөнгөн шуурхай, соёлч болгоход ихээхэн нөлөөтэй хүнсний барааг жижиглэн савлах нэгдсэн цех бий болгох, худалдаа, нийтийн хоолны ажилтан, ажилчдын үйлчилгээний хувцас хэрэгслийг угааж цэвэрлэх төвлөрсөн цех, нарийн ногооны хүлэмж шинзэр байгуулах зэрэг чуулганаас дэвшүүлсэн олон чухал шийдвэр одоо хүртэл огт биелээгүй байна. Районы АДХ-ын гүйцэтгэх захиргаа чуулганыхаа шийдвэрийг хэрэгжүүлэх 40 асуудалтай төлөвлөгөө гаргаж, тэр бүхний тоогоор холбогдох байгууллагад албан бичиг илгээж, төлөвлөгөөнд тусгасан зүйл бүрээр хариуцсан ажилтнуудын нэр дээр хяналтын карт нээгээд ч ахиц гарсангүй. Яагаад ийм болов? << Хүмүүсийг шалгах, ажлын жинхэнэ гүйцэтгэлийг шалгах үүнд, зөвхөн үүнд, гагцхүү үүнд л одоогийн бүх ажил, бүх бодлогын гол гогцоо оршино >> гэсэн ленинч зарчмыг ажил хариуцсан коммунистууд өдөр тутмын мөрийн хөтөлбөр болгож чадаагүйгээс ийм болжээ. Гүйцэтгэлийн хяналтын биет ажлыг карт хаах. бичиг цаас илгээх, үүрэг даалгавар тэмдэглүүлэх төдийхнөөр сольсон газарт л ажил хохирч байгааг МАХН-ын Төв хорооны II бүгд хурлаас ( 1986 он) буруушаан тэмдэглээд << одоо асуудлын гол учир нь гаргасан шийдвэр, төлөвлөсөн зорилтын биелэлтийг аж ахуй, үйлдвэрлэлийн үндсэн нэгж бүр дээр тодорхой зохион байгуулахад оршиж байна >> гэж заасан билээ. 

Төр, аж ахуй, соёлын бүх шатны байгууллагын удирдлагын гол хэрэгсэл гүйцэтгэлийн хяналтын ач холбогдлыг жинхэнэ ёсоор ойлгож өдөр тутмын бүтээлч үйл ажиллагаа болгохоос ажлын арга хэлбэрийг өөрчлөн сайжруулах зорилт шууд хамаарах болно. 

В И. Ленин зуу гаруй зохиол, бүтээлдээ гүйцэтгэлийн хяналт нь зохион байгуулалтын хүчирхэг зэвсэг мөнийг тодорхойлон дурдаж, социалист төр, эрх баригч намын хяналтын систем, арга зарчмыг онол, практикийн үүднээс бүрэн цэгцтэй боловсруулсныг нам, улс, аж ахуй, соёлын байгууллагын удирдах ажилтан хэн боловч нягт судалж, суралцаж, гүйцэтгэлийн хяналтад олон түмнийг өргөнөөр оролцуулж, ил тод, намч зарчмаар зохион байгуулах нь өнөө үеийн гол шаардлага мөн. 

Ажил хэрэгч хяналт нь шийдвэр, гүйцэтгэлийн эргэх холбооны үндсэн шижим учраас шийдвэр, төлөвлөгөө цаг үедээ нийцэж байгаа эсэхийг мэдээллийг хяналтаас авч, шийдвэрийг хэрэгжих явцад нь боловсронгуй болгох асуудал манай боловсон хүчний анхаарлын төвд байх ёстой. Шийдвэр, төлөвлөгөө нь ямагт дэвшилд дуудаж, материаллаг болон оюуны потенциалыг ур ашигтай дайчилж, улс эх орны хүчин чадлыг бэхжүүлэх, хүн амын сайн сайхан аж байдлыг хангахад чиглэж байдаг учраас заавал нэрлэгдэх шинжлэх ухааны үндэслэлтэй байх ёстой. Үүний тул төрийн захиргаа, аж ахуй, соёлын байгууллагын удирдах ажилтан, мэргэжилтний дадлага туршлага, удирдлага, төлөвлөлтийн шинжлэх ухааны мэдлэг өндөр байх хэрэгтэй. 

Хөдөлмөрчдийн өргөн хэрэгцээний жижиг барааны үйлдвэрлэл, нэр төрлийг нэмэгдүүлэх төлөвлөгөө жил тутам тасарч ирсний дотор өнгөрөгч онд нийт нэр төрлийн 50 гаруй хувь нь дутуу биелж, 40 шахам нэрийн жижиг эдлэхүүнийг огт үйлдвэрлээгүй байна. Тасалдлын дийлэнх хувь нь Геологи, уул уурхайн Үйлдвэрийн Яам, Хөнгөн, хүнсний үйлдвэрийн Яаманд ногдож байна. Үүний шалтгаан нь шийдвэр, төлөвлөгөөг харьяа газрууддаа өгөөд биелэлтэд нь тавих гүйцэтгэлийн хяналтыг орхигдуулсантай холбоотой боловч, зарим байгууллагад биелүүлэх үндэслэл муутай төлөвлөгөө, даалгавар хүргүүлснээс болжээ. Аливаа шийдвэр, төлөвлөгөөг улс орны өмнө тулгарч байгаа зорилтыг хангах үйлдвэрлэлийн нэгж, хамт олны саналыг тусгаж, нөөц бололцоог бүрэн дайчлахуйцаар боловсруулан баталж, өргөн олныг оролцуулсан гүйцэтгэлийн хяналтын ил тод ажиллагааг хэвшүүлэх нь урагшлах хөдөлгөөний чухал сурвалж мөн. 

МАХН-ын Төв Хороо, БНМАУ-ын Сайд нарын Зөвлөлд уржигдар болсон нам, улсын идэвхтний зөвлөлгөөн дээр нөхөр Ж. Батмөнх хэлсэн үгэндээ << . . . манай бүтээн байгуулалтын амин чухал бүх асуудлын хувь заяа нь нам, улсын боловсон хүчний хариуцлага, гүйцэтгэх сахилгатай хэзээ ямагт салшгүй холбоотой байдаг болохоор намын байгууллагаас боловсон хүчинтэй ажиллах арга барилаа улам боловсронгуй болгох нь чухал байна >> гэж заасан нь манай нийт байгууллагын удирдлагын үйл ажиллагааны мөрийн хөтөлбөр болох ёстой. Гүйцэтгэлийн хяналтын ур нөлөө нь боловсон хүчний хариуцлага, санаачилгын чухал хэмжүүр учраас төлөвлөгөө, шийдвэрийн үзүүлэлт, заалт бүрийг цаг хугацаанд нь жигд биелүүлж, ам ажлын нэгдлийг ямагт хангаж ажиллацгаая. 

