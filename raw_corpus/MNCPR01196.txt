Би ч амласан, Ёкозуна ч хэлсэндээ хүрсэн

Япон улс жижиг дунд Үйлдвэрлэлд 2,9 тэрбум иенийн зээл олголоо Монгол Улсын Ерөнхий сайд М.Энхболд, Япон Улсын Ерөнхий сайд Ж.Койзүми нарын хийсэн хэлэлцээний дүнд Японы улсын Засгийн газар Монголын жижиг, дунд үйлдвэрлэлийг дэмжих, байгаль орчныг хамгаалахад зориулж хоёр тэрбум 981 сая иенийн хөнгөлөлттэй зээл олгохоор шийдвэрлэв. Мөн Японы тал Монголын ядуу тариаланчдыг дэмжих 330 сая иен, Монголын хүнсний хомсдолыг арилгахад зориулж 200 сая иений үнэ бүхий хүнсний буцалтгүй тусламж үзүүлэхээр шийдвэрлэлээ.
Ерөнхий сайд М.Энхболдыг Токио дахь Японы Ерөнхий сайдын ордонд хүрэлцэн ирэхэд Ерөнхий сайд Жюничиро Койзүми угтан авч мэндчилэн "Би Эрүүл мэндийн сайд байхдаа Монголд очиж байсан. Зочид буудлаас гараад явахад цэлмэг тэнгэрт олон одод хурц гялалзаад сайхан байсансан" гэж Монголын тухай үлдсэн сэтгэгдлээ хуваалцав. Тэрээр цааш нь "Таныг ирэхтэй зэрэгцээд мэргэжлийн сумогийн Хару башёгийн барилдаанд Ёкузона Асашёорюү түрүүллээ. Кёкюшүзан анх Японд ирснээс хойш мэргэжлийн сумогийн ертөнц монголчуудад эзлэгдсэн. Японы бөхөд сумод аварга болох орон зай олдохгүй боллоо. Асашёорюүтай уулзахдаа би "Чамайг сумод завсаргүй зургаа түрүүлчихвэл өөрийн биеэр очиж шагнал гардуулна" гэж амласан чинь Ёкозуна хэлсэндээ хүрч түрүүлэн, би амласан ёсоороо Фукуокад очиж Ерөнхий сайдын цомыг өөрөө гардуулсан. Асашёорюү тэгэхэд аваргынхаа зодогны хуулбараас надад дурсгасан" гэж ярилаа. Энэ бүхэн Япон, Монголын найрсаг харилцааны илрэл юм гэж өгүүлэв. Ерөнхий сайд М.Энхболд Монголын бөхчүүдэд сайхан үнэлгээ өгсөнд талархаад "Та намайг сакура цэцэглэх ийм сайхан үеэр урьж, таньтай танилцах боломж олгосонд баяртай байна. Таны Японд хийж байгаа зоримог шинэчлэлийг бид анхааралтай харж байдаг. Зах зээлийн харилцааг сонгосон 1990-ээд оноос хойш япон хүмүүс биднийг дэмжиж тусалж байсанд бид талархаж явдаг. Монгол иргэдийн дунд явуулсан олон нийтийн санал асуулгаар харилцаагаа хөгжүүлэх хамгийн шаардлагатай улсыг нэрлэхийг хүсэхэд 70 хувь нь Япон улсыг нэрлэсэн нь манай ард түмэн танай оронд хэрхэн ханддагийн илэрхийлэл гэж бодож байна" гээд Япон улсын буцалтгүй тусламжаар баригдсан нийслэлийн 114 дүгээр сургуулийн сурагчийн Японы Ерөнхий сайдад хандсан захидлыг дамжуулав. М.Энхболд цааш нь "Манай Засгийн газар байгуулагдаад хоёр сар болж байна. Бид шинэчлэлийн бодлогоо тодорхойллоо. Эдийн засгийн өсөлтийг ард иргэдэд хүртээмжтэй болгох, ядуурлыг бууруулахыг зорин ажиллаж байна. Өнөөдөр манай орон хөгжлийн стратегиа боловсруулж, дэлхийн болон түнш орныхоо байдлыг судалж шинжилж, үүндээ зарим япон эрдэмтдийн саналыг тусгаж байгаа. 1990-ээд оноос хойшхи Монгол, Японы иж бүрэн түншлэлийн харилцааг тодорхойлж, харилцааны баттай суурь өнгөрсөн арван жилд тавигдсан гэж үзсэн бөгөөд энэ удаагийн миний айлчлалын үеэр иж бүрэн түншлэлийн харилцааг харилцан ашигтай, үр нөлөөтэй, бодитой болгож, шинэ шатанд гаргах зорилт тавьж байна" гэж онцлон тэмдэглэв. Хоёр орны Засгийн газрын тэргүүн нар энэ онд Их Монгол улс байгуулагдсаны 800 жилийн ой, 2007 онд хоёр орны хооронд дипломат харилцаа тогтоосны 35 жилийн ой болохтой холбогдуулан Японы Засгийн газар, парламентаас энэ жилийг Монголын жил болгож зарласныг сайшааж, 2007 оныг "Монгол дахь Японы жил" болгон тэмдэглэхээр тохиролцов. Ерөнхий сайд М.Энхболд, энэ бүх арга хэмжээний үр дүнд япон иргэд Монголд олноор зочилно гэдэгт эргэлзэхгүй байгаагаа илэрхийлээд, Монголын Засгийн газар энэ оныг дуустал Японы иргэдийг Монголд визгүй зорчих боломж олгосныг дуулгав. "Танай бага сургуулийн хоёрдугаар ангийн сурах бичигт байдаг "Сүхийн цагаан морь" үлгэрт морин хуурын тухай гардаг". Энэ жил Их Монгол улс байгуулагдсаны 800 жилийн ойг тохиолдуулан 800 морин хуур Японы сургуулиудад бэлэглэх хөдөлгөөн Монголд өрнөөд байгааг М.Энхболд хэлээд морин хуурын дээжийг батламжийн хамт Ж.Койзүмид гардуулав. Японы Ерөнхий сайд Ж.Койзуми хуурыг авч, ая хуурдахыг оролдож хөгжөөв. Ноён Ж.Койзүми морин хийл тоглодог учраас тун эвлэгхэн хуурдаж байлаа. "Монголчуудад Японыг багаас нь танилцуулах зорилгоор япон үлгэр бага ангийн сурах бичигт оруулах бодолтой байгаа. Та Монголд очихдоо саналаа хэлээрэй" гэж Ерөнхий сайд М.Энхболд хэлэв. Ганцаарчилсан уулзалтын дараа Ерөнхий сайд нар хэлэлцээний ширээнд суув. Хэлэлцээний үеэр Монгол улсын Үйлдвэр, худалдааны яам, Японы Эдийн засаг, үйлдвэрийн яамны хооронд зөвлөлдөх уулзалт хийхээр тогтов. Монгол орон газрын баялгаа эзэмших нь улсын хөгжилд томоохон үүрэг гүйцэтгэх бөгөөд Японы хөрөнгө оруулалт, техникийн хамтын ажиллагаа үүнд чухал хувь нэмэр оруулж чадна гэж үзэж байгаагаа талууд илэрхийлэв. "Монголын нүүрс олборлолтыг хөгжүүлэх чиглэлээр геологийн хамтарсан хайгуул энэ онд эхэлсэн. Уул уурхайн салбарт хөрөнгө оруулах сонирхолтой олон улс орны хөрөнгө оруулагчид байгаагийн дотор дотор Японы компаниуд хөрөнгө оруулалтад оролцох сонирхлоо илэрхийлж байгаад хүндэтгэлтэй хандаж байна. Монголын том ордуудыг шинэ технологи ашиглаж эзэмшвэл байгаль орчинд халгүй байж чадна" гэж талууд үзэж байв. Япон улсын Засгийн газар худалдааг дэмжих замаар хөгжиж буй орнуудын тогтвортой хөгжилд хувь нэмэр оруулах үүднээс өнгөрсөн онд зарласан "Хөгжлийн санаачилга"-д Монгол Улсыг хамруулах хүсэлтийг Монголын талаас тавилаа. Ерөнхий сайд М.Энхболд дэлхийн цаг агаарын өөрчлөлтөөс шалтгаалж, Монголд хуурайшилт хурдтай явж байгаа тул газар тариалан, мал аж ахуйд учирч байгаа усны асуудлыг цогц шийдвэрлэх, усжуулах асуудлыг судалж үзэх, олон улсын нисэх онгоцны томоохон шинэ буудал байгуулах, Улаанбаатарт хурдны шинэ зам байгуулах, Монголд нэн шаардлагатай байгаа зам, барилгын мэргэшилтэй ажилчин бэлтгэх мэргэжлийн сургалт үйлдвэрлэлийн төв байгуулах, Японд дадлагажигч ажилчны тоог нэмэгдүүлэх зэрэг хүсэлтийг тавьсныг Японы тал судалж үзэхээр болов. Монголын говийг эрчим хүчээр хангах төслийг танилцууллаа Ерөнхий сайд М.Энхболд айлчлалынхаа хүрээнд манай улсад хөрөнгө оруулах сонирхолтой Японы томоохон компаниудын хамтран байгуулсан Өмнөд говийн эрчим хүчний хөгжлийн корпораци (South Gobi Power Development Corporation)-ийн удирдлагуудтай уулзлаа. Энэ үеэр Ерөнхий сайд уул уурхайн салбар Монгол орны хөгжилд түүхэн үүрэг гүйцэтгэж байгааг тэмдэглээд, тус салбарт хөрөнгө оруулах сонирхолтой гадаадын олон байгууллага байгаагийн дотор сайн түншийн харилцаатай Японы компаниуд зонхилж буйд баяртай байна гэв. Японы Өмнөд говийн эрчим хүчний хөгжлийн корпораци нь Монголын говийн бүс нутагт ашигт малтмалын үйлдвэрлэлийг хөгжүүлэхэд шаардагдах эрчим хүчний хэрэгцээг хангахын тулд шинээр цахилгаан станц байгуулах төсөл боловсруулаад байгаа аж. Энэ нь Оюу Толгойн уурхай болон бүс нутаг дахь бусад хэрэглэгчдийг хангах цахилгаан станц байгуулах ажил юм. Энэ нь байгаль орчинд хор хохиролгүй цоо шинэ техник технологийг ашиглахаар төлөвлөж байгаа бөгөөд төслийг хэрэгжүүлэхдээ Монголын компаниудтай хамтарч ажиллах гэнэ. Тус корпорацийнхан төслийн ажлаа 2007 онд эхэлж, 2009 онд ашиглалтад оруулахаар төлөвлөсөн байна. Энэ ажлыг Японы Олон Улсын Хамтын Ажиллагааны Банк голлож санхүүжүүлэх юм. Байгууламжийг түлхүүр хүлээлгэж өгөх нөхцлөөр барьж байгуулах бөгөөд станц үйл ажиллагаагаараа зээлийн өрийг барагдуулсаны дараа өмчийн эрхийг Монголын талд шилжүүлнэ гэж тооцож буй аж. Японы хэвлэлийнхэнд хандаж үг хэллээ Японы Хэвлэлийн хүрээлэнд зочлохдоо Ерөнхий сайд хэвлэлийн бага хурал хийж, тус улсын хэвлэлийнхэнд хандаж үг хэллээ. Япон сэтгүүлчид Монголд төв суурин руу тэмүүлэх үзэгдэл хүчтэй байгаа, хөгжил зөвхөн Улаанбаатар хотод харагдаж байгаа тухай, Японы компаниуд уул уурхайн салбарт хэрхэн оролцдог талаар, Монголын уламжлалт нүүдлийн мал аж ахуй орчин үетэй хэрхэн зохицож байгаа эсэх талаар сонирхон асууж байлаа. Мөн манай улсад хөрөнгө оруулах гэж байгаа "Мицибуси" компаний тухай сонирхохын сацуу "Айвенхо майнз"-тай Тогтвортой байдлын гэрээг яагаад байгуулахгүй байгааг асууж байв. Ерөнхий сайд хэлэхдээ "Тогтвортой байдлын гэрээ нь одоо хийхэд бэлэн болж байгаа. Энэ гэрээ аль нэг талын эрх ашгийг хохироосон гэрээ байх ёсгүй. Харилцан ашигтай гэрээ хийгдэнэ гэж бодож байна. Японы "Мицибуси" компани нь Таван толгой, Цагаан суварга, Оюу толгой зэрэг орд газрыг эрчим хүчээр хангах төсөл дээр ажиллаж байгаа. Хэрэв энэ төсөл хийгдээд бэлэн болбол манай Засгийн газар дэмжихэд бэлэн гэлээ. Өчигдөр орой Ерөнхий сайд М.Энхболд Японы "Киодо Цусин" агентлагт ярилцлага өгөв гэж Засгийн газрын Хэвлэл, мэдээллийн албанаас мэдээллээ. 
