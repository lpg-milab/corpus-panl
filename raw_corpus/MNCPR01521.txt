Авто аллага

-Энэ аллагыг өөгшүүлэгчид нь Замын цагдаагийн газар, түүний дэргэдэх хэрэг бүртгэх, мөрдөн байцаах алба, тээврийн прокурорынхон гэцгээж байна- Хотын төв замаас гарч давхиад хоёр хүн дайрч алан, 3-4 хүн хүнд хөнгөн гэмтээчихсэн компанийн захирал согтуу залуу "Миний найз Засаг дарга бий шүү" гэж хашгирч зогсох юм гэнэ.
Энэ залуу гэгээн цагаан өдрөөр машин барьж явах үедээ Хан-Уул дүүргийн замын цагдаатай архидаж "мал" болчихоод байгаа нь энэ. Замын цагдаа Ганбат энэ аймшигт аллага болох үед машинд байсан эсэх нь тодорхойгүй, ямар ч л байсан дүрэмт хувцас нь машин дотор үлдсэн. Аймшигт хэрэг гарах үед машинаас хүн гарч зугтаасан гэсэн гэрчлэгчид бий. Хэн зугтаасныг шударга хүмүүс тогтооно биз. Юутай ч энэ хэрэг, замын цагдаа холбогдсон, Засаг даргын найз гэдгээрээ, түрүү түрүүчийн хүний амь сүйдсэн олон хэрэг шиг замхрах биз. Энэ аймшигт аллагын цус нь хатаагүй байхад Дарханы замд 19 хүнтэй микроавтобус зам дээр зогсож байсан том машиныг хар хүчээрээ мөргөж аймшигт хэрэг дуу дуугаа авалцан гарлаа. Газар дээрээ есөн хүн нас барсан гэж байгаа. Манай автын хөдөлгөөний үнэн дүр зураг иймэрхүү. Хоногт гарч байгаа гэмт хэргийн дийлэнх нь авто аваарын хэрэг. Энэ чиглэлийн сурвалжлага хийдэг сурвалжлагчийн хувьд зөвхөн өөртөө хандаж ирсэн захидлыг эргэж нэг үзлээ. УИХ-ын дарга асан С.Төмөр-Очирын хамгаалалтын машинд дайрагдсан охины өрөвдөлтэй захианаас хойш авсан бүх захидал мэдээллийн гуравны нэг нь жолооч нарын гаргасан аваар осолтой холбоотой байх юм. Нэгдүгээр хороололд Цамбагаравын автобусны буудлын дэргэд машинд дайрагдан нас барсан залуугийн эцгийн өрөвдөлтэй ярилцлага, Х хорооллын дэргэд замын гарцаар гарч яваад эмэгтэй жолоочтой хөнгөн тэргэнд дайруулж үргэлжийн тахир дутуу болсон өндөр настан Д-гийн захидал, Баянзүрх дүүргийн нутаг дэвсгэр Жуковын музейн ойролцоо зам дээр, гарцаар гарч яваад машинд дайруулан амь насаа алдсан ээжийнхээ хойноос гомдож горойсон хүүхдүүдийн захидал, Дэнжийн мянгын өмнөх замд явж байгаад машинд дайрагдан нас барсан ээжийнхээ амийг нэхэмжилсэн хоёр бяцхан охины захидал... гэхчилэн ямар олон захидал мэдээлэл байна гээ. Энэ бүгд замын цагдаагийн газрын ажилтнууд, дэргэдэх хэрэг бүртгэл, мөрдөн байцаах алба, тээврийн прокурорынхонд гомдсон байх юм. Мөнгөтэй, баян жолооч нар, албан тушаалтнуудтай хуйвалдаж, гэмт хэрэгтнүүдэд ял завшууллаа гэж. Энэ материалууд сонинд нийтлэгдсэн л дээ. Огт тоодоггүй дөжирчихсөн толгойтнууд. Уг нь хутгаар алах, хаймар дугуйгаар алах хоёр нь хохирогчдын хувьд ав адилхан зүйл. Гэтэл хутгалаад алчихсан хүн цааз ял авдаг. Машинаар дайраад алчихсан нь бараг ялгүй шахам, хэдэн төгрөгөөр торгуулаад өнгөрдөг. Улсад хэдэн төгрөгийн торгууль орохоосоо илүү хэрэг бүртгэгч, мөрдөн байцаагч, шүүгч, прокуроруудын халаасанд ямар их мөнгө ордог бол гэж би гайхдаг юм. Саяхан, их хэмжээний авлига авч хувааж хүртээд гэмт хэрэгтэнд ял завшуулсан шүүгч прокуроруудыг шүүж хорих ял өгсөн байна билээ. Энэ бол зөвхөн мэдэгдсэн нь. Гомдож горойгоод яваа энэ олон хохирогчдын нөгөө талд ямар их ял-мөнгөний наймаа яваа бол. Машин унадаг дарга нар өөрсдөдөө зориулж түмэн цоорхойтой мөлгөр хууль гаргасан. Хууль ч гэж дээ, зүгээр нэг оронцог. Түүнийг нь хэрэг бүртгэгчээс эхлээд яаж ашиглах тухай, хэвлэгдээгүй хууль илүү үйлчлэх болсон. Энэ нөхцөлд автын хөдөлгөөн гэдэг "авто аллага" боллоо. Монголчууд уг нь шантрамтгай, биеэр үзэхээрээ хариугүй амьтад. Дөчин хэдэн оны үед хотод орос хүн дайрчихсан жолоочид цааз ял өгөөд, олны нүдний өмнө гүйцэтгэсэн юм билээ. Жолоо мушгидаг л бүх хүнийг аваачсан гэдэг. Түүнээс хойш арван жилд автын ганц ч хэрэг гараагүй гэж ахмад жолооч Иш ярьдаг сан. Бууддаггүй юмаа гэхэд хүн алсан, хэд хэдээр нь хөнөөсөн жолооч нарын хэргийг нээлттэй, олон нийтэд дохио санамж болохоор таслан шийтгэж болдоггүй юм уу. Би долоо хоногт заавал нэг шүүх хурал сурвалжилдаг. Сүүлийн гурван жилд л лав хүний амь хөнөөсөн жолоочийн хэрэг таарсангүй. Жолоочийн хэрэг, ой хээрийн түймрийн хэрэг хоёрыг ямар их нууцалдаг гээ. Онцгой аваар осол гаргасан жолооч нар нь голдуу баячууд, тэргээ өөрөө барьж явсан дарга сайд нар, томчуудын хүүхэд байдаг. Жолоочийн хэргийг нуух нэг үндэслэл нь энэ. Хоёр хүн газар дээр нь хөнөөсөн этгээд "Засаг даргын найз" гэж хашгирч байгаа нь хууль үйлчилдэггүй хүн байж таарах нь ээ дээ. Тэр найз Засаг дарга нь урьд өмнө хичнээн ч хүнийг, хэдий ч хэргийг ингэж аварсан юм, бүү мэд. Замын цагдаагийнхан үе үе сүржин ажил эхэлдэг боловч, Монголын хууль гурав хоног гэгчээр замхардаг. Энэ замын бөглөө болсон микро автобуснуудыг яаж журамлана гэлээ. Бүх хүн сонссон байх. Нөгөөх хулгайн тээврийн микроавтобуснууд бүгд л замын хөдөлгөөнд оролцож байгаа. Нэг шугам нь талдаа 1000 шахам төгрөг авдаг болсон. Замаа хэсэглээд 2-3 зуун төгрөгөөр явдаг болгочихоод байгаа. Нугасанд хүн суулгахгүй гэсэн. Бүгд л нугасандаа хүнтэй, цагдаа харагдвал доош нь дарж хэвтүүлдэг. Үйлчлэгч нь автобусны буудал дээр өч төчнөөн минутаар хашгираад зогсчихдог. Том оврын автобуснууд зогсох талбай байхгүй, хүнээ замын голд шахам буулгаад явж байна. Замын түгжрэл, аваар осол, эндээс л үүдэн гарч байна. Зохицуулж байгаа замын цагдаа байна уу. Алга даа! Замын цагдаа хаана байна. Гэрлэн дохиотой зам дээр хэд хэдээрээ зогсч байдаг. Гэрэл, цагдаа хоёр учир нь ойлгогдохгүй зохицуулалт хийж замын түгжрэлийг арилгахаасаа илүү дарамттай юм шиг ажиглагддаг. Нэг жолооч "Энэ цагдаа нар чинь жийптэй, дарга нарын талыг нь хурдан явуулаад байна. Шугамын автобуснуудыг бол авч хэлэлцэхгүй шүү дээ" гэж байх юм. Уг нь хамгийн арын хаалгагүй зүйлийг "Замын гэрлэн дохио" гэдэг сэн. Гэрлэн дохиотой газар илүү хүн хүч хаяж, зохицуулалтыг холион бантан болгох хэрэг байгаа юм уу, үгүй юү. Ойлгоход бэрх л юм. Хотын шинэ хуучин дарга нар, том оврын 100 автобус оруулж ирээд, микро автобуснуудыг хотын захын замуудад, хот хоорондын үйлчилгээнд явуулна гэж байсан. Тэр ч өнгөрсөн. Микроавтобуснуудын арын "нууц ноёнтнуудад хүзүүгээ мушгиулсан" гэсэн яриа байх юм билээ. "Хотын даргын 100 хоногийн зүүд" хэмээн гадуур шуугиж байгаа тайланд нийслэлийн тээврийг яаж зохицуулах вэ, энэ "авто аллага"-тай шийдвэртэй тэмцэх талаар өөдтэй юм алга байна. Хүмүүс, төр барьж байгаа хувьсгалт намынхан, арван таван хүний амь насыг авч одсон "Ми-8"-ын сүйрлийн буруутнуудыг хуулийн заалтыг хасч байгаад хүртэл ял завшуулж үлдлээ. Одоо бараг өдөр болгон гарч байгаа энэ аймшигт "авто аллага"-уудын гэм буруутныг яаж хамгаалж авч үлдэх юм бол" гэцгээж байна. 
Г.Жамъян
