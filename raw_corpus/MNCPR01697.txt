Ховдчууддаа хэлэх хоёр үг

Ардын уран зохиолч Пунцагийн Бадарчийн саяхан "Өдрийн сонин"-д өгсөн нэгэн ярилцлагыг уншаад үүнийг бичихэд хүрэв. Тэр ярилцлагад өгүүлснээс үзвэл билэг төгөлдөр найрагч унаган нутгийнхандаа гомдоод явдгаа хэлсэн байна. Төв аймгийнхандаа шүү дээ. Яагаад гомдсон бэ гэхээр, Төв аймгийнхан удаа дараагийн парламентын сонгуульд нэг ч удаа Ардчилсан чигийн хүнийг сонгоогүй байна. Туж Хувьсгалт нам, тэндээс нэр дэвшигчийг сонгож иржээ. Үүнд нь ардын уран зохиолч гомдож явдгаа хэлсэн байна лээ. "Ардчиллын хөлөг онгоцонд суучихаад капитанаар нь коммунистуудыг сонгох утгагүй" гэж хэлсэн байна билээ. Хэлдэг л үг дээ. 
Нээрээ, ийм нэг туйлширсан сонголтыг хэд хэдэн аймаг хийж ирлээ. Ямартаа П.Бадарч гуай "Энэ удаа Ардчилсан намын нэг хүнийг сонгохгүй бол Төв аймгаас гарч, эцгийн уугуул нутаг Хэнтийгээр овоглоно" гэхэв дээ. Өөрийн төрсөн нутаг, насаараа овоглож, цол гуншиндаа дуудуулж ирсэн төрөлх Төв аймгаасаа гарна гэж "айлгасан" түүний үг дэмий нэг явдал биш байх аа. Ухаантай, тулхтай, үндэсний шилдэг сэхээтэн, соён гийгүүлэгч энэ хүн яагаад ингэж хэлэх болов. Бодоод байхад түүний зөв юм аа. 
Монголчууд адуугаа хүртэл алагтай байлгахыг хүсч ирсэн ухаант ард түмэн. Дан бараан адууг үгүйдээ сураглахад төвөгтэй. Манай Ховд аймгийнхан Төв аймгийнхны нэгэн адил бас нэг ч удаа Ардчилсан намын хүнийг сонголгүй явж ирлээ. Яг л алаг бүгээнгүй дан бараан адуу шиг, бөөнөөр Ху намыг сонгож ирлээ. Манай Ховдод П.Бадарч шиг ардын уран зохиолч байхгүй. Гэхдээ би нутгийн зон олноо ардын уран зохиолчийн дайтай билэг ухаант хүмүүс гэж итгэж явдаг. Зах хязгаарын захчин торгууд, өөлд урианхайчууд, казах дөрвөд, мянгад халх ялгалгүй. Ийм үхрийн бөөр шиг алаг хэрнээ, нэг удаа ч гэсэн сонголтоо алаглуулдаггүй нь хачин. 
Ховд бол Ардчиллын салхи анхлан сэвшсэн нутаг. Монгол төрийн хоёрын хоёр Ерөнхий сайд энэ нутгаас, тэр дундаа Зэрэг сумаас төрсөн шүү дээ. Ховд нутгийнхны бахархал энэ мөн. Энэ хоёр бол Ренчиннямын Амаржаргал, Цахиагийн Элбэгдорж нар. Монгол төрийн Ерөнхий сайдаар Ц.Элбэгдоржийг хоёр удаа томилогдсоныг нэмээд тоолбол, ховдчуудын үр сад гурван удаа төрийг толгойлсон байгаа юм. Энэ бол гайхамшигтай түүх. Ховдын ард түмний түүх аугаа их. Гэхдээ аугаа ихийн хамгийн том тодотголд хоёр хөвгүүний нь гурван удаа төр барьсан нь юм. Энэ хоёр Ардчиллын залуус. Дэлхийн Ардчиллыг Монголд авчирсан гавьяатнууд, эх нутгаа дэлхийд тунхагласан ухаант хөвгүүд. Харин ийм л хөвгүүдийг төрүүлсэн атлаа, тэднийхээ элчийг сонгодоггүй ховдчуудыгаа яалтай ч билээ. Пунцагийн Бадарч гуай шиг "Өнөө жил Ардчиллынхнаа сонгохгүй бол..." гэсэн үгийг үнэндээ хэлчихмээр санагдаад байгаагаа нуухгүй. Даанч дээ, энэ олон жилд нэг ч гэсэн хүн сонгочихож болно доо. Хувьсгалт намын гишүүн Ерөнхий сайд болсон хүн Ховдоос байдаггүй л шүү дээ. Бид чинь заяа тавилан, ухаант хөвгүүдийнхээ хишиг буянг хүндэлмээр дээ. Өнөө жил Ардчилсан нам Р.Амаржаргал, Н.Хүрэлсүх, Т.Лхагваа нарыг итгэл хүлээлгэхээр нутагт нь илгээсэн. Энэ гурвыгаа сонгоосой билээ, Ховдчууд минь. Ялангуяа Зэрэг сумынхандаа, бас Алтай, Үенч, Манханы захчингууддаа сонголтын нүүдлээ сэлгээсэй гэж хэлмээр байна. Манай захчингууд шиг шинэ сэргэг, идээшилт нутгийн зүг тэмцэн нүүдэг ард түмэн дэлхийд байхгүй. Хом ачаатай тэмээгээ хөтөлж, хоног, хоёр хоногт бэлчээр нутгаа сэлгэдэг хосгүй гайхамшигт ард түмэн шүү дээ, захчингууд гэдэг. Ийм л сонголттой хүмүүс шүү дээ. Тэгвэл энэ мэргэн ухаанаа захчин нутгийн хөвүүн Р.Амаржаргал нартаа хандуулан, сонголтоо зөв хийхийг уриалж байна. 
Ховд нутгийн унаган иргэн Г.Жаргалсайхан 

