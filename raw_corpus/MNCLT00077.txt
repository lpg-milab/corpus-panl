Ц.ДОРЖСҮРЭН 

ГАЛЫН БУРХНЫ ХАЙЛСАН ҮГ 

Галаа түлүүлж хоолоо хийлгэдэг болохоор нөхөр маань намайг галын бурхан гэж дээдэлсэн юм. Эрхэм хүүхнүүд ээ! ... Хэрэв нөхөр тань гаднаас орж ирээд угаасан шалан дээгүүр шороотой гутлаараа туучдаг бол, орон дээрээ гадуур хувцастайгаа хэвтдэг бол, тамхиныхаа үнсийг дуртай газраа хаядаг бол, гоожуурын ус хэрэглээд хаалгүй орхидог бол, мартын найманд бөх үздэг бол, өөр юм бодоод авгайнхаа яриаг тоож анхаардаггүй хирнээ дахин давтан эцтэл нь яриулдаг бол энэ өгүүллэгийг уншаарай! . 
Сургаж болдоггүй хүн гэж байхгүй гэдэг. Гэхдээ өрхийн тэргүүлэгчдийг гэр орны яль бусын дэг журам сахиулахад тийм ч амаргүйг миний мэт галын бурхад сайн мэдэх учиртай. Нөхрийгөө гэр орны дэг журам дагахгүй зөрчихөд би, үүний буруу миний нөхөрт биш гагцхүү энэ гайны дэг журам л сулдаж хэмээгээд улам чангалдаг байлаа. 
Урьд манай нөхөр нэг хүүхэнд сээмэгнэсэн удаатай. Сээмэгнээгүй ч байж болно. Ямар ч атугай надад тэгж санагдсан хойно сээмэгнэсэн л болж таарна. Би энэ талаар хуулиа чангалахаар шийдэж нөхөртөө "Хэрэв чи дахиад эмс рүү зөвхөн нүд ирмэвээс би үг дуугүй сална. Энэ бол манай гэрийн заавал биелүүлэх дотоод хууль" гэж тунхаглав. 
Хэд хоногийн дараа бид хоёр дэлгүүрт орлоо. Тэгтэл нөхөр маань махны худалдагч шомбогор цагаан хүүхэнд талоноо өгөхдөө нүд ирмээд надад баригдлаа. Би нөхөртөө "Энэ талаар манайх ямар хуультайг чи мэдэх үү?" гэвэл тэр арга буюу толгой дохиод ямар нэг тайлбар тавих гэж байна. "Хуулиа л мэдэж байсан бол ямар ч тайлбарыг авч хэлэлцэхгүй" гээд би гэртээ оруут өөрийн гэсэн хамаг юмаа ялгаж богц саванд ян тан болгож аваад, толгой салаавчлан орон дээрээ гадуур хувцастайгаа хэвтсэн нөхрийнхөө дэргэд /зүрхээр нь хатгуулахаар/ зориуд авчирч тавилаа. "Би чинь ийм хөөрхөн хүүхэнтэй байсан юм уу?" гэсэн харамсалдаа түүнийг багтарч үхвэл үхэг! гэж бодоод дэргэдүүр нь хойш урагшаа хувцасны маяг үзүүлэх мэт холхиж гарав. Уг нь надад шууд гарах л үлдсэн юм. Гэвч нөхрийгөө ямар нэг үг дуугарах магадгүй гэж сэтгэл минь хоргодно. Хөөрхий, эмэгтэй хүний сэтгэл болсон хойно ямар нэг юманд горьдоод байна. Юунд горьдоо вэ? ... Мэдэхгүй. Бухимдсандаа би царсан шалан дээгүүр гутлынхаа өсгийгөөр тас тас товшлон гулалзав. Энэ нь нөхөрт маань бол, царсан шалан дээр өндөр өсгийгөөр товших биш, харин өөрийн нь халзарч яваа зулай дээр төмөр гадсаар тогшиж буй мэт өвдөж байгаа вий. Гэвч яая гэх вэ өөрийн хийсэн хэрэг гэж би бодоод "гомдолгүй биз?" гэж амыг нь асуулаа. Тэр дээш харж хэвтсэн чигтээ 
- Одоо яах вэ дээ. Манайх нэгэнт тийм хуультай хойно гээд миний зүрхийг чичигнэтэл санаа алдав. 
- Би хэсэг чимээгүй зогсож салах ёс гүйцэтгээд амьсгаагаа урт авч "За баяртай" гэж жүжигчний намба аясаар хоолой чичрүүлээд, нөхрийнхөө дэргэд /зүрхийг нь шархлуулахаар/ аль түрүүн тавьсан богц саваа авч хаалга руу явах гэтэл хоёр хөл зүүдэнд мэт хөдөлсөнгүй. Сэтгэл нэг юманд горьдсондоо нүд юу ч харахгүй боллоо. "За одоо мань эр тэсэхгүй,.. ухасхийн шалан дээр сөхрөн суугаад хөлнөөс минь тэврэн, айл аймгийн хүмүүсийн дотрыг сэрхийтэл орилно" гэж бодуут хүчтэй төсөөлөлдөө толгой эргэж хөл дайвалзав. Гэвч тэр хөлд сөхрөх байтугай, нүд анилдуулж байна. Би арчаагүй байдал гаргаснаа хар авахуулахгүйг хичээн хаалга руу алхлаа. Тэгэхдээ түүнийг араас гэнэт тэврэн орилоход нь цочихгүй гэж хамаг биеэ түүнд бэлдэн сугаа хавчин явсаар нэг мэдэхнээ хаалганд хамраараа тулав. Түлхүүрээ зориуд шажигнуулан эргүүллээ. Хаалга дуугарсан ч үгүй "явсугай" хэмээн өөрөө онгойв. Хэсэг зогслоо. Чимээ ч алга, намайг явуулахын мөрөөс болжээ гэж бодоод шар хөдлөв. Босго алхуут зэвүү хүргэсэн хаалгыг чадлаараа хаялаа. Тэгтэл эхнэргүй эрийн харанхуй орцонд аймаар ганцаардаж байна. Хаасан хаалгаа нуруугаараа налж хэсэг уужрахдаа "бүх болсон ба болох" явдлаа төсөөлөн бодож үзлээ. "Энэ муугаас салахад би харамсаж байна гэж үү? ... Ёстой гайгүй байлгүй" гэж бодогдмогц доош шатаар гүйв. "Энэ зэргийн хар юмнаас салахдаа харамсвал ёстой гутамшиг". Шатны хашлага сандайлан суугаад багын зангаар гулгамаар санагдав. Гулгалаа. Болж байна... "Надаас хорж холторсон юм ердөө ч алга. Би одоо эхнэр биш бүсгүй". Бие хөнгөрөөд нэг л "сул" хүн мэт санагдлаа. "Байз, ингээд харьчихад нэг л юм дутаад байна. Юу дутаа вэ? ... Аа тийм. Түүнийг ядаж ганц сайн чадахсан. Яасан гэж түүнийг чадах гэж байгаа билээ? ... Шалиг зан гаргаж махны худалдагч бүсгүйд нүд ирмэсэн гэж үү? Үгүй ээ! Одоо бол нүд ирмэсэнд гомдох юм өчүүхэн ч алга. Ичгүүргүй харчуудыг шалиглахад би ч гэсэн хааяа зөвхөн гадна талдаа тас намжирдаж байсан. Миний гомдол өөр зүйлд байна. Тэр намайг үүрд явахад яагаад хорьсонгүй вэ? Би түүнд ийм хямдхан амьтан байжээ. Хамаг гомдол минь үүнд л байна. Ерөөсөө буцаж оръё". 
... Намайг ороход тэр ухасхийн босож инээмсэглээд гараас богц сав авах гэлээ. 
- Үгүй шүү! хэмээн би гар дахь юмаа угз татан авч 
- Та буруу ойлгож байх шиг байна. Би танаар хүргүүлэх гэж буцаж ирлээ. Та намайг анх авчирсан болохоор хүргэж өгөх байлгүй гэлээ. Тэр хөмсөг зангидан нэлээд бодсоноо 
- Миний буруу! Намайгаа уучил гэж байна. 
Шууд буулт хийх нь арай ичгэвтэр тул би 
- Тэр ярихгүй ээ. Хууль бол хууль! Аль вэ, одоохон хар гэрт минь хүргэж өг гэв. 
Түүний царай үерийн үүл адил баралзсанаа 
- За... хүргэж өгье дөө гэж сулхан дуугараад хувцаслав. 
Хүн бууж өгөх гэж байхад мэдэхгүй, тэнэг амьтан гэж би дотроо түүнийг хараагаад гаднаа их л ууртайгаар "Чи намайг зайлахгүй байх гэж айсандаа гэрт аваачиж өгөх нь үү? Би ганцаараа далд орж чадна" гээд гарлаа. 
... Эхлээд шууд харихаар автобусанд суув. Тэгтэл таньдаг хүн таарах вий гэсэн айдас намайг эзлэв. Нөхрөөсөө салсныг яваандаа бүгд мэдэх атал ийм айдас төрсөн нь хачирхалтай санагдаж, нэгэнт шийдсэндээ хүрэхийн тулд өөрийн оюун мэдрэлд ямар л эрэг шураг байна бүгдийг чангаллаа. "Эртхэн мэдэж авцгааг! Нуугаад хэрэггүй" гэж өөртөө зарлиг буулгав. Гэвч таньдаг хүн таарах вий гэхээс бэргэж жийрхээд нэг л болдоггүй ээ. 



Тогшуут хаалга аяндаа онгойж эвгүй чихрав. Би хувцсаа өлгөөд галын өрөөнд орлоо. Тэр нойрмоглосоор орж ирээд хажуу дахь сандал дээр лагхийн сууснаа 
- Чи сая ирэв үү? ... Би таг унтчихаж гээд эвшээлгэв. 
Би түүний нүүр өөд харж чадсангүй, дэмий л 
- Чи чинь хаалгаа түгжихгүй унтчихсан хүн үү гэх зуураа "гэр орон хулгайч ухчихвал яах юм бэ?" гэсэн ихээхэн өөриймсөг харц шидвэл мань эр 
- Чи өөрөө түгж гэж хэлээгүй явчихсан хойно би яаж мэдэх вэ гэж уцаарлав. 
Нөхрийн маань юу ч болоогүй мэт хэнэггүй, тэр ч байтугай увайгүй тунирхуу энэ байдал миний ичиж нэрэлхсэн бүх л зовлонг нимгэлж, баярласандаа би түүндээ хариу тунимаар санагдав. Гэвч биеэ барилаа. Барихаа ч алд. Саяхан би нөхрийнхөө тухай бодохдоо, тэр авгайгаа явуулчихаад хоолоо хийх гэж циркийн баавгай зүү сүвлэх гэж буй мэт овойж суугаа даа гэж хор шарын инээдэмдээ ялимгүй баясаж, аминдаа хариугаа авч явлаа. Гэтэл тэр намайг ичүүртэйеэ буцаж ирэхэд юу ч болоогүй мэт хоолоо хүлээж, гэдсээ илэн сууж байсанд, надад ч гэсэн тэр дороо юу ч болоогүй мэт болж нэг мэдэхнээ ханцуй шамлан тогоо тулга золгуулан гялбалзаж байх юм. Үүгээр ч үл барам таг дуугүй суух нь энэ айлыг хөмөрсөн тогоо лүгээ адил болгоод сэтгэл давчдан нөхрийнхөө амыг чагнана. Нөхөр маань эвшээлгэх зуураа харвингаа шохоорхон баахан илснээ 
- Би сая хонжворт сугалаагаар эмэгтэй хүний нэхий дээл хожлоо гэж зүүдэллээ. Хэмжээ нь яг дөчин зургаа, урт нь гурав байдаг шүү гэнэ. Эхлээд миний ой гутах шиг болов. Дараа нь "Еэ зайлуул даа, аргадах ухаан нь энэ!" гэж бодоод хоолой зангирлаа. Эцэст нь "Мөн мэргэн юм бодож олов оо" гэж бодмогц хоолой дээрх тээглээ зөөлрөн инээд болж хувирах дөхлөө. Гэхдээ манай нөхөр тэнэг хүн биш ээ. Тэр хүнтэй ярихдаа маш ухаалаг. Ухаалаг байдгийн нууц нь анхаарлаа дайчилсных л даа. Харин тэр надтай ярихдаа оюун ухааны өчүүхэн ч зардал гаргадаггүй учир ийм тэнэг байдалд байн байн ордог юм. Энэ нь надад итгэсэндээ ч тэр үү, дээрэлхсэндээ ч тэр үү, бүү мэд! Хамгийн гол нь миний сэтгэл түүнийг үг хэлэхэд хариу дуугарахгүй байж ерөөс тэвчдэггүй юм. Тэр зүүдээ ярьсан хойно гэргий хүн би хариу дуугарах ёстой. Тэгээд 
- Орчин үеийн маягаар бол би рост дөрвийг өмсдөг болсон шүү гэж хэллээ. Тэр мангардуухан инээгээд 
- Мэдэхгүй мэдэхгүй золиг! Тэгвэл рост дөрөв байсан байх ээ. Их л тод зүүдэлсэн юмдаг гэв. Бид дахин таг дуугүй болов. Энэ ёозгүй аниргүй байдал бид хоёрын сэтгэлд оройны эвгүй явдлыг авчрах тул би сэтгэлээ дүйвээлэх санаатай учир утга мөхөс, тэнэгдүү яриандаа эргэн орохоор шийдэж 
- Цэвэрлэгээнээс чиний хувцсыг аваад замдаа үсээ янзлуулах юм билүү гэсэн нь хүн зөндөөн байна. Яараад чадсангүй гэж гүвтнэв. 
Тэр дахин "ах-ах-ай" хэмээн эрүүнийхээ углуургыг нуд нудхийтэл эвшээлгээд хайрцагтай янжуур авч үзсэнээ 
- Чи тамхи авчраагүй биз. Тамхи дуусчихаж гэнэ. 
Түүний татах дуртай янжуурыг замдаа авахаа мартаагүйдээ өөрийгөө би овоо хүүхэн шүү гэж бодлоо. Хүүхнүүд минь нөхрийнхөө арганд би ингэж орсон хүн дээ. 
Энэ явдлаас хойш би гэр орондоо хичнээн дэг тогтоож, хууль гаргаад нөхөр маань биелүүлэхээ цэглэлээ. Мунгинасаар байтал нэг мэдэхнээ манайх олон хүүхэдтэй өнөр өтгөн айл боллоо. Аавыгаа дагалдаад хүүхдүүд маань миний шаардлагыг дагахгүй янзтай. Ээ дээ хүүхнүүд минь, орон гэр өөдрөг байх нь өрхийн тэргүүлэгчийн хүмүүжлээс шалтгаална шүү. Яагаад гэвэл тэдний занг үр хүүхэд нь дууриадаг байна. Нөхрийгөө гэр бүлийн аливаад сургахад ёс журам сулдахгүй ээ. Гагцхүү тэр ёс журмыг биелүүлж байна уу гэдгийг мөрдөх л сулдана. Биелүүлэхгүй бол дэг журам хичнээн чанга байгаад ашиггүй. Одоо би эвдэрсэн нөхрөө засаж авахын тулд өөрийнхөө шаардлагыг зөөлрүүлж, харин биелэлтийг нь чангаруулж байна. Жишээ нь: "Тамхины үнсийг бэлтгэсэн саванд хийж бай" гэж байсан бол одоо тамхиныхаа үнсийг ойчихыг дөхүүлээд авгайгаа дуудаж авахуулж байх ёстой гэж зөөлрүүлсэн юм. Гэхдээ энэ журмыг заавал биелүүлэхийг хатуу шаардсаны дүнд нөхөр маань байн байн "Хүүе! Янжуурын үнс уналаа" гэж хашгирах буюу эсвэл "Уналаа уналаа, гүйгээрэй гүйгээрэй" гэж сандаргана. Би ч үнсний сав барин түүний янжуурын үзүүрийг ээрүүлдэн амар заяаг нь үзүүлэхгүй нүдний нь өмнө бүртэлзэн гүйдэг боллоо. Тэр ч байтугай мань хүн заримдаа надаас түвэгшээгээд гарынхаа дор байгаа үнсний саванд янжуураа тоншдог явдал ч сүүлийн үед харагдлаа. Бас "гар нүүрээ угаагаад гоожуураа хааж бай" гэхийн оронд "гар нүүрээ угаагаад намайг дуудаж гоожуураа хаалгаж бай" гэсэн зүйл оруулсан юм. Ер нь өрхийн тэргүүлэгчид "энийг ингээч, тэрийг тэгээч" гэж эхнэрээ захирахдаа онцгой дуртай хүмүүс. Манай нөхөр гоожуурын ус хэрэглэчихээд явахдаа "Хөөе чи, тэр гоожуураа хаахаа мартаж улсын байр сүйд хийчих вэ. ус ч гэсэн алт гэдгийг чи мэдэх үү" гэж надад сургахаа ерөөс мартдаггүй юм. Эрчүүлийн иймэрхүү "зааварлах" авъяасыг нь дагуулан хөөргөөд өгвөл цаадуул чинь уг нь ханилж болох хүмүүс шүү. Тэдний дуг нойрон дундаа хурхирахаас бусад дутагдлыг засаж болно гэдэгт эрхэм хүүхнүүд минь итгээрэй. 

1978 он 
 

 
  
 
