Зөв явбал зөөлөн зөөлөн замбуулин

Энэ жилийн наадмын бөх мартагдахааргүй сонин содноор дүүрэн болж өнгөрлөө. 
Бөх сонирхогчдын таавар далай аварга Г.Өсөхбаяр, аварга Д.Сумъяабазар нарын хэн нэгнийг түрүүлнэ гэдэг дээр голлон төвлөрч байсан. Гэвч дороос эрч хүчтэй, шижигнэсэн шинэ залуу үе гарч ирж буйгаа халхын дэвжээг ханаруулан тунхаглаж, тааврыг талаар болгон идэр залуу аваргуудыг тэнгэр ногоортол нь шидэлж орхих нь тэр. Г.Өсөхбаяр аваргыг Завхан аймгийн Их-Уул сумын харьяат аймгийн арслан Бадамдорж ёстой маргах юмгүй мадаггүй хаяж цэнгэлдэхийн анхны шуугианыг тарьсан. Аймгийн арслан Бадамдорж дөрвөн жил дараалан улсын наадамд дөрөв давж начны босгонд найраа хийж чаддаггүйгээсээ болон өвдөг шороодож нүдэндээ нулимстай буцдаг байсныг бөх сонирхогчид андахгүй. Эгэл даруухан энэ залуу ёстой эр бяраар, үнэн хүчээрээ аваргыг хаяж начны болзол хангасанд наадамчин олон магнайгаа хагартал баярлав. Харин далай аварга Өсөхбаяр тахимаа өгөхгүй гэдийж, тун удалгүй хүсэлтийг нь ёсоор болгоно гэсэн ноёны бөхийн аархуу найдварыг царай төрхөндөө тодруулан алхаж үзэгчдийг чилээн уур унтууг нь багагүй хүргээд авсан. Ардууд хашгирч, Өсөхөө больёо гэсэн уухайн хүч нэмэгдээд ирмэгц хошуугаа цорволзуулан тасралтгүй амандаа үглэж, мөнөөх залууг багагүй зовоов. Зүлэг ногоон дэвжээн дээр хэрүүл уруул хийн, луу унжиж, улаан цайм уначихаад тахимаа өгөхгүй өрсөлдөгчөө элдвээр булж, засуул масуул юу таарсандаа уураа гаргаж байдаг цөөн хэдэн бөх бий. Өсөхбаяр, Баяржавхлан, Магалжав нарын бөхчүүд ийм ааш авир гаргахдаа дадамгайг бөх сонирхогчид дургүйцэн шүүмжилдэг. Магалжав бараг даваа болгонд хэрэлдсэн. Уг нь хэнээс ч юу ч гуйгаад байхааргүй сайхан бөх. Яагаад ингэж уур омог нь дарагдаж баригдаж өгөхөө байчихсан юм бүү мэд. Уначихаад урваганаж, хулгайч п..дээ тулан, ална тална даа хүрч зогсоо бөх хүн шиг адгийн хүн байдаггүй. Өсөхбаяр унамагц наадмын үзүүр түрүүнд өөрчлөлт орсон нь ойлгомжтой. Зургаагийн даваанд далай аваргыг өвдөг шороодуулсан Бадамдоржийг Сумъяабазар аварга амлаж барилдаад, хэдхэн хормын өмнөх гайхамшигтай ялалтдаа сэтгэл нь ханачихсан гэнэн хонгор Бадамдоржийг төвөггүй хаяж, за даа энэ жилийн наадам Сумъяабазар аваргынх болох өнгөндөө орчихлоо гэх яриа хөөрөө энд тэндээс сонсогдоод ирэх нь тэр. Манай бөхчүүд гадаад дотоодын ямар ч тэмцээн уралдаанд ертөнцийн бөхчүүдээс нэг л зүйлээр илт дутуугаасаа болж ялагддаг. Тэр нь сэтгэлийн хүч. Монгол бөхийн санаа сэтгэлийн бэлтгэл, сэтгэлийн хүч түрүү үеэс хоёр Мөнх, сүүл үеэс А.Сүхбатаар хязгаарлагддаг. Найраа майраа юм юм хослуулж байж арай ядан начны болзол хангасан залуус дараагийн даваанд ихэнхи нь ёс юм шиг өнхрөөд өгдөг, нөгөөдүүл нь ч жам юм шиг заларч ирээд дараад авдаг байдал газар аваад хэдэн арван жил болж байна. Хүчээрээ начин хийсэн нэг нь тэрэндээ ханачихдаг. Амжилтад тамирчин хүний сэтгэл зүйгээр шударгаар шунадаг бөх цөөн болсон нь монгол бөхийг ёс төдий, ээлж халаа өнгөрөөж байдаг ердийн л нэг зугаа цэнгэл төдий зүйл болгон хувиргаж байгааг хэлэхгүй өнгөрч боломгүй. Сумъяабазар аварга дараагийн даваанд харцагын болзол хангачихаад зогсч байсан Сайнбаяр начныг амласан нь нэг талаас асар буруу ам шиг санагдсан. Нөгөө талаас хүчтэй, иртэйгээс нь түүж амладаг сайхан чанар ч гэж үзэж болмоор. Ямар ч байсан тулсан газар жаахан буруу ам аваад, эрдэж байгаад боломжоо алдах шиг санагдсан. Сайнбаяр начныг бөх сонирхогчид андахгүй. Начин цол найраанд яваад ард түмэн жинхэнэ гутарч байх үед эр чадлаараа зодож байж энэ цолны үзүүрээс атгаж байсан хүн. Монгол бөхийн царцанги, уйтгартай тогтонги ертөнцөд хувьсгал хийж, ахмад цолтой л бол хаанчилж байгаад хүчээр сөхрүүлдэг заншлыг сөрж тэмцэж гарч ирсэн бөх бол яах аргагүй аварга А.Сүхбат. А.Сүхбатын хийсэн хувьсгалын ачаар өнөөдөр залуус айж ичихгүй өөрийнхөөрөө хүчээ үздэг болсон. Идэр залуу насандаа зодог тайлсан аварга наадмын урд өдөр даян аварга цолоо хүртсэн ч зодоглосонгүй. Би ямар начин болох гэж барилдах биш. Сайн бэлтгэлгүй байж ард түмнийхээ өмнө гарахгүй гэж аварга маань мэдэгдэв. Уг нь зодоглосон бол сайхан, гайхам байх байлаа. Даанч хашир аварга нэрээ хичээгээд барилдсангүй. Наадмын тухай жил сар дамнан ярилцдаг нь манай ард түмний заншил. Тэр ярих ярианы гол сэдэв Аварга Цэрэнтогтох, Улсын заан Батзориг, Улсын заан Мягмарсүрэн, Ганбат,Одгэрэл нар ичиж нэрэлхэхээ мэдэхгүй найраанд оролцож, баахан таамагт багтаагүй найрааны начин төрүүлж шившгээ хутгасан явдал болов. УИХ-ын гишүүн Бат-Эрдэнэ харин заан төрүүлэх найрааныхаа наана гэнэ алдаж өвдөг шороодоод, баахан паанигт автсан. Ховдын Лхагвасүрэнг өөртөө унаж өгнө гэж тооцоод аварга айхтар цочирдсон. Унасан ч давсан ч цаанаа л нэг шуналгүй, гудиггүй, алдаатай, харамсмаар хэнэггүй барилдааныг заан И.Доржсамбуу үзүүлэв. Арслан цолны үзүүрээс атгаад алдсан түүний задгай, тооцоогүй, элдэв нягт нямбайгүй, гэнэн цайлган барилдаан том Сүхбатын орон зайг дүүргэн, түүний эзгүйд өөрийн эрхгүй барилдааныг нь дурсахаар задгай гудиггүй барилдаан болж хөгжөөн дэмжигчдийнхээ хайрыг татав. Унасан л бол унасан. Элдэв хэл амгүй сайхан инээд алдаад тахимаа өгч зогсдог цаанаасаа л хайр төрмөөр үнэн төрх И.Доржсамбуу гарьдынх байв. Түүний сэтгэл гарьд цолны болзлыг хангасандаа л дүүрчихсэн. Илүүд тэмүүлж, чадах чадахгүйг хийх гэж оролдсон ч үгүй. Тэр нь л өөрт нь илүү их зохив. Монгол бөхөд энэ мэт чанар л дутаад байх шиг. Ийнхүү ноёдын гэх хочийг аль эртнээс ардуудаас хүртсэн, элдэв болох бүтэхгүй юмаар оролдож явах болсон том цолтой бөхчүүд хөл алдаж, ардын хүүхдүүд шударгаар цойлон гарч ирсэн аргагүй сайхан наадам болж өнгөрлөө гэж ардууд хэлэлцэж байна. Бөх бол бөх. Бөх хүн бөхөөрөө л явбал гоё. Гэхдээ л бөх хүн гудиггүй сайхан, за гэвэл ёогүй, элдэв болох бүтэхгүйгээс хол, хүмүүсийн дунд энгүүн сайхан явах гоё юм байна. Нөгөө зөв явбал зөөлөн зөөлөн замбуулин гэдэг шиг. Ардын хувьсгалын 86 жилийн ойд цойлон түрүүлж, арслан цол хүртсэн Мөнхбаатар заан дархан аварга Бат-Эрдэнийн гарын шавь. Барилдаан нь, биеэ авч явж байгаа нь хүртэл аваргын хувилбар. Сайхан залуу. Үнэхээр одтой наадлаа. Бөхийн холбооны тэргүүн Р.Нямдоржийн хүү Н.Ганбаатар аргагүй гуйж биш гуядаж харцага боллоо. Ийнхүү арслан, гарьд, харцагууд төрсөн аргагүй даваа бүхэн нь шуугиулсан сайхан наадам болов. Бөхийн ертөнц шударгаар амьсгалж, ард олныхоо өмнө үнэн хүчийг үзүүлж, элдэв хар хоргүй наадах л сайхан байдаг юм байна. Улсын цолонд хүрнэ гэж хүмүүсийн итгэж найдан хүлээж байсан Бямбажав, Соронзон, Сүмбээ нар харамсалтайгаар өвдөг шороодсоныг эс тооцвол үнэхээр сайхан наадам боллоо. 
Б.Ганчимэг