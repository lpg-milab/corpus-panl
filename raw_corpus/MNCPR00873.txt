Хуульд орсон нэг чухал санаа бол эмч, эмнэлгийн ажилтны орлогыг дээшлүүлэх

Нийгмийн бодлого, боловсрол соёл шинжлэх ухааны байнгын хорооны дарга Т.Гандитай уулзаж эрүүл мэндийн хуульд оруулсан нэмэлтийн тухай ярилцав. -Эрүүл мэндийн хуульд оруулсан гол гол өөрчлөлтүүдийн тухай ярина уу ?
-Эрүүл мэндийн салбарын гол чөдөр тушаа болж байгаа зүйл бол санхүүжүүлж байгаа арга барил хоцрогдсон, мөнгөний хуваарилалт нь шударга биш байгаа байдал юм.Бид урьд нь эрүүл мэндийн салбарыг ярихдаа тусламж үйлчилгээний чанарыг л голлож ярьдаг байсан. Эмч нар ур чадваргүй байна гэцгээдэг. Энэ хуулийн гол онцлог эрүүл мэндийн үйлчилгээний чанар муу байгаагийн үндэс юу вэ гэдгийг тогтоохыг оролдсон. Үүний үндэс ердөө л эдийн засагтай холбоотой гэж үзсэн. Мөн эрүүл мэндийн салбарт ажиллагчдын ажиллах бололцооны тухай энэ хуульд тусгасан. Хуучин хуулиар эмч нар ажил үйлчилгээ явуулахын тулд 150 ширхэг лицензийн зөвшөөрөл авдаг байв. Эмчилгээний төрөл бүрт зөвшөөрөл авдаг. Хүүхдийн эмч эмэгтэйчүүд гэх мэт. Үүнийг авахын тулд дор хаяж 100 цагийн хичээлд суудаг.Тэр нь үнэ төлбөртэй гэхчлэн түмэн зүйлийн бэрхшээл байсан. Энэ бүгдийг судалж үзээд ердөө эмчлэх, эм барих, сувилахуйн гэсэн гуравхан төрлийн лиценз олгох болсон. Эмчлэх лиценз авсан хүн бүх төрлийн эмчилгээг хийж болно. Сувилахуй, эм барих гэх мэт нь мөн адилхан бүх л тэр төрлийн үйлчилгээг бүрэн дүүрэн хийдэг болсон. -Хөдөө орон нутагт байгаа эмч эмнэлгийн ажилтны ажиллах орчин нөхцөлийн талаар хуульд тусгаж өгсөн гэсэн? - Шинэ хуульд эмч, эмнэлгийн ажилтны хөдөө орон нутагт тогтвор суурьшилтай ажиллах бололцоо нөхцөлийг шийдвэрлэх чухал заалтууд орсон. Хуучин хөдөөний эмчид хоёр үнээ өгдөг ч юм уу нэг тиймэрхүү арга хэмжээ авдаг байсан нь оновчтой шийдэл болж чадаагүй. Тэгвэл энэ хуулиар нөгөө эмчилгээний лиценз мөн таван жил тутамд зургаан сарын цалинтай тэнцэх мөнгөн тэтгэлэг авах эрхийг нээсэн. Сургууль төгсөөд хөдөө орон нутагт ажиллаад хэдэн жил болохоороо мэргэжлээрээ хоцрох гээд байдаг.Тэгвэл хөдөө ажиллаад гурван жил болохоор нь төгсөлтийн дараах нарийн мэргэжлийн сургалтын төлбөрийг төр даахаар болсон. Иймэрхүү байдлаар хөдөө орон нутагт ажиллах боловсон хүчний асуудалд анхаарсан. Мөн хөдөө 18-аас доошгүй жил ажилласан эмчийг тэтгэвэрт гарахад нь жилийн цалинтай тэнцэх хэмжээний тэтгэлэг нэг удаа олгож тэтгэвэрт нь гаргана гэсэн заалт орсон. - Эмч эмнэлгийн ажилтны орлогыг нэмэгдүүлэх талаар шинэ хуульд орсон заалтын талаар мөн эмнэлгийн үйлчилгээний үнэ тариф, үнэтэй болсон эмчилгээний төрөл зүйлийг тодорхой хэлж өгнө үү? -Хуульд орсон нэг чухал санаа бол эмч эмнэлгийн ажилтны орлогыг дээшлүүлэх тухай юм. Бүх хүмүүсийг зөвхөн даатгалаар эмчлүүлэх ёстой гэсэн ойлголт хоцрогдож байна. Өөрийнхөө эрүүл мэндэд санаа тавьдаг, эрүүл мэндийн нэмэлт үйлчилгээ хүссэн хүнд илүү цагаар төлбөртэй үйлчлэхийг зөвшөөрч байгаа. Нэмэлт гэж юу хэлээд байна гэвэл өрхийн эмчээ гэртээ уриад зөвлөгөө авах бие даасан эмчилгээ хийлгэх гэх мэт. Нэмэлт эмчилгээ гэж ямар эмчилгээ байхыг эрүүл мэндийн сайд тогтооно. Харин үнэ төлбөрийг сангийн сайд тогтоож өгөхөөр хуульд заасан. Ингэснээр эмч нар ажлын цагаа дутуу хаяад эмнэлгээсээ зугтаах биш, Харин ч ажлын цагаас гадуур эмнэлгийн багаж төхөөрөмжөө ашиглаад хүмүүст төлбөртэй үйлчилгээ хийж байх сонирхолтой болно. Энэ нь бодит орлого дээрээ нэмэлт санхүүжилт олж болохоор зохицуулсан зохицуулалт юм. -Сум, өрхийн эмнэлгүүдийн үүргийг шинэ хуулинд тодорхой тусгасан гэсэн. Энэ тухай? -Өрхийн эмнэлэгт эхэлж очилгүйгээр шууд хоёр гурав дугаар шатны эмнэлгүүдээр гүйж эхэлдэг. Эмчтэй танил байж л үхэхгүй аврагдах болж байна гэсэн яриа гадуур их байгаа. Өрхийн эмнэлэг онош тааруу тавьдаг шууд эмчлэх чадамж муутай мөн бичиг баримтын зөрчилтэй буюу байхгүй хүмүүст үйлчилдэггүй. Энэ нь эрүүл мэндийн даатгалтай хүмүүст дагнаж үйлчилж байна гэсэн үг юм. Тэгвэл судалгаанаас харахад өрхийн эмнэлэгт үзүүлж байгаа хүмүүсийн 86 хувь нь 0-16 насны иргэд өндөр настанууд группэд байдаг хүмүүс гэх мэтчлэн дан төр эрүүл мэндийн даатгалыг даадаг хүмүүс байна. Үлдэж байгаа нь түр шилжсэн бүртгэлгүй аль эсвэл оюутнууд гэх зэрэг хүмүүс байдаг. Үүнийг судалж үзээд ерөөсөө нэг хүн үзүүлэх санхүүжилтыг сумын болон өрхийн эмнэлэгт төрөөс олгож байдаг больё гэж өөрчилсөн. - Сум, өрхийн эмнэлэгт хүний тоогоор нь санхүүжилт шууд олгоод байх уу? - Яалаа гэж төрөөс зүгээр л олгоод байх вэ. Ямар үйлчилгээ эмчилгээ хийх юм бэ. Ямар шалгуур үзүүлэлт байх юм. Түүнийг нарийн тогтооно. Хүүхэд гэрт төрөөгүй, эндээгүй. Эмчлүүлэгчдээс нь хоёр дугаар шатны эмнэлэгт олон шилжээгүй гэртээ өвчтэй байж нас бараагүй гэх мэт шалгуур тавина. Энэ бүгдийг биелүүлж байвал төрөөс хүний тоогоор нь санхүүжилт өгдөг болно. Өрхийн болон сумын эмнэлгүүд энэ бүх шалгаруулалтыг биелүүлж санхүүжилтээ бүрэн хүнийхээ тоогоор авахыг мэрийж өрсөлдөөн үүсэх болно. Энэ тохиолдолд хүмүүс шууд хоёрдугаар шатны эмнэлэгт алгасаж очоод байх нь багасна. Мөн хоёр гурав дахь шатны эмнэлгүүдэд очих даатгалын мөнгөний хувь өөрчлөгдөнө. Хуучин хуулиар бүх ортой эмнэлгүүдэд адилхан орны тоогоор нь мөнгө олгодог байсан. Одоо үйлчилгээний чанараар энэ мөнгө өөр өөр байх болно. Хоёр дахь шатны эмнэлэг арай гайгүй гурав дахь шатны эмнэлэг бүүр нарийн эмчилгээ хүнд үзүүлнэ гэх мэтчилэн. - Эрүүл мэндийн даатгалын хуулийг энэ хавар өөрчилнө гэсэн. Ямар өөрчлөлт хийх гэж байгаа вэ? -Эрүүл мэндийн даатгалын хуулиар хувь хүн даатгалын үр шимийг өвчнөө маш хүндрүүлж байж л хүртэх бололцоотой байсан. Тэрнээс урьдчилан сэргийлэх зөвлөгөө авах гэх мэтэд энэ даатгал хамаардаггүй байв. Одоо энэ хаврын чуулганаар шинэчлэн батлах гэж байгаа Эрүүл мэндийн даатгалын хуулиар өвчтөн өвчнөө хүндрүүлэн эмнэлэгт хэвтсэн хойноо биш хэвтэхээсээ өмнө даатгалын үр шимийг хүртдэг болно. Тухайлбал эрүүл мэндийн даатгалыг хүмүүс өвдөөгүй ч гэсэн 15-16 жил гэх мэтээр тасралтгүй төлөөд явж байдаг. Тэгээд өвдөөгүйн шийтгэл мэт тэр мөнгө нь эргэж олгогдоггүй. Өвчтэй хүмүүс л хэрэглээд дуусдаг. Тэгвэл олон жил даатгал төлж байгаа хүмүүст урамшуулал болгож тухайн даатгалын зохих хувиар рашаан сувилал, нөхөн сэргээлт гэх мэт зүйлд хэрэглэх эрхтэй болгоно. Урьдчилан сэргийлэх үйлчилгээнд яагаад орж болохгүй байхав. Жилдээ 400 мянган төгрөгийн эмчилгээ үйлчилгээ авах эрхтэй гэж есөн мянгөн төгрөг төлж байгаа. Тэгвэл үүний 100 мянгаар нь оношилгоо хийлгэж болохгүй гэж үү. Яг ингээд оношилгоо урьдчилан сэргийлэх үзлэг, даатгалаар санхүүжээд эмч нар мөнгө олдог болоод ирэхээр одоо байгаа энэ олон ортой эмнэлгүүд цөөрнө. Чанартай чанаргүй янз бүрийн 1050 эмнэлэг байдаг. Энэ олон эмнэлэг, дээр хэлдэг шиг мөнгө олоод эхлэхэд бүгдээрээ ортой байх гэж зүтгэхээ болино. Харин лабораторитой болно. Бүгдээрээ оношилгоо хийнэ. Эрүүл мэндийн урьдчилан сэргийлэх үйлст зүтгэнэ.Ийм байдлаар эрүүл мэндийн даатгалыг өөрчилнө. 
Ж.Сандагдорж
