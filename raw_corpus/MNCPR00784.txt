Энэ хугацаанд Засгийн газар юу ч хийсэнгүй

"Эрс шинэчлэл" хөдөлгөөний тэргүүн С.Ганбаатартай ярилцав. Тэрээр хөдөлгөөнийхөө сүүлийн үеийн хийж байгаа ажил, мөн одоо юу хийх гэж байгаа тухайгаа ярилаа.
-Энэ зун танай хөдөлгөөн юу хийв дээ. Их намжуухан байх шиг байлаа? -Зунжин хөдөө орон нутгаар явж Монголд үйл ажиллагаа явуулж байгаа уурхайнуудаар орж ажиллагаатай нь танилцаж, хууль зөрчиж байгаа уурхайнуудыг хаах, түдгэлзүүлэх гэх мэт ажил хийсэн. Баянхонгор аймгийн алтны уурхайд очиж хаалгасан, Архангайн Цэнхэрийн уурхай дээр ард иргэдийн төлөөлөгчидтэй хамтарч гэрээ хийх боллоо. Төмөртийн уурхай дээр бид олон очсон. Тэнд хоёр уурхай байгаа. Нарийн сухайт гэх мэт маш олон уурхайд шалгалтаар очсон. Уурхай хууль зөрчиж, байгаль орчинд халтай үйл ажиллагаа явуулж байвал очоод л хаачихдаг. Мэргэжлийн хяналтын байгууллагаас хүн авч явдаг байсан. Тэд ч нүдэн дээр "Яг зөв, ийм л байх ёстой юм" гээд бидэнтэй цуг уурхайг хаадаг. Харин хэд хоногийн дараа нөгөө хүн чинь хаагдсан уурхайг нээгээд өгчихсөн байдаг. Нэг бол сумынх нь Засаг дарга бидний лацыг аваад уурхайг ажилд нь оруулчихдаг. Энд ерөөсөө хууль байхгүй. Хэн дуртай нь ажиллуулах зөвшөөрөл өгч байдаг. Иймэрхүү л утгагүй тэмцэл хийж муур хулгана болж хөөцөлдөж байгаа мэт л тэмцэл хийж зуслаа. Энэ тэмцлүүдээ тухайн тухайн үед нь бид хэвлэлийн хурал хийж олон түмэнд мэдэгдэж байсан. Гэвч олон нийтэд хүрэх тал дээр их муу байлаа. Бид эндээс нэг л юм ойлгосон. Бид юу ч хийгээгүй мэт зуссан харагдаж байгаа биз. Үүнээс ямар дүгнэлт гарч байна гэвэл бид юм хийдэггүй юм байна. Хөдөлгөөнүүд юм хийгээд байгаа биш. Хөдөлгөөний хийж байгаа ажлыг иргэд олон түмэн мэдэж, дэмжиж байж л сая энэ ажиллагаа амжилттай болж зорьсондоо хүрдэг юмаа гэдгийг голдоо ортол ойлгосон. Иргэд дэмжихгүй бол бид юм хийх гээд хэрэггүй байдаг аж. Гэхдээ энэ зун бид юм хийсэн, зүгээр суугаагүй. Даанч олон түмэн наадамдаад бидний хийсэн ажлыг мэдсэнгүй өнгөрлөө. Бид Ашигт малтмалын хуулийг их муу хууль боллоо гэж үздэг. Энэ хуульд Монгол Улсын Ерөнхийлөгчийг хориг тавь гээд шаардчихсан байгаа. Мөн "Эрс шинэчлэл" хөдөлгөөний гишүүдийг энд тэндхийн хуулийн боловсрол үнэгүй олгох дамжаа курст суралцуулж багаа чадваржуулах ажлууд их хийлээ. -Энэ хууль муу болсон гэлээ. Муу болсон жишээг нь хэлээд өгнө үү? -Ашигт малтмалын хуульд гадаадын хөрөнгө оруулалттай уурхайд төрийн өмч 50 хувь хүртэл байж болно гэж заасан. Тэгвэл энэ заалтад Төрийн оролцооны доод хязгаарыг заагаагүй. Огт оролцохгүй л гэсэн үг. Энэ бол захын жишээ. Ийм байж болохгүй гэж манай хөдөлгөөн үздэг. -Хавар иргэний хөдөлгөөнүүд Сүхбаатарын талбай дээр тэмцэл хийж байгаад үзэл бодлын зөрөлдөөн буюу ашиг сонирхлын зөрчил гарч танай хөдөлгөөн бусад хөдөлгөөнүүдээс түрүүлж талбайгаас хүнээ татсан. Одоо өнгөрсөн хойно нь дүгнэж хэлэхэд яг юу болоод өнгөрсөн бэ? -Үүнийг одоо дүгнэж хэлэхэд "Эрс шинэчлэл" хөдөлгөөн энэ тэмцлийг эхлүүлж удирдаж байсан. Юуны төлөө тэгэхэд тэмцсэн бэ гэхээр Оюу толгойн асуудлыг л ард түмэнд ашигтайгаар шийдүүлэх нь бидний гол зорилт байсан. Оюу толгойн асуудлыг ард түмэнд ашигтайгаар шийдэхгүй бол энэ Засгийн газар огцор гэсэн шаардлага тавьж байсан. Олон түмэн Оюу толгойг Монголын ард түмэнд ашигтайгаар шийдүүлэхийн тулд биднийг дэмжиж босч ирсэн. Тэгэхэд Засгийн газар нь Оюу толгойг ард түмэнд ашигтайгаар хамтраад шийдээд өгье гээд байхад нь "Тэр хамаагүй, та нар огцор " гээд дайраад байх нь аль нэг нам, хүчний эрх ашгийн төлөө би ард түмний дэмжлэгийг завшсан хэрэг болно. Бид иргэдийн дэмжлэгийг иргэдийн сайн сайхны төлөө л ашиглах ёстой. Урвасан шарвасан тохироонд хүрсэн, мөнгө төгрөг авсан гэх зэрэг яриа их гарсан. Бид ч гарна гэдгийг мэдэж байсан. Үүнээс айж тэмцлийг өөр хэлбэрт оруулж болохгүй. Бид ард түмэнд таалагдах гэж яваагүй. Сайн шийдвэр гаргуулах гэж л явсан. Ард түмэнд сайн шийдвэр гурван сарын дотор гаргана гэж тавдугаар сарын 31-нд Засгийн газартай тохиролцоонд хүрсэн. Одоо наймдугаар сарын 31. Тэд амласнаа биелүүлсэн байх ёстой. Тэд харин юу ч хийсэнгүй. Зунжин наадамдаж өнгөрөөв. Одоо харин Засгийн газрыг огцруулах хангалттай шалтгаан байна гэж манай хөдөлгөөн үзэж байгаа. Ийм учраас есдүгээр сарын 1-нд бид Ерөнхий сайдтай уулзалт зохион байгуулна. Ингэж л хууль номоор нь явах хэрэгтэй гэж бодсон. Түүнээс зүгээр нэг хийрхлээр ямар нэгэн намын төлөө, улс төрийн хүчний төлөө явж хөдөлгөөнийг тэдний олз болгохгүй, зөвхөн иргэдийн төлөө явах хэрэгтэй байсан. -Та намын төлөө явж улс төрийн хүчний олз болохгүй гээд байна. Ямар намын төлөө гээд байгаагаа тодруулахгүй юу? Бодвол АН-ыг хэлээд байна уу? -Үгүй ээ. МАХН-ын доторхи тодорхой бүлэг энэ Засгийн газрыг унагах хор найруулж байсан. АН-д ч тийм хүсэл байсныг би үгүйсгэхгүй. Энэ олон бүлэглэлүүдийн эрх ашиг хоёрдугаарт, олон түмний эрх ашиг нэгдүгээрт байх ёстой л гэж тэгэхэд үзсэн. 
Ж.САНДАГДОРЖ 
