О.Уртнасан гуай хоёр ч олимпийн тоглолтыг хальсанд мөнхөлжээ

Монгол Улсын урлагийн гавьяат зүтгэлтэн, төрийн шагналт кино зураглаач О.Уртнасан гуай эдүгээ наян насны босго шүргэсэн ч хүүгийнхээ "Монре импекс" компанийн байран дахь урландаа толгой өндийх завгүй ажиллаж буйг харахад цагаахан атаархал төрөхөөр аж.
"Ардын элч", "Алтан өргөө", "Хөхөө гэрлэх дөхлөө", "Өглөө", "Тэмцэл", "Их замын тоос" зэрэг уран сайхны, "Говьд", "Хангайд", "Хар хөрсний булга", "Аргаль угалз" зэрэг байгаль, ан амьтны сэдэвт өчнөөн олон баримтат киноны зураглаачаар ажилласан тэрбээр өнгөрөгч онд "Насны зам" гэрэл зургийн үзэсгэлэнгээ гаргасан байна. "Монголын баримтат киноны загалмайлсан эцэг" гэгддэг энэ хүний урлан үнэхээр баялаг өв сантай юм. Түүний дуран байгаль, амьдрал, нийгмийн маш өргөн хүрээг тольдон хамарчээ. Энэ бүхнээс Монголын тамирчидтай холбоотой түүхэн зургийнх нь талаар бяцхан хөөрөлдлөө. Нэрт зураглаачийг бүтэн хоёр жил хөдөө хөхөрч, гадаа гандан хангай, говийн ан амьтдын тухай цуврал баримтат кинонуудаа бүтээсний шагнал болгож Соёлын яамны сайд, төрийн хошой шагналт зохиолч Ч.Лодойдамба гуай баяр хүргэж "за чиний шаахайг чинь гурван удаа сольж өгнөө" гэж амлажээ. Уртнасан гуай залуу байсан болохоор учрыг нь олохгүй гайхасхийгээд өнгөрч. Тэр үг нь гурван удаа гадаадад томилолтоор явуулах түлхүүр үг байсан гэнэ. Мексик улсын Мехико хотноо болсон зуны XIX олимпийн тоглолтыг сурвалжлахаар 1968 оны аравдугаар сарын эхээр тамирчдын хамт очжээ. Чөлөөт бөхийн төрөлд 87 кг-ын жинд хөдөлмөрийн баатар Ж.Мөнхбат мөнгөн медаль, 52-т Ч.Дамдиншарав, 70-д Д.Сэрээтэр, 78 кг-д Т.Артаг нар хүрэл медалиар энгэрээ мялааж, хүний нутгийн тэнгэрт анх удаа төрийнхөө далбааг мандуулсан түүхтэй. Тэр нандин агшныг гэрэл зурагт мөнхөлсөндөө одоо ч бахархалтай явдаг. "52 кг-ын жинд барилдуулах гэж Дамдиншаравын жинг найман кг хасах болсон. Олон цаг хоол идээгүй түүний хоёр нүд нь гархилчихсан, тарган хүн харахаар уур хүрээд байна гэж байсан сан. Мөн жин нэмэх гэдэг айхавтар зүйл болохыг харсан. Нэмэх 100 кг-д барилдах Эрдэнэ-Очир жиндээ хүрэхгүй болохоор барилдахынх нь өмнө завилуулан суулгаж байгаад, таван литр тараг шахан уулгахад дөнгөн данган жиндээ хүрч байсан" гэж буурал зураглаач дурсаж сууна. Уг баримтат киног үзээд Ч.Лодойдамба сайд "Манайхан цөмөөрөө л алга ташуулаад даваад байх юм. Ялагдлыг нь ч бас үзүүлдэг болох юм сан" гэж байсан. Ухаантай, уран бүтээлч хүний үг нийгэмд гэгээрэл бэлэглэдэг юм билээ. Тэр үед хальс багатай байсан. Хэрвээ одооных шиг видеокамертай байсан бол тамирчдынхаа баяр цэнгэл, гуниг, нулимс бүхнийг авахгүй юу гэж тэрбээр өгүүлсэн. Мөн 1976 оны Монреалийн XXI олимпод очиж, хожим хөдөлмөрийн баатар болцгоосон дархан аварга Х.Баянмөнх, дэлхийн аварга З.Ойдов, Биеийн тамирын улсын хорооны орлогч дарга Цэрэндаш нарын дурсгалт зургийг хальснаа буулган мөнхөлснөө ч сонирхууллаа. Монголын баг тамирчид хамгийн анх 1951 онд БНАГУ-ын Берлин хотноо болсон дэлхийн залуучууд оюутны III их наадамд оролцож волейболын тэмцээнд Германы багийг хожиж байсан алтан агшны зургийг дарсан байна. Гадаад яамны сайд асан "майга" хэмээх Ц.Дүгэрсүрэн, Очир эмч, Түүхийн ухааны институтийн захирал, доктор Балдуу, Статистикийн газрын даргаар ажиллаж байгаад "эсэргүү" хэмээгдэн хэлмэгдсэн Сурмаажав гуай, Буд, одоо амьд сэрүүн байгаа Агваандугар гээд мөн ч сайхан тамирчид байсан даа гэж О.Уртнасан гуай дурсамжийн дэлгэцэндээ зураг дарж асан тэр үеэ тодруулан тодруулан хүүрнэж байсан. Төрийн шагналтын урлангаас гарч алхах үед амьдралын агшин хором бүрээ төгс төгөлдөр утга агуулгаар дүүргэнэ гэдэг мөн ч сайхан юм даа гэсэн бодол төрж байлаа. 
Л.Батцэнгэл
