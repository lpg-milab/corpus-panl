Төмөр замд 200 сая ам.долларын техник оруулж ирнэ

Төмөр замын Хэрэг эрхлэх газрын дарга Да.Ганболдтой уулзаж ярилцлаа. -Монголын төмөр замын өнөөгийн нөхцөл байдал тун тааруу үзүүлэлттэй байгаа. Энэ үед хоёр дахь төмөр байгуулах тухай яригдаж эхэлсэн нь цаг үеийн бодит шаардлагад нийцэж байх шиг?
-Өнөөдөр УБТЗ ачааллаа дийлэхгүй байгаа нь үнэн. Төмөр зам ачааллаа дийлэхгүй байна гэдэг нэлээн урт хугацааны турш техник технологи, хөдлөх бүрэлдэхүүн, зүтгүүр шинэчлэгдэлгүй явж ирсэнтэй холбоотой. УБТЗ хоногт дор хаяад 25-26 зүтгүүр ажиллаж байж дөнгөж хэвийн ажиллах бололцоотой болно. Одоо 17-18 зүтгүүртэйгээр ажиллаж байна. Дундаж нас нь 25 жил болсон зүтгүүрүүд ажиллаж байгаа. Хорин таван жил унасан хуучин 69 машин ямар байх вэ. Яг тийм байна гээд төсөөлж үз. Монголд ашиглалтын нөхцөл их хүнд. Далайн түвшнээс дээш маш өндөрт оршдог, элс шороо, тоосжилт ихтэй учир техникийн паспортод тавьсан үзүүлэлтдээ хүчин чадал нь хүрдэггүй. Замын хувьд гэвэл 1950-иад оны үед баригдсан. Хүнд зүтгүүр явуулах боломжгүй. Манайхан цахилгаан галт тэргийг цахилгаанд залгаад явдаг троллейбус шиг л хөнгөхөн ойлгодог. Хүнд жинтэй урт галт тэрэгний зүтгүүрийн нэг дугуйн дээр ирэх ачаалал гэхэд асар хүнд байдаг. Ул шороо, далан нь хагас элсэн дүүргэлттэй. Өнөөдөр гал тэрэгний зүтгүүрийг шинэчлэх шаардлагатай болж байна. Сүүлийн хоёр жилд шинэчлэлт зохих хэмжээнд хийгдэж байгаагүй нь өнөөгийн эдийн засгийн огцом өсөлтийн хэрэгцээ, шаардлагыг хангаж чадахгүйд хүрсэн. Энэ тухай УБТЗ-ын тухайн үеийн удирдлагад удаа дараа сануулж шахаж байсан боловч хэрэгжүүлээгүй. Харин хэдэн жилийн дараахь байдлыг тооцоолж бид хоёр жилийн өмнөөс хоёр дахь төмөр зам барих ажлын техник эдийн засгийн үндэслэлийг боловсруулах тухай гэрээг Хятад улсын төмөр замын зураг төслийн 1-р хүрээлэнтэй байгуулж, уг ажлыг Монголын талд сая хүлээлгэж өглөө. Санхүүжилт нь 100 хувь Хятадын талаас гарсан. -Хоёр дахь төмөр замын талаар тодруулахгүй юу. Хэдийнээс баригдаж эхлэх бол? -Монгол Улсын Засгийн газар техник эдийн засгийн үндэслэлтэй танилцаж, хүлээн зөвшөөрсний үндсэн дээр олон улсын тендер зарлаж хоёр дахь төмөр зам барих ажлыг зохион байгуулна. Энэ нь санхүүжилтийн ямар арга замыг сонгохоо ч шийднэ гэсэн үг юм. -Мянганы сорилтын сангийн тусламжтайгаар төмөр замын салбарт хөрөнгө оруулах болсон. Энэ тусламжийг чухам яаж зарцуулах вэ. Хоёр дахь төмөр зам барихад чиглүүлж болоогүй хэрэг үү? -Мянганы сорилтын сангийн тусламжтайгаар 200 сая ам.доллартай тэнцэх хөрөнгө оруулалтыг таван жилийн хугацаанд оруулж ирэхээр гэрээ байгуулж байна. Ирэх аравдугаар сарын дундуур Монгол Улсын Ерөнхийлөгч АНУ-д айлчлах үеэр Засгийн газрын төлөөлөгчид гэрээнд гарын үсэг зурахаар төлөвлөж байгаа. Энэ төслийн хүрээнд 30 орчим зүтгүүр, 150 орчим вагон, галт тэрэгний хориглолтын иж бүрэн шинэ систем, зам засвар, арчлалтын бусад орчин үеийн нарийн техник иж бүрнээр оруулж ирэх юм. Өөрөөр хэлбэл, УБТЗ-ын өөрийн хөрөнгөөр хийж чадахгүй болсон зүйлүүдийг Монгол Улс өөр дээрээ ачаалал авч бэлдэж байгаа төсөл гэж хэлж болно. -Төмөр замын шинэчлэлийг тэгэхээр УБТЗ-ын чадавхийг бэхжүүлэхэд зориулагдаж байна гэж ойлгож болох уу? -УБТЗ-д шууд хөрөнгө оруулах биш 100 хувийн хөрөнгө оруулалттай цоо шинэ төрийн мэдлийн компани эхний ээлжинд байгуулна. Тэгэхээр шинэ компани, УБТЗ хоёр нь замаа ашиглах, зүтгүүр түрээслэх гэх зэргээр харилцан гэрээний хэлбэрээр үйл ажиллагаагаа харилцан дэмжиж ажиллана. Харин зарчмын хувьд уг шинэ компанид хувийн хөрөнгө оруулалт оруулж болно гэдгийг зөвшөөрч байгаа. -Ерөнхийлөгчийн айлчлалын үеэр ОХУ төмөр замын салбарт хөрөнгө оруулалт хийнэ гэдгээ мэдэгдэж харилцан санамж бичигт гарын үсэг зурж байсан? -Монголын төмөр замд хөрөнгө оруулах зайлшгүй шаардлагатай гэдэг дээр зарчмын хувьд ямар ч маргаан байхгүй. Хоёр тал зөвшөөрч байгаа. Төмөр замын салбарт ОХУ-ын хөрөнгө оруулалтыг оруулж болно. Шаардлагатай ч байгаа. Гэхдээ харилцан ойлголцох шаардлагатай хоёр зүйл бий. Нэгдүгээрт, төмөр замын салбарт шаардлагатай олон зуун сая долларын хөрөнгө оруулалтыг Монголын тал өөрөөсөө гаргаж чадахгүй тул шаардагдах хөрөнгийн 50 хувийг бид зээлдэж авах болно. Ингэж байж 50:50 харьцаа хадгалагдана. Тийм их хэмжээний зээлийг Оросын тал манайд удаан хугацаагаар хямд хүүтэй өгөх асуудлыг хоёр Засгийн газар тохиролцож байж уг асуудлыг шийднэ. Хоёрдугаарт, хэрэв гурав дахь хувийн буюу гадаадын хөрөнгө оруулалтыг УБТЗ-д шууд нэмж оруулъя гэвэл 1949 оны Засгийн газар хоорондын хэлэлцээрийг өөрчлөх ёстой бөгөөд одоогийн УБТЗ-д маш өргөн гүнзгий реформ, шинэчлэл хийх ёстой. Тийм учраас манай хоёр улсын тэргүүн нарын уулзалтын үеэр 1949 оны хэлэлцээрт өөрчлөлт оруулахаар тохиролцсон юм. Харин харамсалтай нь үүний хэрэгжилт маш их удааширч байна. Үүнийг хурдасгах талаархи хүсэлтээ Оросын талд Монголын тал 10 гаруй жил тавьж буй болно. -УБТЗ-ын асуудлыг эргэж харах шаардлагатай гэдэг дээр таны бодлыг сонсмоор байна? -Аль 1949 оноос эхлэлтэй хагас цэрэгжсэн босоо удирдлагатай байгууллага. Төлөөлөн удирдах зөвлөл нь зөвхөн бодлогын асуудал ярьдаг. Замын даргын шийдвэр эцсийн шийдвэр болдог. Тэр 1949 оны гэрээ хэлцэл нь үнэндээ хүйтэн дайны үеийн сэтгэхүй, аж ахуй удирдах арга барилтай үед хийгдсэн юм. Яахав 1970-80-аад он хүртэл болж л байсан байх. Өнөөгийн зах зээлийн өрсөлдөөн, орчин үеийн менежментийн үед огт тохирохгүй. Өнөөдөр хамтын удирдлага, өрсөлдөх чадвартай ил тод аж ахуй л урагшаа явна биз дээ. Өнөөдөр УБТЗ хэвийн хэмжээнд хүрч ажиллаж чадахгүй бүр хямралын байдалд байна гэж хэлж болно. -Налайхын төмөр замын доогуур нүүрсчид цооног ухаж аюулын хэмжээнд хүрээд байгаа гэсэн? -Төмөр замын доогуур албан ёсны зөвшөөрөлтэй үгүй нь мэдэгдэхгүй цооног гаргаж нүүрс ухаснаас тийм байдалд хүрээд байна. Улсын мэргэжлийн хяналтын газар Ашигт малтмалын газрыг лицензээ татах ёстой гэдэг. Ашигт малтмалын газар нь мэргэжлийн байгууллагын дүгнэлттэйгээр лицензээ татна гэсэн хариуг өгдөг. Далан шороо хөрс нь нэг метр хүрэл доош суусан. Уг төмөр замыг хаахаар болж байгаа. Уул нь юуны түрүүнд хууль бус уурхайг яаралтай хаах шаардлагатай юм. -"Айвенхоу майнз" мэтийн томоохон орд газруудын түүхий эдийг тээвэрлэхэд төмөр зам чухал хэрэгцээтэй. Танай газраас чухам ямар бодлого боловсруулж байна вэ? -Зөвхөн Айвенхоуд зориулж төмөр зам татах биш. Цагаан суварга, Таван толгой зэрэг томоохон орд газрууд байна. Говийн энэ бүсэд өөр ч олон орд газар бас бий. Эдгээрийг дагаж хүн амын суурьшил бий болно. Энэ бүс рүү зорчигч явдаг болно. Манай газраас төмөр замын ямар маршрут байх талаар схем зургуудыг боловсруулж гаргасан. Иж бүрнээр нь төмөр замын асуудлыг шийдэх бодлого барьж байна. -Мардайн төмөр замыг хямдхан зарчихлаа гэсэн чимээ шуугиан гарсан. Үнэхээр хямд өгчихсөн хэрэг үү? Төрийн өмчийн хорооны шийдвэр гарч ашиглалтгүй байгаа уг объектыг худалдсан. Хямд гэдэг харьцангуй ойлголт. Зөөх ачаагүй, иж бүрэн харуул хамгаалалт байхгүй. Хулгайчид төмрийг нь салгаад тушаачихад бэлэн болсон зам. Тухайн үед барьсан үнээ одоо нэхээд байж болохгүй. Чи хэдэн төгрөг зарж байшин барьсан бай хүн авахгүй л бол тэр чинь хоосон зүйл. -Ойн нөөц хомстой манай оронд төмөр замын дэр мод бэлдээд байх нь учир утга муутай. Дэр модыг бетоноор орлуулах нь ашигтай юу? -УБТЗ жилд 35-50 километр замыг шинэчилдэг. Нийт төмөр замын 80 хувь нь модон дэртэй. Дэр мод 10-12 жилийн настай байдаг. Өдгөө дэр модыг төмөр бетоноор орлуулах ажил хийгдэж байгаа. Энэ ажлын хүрээнд модон дэрийг төмөр бетон дэрээр сольдог. Төмөр бетон дэр нь 50-60 жилийн ашиглалттай гээд бодоход илүү үр ашигтай. Дашрамд хэлэхэд, Төмөр бетон дэрний үйлдвэр байгуулагдсаны 10 жилийн ой энэ өдрүүдэд Хөтөл хотноо болж байгаа тул үйлдвэрийн нийт хамт олонд сайн сайхныг ерөөж, ажлын өндөр амжилт хүсч байгааг минь сониноороо уламжилна уу. 
Л.МОЛОМЖАМЦ 
