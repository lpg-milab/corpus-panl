Би эрэлт хэрэгцээтэй хэвээрээ

Саяхан 75 насныхаа ойг тэмдэглэсэн Михаил Горбачев Оросын "КП" сонинд ярилцлага өгсөнийг сонирхуулъя. -Михаил Сергеевич, уучлаарай, тантай уулзаагүй таван жил болчихож. Та жаахан хөгширчихөө юү? - Одоо яая гэхэв. Залуужих биш дээ.
- Насжилт өөрт тань хэр мэдрэгдэж байна? -Олон улсын настайчуудын эрүүл мэндийг судалдаг газраас хийсэн судалгааг би үзлээ. Түүгээр бол 64-75 насныхныг настай, 75-аас дээшийг өндөр настан гэдэг юм байна. Тийм болохоор удахгүй албан ёсоор өндөр настан болно. Нас маань надад ч мэдрэгдэж байна. -Гэвч таныг гэртээ чимээгүй сууж байдаг тэтгэврийн хүн гэхээр төсөөлөгдөхгүй байна. Та гадагшаа явсаар байна уу? -Явахаас өөр аргагүй юм. Өнгөрсөн жил гэхэд бараг хагас жил гадаадад байсан. Өөрчлөн байгуулалтын 20 жилийн ойтой холбогдуулан гадаадын орнуудад байнга очиж лекц уншдаг. -Таны лекцийг сонирохдог хүмүүс их хэвээрээ юу? -Танхимд 3000, 10000, 15000 хүн цуглардаг. Америкчууд миний лекцийг зохион байгуулахдаа тасалбараа 100 ам.доллараар борлуулдаг гэдгийг би мэдээгүй. Тийм болохоор би эрэлт хэрэгцээтэй хэвээрээ. -Танд хэдийг төлдөг вэ? -Хангалттай -Гэсэн хэдий ч хангалттай гэдгийг чинь яг тодорхой мэдмээр байна? -Даруухан загнаад яахав. Манай дэлхий дээр лекц уншиж багагүй хөлс авдаг хэдхэн хүн байдаг. Тэдний нэг нь Б.Клинтон. -Тэгэхлээр та их үнэтэй хүн болж таарах нээ? -Тийм болж таарлаа. Үүнийгээ ч ашигладаг. Би чинь сангаа авч явдаг шүү дээ. Түүнээс гадна Олон улсын ногоон загалмай нийгэмлэг, Дэлхийн улс төрийн чуулган, В.Путин, Г.Шрёдер нарын санаачлагаар байгуулагдсан Санкт-Петербургийн хэлэлцээ байгууллагыг тэргүүлдэг. Лекц , ном хоёроос өөр орлого надад байхгүй. -Та чамгүй өндөр тэтгэвэр авдаг биз дээ? -Нэг мянгаас арай илүү ам. долларын тэтгэвэр авдаг. Миний ууган зээ охин надаас илүү орлоготой шүү. -Та яагаад ийм тэтгэвэр авдаг билээ? -1994 оны есдүгээр сард Б.Ельцин тогтоож өгсөн. Нэг удаа ярилцлага өгөхдөө 3-4 ам. доллар авдаг тухай ярьсны дараа нэмсэн. -Орос болон түүний эргэн тойронд үйл явдал хэрхэн өрнөж байгаа ажигладаг уу? -Анхааралтай ажигладаг. Бүр шүүмжлэлттэйгээр. -Тэгээд? -Амаргүй юм их байна. Гэхдээ муугаасаа сайн нь илүү. Зөвхөн нэг зүйлийг хэлэхэд Б.Ельцины үүсгэсэн эмх замбараагүй байдлаас улс орноо гаргаснаар В.Путин түүхэнд бичигдэнэ. Тэр дандаа шийдэмгий алхам хийдэггүй байж болно гэхдээ зөв шийдвэр гаргадаг. Түүнээс гадна Засгийн газартаа найддаг гэдэг нь мэдрэгддэг. Мөн Төрийн Думд найддаг. Төрийн Думын гишүүдтэй амаргүй байх болно гэж би аль хэдийнээс хэлсэн. -Сайд нарыг халж солиход В.Путинд юу саад болоод байгаа юм бол? -Юу саад болоод байгааг харин би л асуумаар байна. Түүнээс гадна боловсрол, эмнэлгийн үйлчилгээг төлбөртэй болгох тухай яригдаж байгаа. Багш, эмч нар гудамжинд гарч жагсвал би тэдэнтэй хамт байх болно. -Одоогоос яг нэг сарын өмнө Б.Ельцин 75 насныхаа ойг тэмдэглэсэн. Улсын онц байдлын хороо юу хийхээр бэлтгэж байсныг Горбачев мэдэж байсан гээд энэ тухай бүр баримт бий гэсэн. -Худлаа. Яг ингэж бичээрэй. Худлаа. -Энэ явдлын буруутан нь өөрийгөө гэж та боддог уу? -Би хариуцлагаас мултрах гэсэн юм биш. Улс орны тэргүүн байсны хувьд болсон бүхний хариуцлагыг хүлээнэ. -Та Б.Ельцин шиг албан тушаалаасаа буухдаа "Уучлаарай" гэж хэлж чадах уу? -Би Ельцин биш, тэгээд ч уучлал гуйх зүйл хийгээгүй. -Хийсэн эсвэл хийж амжаагүй зүйлдээ харамсдаггүй гэж үү? -Б.Ельциныг хаа нэгэн тийшээ цөлөөгүйдээ харамсдаг. -Элчин сайдаар явуулахыг хэлж байна уу? -Дипломат ажилтнаар. За, за тоглосон юм. Надад харамсах зүйл байхгүй. -Үнэнээ хэлэхэд та болон Ельцины талаар оросууд тийм сайнаар ярьдаггүй... -Би мэднэ. Гэвч энэ хандлага өөрчлөгдсөөр байна. 10 жилийн өмнө олон нийтийн санал асуулга явуулахад өөрчлөн байгуулалтыг 45 хувь эсэргүүцэж байсан бол өнгөрсөн жил энэ үзүүлэлт 31 хувь болсон байсан. -Хамгийн гол нь улс орны удирдлага маш сул байсан хэмээн таныг шүүмжилж байсан шүү дээ. Энэ бол нүгэл гэдгийг та хүлээн зөвшөөрөх үү? -225 хэлээр ярьдаг, 10 цагийн бүсэд хуваагдсан орны удирдлага сул байна гэсэн чинь юу гэсэн үг вэ? Хуйвалдагчдыг дарж, засгийн эрхэнд үлдэхийн тулд би хүч хэрэглэж болох байсан шүү дээ. Тэгсэн бол би Горбачев биш байхсан. Хамгийн гол нь хүмүүс туугдаж байгаа мал шиг биш өөр болсон явдал чухал. -Та ер нь яагаад өөрчлөн байгуулалтыг эхлүүлсэн тухай нууцаасаа хувцаалцаач. Кремльд 20 жил тайван сууж болох байсан шүү дээ. -Хамтран ажиллагчид маань намайг хааяа бас ингэж буруутгадаг. Тоглосон юм. Мэдээжийн хэрэг тэгээд л суугаад байж болох байсан. Гэтэл урьдынх шигээ амьдарч болохгүй болсон. Ард түмэн нь боловсролтой, шинжлэх ухаан нь хөгжсөн, дэлхийн ашигт малтмалын нөөцийн 42 хувь нь манайд байсан. Гэвч зэвсэглэлд маш их хөрөнгө зарж байлаа. Баруун Европ хөгжлөөрөө тэргүүлж бид хоцорчихсон. -Эцэс сүүлд нь та Америкийн Ерөнхийлөгч Рейганд ялагдсан биз дээ? -Энэ дайнд бүгд ялагдсан. Хоёр улс зэвсэглэлд 10 тэрбум ам. долларыг зарцуулж байсан. Түүнийгээ яасан билээ. Бүгд л хожсон. -Та залуу харагдахын тулд ямар нэгэн зүйл хэрэглэдэг үү. Жишээ нь гоо сайхны мэс засал, арьсаа татуулах зэрэг? -Энэ бүгд шал худлаа. Байгалийг хуурч чадахгүй шүү дээ. Би жингээ л барихыг хичээдэг. -Толгой дээрх алдарт мэнгээ авахуулах тухай бодож байв уу? -Надад тийм санал дэвшүүлж байсан. Гэхдээ энэ таних тэмдгийг аваад яах юм. Танихаа больчихно шүү дээ. Дашрамд дурдахад би заримдаа албаар малгай өмсч, хар шил зүүчихээд гудамжаар явдаг. -Хувь заяа таныг өндөрлөгт гаргаж дараа нь унагасан. Та аз жаргалтай байна уу? -Шинэчлэл хийлгэсэн хүмүүс аз жаргалтай байдаггүй. Гэхдээ өнөөдөр Райса Максимовна дэргэд минь байсан бол би өөрийгөө аз жаргалтайд тооцох байсан. 
Ю.Дэлгэрмаа
