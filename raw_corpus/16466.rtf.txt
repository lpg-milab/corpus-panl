№189 (16466)           
1986 оны наймдугаар сарын 8.
БИЕ ДААСАН БҮТЭЭЛЧ АЖИЛ

<< Намын анхан шатны байгууллагын үйл ажиллагааг идэвхжүүлж, дайчин чадварыг дээшлүүлэх явдлыг нийт намын хэмжээний гол зорилт болгон. . . >> дэвшүүлсэн МАХН-ын XIX их хурлын шийдвэрийг хэрэгжүүлэх ажлын нэг чухал чиглэл нь намын анхан шатны байгууллагуудын бие даасан бүтээлч үйл ажиллагааг идэвхжүүлэх явдал мөн. 

Орон даяар өрнөж буй намын их хурлын шийдвэрийг хэрэгжүүлэх ирмүүн ажлын явцаас үзэхэд намын анхан шатны олон байгууллага үйл ажиллагаандаа зарчмын дүгнэлт хийж, бие дааж бүтээлчээр ажиллах талаар багагүй санаачилга чармайлт гаргаж байна. Дундговь аймгийн Эрдэнэдалай сумын намын хороо ( нарийн бичгийн дарга нь МАХН-ын Төв Хорооны гишүүн Д. Гончигсүрэн ) сумынхаа нам, улс, олон нийт, аж ахуйн бүх байгууллага, нэгжийн бие даасан бүтээлч ажиллагааг өрнүүлэх үндсэн дээр таван жилийн хөгжлийн чиглэл, хүрэх түвшинг нь тогтоолгож, улсын тэргүүний сум, нэгдэл болох өндөр зорилт тавьж нийт ажилдаа уралдах, давуулах, түрүүлэх гэсэн дайчин лоозон дэвшүүлээд, төлөөлөгч авахгүйгээр асуудлыг өөрсдөө шийдвэрлэж ажилласнаар энэ оны төлөвлөгөөт гол гол зорилтоо биелүүлж байна. 

Төв аймгийн Мөнгөнморьт сумын намын үүр ( нарийн бичгийн дарга нь А. Гончиг ) бие даасан бүтээлч санаачилга гаргаж бригад, суурийг малчдаар бэхжүүлэх, хөдөлмөр зохион байгуулалтыг сайжруулах ажил зохиож амжилтад хүрч байна. Сумын намын үүр энэ онд төвөөсөө гуч гаруй хүнийг суурьд илгээлтээр малчин болгон гаргаж таван жилийн тооцоот үүрэг авахуулж, анхны сар, жилээс нь зорилтоо бүрэн биелүүлдэг дадал заншилтай болгоход үзэл суртал хүмүүжлийн ажлаа чиглүүлж, шилдэг коммунистуудыг халамжлан зөвлөгчөөр томилон ажиллуулж байна. Мөн мал аж ахуйн үйлдвэрлэлийн хөдөлмөр зохион байгуулалтыг хянан сайжруулж, эмчилгээ бордооны хэсэг ажиллуулах, мал аж ахуйн бүс нутаг тогтоож сууриудад хадлангийн талбайг байнга эзэмшүүлэн суурийн ерэн хувийг хэрэгцээт хадлангаа өөрсдөө бэлтгэдэг болгох, шинэ таван жилд нэг түмэн үхэртэй болох хөдөлгөөн өрнүүлэх зэрэг сум орныхоо хэрэгцээ шаардлагад тохирсон бүтээлч ажлуудыг намын байгууллага санаачлан зохион байгуулж үр дүнд хүрч байна. Ийм санаачилга, эхлэл төв, орон нутгийн намын анхан шатны байгууллагад олон гарч төлөвлөгөөт зорилгыг хэрэгжүүлэх, нийгмийн асуудлыг шийдвэрлэхэд чухал үүрэг гүйцэтгэж байна. 

Гэвч намын их хурлын шийдвэрийг хэрэгжүүлэхэд анхан шатны байгууллагын бие даасан бүтээлч ажиллагаа шийдвэрлэх нөлөөтэй гэдгийг нийтээрээ сайн мэддэг, их ярьж байгаа боловч хэрэгжүүлэхдээ бодитой биш хандах явдал цөөнгүй байна. Аливаа ажилд бусдын ам, удирдлагын шийдвэр хүлээж суух, нэгэнт гаргаад өгсөн удирдамж заалт бэлхэн байсаар байтал түүнийг шамдан биелүүлэхийн оронд элдэв тайлбар шалтаг зохион бодож олоход хамаг цагаа барж, ажил хэргийг хөсөрдүүлэх, амьд бүтээлч ажлыг хурал цуглаан, бичиг цаасаар солих зэрэг даруй таягдан зайлуулбал зохих хоцорч хуучирсан арга барил намын анхан шатны нэлээд байгууллагын үйл ажиллагаанд амь бөхтэй оршсоор байна. Дээд байгууллагын тогтоол шийдвэр удирдамж заалтыг биеэ дааж хэрэгжүүлэх бодит бололцоо нөхцөл намын аль ч байгууллагад бий. Намын анхан шатны байгууллагуудад төр, олон нийт, аж ахуй, соёл үйлчилгээний олон байгууллага, коммунистууд, удирдах боловсон хүчин, мэргэжилтэн зэрэг асар их хүч, үлэмж потенциал харьяалагдаж байгаа юм. Гагцхүү тэр бүхнийг зохион байгуулан дайчилж биетэй бодитой ажил санаачлан шууд гардан хийлгэхийн оронд хүнд үзүүлэх бичиг цаас бэлтгэн, тулга тойрсон аар саар ажлаар хайран цагийг үрж, ажил хохироодог явдал цөөнгүй байна. 

Мал оторлон таргалуулах, сүү тос, хадлан тэжээл бэлтгэх, өвөлжилтийн бэлтгэл хангах зэрэг цаг үеийн тулгамдсан олон ажлыг намын анхан шатны байгууллагуудын товчоо хэний ч шахалт шаардлагагүйгээр, өөр өөрийн нутаг дэвсгэр дээр бүрэн хариуцан гардан зохион байгуулж хийх эрх, үүрэгтэй. Статистикийн мэдээ судалгаанаас үзэхэд Төв аймгийн Жаргалант, << Залуучууд >> сангийн аж ахуй улсын фондод өвс бэлтгэх төлөвлөгөөг наймдугаар сарын нэгэн гэхэд бүрэн биелүүлж сайхан амжилт гаргаад байхад Ногооннуур, Архуст, Буянтын тэжээлийн аж ахуй, Хөвсгөлийн Тариалангийн сангийн аж ахуй, << Минжит булган >> хоршоолол зэрэг газарт энэ ажил огт эхлээгүй байна. Ийнхүү цаг үеийн нэн чухал ажлыг бие дааж зохион байгуулах хариуцлагатай үүргээ хөсөрдүүлж байгаа намын байгууллагуудын ажлын хоцрогдлыг арилгахын тул аймгийн намын хороод, нам, улсын төв байгууллага арга буюу тэдгээр газарт төлөөлөгч томилон ажиллуулаад хүрч байна. Үүнээс болж << хадлангийн >> , << сүү тосны >> , << техник засварын >> , << ноосны дутуу гүйцээх >> зэрэг томилолттой олон төлөөлөгч орон нутагт гарч ажиллаж байна. Зүй нь орон нутгийн намын байгууллагууд тэдгээр төлөөлөгчтэй хамтран ажлын доголдлыг яаралтай арилгах шуурхай арга хэмжээ авах ёстой. Гэтэл өөрсдөө ч хийдэггүй, төлөөлөгчийн тусыг ч авдаггүй, эцэст нь олон төлөөлөгч ирээд ажил хийлгээгүй гэж шүүмжлэн, хоцорч хуучирсан арга барилаа халхавчлахыг оролддог нэн зохисгүй явдал ажиглагдсаар байгааг шийдвэртэй таслан зогсоох хэрэгтэй юм. 

Намын анхан шатны байгууллагууд аж ахуйг удирдахдаа намын их хурлын ажил хэрэгч дайчин шийдвэрийн дагуу шинээр сэтгэж, шинийг эрэлхийлж социалист овсгоотой, бие даасан санаачилгатай хандах тэгэхдээ намын байгууллагын ажлын гол объект нь хүн, хүн хүмүүжүүлэх, тэднийг идэвхжүүлэн хөгжөөх ажил гэдгийг хэзээ ч мартаж болохгүй. Хүний сайн сайхан ажиллаж амьдрах нөхцөл бололцоог дээшлүүлэх арга замыг ямагт эрж санаачлах, хэрэгжүүлэх нь намын анхан шатны байгууллагын хариуцлагатай үүрэг мөн. 

Аймаг, хот, районы намын хороод анхан шатныхаа байгууллагууд руу байн байн төлөөлөгч илгээж, ажлыг нь давхар хөөцөлдөн зэрэгцэн гүйж, бичиг цаас урсган, мэдээ судалгаа нэхэж, үр дүн багатай үзлэг шалгалтаар дарж, амьд ажлаас нь хөндийрүүлдэг хуучин практикаа шийдвэртэй өөрчлөн халж, намын анхан шатны байгууллагаас XIX их хурлын шийдвэрийг хэрэгжүүлэх ажлыг гардан зохион байгуулж байгаа сайн эхлэл, бие даасан санаачилга бүрийг соргогоор дэмжиж, ахиц олсныг нь үнэлж дүгнэн, нийт ажлыг нь сайжруулахад биетэй дэмжлэг туслалцаа үзүүлж байвал зохино. 

