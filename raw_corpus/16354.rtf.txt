№77 (16354)        
1986 оны гуравдугаар сарын 30.
Барилгачин

Хийсэн ажил нь хэн бүхний нүдний өмнө өнгө үзэмж, сүр жавхаа, ур хийцээрээ ил тод сүндэрлэн харагдаж байдаг үнэнхүү ажилсаг бүтээлч барилгачин олныхоо ач гавьяаг эх орон, ард түмэн өндөр үнэлдэг билээ. Барилгачид маань долдугаар таван жилд 12, 7 миллиард төгрөгийн буюу урьдахь таван жилийнхээс 1, 3 дахин их барилга угсралтын ажил гүйцэтгэж, үйлдвэр аж ахуйн газрууд, хөдөө аж ахуйн төрөл бүрийн барилга байгууламжууд цогцлон босгож, олон мянган айл өрхийн амьдрал. ахуйн нөхцөлийг сайжруулан эх орны эдийн засгийн потенциалыг нэмж. ард түмний сайн сайхан аж байдалд бодитой хувь нэмэр орууллаа. 

Барилгын салбарын үйлдвэрлэлийн бааз, машин механизм, техникийн хангамж сайжирч, хийж гүйцэтгэх ажлын цар хэмжээ ихээхэн нэмэгдэж. барилгачдын боловсрол, мэдлэг, мэргэн, тийм ур чадвар, хөдөлмөрийн идэвх, бүтээлч санаачилга нь шинэ өндөр шатанд хүрч, хүн ардынхаа хайр хүндэтгэлийг хүлээх боллоо. Техник мэргэжлийн сургууль төгссөн олон мянган охид, хөвгүүд барилгачдын эгнээг өргөтгөж, манай барилгачдын өнөр хамт олон арвин баялаг туршлагатай ахмадууд, хот хөдөөгийн нүүр царайг шинэчлэн өөрчлөх хүсэл эрмэлзэл бүхий өндөр мэргэжилтэй залуучуудаас бүрдэж өмнөө тавигдсан ямар ч зорилтыг амжилттай шийдвэрлэх потенциалтай боллоо. Манай барилгачид биеэ дааж орон сууцны бүхэл бүтэн хороолол, олон давхар угсармал болон нарийн хийцтэй орчин үеийн үйлдвэрийн барилга барих ажлыг ч гардан хийх чадвар, мэдлэг, итгэл найдвартай болжээ. 

БНМАУ-ын хөдөлмөрийн баатар С. Хэрлэн, Д. Дагвасамбуу, П. Пашка, Д. Дармаа, Б. Дорж, Ж. Ишгэнхүү, Г. Тэгшжав зэрэг олон түмэндээ нэрд гарсан барилгачид өөрсдийн удирдсан бригад, хамт олныг сайн зохион байгуулж ур хийц, чанар сайтай олон арван барилга барьж ашиглалтад орууллаа. 

БНМАУ-ын Ардын Их Хурлын депутат Г. Очирбат ажилдаа хувийн тооцоо болон олон шинэ зүйл нэвтрүүлж таван жилд 16 жилийн ажил хийж материал хэмнэж, төмрийн өөдөс ашиглан тавь гаруй мянган төгрөгийн хэмнэлт гаргалаа. Мөн Улаанбаатар хотын барилгын трестийн шавар будагчин, улсын аварга П. Цэвэлмаа болон Өвөрхангай А. Минжин, Дундговийн Ч. Хишигтогтох нарын зэрэг нэрт барилгачид нөхдөдөө үлгэр дууриал болж байна. 

Манай ажилч хичээнгүй барилгачид БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төсөлд дэвшүүлсэн том зорилт тухайлаад барилга угсралтын ажлын хэмжээг ихээхэн нэмэгдүүлж, эдийн засаг, нийгмийн тэргүүн ээлжийн зорилтыг шийдвэрлэхэд чиглэсэн барилга байгууламжид хөрөнгө, хүчийг төвлөрүүлж, үйлдвэрлэлийн хуч чадал, үндсэн фондыг ашиглалтад оруулах хугацааг түргэтгэх, барилгын үйлдвэрлэлийн үр ашгийг дээшлүүлэхэд шаардагдах бүхнийг хийх эрмэлзэл дүүрэн байна. Юуны урьд барилгачин хамт олон бүр нөөц бололцоог дээд зэргээр дайчлан ашиглах мэргэжлийн ур чадвараа байнга дээшлүүлж, хөдөлмөр зохион байгуулалтаа сайжруулан, машин механизмын хүч чадлыг дээд зэргээс ашиглан, ариг гамтай эдлэх, суурилуулаагүй тоног төхөөрөмж, дуусаагүй барилгатайгаар он дамжихгүй байхыг эрмэлзэн хэрэгжүүлэх ёстой. 

1985 онд барилгын ажилчдын ажил таслалтаас болж 5, 2 орчим сая төгрөгийн буюу 90 хүүхдийн цэцэрлэг яслийн барилга зургааг барихтай тэмцэх барилга угсралтын ажил хийж чадахгүйн дээр хүмүүсийн хариуцлага, сахилгагүй, ажлын уялдаа холбоогүйн улмаас гардаг сул зогсолт, хүч бололцоогоо бүрэн дайчлаагүйн уршгаар алдсан нөөц зэргийг нэмбэл тун ихээхэн хэмжээний алдагдал гарснаас барилгачид сургамж авах ёстой. Чанаргүй хийсэн ажлыг дахих, засаж сайжруулахад Барилга барилгын материалын үйлдвэрийн Яамны системийн хэмжээгээр 1985 онд 300 мянган төгрөгийн барилгын материалыг илүү зарцуулахад хүрсэн нь барилгачдын нэр төртэй шууд холбогдох ноцтой асуудал мөн. 

Барилгын салбарт ашиглагдаагүй нөөцийг дайчлан ашиглах, сахилга, дэг журам, зохион байгуулалтыг бэхжүүлэх, арга барилыг өөрчлөх асуудлыг зөв зохистой шийдвэрлэх эзэд нь барилгачин, бригад, хамт олон өөрсдөө учраас ажил, амьдрал, салбарынхаа хөгжлийн амин чухал ийм зүйлд шууд бие даан санаа тавих хэрэгтэй юм. 

Барилгын талбай, угсралтын ажлын зохион байгуулалтыг оновчтой болгох, ажлын бэлтгэлийг сайтар хангах, барилгын материалыг ариг гамтай зарцуулах, цаг минут бүрийг бүрэн ашиглах. барилгын барих хугацааг аль болохоор богиносгох нь манай барилгачдын хэнээр ч хэлүүлэлтгүй санаачлан хийдэг ажил байвал зохино. Барилгачин хүн эрхэлсэн ажилдаа зөвхөн идэвхтэй төдийгүй бас санаачилгатай, бүтээлчээр ханддаг, хөдөлмөрөө хөнгөвчлөх, механикжуулах, чанаржуулах, ер нь илүү цаг, хүч, хөрөнгө, зардал шаардахгүйгээр дотоод нөөц бололцоог дайчлах арга замыг сүвэгчилж, тэргүүний барилгачдын туршлагыг анхааралтай судалж өөрийнхтэйгөө харьцуулан үзэж баяжуулан хэрэглэх зарчмыг хатуу баримтлах нь амжилтын нэг үндэс болж өгөх ёстой. 

Барилгачид, ялангуяа шинэ залуу барилгачдад тусалж дэмжих, хөдөлмөрийн амт шимтэйг мэдүүлэх, ажил амьдралын нөхцөлийг сайжруулах, барилгын талбарт соёлч байдал хэвшүүлэх. ажлын байрын тохитой нөхцөл бүрдүүлж, сул зогсолтыг багасгах, хөдөлмөрийн бүтээмжийг олон хувиар дээшлүүлэх боломж бий болгох нь чухал юм. 

Шинжлэх ухаан - техникийн дэвшлийн ололтыг барилгын үйлдвэрлэлд нэвтрүүлэх, боловсронгуй технологи эзэмших, шинэ багаж зэвсгийг шуурхай хэрэглэх, засал чимэглэлийн ажлын гоо сайхны түвшинг дээшлүүлэх, ингэснээрээ барилгачны мэргэжлийн өндөр соёлыг бүтээгдэхүүний чанартай хослуулах нь чухал байна. 

МАХН-ын XIX их хурал, монголын барилгын байгууллагын 80 жилийн ойг барилгын салбар, манай яруу алдарт барилгачид олондоо алдартай, түмэндээ хүндтэй гавшгай үйлс, бүтээлч хөдөлмөрийн шинэ дээд амжилтаар угтах нь дамжиггүй. 

