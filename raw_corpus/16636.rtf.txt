№46 (16636)     
1987 оны хоёрдугаар сарын 22.
Эх орончийн шалгуур

<< Манай залуу хүн бүрийг социализмын үйл хэрэгт хязгааргүй үнэнч, ах оронч, интернационалын үзэлтэй, хөдөлмөрт дуртай, боловсролтой, үнэнч шударга, даруу төлөв, эрүүл чийрэг бие бялдартай иргэд болгож хүмүүжүүлэхэд намын бүх анхаарал, халамж чиглэгдэж байна >> гэж МАХН-ын XIX их хурал тэмдэглээд << Манай хүмүүсийг ард түмнийхээ хувьсгалч, хөдөлмөрч, соёл, ёс суртахууны шилдэг уламжлалаар, социалист эх оронч, интернационалч үзлээр хүмүүжүүлэх асуудалд онцгой анхаарал тавих хэрэгтэй >> гэсэн заалт өгсөн юм. Цогцолбор агуулгатай энэ заалтын дотроос коммунист ёс суртахууны гол зарчим болсон эх оронч, интернационалч үзлийг товойлгон авч үзье. Социализм байгуулах уйл явцад эх оронч үзлийн агуулга, мөн чанар асар өргөн утгатай болж, улс төр, ёс суртахуун, хөдөлмөр, ахуй амьдралын хүрээнд түүний шалгуур маш гүнзгий, олон талтай байдаг билээ. Эх оронч хүний шалгуур зөвхөн эх орноо хайрлах төдий биш ард түмнийхээ нийгэм, эдийн засаг, соёлын ололтыг гар бие оролцон арвижуулж, бахархан дээдэлж, ахмад үеийнхээ хувьсгалч, хөдөлмөрч, дайчин уламжлалыг эрхэмлэн хүндэтгэж, нэр төртэй залгамжилж, хувьсгалт улс орноо батлан хамгаалж, үндэснийхээ түүх, хэл соёлыг сайн мэдэж хөгжүүлэн баяжуулах зэрэг нийгмийн баялаг агуулгатай үйл хэрэг, үзэл санаагаар тодорхойлогдоно. 

Төрөлх газар нутаг, нийгмийн шударга байгуулал, эх орныхоо эрх ашгийг хамгаалах журамт үйлс социалист бүтээн байгуулалтын ажилд оюун билиг, хүч хөдөлмөр, хэрэгтэй болбол амь биеэ ч зориулах чин эрмэлзэл бол социалист эх оронч үзлийн тод илрэл мөн. Ардын хувьсгалын партизан, эх орныхоо эрх чөлөө, тусгаар тогтнолыг хамгаалахын төлөө тэмцлийн ахмад дайчид, энх хөдөлмөрийн сайчуудын гавьяат үйлс нь халуун эх орончийн өндөр дээд үлгэр жишээ мөн. Эх орончийн бас нэг шалгуур нь хар амиа бодож нийгмийн үйл хэргийг хохироох юм уу шударга ёс зөрчих эсвэл түүнийг хүлцэн дуугүй өнгөрөөх, хөдөлмөрөөс хойш суух, хийснээсээ хэтрүүлэн цалин хөлс авахыг эрмэлзэх зэрэг харш үзэгдэлтэй огтхон ч эвлэршгүй чанар юм. 

Социалист эх оронч үзэл нь пролетарийн интернационализмтай диалектик нэгдэлд оршдог бөгөөд социализм бол зөвхөн нэг улс орноор хязгаарлагдахгүй нийт шударга хүн төрөлхтний ариун тэмцлийн эцсийн түгээмэл эрхэм дээд зорилтын хувьд интернационалч шинж чанарын юм шалгуур баар юм. 

Социализм бодит байдал болж, улам эрч хүчээ аван хөгжиж, социалист улсуудын хамтын нөхөрлөл үүсэн бэхжиж, хүн төрөлхтний хөгжлийн хандлагыг тодорхойлогч гол хүч болохдоо социалист орнуудын хамтын нөхөрлөлийн ганхашгүй бат зарчимд тулгуурлаж байна. Өнөө үед социалист нөхөрлөлийн аль ч орны хөгжлийн хувь заяаг ах дүү бусад оронтой тогтоосон хамтын ажиллагаагүйгээр сэтгэшгүй юм. Социализм хөгжин бэхжих зүй тогтол ч ийм учраас манай ард түмнүүдийн хувьсгалт, социалист ололтын томхон үзүүлэлтийн нь хувьд эх орондоо үнэхээр халуун хайртай хэн боловч ах дүү орнуудтай тогтоосон найрамдал нөхөрлөл, хамтын ажиллагаанд чин үнэнч байдаг билээ. 

Манай нам социалист эх оронч үзэл, пролетарийн интернационализм хоёрын салшгүй нэгдлийг бэхжүүлж хөдөлмөрчдийг ЗХУ, социалист хамтын нөхөрлөлийн бусад орнуудтай байгуулсан найрамдалд хязгааргүй үнэнч, олон улсын ажилчны болон үндэсний эрх чөлөөний хөдөлгөөн, орон бүхний хөдөлмөрчидтэй эв санааны нэгдэлтэй байх үзлээр хүмүүжүүлэх бодлого гуйвалтгүй явуулдаг нь нэг талаар эх оронч, интернационалч үзлийг тодорхойлсон манай намын улс төрийн чиг шугам, нөгөө талаар эх оронч үзлээр хөдөлмөрчдийг хүмүүжүүлэх ажлын арга зүйн үндэс, практик зорилгын амин сүнс мөн. 

Хөдөлмөрчдийн эх оронч үзлийн нэг эрхэм чухал шалгуур болох ариун шударга хөдөлмөр нь социалист эх орныхоо өнгөрсөн түүх, өнөөгийн амьдрал, ирээдүйн төлөвийг сайн мэдсэн ухамсартай бахархал, ард түмнийхээ хувьсгалт, бүтээн байгуулалтын ололтыг хүн бүр зүтгэл бүтээлээр арвижуулах эрмэлзлийг хэрэгжүүлэх хөдөлгүүр болж байдаг билээ. Манай орны хөдөлмөрчдийн иргэний өндөр ухамсар, нийгмийн идэвхтэй байр, ёс суртахууны цэвэр ариун чанар нь түүний эрхэлсэн ажилдаа хандах хандлагаар зогсохгүй ор чин тойрондоо үзүүлж байгаа нөлөө ахуй амьдралын бусад үзүүлэлт, аж төрөх ёсны хэм хэмжээгээр мөн нэгэн адил тодорхойлогдоно. Ууж согтуурах, ажил цалгардуулах, өмч хөрөнгө идэж ашиглах, хариуцлага алдах, хуурч мэхлэх зэрэг дутагдал доголдол эцсийн дүнд улс орны хөгжилд саад тотгор болдгоороо эх оронч үзэлд эрс харш юм. 

Эх оронч хүмүүжлийн онцгой шалгуур бол зэвсэгт хүчинд алба хааж, эх орноо хамгаалахад бэлэн байх, улс тор, ёс суртахуун, цэргийн бэлтгэлийн мэдлэгийг эзэмшиж, цэрэг эрийнхээ үүргийг нэр төртэй биелүүлэх явдал байдаг. 

Эх орныхоо байгаль, түүний баялгийг хайрлан хамгаалж арвижуулах, ухаалаг зохистой ашиглах талаар эзний ёсоор хандаж, байгаль орчныг хамгаалах ажилд хэнээр ч хэлүүлэлгүй чин сэтгэлээсээ санаа тавих нь хөдөлмөрчдийн эх оронч үзлийн бас нэг том шалгуур мөн. 

Нам, улс, олон нийтийн байгууллагууд намын бодлого шийдвэр, манай орны эдийн засаг, нийгмийг хөгжүүлэх өргөн программчилсан зорилтыг хэрэгжүүлэхэд олон түмний бүтээлч идэвхийг өрнүүлэхдээ эх оронч үзлийн хязгааргүй их хүчин зүйлд тулгуурлах нь зүй ёсны хэрэг мөн. 

