Эхлээд намаа, дараа нь Монголоо хүчтэй болгоё

Экс Ерөнхий сайд Ц.Элбэгдоржтой уулзаж, ярилцлаа. 
-Хэвлэлүүд таныг намынхаа Гүйцэтгэх зөвлөлийн хурлыг орхиж гарсан гэж мэдээлсэн. Үнэхээр тийм юм болсон уу? -Орхиж гарсан юм байхгүй ээ.
-Та Ардчилсан намын дарга болохоор шийдсэн хэрэг үү? -Асуудал намын дарга болохдоо биш. Харин Ардчилсан намыг хүчтэй болгож, тулгамдсан асуудлыг шийдэх л гол нь. Би Ардчилсан намыг хүчтэй байж чадна гэдэгт итгэдэг. Ийм болгохын тулд бүх хүчээ дайчлах болно. -Та Ардчилсан намын тэр олон фракцуудын алинд нь илүү талтай ханддаг вэ? -Ер нь Ардчилсан намын хувьд ямар нэг фракц бүлэглэлийн эрх ашиг чухал биш. Хүчтэй, нэгдмэл, ойлгомжтой үйл ажиллагаатай, манлайлах улс төрийн хүчин болох нь чухал байгаа. -"Алтан гадас" гэдэг фракцаас болж бүх юм болж бүтэхгүй байгаа мэтээр ярьж, бичих боллоо. Тэр л алга болохгүй бол нам шинэчлэгдэхгүй гэцгээх юм? -Манай намын гишүүд тодорхой зохион байгуулалтад орж, эрчимтэй ажиллаж ирснийг буруутгах үндэслэл алга. Гэхдээ аливаа зүйлд өөрийн цаг байдаг. Одоо "Алтан гадас" гэдэг нэрийг далимдуулан Ардчилсан намыг доош нь хийх, хагалах гэсэн бусдын гар хөл болсон зарим нь амны зугаа болгож байна. Ийм байлгаснаас байгууллага байгуулж болсон юм чинь татан буулгаж бас болно шүү дээ. -Ингэхэд "Алтан гадас" танай намын фракц юм уу, ТББ юм уу? -Анхны зорилгыг нь харвал ТББ байдалтай бий болсон. Харин нэгдэн орогчид нь манай намын идэвхтэй гишүүд. Аливаа улстөрчид нэг байгууллагад багтаж орохоороо л тэр нь тухайн улстөрчдийн зорилгыг хэрэгжүүлэх хэрэгсэл болж хувирдаг. Одоо "Алтан гадас"-ыг олон нийтийн байгууллага гэхэд хэн ч итгэхгүй. -Таныг ингэж хэлэхээр тэр байгууллага тарах уу. Хүчтэй эсэргүүцэлтэй тулгарна гэж бодохгүй байна уу? -Нийгмийн захиалга уур амьсгалыг манай гишүүд тэртэй тэргүй мэдэрч байгаа. Цаг үе шинэ зүйлийг шаарддаг. Энэ шаардлагыг мэдэрч хэцүү асуудалд хамтдаа хариу өгөөд явах нь чухал. Бид чадаж байна гээд намаа улам хүчгүйдүүлээд бусдын тулгаж байгаа ёс бус тоглоомд хөтлөгдөөд явж болохгүй. Цаг үеэ өөрсдөө тодорхойлж, түүндээ эзэн нь байцгаая. -Таныг "Алтан гадас"-ыг хэрэгтэй үед нь ашиглаад хаялаа гэж болох уу? -Нэг нь ашиглаж, нөгөө нь ашиглагдаж явдаг хүмүүс бид биш. Итгэл үнэмшлээрээ асуудалд хандацгаая. Хэрэв надад хэн нэгэн хүн аль эсвэл байгууллага ашиглагдсан гэж бодож байвал тэр эндүүрлээ одооноос зассан нь дээр. Бидэнд итгэл үнэмшил юу юунаас ч чухал. Том модноос тасарсан навч ганддаг болохоос ургадаггҮй юм -Хэрвээ та ҮЗХ-ны гишүүдийн дэмжлэг аван намын дарга болбол "Алтан гадас"-ын гаргаж байгаа хүн гэсэн байр сууринаас хүмүүс харах байх? -Миний итгэл үнэмшил бол аль болох олон хүнийг оролцуулан асуудлыг шийдэх. Намын даргын асуудлыг зөвхөн ҮЗХ-ны хурлаар шийдэх нь дэндүү явцуу байж болох юм. Намын гишүүдийн идэвхтэй оролцоотойгоор магадгүй марафон зохион байгуулах ч юм уу, намын их хурлаар шийдэх боломжийг үгүйсгэхгүй. -МАХН-ын Засгийн газарт сайдын суудал авсан гишүүдээ намаас хөөснийг та юу гэж үзэж байна? -Аливаа хяналтын байгууллагын шийдвэрийг тайлбарладаггүй шүү дээ. Хойшид Ардчилсан нам гишүүнээ хөөх биш тухайн гишүүн намын хамт олны хүсэл зоригийн эсрэг явсан бол намын нэрийн өмнөөс улс төрийн албан тушаалд нэр дэвшихийг хязгаарласан тийм зохицуулалт хийх нь зохистой гэж боддог. -М.Энхсайхан, Ж.Наранцацралт нар шинэ нам байгуулсныг яаж хүлээж авч байна? -Ямар сонголт хийх нь хувь хүний эрх.Тэд чинь насанд хүрсэн хүмүүс шүү дээ. -Үзэл бодол нийлэхгүй байгаа хүмүүс өөр өөрийнхөө замыг хөөх нь намд ашигтай байж болно. Эсвэл тэдний өөрсдийнх нь яриад байгаа шиг намын гишүүдийн тал нь дагаад явбал ашиггүй ч байж болно. Энэ талаар юу хэлэх вэ? -Ардчилсан нам хуваагдахгүй. АН, МАХН-аас маш олон нам өрх тусгаарлаж гарсныг хүмүүс мэднэ. Том модноос тасарсан навч ганддаг болохоос ургадаггүй юм. -Ардчилсан нам алга боллоо, арчигдлаа гэдгийг хүлээн зөвшөөрөх үү? -Харин ч явж явж Ардчилсан нам хамгийн төлөвшиж байгаа нам. Ер нь намуудыг төлөвшлөөр нь авч үзвэл бүгд л 16 жилийн хугацаанд төлөвшсөн, ижил настай. Өмнө нь аль ч нам ийм замаар явж байгаагүй. Манай нам шинийг эхлүүлж, алдаа оноо нь ил шийдэгдэж ирсэн нам. Энэ утгаараа Ардчилсан нам Монголд хамгийн төлөвшиж байгаа, цаашдаа ачааны хүндийг үүрээд явах улс төрийн хүчин. Гишүүд, дэмжигчдэдээ Ардчилсан намд итгэдэг хүмүүст хандаж эхлээд намаа, дараа нь Монголоо хүчтэй болгоё гэж хэлмээр байна. -Намын бүтэц, зохион байгуулалтыг өөрчлөх хэрэгтэй гэж та бодож байна уу? -Манай нам нээлттэй нам. Улам нээлттэй болгоно. Ардчилсан намаа жинхэнэ ард түмний, шударга ёс ардчиллыг эрхэмлэсэн нам болгох, үүнд зохицсон бүтэц, зохион байгуулалтын хэлбэрт шилжүүлэх нь зөв гэж бодож байна. Энэ ажил хэцүү ч олныхоо хүчээр хийнэ дээ. -Ардчилсан намаа аврах, шинэчлэх гэсэн тодотголтой маш олон бүлэглэл бий болсон. Тэдэнтэй яаж ажиллах вэ? -Ардчилсан намыг шинэчилье, өөрчилье, хүчтэй болгоё, өргөжүүлье гэж байгаа бүхнийг Ардчилсан намын үйл хэрэгт хувь нэмрээ оруулж байгаа гэж үзэж байна. Гэхдээ нам руу хандсан ажлыг энэ хийх гэж байгаа, хийж байгаа алхам маань манай намын нэр хүндийг өргөхөд тус болох уу, ус болох уу гэдэг шалгуураар харах хэрэгтэй. -УИХ дахь гишүүдээ гаднаас залах бэрхшээлийн тухай бодсон уу? -Манай гишүүдэд ямар нэг залуур хэрэггүй. Тэд хяналтын бүтцээ байгуулаад яаж ажиллахаа мэднэ. Намын бодлого хүрэх зорилго л тодорхой болох ёстой. АрдЧилсан нам цаашид хэн нэгэнтэй эвсэхгүй дангаараа сонгуульд оролцох нь зөв -Ц.Элбэгдоржийн нэр хүндийг ашиглан намын нэр хүндийг өргөх тухай зарим хүн ярьж байна. Ардчилсан нам 2008 оны сонгуулийн бэлтгэлдээ гарсан гэж ойлгож болох уу? -Ардчилсан нам эхнээсээ л Монголын амьдралд, эрх чөлөөт сонголтод шийдвэрлэх улс төрийн хүчин байж ирсэн. Одоо юу хийж ямар ачаа дааж чадахаа үзүүлэх цаг болсон. Ардчилсан нам дангаараа эрх барих, улс орноо удирдах бүрэн чадавхитай нам шүү дээ. -Ирэх сонгуульд аль нэг намтай эвсэл болж орохгүй гэсэн үг үү? -2008 оны сонгуульд Ардчилсан нам хэн нэгэнтэй эвсэх шаардлагагүй гэж үзэж байна. Эвсэхэд сайн тал байдаг. Гэхдээ түүний муу тал хор уршгийг хангалттай амссан. Хэн нэгэнтэй эвсэнэ гэдэг нь намынхаа явж ирсэн замнал, ажил амьдралыг бусниулахтай ижил юм билээ. Гишүүдийнхээ олон жилийн хөдөлмөр, хичээл зүтгэлийг нэг өдөр утгагүй болгоход хүрдэг. Өөр улсууд орж ирээд дүрэм журмыг нь эвдээд, тоглоод явдаг юм. Үүний уршгийг амсахаараа нэг боллоо. Одоо УИХ-ын ч, орон нутгийн ч сонгуульд нам бие дааж, дангаараа оролцох нь зөв. Ингэж бодлого эртнээс тодорхой болбол манайхан яаж ажиллахаа хүнээр заалгахгүй. -Эмэгтэйчүүд УИХ-д нэр дэвших 30 хувийн квотыг хүсч байна. Ардчилсан намын эмэгтэйчүүдэд та юу амлаж чадах вэ? -Би эмэгтэйчүүдийг нийгмийн амьдралд идэвхтэй байр суурьтай байхыг дэмждэг. Нийгэмд идэвхтэй байр суурь баримтлахыг хүссэн эмэгтэйчүүдэд Ардчилсан намын үүд хаалга нээлттэй. Нийгмийн сайн сайханд хувь нэмрээ оруулахыг хүсч байгаа эмэгтэйчүүдийг урьж байна. -Ардчилсан намын лидерүүдийн дуусашгүй өшөө хорсол намыг сөхрүүлээд байна уу, эсвэл өөр учир шалтгаан байна уу? -Намд болоод байгаа хамаг муу муухай юм юунаас болоод байна гэхээр албан тушаал, хувийн эрх ашгийг онцгойлж харах болсон нь намын нийт гишүүдийн эрх ашгийг авлига мэт идэж байна. Хэн нэгний төлөө зүтгэж, үүнийхээ төлөө шагнал авах ёстой гэсэн хандлага бүхнийг баллаж байна. Би ийм хандлага давамгайлсан хүнийг улс төрөөс, намаас холхон байгаасай гэж боддог. Би үзэл бодлоороо энэ намын төлөө зүтгэж байгаа. Үүнийхээ төлөө хэн нэгнээс шан харамж нэхэх утгагүй. Монгол Улс хөгжих ёстой. Монголчууд сайхан амьдрах ёстой гэдэг миний итгэл үнэмшил. Ийм болох гэж л бид эрх чөлөөг сонгосон. Ийм болгох ч болно. -Шинэчлэх бүлгийнхэн "Бидний цаг ирлээ" гэж ярьж байна. Үеэ өнгөрөөсөн хүмүүс зайгаа тавь гэх боллоо? -Хүн үеэ өнгөрөөнө гэдэг харьцангуй ойлголт. Зарим хүний хувьд 40 гарч ирээд үеэ өнгөрөөдөг байж магадгүй. Тодорхой сорилтуудыг туулаад гарч ирсэн хүн хамгийн үнэт баялаг байдаг. Энэ баялгийг үнэлж чадсан хүмүүс л амжилтад хүрдэг. Ажил хийе гэж байгаа бэрхшээлээс халшрахгүй байгаа тийм хүмүүс байгаа бол хүрээд ир, өрсөлдье хамтарч ажиллая гэж хэлэх байна. Түүнээс биш "Одоо миний ээлж ирсэн" гээд байрны хүүхдүүд хоолонд дугаарлаж байгаа юм шиг хүлээгээд зогсч болохгүй. Чадна гэж үзэж байгаа бол адилхан өрсөлдөөд гараад ир. Боломж бүхэнд нээлттэй байгаа шүү дээ. Бид ийм л нээлттэй нийгэм байгуулахын төлөө зүтгэсэн. Бүх л улс төрийн амьдралаа би өрсөлдөөн дунд туулж ирлээ. Өрсөлдөхөөс буцах юм алга. 
Б.Янжмаа 


