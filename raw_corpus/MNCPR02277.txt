ИЖИЙ НУТАГ БИД ГУРАВ

Хөдөөтэй монголд минь зун ирэх сайхан. Амралтаа авах гоёхон. Ижийдээ яарах ижилгүй. "Хаа холоос ижийдээ хүү нь ирэх" хан орчлонд хамгийн сайхан бүхний нэг гэж анд минь бийрлэдэг сэн. 
Адуун тургиан, салхины намжаан, сарын саруул, бороон цайраан, бодлын цэлмээн зүйргүй. Аавын алдраар намайг үл андах нутгийн тос даасан бор хөгшид нүнжигтэй. Буй биеийн холд, бодол хүслийн ойрхонд би ингэж бодно. Бодоход сэтгэл сүлэвч учрахад онд ондоо нь олон, нутаг минь бол даанч тиймгүй ээ. Дэнжийн орой барьсан монгол тоонотод нээлттэй үүд, шуулттай хаяа, өндөрлөөд удаагүй наадмын халуун яриа, хэнз ишиг гэр тойрон цанхин дуугаар эхийгээ эрж дэргэх, тогоонд сүү амсраа бялхаж хөөрөх, шинэ дээл эсгэх, байлгасан өрөм бөмбийн нойрмоглож анирлах их амгалангийн орчлоон. Үнэндээ тэнд тийм эгэлгүй эгэл оршном билээ. Хорвоогийн ууган наранг зулайдаа адисладаг шүтээн уулын бараа өдөрчийн газраас хөхөртөх нутгийн минь зуны хөг аялгуун зураг бөлгөө. Ижий минь над руу дөтлөөр нүүн айсуй. Энэ сураг чихийг минь "алт болгож", насыг минь хүүхэд ахуй руу буцаах шиг болно. Би яарна. Арван жил нутагтаа өвөлжөөгүй нүүдлийн хун шиг үл завдсаар явтал сар шинийн нэгэнд төрсөн гэртээ, ижийтэйгээ шинэлээгүй хугацал хором мөн төдийгөөр өсч, өтгөрчээ. Энэ түүхэнд таслал тавьж, ижийтэйгээ золгонхон шинэлсэн жил. Ижийдээ би хоёронтоо очиж, ижий минь үлдээсэн хацраа төдөнтээ үнэрлэсэн тийм жил. Миний анх удаа нутагтайгаа хамт зусаагүй бас ийм л жил... Нутгаа тэмүүлээгүй хүүдээ туниад ч тэр үү, тэнд минь тэгээд зун өнжсөн гэнэ. Чухам л зун нэртэй ган болсон гэлцэнэ. Өдгөө цагт тэнд өн болохын яриа ч бараг үлгэр болсон юм сан уу даа, янз нь. Ижий минь над руу үнэхээр дөтлөн нүүжээ. Мал хөдөлж. Гэр машин хөдөлж, адуу хөдөлж, ах нар, дүү нар цөм хөдөлжээ. Нар буцах цагаар наадмаа орхиод л нүүцгээжээ. Гурван сумын уужмыг дамнан, зургаан өртөө алсыг жил шиг өдөртэй долоон хоног туулан, долоон бурхны дор зунтай сая уулзжээ, тэд минь. Эцэг мал улдаж, ишиг хурга сувигдсан нүүдэлд ээж минь бас аяншаа даа, хөөрхий. Эгэл ижийг ийн хүүдээ ойртонхон нүүхэд угаасан ус минь уйлагнан, буяны тэнгэр нь аанай л сунан, санан дагалджээ дээ. Тэгээд л нутагт минь торлогийн үндэс хуурай, тохмын чинээ хуртай зусжээ. Буцаад явж үзэхэд нүүдлийн замаар ногоо гарч байна гэлээ, таана нүдэлжээ гэлцлээ. Тал нутагт буух хурын жин илүү нь ижийг дагаад ирсэн мэт. Ингээд бодохоор нээрээ ч юм шиг, ижийн зуссан газарт л хурмаст ивлэн зуншжээ. Өнөөх нүнжигт өтгөн сүү, өрөм ааруул, сулын хол дахь агтын үүрсээн, чөдрийн морьдын суль хазлах бүрэг анир, чагттай унага эх рүүгээ тэлүүлэх, хөнөг хөдөрсөн саальчийн гуруйлах, таана хүмүүлийн хамар цоргих ааг, голио царцаа исгэрэх уянга цөм л байх ажгуу. Ээжтэй, зунтай диваажинд хүн хөлбөрөхдөө нутгаа мартах шахдаг ажээ. Ижий минь хүүдээ зуныг нь дагуулж очихгүй бол болохгүйг мэджээ. Эх нутгийн минь ихэнх нь ээж минь юм санж уу дээ... Дэлхий ивэлдэг цагаар жилдээ л нэг тэмүүлдгийнх зүсэр бороо дагуулахсан гэж хөл тавих бүрийдээ хүй оршсон нутгийн тотго, ижийн гэрийн босгонд жилийн жилд цөхрөхийн завдалгүй мөрөөддөг сөн. Миний очоогүйнхээс болоо юу, нутгийн минь зун бас ирээгүй ажээ. Өндрийн наран хамгийн түрүүлж манддаг, шингэхийн улаан наран тэндээс бас алсардаг холбоо хөх уул энэ зун манайтай хамт "нүүж" бүтэн эргэж зусав. Ихийн их уул, эм хавтгайн ширээ хоёр бөх шиг сунагар хөх хаан уул. Түүнийг Их Богд хэмээнэ. Унасан нутгийн бууринаас баруун талдаа ноён оргил нь хасын дуулгатай сүмбэртэж байдаг сан. Өнөө жил их тэргүүн нь зүүнтэйгээ гарчихсан, үзүүргүй мэт нахис оройдоо савсаа үүлс хөлчүүрүүлэн өнжиж үзэгднэм билээ. Зүүн урд байдаг уул баруун өмнө гарчихсаныг бодвол манайх ойргүй нүүжээ, ойргүй. Нутгаа тэмүүлсэн олны ангаа тайлж цайлах их хөлийн газар ижийнх илүү, том хошоод гэрээр зусав. Хүний өөрийн хамаатангууд цувна. "Сумаар халуун нар шатаж байна, бороо дусдаггүй, зарим газраа шилбүүр шиг ширүүн шалбаад өнгөрчээ, хонины ногоо гарсан газарт хориул гучуулаа шавж базганалдсан, танайх нүүсэндээ хожиж л гэнэ, өнөө өвлийг яана даа" л гэнэ. Зуд болох вий гэж тэд маань зуны халуунаар ярьж явах юм. Ингэн байтугай ботгон нулимс мэт бороотой бор говьд амар амгалан аж төрөхийн амин төөрөг хумигдамгүй л байлтай даа. Ээжийнхээ гэрт, энхжингийн номин хөх тэнгэр доор, өөрийнхөө гэрт, аавынхаа гэрт, асан дасан би, бусдын зовлонг мэдрэхийн сөхөөгүй зуны сайхан өдрүүдийг өнгөрөөв дөө, янз нь. ... Ануухан буурал нагацындаа ижий, дүү бид хэд сая арваад жилийн хойно очиж золголоо. Ижий нутаг ойртсоны бас нэг утга учрал, ашид мартагдахгүй бүлээн дурсамж энэ боллоо. Бид ер нь далиа гүйцэхээр үүрээ орхидог өдтөний төрөл мэт ижийгээ дандаа хүлээлгэдэг, заяат нутаг, ээлт ижий хоёр гэгч байран ахуйдаа харуулдан, өндөлзөн өдрийн наран, шөнийн оддыг үдэж угтаж, угтаж үдэн чилийсэн хугацааг нугалдаг бололтой. Ижий минь наашаа эрс шийдэн нүүдэллэсэн нь ихээ утга учрын совинтой байжээ. Зулай даран төрсөн ахдаа үнэрлүүлж, хорвоогийн наранг хамтдаа бид угтсан нэгэн сайхан өдрийн бага үдийг үдэв ээ. Бид ижийдээ ирэн буцан, үнсүүлж үнэрлүүлж явах тоймгүй ч түүнийгээ ийн хүндтэй хүнтэй нь уулзуулж тайтгаруулж асан нь өдий насанд тоотойхон ажээ. Удаж удаж тохиосон энэ уулзалт ухааны галд тос өргөв. Аавын гэрийн гал залгах отгон дүү минь "огт танихгүй" их нагацаа ийнхүү зүс үзэж, сургаал буяныг нь сонслоо. Тэгээд бид хөдлөх цаг болсон. Ээж минь яг л биднийг үддэг шигээ өтгөст, өрөөсөн хацраа үнэрлүүлээд, удахгүй эргэж уулзахын баярт тохиолыг зөгнөөд, нагац бэргэдийн өргөсөн ерөөл сацалтай харгуйгаар, тэдний минь сэтгэлийн ундарга гэмээр цэнгэг усдыг гатлан, тунгалаг огторгуйд сүүн тоос орхин буцаж аяллаа, бид. Зуны найртай өдрүүд бас тоотой нь тоогүй. Ижий бид хоёр холдоод одно. Би хот руугаа явчихна. Ээж минь нутаг руугаа буцаад нүүнэ дээ. Ачаа бараа хөдөлнө. Бог нүүнэ, бод нүүнэ. Хүн мал халуун бууриа орхиод орвонгоороо хөдөлцгөөнө. Цолмон цоохор оддын доор тэд минь одоо нүүж яваа. Идэш элбэгтэй, идээ цагаатай мартагдахын эрхгүй зуныг өег тарга, өл шим болгон тээгээд сөл ногоон дундуур, илбэх сэвшээ, хурын зүсрээтэй хамт айвуу тайвуу эргэж яваа гэдэгт итгэнэ. Налгар намрыг улам улам уртасгаж бүтэн сар нүүж, бүлээхэн, зөөлхөн нутагтаа харьж амирлана аа, тэд маань. Галаан тахиж, хотоон тэлсэн нутгаа санаж саначхаад ирснээ хүн нь ч, мал нь ч сая л мэдэрнэ. ... Нутгаасаа буцах бүрийдээ би ижийгээ өрөвддөг, дотроо хоргоддог юм. Тэнцэж, тэнтэр тунтар орж ядан буй балчир ахуйнх шигээ санаж, даахитайнх шигээ дагаж хоргоддоггүй юм. Хөрст хөрөх хөр цасан өвлөөр, холд яваа хүүхдүүдээ үгүйлэн, хүн бүлийн цөөтэйд сэтгэл нь жинддэг байх вий гэж, дахиад зун болтол, хүү нь ижийдээ золгоод иртэл удна даа гэж гүехэн уйтгарын хөнгөн хүдэн хөшиглөхөд хүү нь тэгтлээ бодлогоширдог юм. Гэвч, нартад жаргалын зун ямар дуусах биш дахиад л би ижийдээ ирдэг. Ижий рүүгээ очих бүрийдээ би сэтгэл цэлмэн хөл хөнгөрдөг. Гараасаа хөтлүүлэнхэн алхдаг алдрай үеийнх шигээ догдолдог юм. Налайж, нас буянаа нэгээр өтгөрүүлээд, атар баян алтайнхаа сэрмүүн сэргэлэн дэнжид бор гэрээ бөмбийлгөн ижий минь намайгаа угтана. Өнгөрсөн жил өргөсөн сүүн дусал өнөө жил ирэх хүүгийн чинь аяны замыг дарданшуулах гэж хүлгийн нь дөрөөн дээр эгшиж ч амждаггүй ажээ. Ижийгээ мөрөөдөхийн жаргалд цаг хугацаа тийн богиносч, танагддаг ажгуу. Эх нутгаасаа холдох тэр л мөчөөс эргэж золготол тоологдох хурам хоног элж, ижий хүү хоёр уулзах урт замын хүзүү саагддаг буюу. Улс амьтан бүхний дундаас ижийдээ л илүү амьтай, ус нутаг болгоны түрүүнд унасан газартаа л элгэмсдэг, улирал бүхний дотроос зунд л гойд хүн ажээ, би. Эрхэс тэнгэрийн доор ижий нутаг бид гурав сүлэлдэн сүжрэн, эргэлдэн эрхлэн он цагийн урсгалыг элээнэм. 
МОНЦАМЭ-гийн сэтгүүлч Б. ЭЛБЭГЗАЯА 
