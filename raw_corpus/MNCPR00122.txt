Власовыг цаазлав

Эх орны II дайн дууссаны хойтон жил 1946 онд ЗХУ-ын баатар, дэслэгч генерал 20 дугаар армийн командлагч А.А.Власовыг дүүжилжээ. Тэрээр 1942 оны өвөл Германы цэрэгт бүслэгдэн 43 хоног тэссэний эцэст бууж өгсөн юм.
Дайны жилүүдэд оросын найман сая цэрэг, иргэд олзлогдсон бөгөөд тэдний дотроос А.А.Власовын арми хамгийн том нь байж. 1943 он гэхэд 600.000 цэрэг бүхий том хүчин Германы зэвсэг техник хэрэглэн оросуудтайгаа үхэн хатан тулалдаж Гитлерээс фельдмаршал цол хүртсэн Власов харьцангуй бие даасан эрхтэй байжээ. "Большевизмгүй, тусгаар тогтносон Орос улс"-ыг байгуулахын төлөө тэмцэж байна гэж тэрбээр өөрийгөө үзсэн аж. Энэ хүний командад 19, 32 дугаар армийн удирдлага, танкийн 389 дүгээр дивиз, морьт хороо, нисэх хүчин гээд ихээхэн хүч хуримтлагдсаныг саяхан болтол нуудаг байсан гэдэг. Сталин 270 дугаар тушаал гаргаж олзны цэрэг гэж байхгүй хэмээн баригдсан ба ухарсан болгоныг урвасанд тооцож өчиггүй буудан алах ял эчнээ өгдөг байсан нь ийм олон дайсан өөртөө хураахад хүргэжээ. Дайны төгсгөлд Германчууд өөрсдийгөө яая гэх болж, Власовчууд ч дотроо хагаралдсан юм билээ. Нэг хэсэг нь Чехийг чөлөөлөхөөр хоцорч, бусад нь Англи, АНУ-д бууж өгч амь мултрах, үлдсэн нь эцсээ хүртэл тулалдах зам сонгосон байна. Харин Власов Швейцарь гарах гэж байгаад баригджээ. 1948 он гэхэд Монголд төмөр зам барихаар 150.000 хоригдол ирж үлэмжхэн нь ясаа энд тавьсан тэр хүмүүс бол Власовчууд юм. Эдний нэг толгойлогч Халимаг цусны, мэргэн буудагч хорооны дарга хошууч Улькейн талаар домог мэт яриа явдаг. Түүнийг "Хүүлий ханы хүрэн сахалт мойор" гэхээр төмөр зам дагуухь ард түмэн анддаггүй. Энэ хоригдол ажлын талбар дээрээсээ олуул үгсэн оргон монголд удаан хугацаагаар амьдарсан байдаг. Хамгийн сүүлд 1950-иад оны сүүлчээр ганцаараа үлдээд насны эцэст буудуулсан юм. Энэ тухай албан ёсны түүх нэн бүрхэг. 
