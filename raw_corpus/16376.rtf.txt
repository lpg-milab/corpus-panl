№99 (16376)         
1986 оны дөрөвдүгээр сарын 25.
Хөрвөжилт - эгзэгтэй үе

Орон даяар малын төл хүлээн авах ажил эрчимтэй өрнөж эх малын дал гаруй хувь төллөж одоо малчдын гар дээр эрдэнэт сүргийн өгөөж долоон сая найман зуун мянган төл бойжиж байна, Түрүүчийн төл уураг сүүндээ цадаж, өвсөн тэжээлд шилжиж, хөрвөжилтийн үе эхэллээ. Нялх үеэ бодвол өвс, усанд орж, гараас гарчихсан юм шиг санагдаж, арчилгаа маллагаа нь ч хөнгөрчихсөн мэтээр хөрвө төлд ханддаг маш ноцтой архаг дутагдлаас сэрэмжлэх цаг ирлээ. Төлийг хөрвөжсөн гэж тайвширснаас болж урьд жилүүдэд төлийн хорогдлын ихэнх нь хэрэгжилтийн үед гарсан гашуун сургамжийг малчин, мал аж ахуйн Мэргэжилтэн, хөдөө аж ахуйн удирдах ажилтан бүр хатуу санаж дутагдлыг давтахгүй байх бүх талын арга хэмжээг авах хэрэгтэй байна. Төл хөрвөжиж эхлэх энэ үед л бэлчээрийн даац муудаж, тарга хүч, барагтай хонь, ямааны сүү татарч, төл борог тэжээлд орох шилжилт эхэлж, өвсөн тэжээл боловсруулах чадвар сул байдгийн улмаас сэнсэрч доройтдогоос гадна байгаль цаг уурын хувьд ч үргэлжилсэн хавсарга, цас, шороон шуурга үе үе болдог учраас чухам ийм цагаар л төл нэг бүрийг нүдлэн арчилж маллан өвс тэжээл, ус, хужраар сайн хангаж додомдож байх шаардлагатай. 

Хөрвө төлд сайн анхаардгийн ачаар амжилт олдог малчин олон байгаагийн дотор Ховд аймгийн Эрдэнэбүрэн сумын << Социализм >> нэгдлийн хоньчин. БНМАУ-ын аварга малчин Г. Дамдинсүрэн, Баянхонгор аймгийн Баянцагаан сумын << Жаргалын лам >> нэгдлийн хоньчин, БНМАУ-ын аварга малчин Г. Манхан нар мал төллөж байгаа үед төлийн өсөлт бойжилтыг харгалзан төл нэг бүрийн маллагааг тохируулан ялгавартай тэжээж хөрвө төлийн арчилгаа маллагааны технологийн горимыг хатуу мөрдөж ажилладаг сайхан туршлагыг онцлон дурдаж болно. 

Тэргүүний малчдын ийм сайн ажиллагааны үед төлийг сэнсрэхээс хамгаалах гол арга нь хөрвөжилтийн үед анхаарлаа сулруулахгүйгээр уйгагүй бордож, эх, төл хоёрын аль алийг халамж, хяналтдаа байлгаж, тогтмол тэжээж, услах. зэрэг арчилгаа маллагааны нарийн горимыг нэг өдрөөр ч алгуурлалгүй баримталдаг ажээ. Сүү шим нь татарсан, төлөө цатгадаггүй эх малыг эрчимтэй тэжээж. сүүний нь нэмэгдүүлэх, жилбэтэй байлгахын хамт төлийг байнга нэг бүрчлэн арчилж, хөрвө хурга, ишигний хэвийн өсөлт, хөгжилтийг хангахын тулд төлийн унаган махыг шууруулахгүй, аль болох зузааруулахад гол анхаарлаа чиглүүлэх нь чухал юм. Төлийн өсөх биежих шаардлагыг харгалзан эхээс гарснаас хойш аль болох богино хугацаанд борог тэжээлд оруулж ус уулгаж сургах, үүнд залуу малчин, төлчнийг дадлагажуулах, хөрвө төлийг ялгаж тэжээх арга ажиллагааг суурь бүрт зохион байгуулах хэрэгтэй юм. Төл цадаагүйгээсээ буюу цангахын эрхэнд хашаа хороонд наалдсан, өтөг бууцанд үлдсэн үс ноосыг идэж, улмаар бөөнтөж, сэнсрэх уршиг үүсдэгийг анхаардаггүй тэрчлэн залхуурахын эрхээр хурга, ишгийг хотонд тэжээдэг ч малчин байдаг байна. 

Хөрвөжиж байгаа төлийг нарлаг дулаан газар, хотноос зайдуу газар өвс, тэжээл, ус, хужир, давс бэлтгэн өгч тэндээс ойрын нөөцөлсөн бэлчээрт хариулж хэвшвэл нэг талаас хөрвө төлийг сэнсрэхээс хамгаалах найдвартай арга, нөгөөтэйгүүр учир зүгээ үл мэдэх нялх малыг идэшлүүлж сургах анхны алхам болдгоороо ашигтай. 

Хөрвөжих төлд хайхрамжгүй хандаж, зөнд нь тавьдгаас цаг агаарын тааламжтай тав, зургадугаар сард төл их хорогддог байсан өчигдрийн сургамжаас бид сэхээ авах хэрэгтэй юм. Өмнөговь аймгийн Баяндалай сумын нэгдлийн Баянгийн бригадын нэлээд олон малчин өнөө жил мөн л хуучнаараа цалгардсаны уршгаар малын төл махлаагүйгээс юу юугүй сэнсрэхэд хүрээд байна. Сүхбаатар аймгийн Дариганга сумын нэгдлийн хоёрдугаар бригадын малчин Д. Мажиг төлийг хөрвөжлөө гэж санаа амарснаас сумандаа одоо хамгийн олон төл хорогдуулаад байна. Мөн мал төллүүлэх баазаас үндсэн суурьд төл, эх малыг шилжүүлэхдээ ч урьдчилан бэлтгэлийг базаадаггүйгээс олон тооны төл гарздаж байхад төлийн штабын ажил хөрвө төлийн цаашдын хувь заяанд хамаагүй мэтээр хөндий тасархай ажиллаж ор нэр болдог дутагдлыг арилгаж, эх мал, төлийн тэжээллэг, арчилгаа маллагаа, бэлчээр усны байдалд тогтмол хяналт тавьж, шуурхай удирдлагаар хангах, биетэй туслалцаа үзүүлэх зэрэг нэг нь нөгөөтэйгөө уялдаатай олон чухал ажлыг дэс дараатай нягт нямбай, хариуцлагатай хийх хэрэгтэн байна. 

Хаврын өвс ургамлын шимт чанар ихээхэн хэмжээгээр буурсан тарчиг цагт эх мал, төлд амин чухал тэжээл, тэнхрүүлэх хэрэглүүр нь ус учраас төлийг тав хоногийн настайгаас нь, эхлэн ус уулгаж, сурган өдөр бүр давстай бүлээн усаар тогтмол услах, төлийн хэвийн өсөлт хөгжилтийг хангаад шаардлагатай эрдэс тэжээл, мөн чанар сайтай тосон хужир, давс байнга долоолгох нөхцөлийг хангах хэрэгтэй юм. 

Мал төллөж дуусмагц хөрвөжсөн хурга, ишигтэй хонь, ямааг өвс ургамал сайтай агь, шавагны үндэс эрт хөдөлж нүдэлдэг газрыг сонгож ногоолуулах, үүний хамт бүх эх мал, төлд эрүүл мэндийн үзлэг хийж өвчтэй, ядарч доройтсоныг эмчилгээ сувилгааны цэгт ялган тордож эдгэрүүлэх, сувилж тэнхрүүлэх ажлыг зохион байгуулбал зохино. 

Бод мал хөөвөрлөх, ноослох, ажил нь хөрвө төлийн арчилгаа маллагаанд тавих аймаг, сум, аж ахуйн удирдлагын анхаарал сулрах шалтаг болох ёсгүй учраас малчин төлчнийг үндсэн ажлаас нь бусад зүйл рүү хөндийрүүлэлгүй харин ч төлд төвлөрүүлж хүн, мал эмнэлэг, худалдаа, соёл ахуйн үйлчилгээгээр улам сайн хангах шаардлагатай. 

Хөдөө аж ахуйн удирдах ажилтан, мэргэжилтэн, малчид, намынхаа их хурлын жил есөн саяас доошгүй төл бойжуулахын тулд хөрвө төлийн арчилгаа маллагаанд онцгой анхаарал тавьж хүчээ бүрэн чиглүүлж, төл бүрийг бүрэн бойжуулах нь бид бүхний нэр төрийн хэрэг мөн. 

