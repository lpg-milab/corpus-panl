Бас нэг сэтгүүлч шоронгийн хаалга татах нь

Зууны мэдээ", "Өвөрхангайн сонин"-ы эрхлэгч Б.Жавзансүрэнгийн эрх ашгийг тууштай хамгаалах болно 
Дэлхийн хэвлэлийн эрх чөлөөний өдөр тавдугаар сарын 3-нд болох гэж байна. Харин энэ өдрийн хамгийн том "бэлэг" нь орон нутгийн сонины эрхлэгч, сэтгүүлч бүсгүйг шоронд хорих явдал байж болзошгүй нь. 
 "Өвөрхангайн сонин"-ы эрхлэгч Б.Жавзансүрэн Өвөрхангай сумын Засаг дарга Т.Гончигдорж болон аймгийн Боловсрол,Соёлын газрын дарга Б.Мөнхжаргал нарын зүй бус үйлдлийг шүүмжлэн бичсэнийхээ төлөө ийнхүү ял зэм сонсохдоо тулжээ."Т.Гончигдорж даргын эхнэрийн нэр дээр бүртгэлтэй, харин Б.Мөнхжаргалын хүүгийн компани Өвөрхангай аймгийн төвийн бүх сургуулийн "Үдийн цай"-г нийлүүлдэг байна. Хуулиараа бол таван сая төгрөгөөс дээших бараа бүтээгдэхүүн нийлүүлэх тохиолдолд тендер зарлан гүйцэтгэгч байгууллагыг шалгаруулах ёстой. Гэвч ийм шалгаруулалт огт явуулаагүйгээр зогсохгүй нэр бүхий дарга нар "Үдийн цай"-г эхнэр хүүхдийнхээ компаниар дамжуулан нийлүүлж буй нь зүй бус үйлдэл билээ. Монголд сэтгүүлч албан тушаалтныг шүүмжлэн бичсэнийхээ төлөө шоронд ордог тохиолдол ийнхүү нэгээр нэмэгдэх нь. Учир нь Т.Гончигдорж дарга Өвөрхангай аймгийн сум дундын шүүхэд нэр төрөө сэргээлгэхээр нэхэмжлэл гаргасан бол Боловсрол, соёлын газрын дарга нь өөрийгөө гүтгүүлсэн гэж үзэн аймгийн Цагдаагийн газарт хандсанаар сэтгүүлчид эрүүгийн хэрэг үүсгэжээ. Шүүх уг нь сэтгүүлчийг бус албан тушаалаа урвуулан ашигласан байж болзошгүй дарга нарыг эхлээд шалгаж гэм буруутай эсэхийг нь тогтоодог жишиг хэвлэлийн эрх чөлөөг дээдэлдэг орнуудад бий. Харин манайд энэ бүхэн эсрэгээрээ. "Өвөрхангайн сонин"-ы эрхлэгч Б.Жавзансүрэнг шүүгчийг үл хүндэтгэсэн гэдэг үндэслэлээр долоо хоног хорих шийдвэр хүртэл гарч байжээ. Гэвч тэрээр нэг хоног хоригдсон байна. Засаг даргын нэхэмжлэлтэй сэтгүүлч бүсгүйн давж заалдах шатны шүүх хурал өнөөдөр болно. Анхан шатны шүүхээс түүнийг буруутгасан шийдвэр гарсан бөгөөд өөр нэг нэхэмжлэгчийг гүтгэсэн гэх үндэслэлээр дахин шүүхийн хаалга хэзээ мөдгүй татах гэж байна. Тэрбээр:
-Би Өвөрхангайн шүүгч нарт итгэхгүй байна. Тиймээс харьяаллаа өөрчлүүлмээр байна. Надад иргэний болон эрүүгийн хэрэг зэрэг үүсгэсэн. Харин албан тушаалтнууд ажлаа хийсээр л байна. Би ийм үйл явдал болсон даруйд Улаанбаатар хотод ирж сэтгүүлч нөхдөөсөө өмгөөлөл хүсч, хэвлэлийн бага хурал хийгээгүй бол аль эрт шоронд хоригдчихсон байгаа. Т.Гончигдорж дарга эхнэрээсээ салаагүй, Б.Мөнхжаргал хүүхдээ өөр хүний нэрээр овоглоогүй. Тэд нь "Үдийн цай"-гаа нийлүүлсээр л байгаа. Ашиг сонирхлын зөрчил, дарга нарын далд эрх ашгийг хөндөн бичсэний төлөө намайг ямар ч хамаагүй аргаар буруутгах гэж оролдож байна гэж ярилаа. 
"Зууны мэдээ" сонин дөрөвдэхь засаглалын үүргээ гүйцэтгэж үзэг нэгт сэтгүүлчийнхээ эрх ашгийг тууштай хамгаалах болно. Мөн энэ тэмцэлд бусад хэвлэл мэдээллийн байгууллагуудаа уриалж байна. Б.Жавзансүрэнгийн бичсэн "Өвөрхангайн дарга нар "Үдийн цай"-гаар баяжин хувийнхаа унааг сэлгэжээ" нийтлэлийг ... ? ?? нүүрээс уншаарай.

