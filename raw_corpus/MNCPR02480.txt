УУЛЫГ НҮҮЛГЭХҮЙ

Ерөнхий сайд Ц.Элбэгдорж "Вашингтон пост"-д өгүүлэл бичжээ. Америкийн Ерөнхийлөгчийн айлчлалд зориулсан уг өгүүлэл нь Ж.Буш Монголд хөл тавьсан 21-ний өдөр интернэтээр цацагдсан байна.
"Вашингтон пост"-ынхон уг нийтлэлийн ард "Энэхүү нийтлэлийн зохиогч нь Монгол Улсын Ерөнхий сайд бөлгөө" хэмээн тодотгожээ. Америк уншигчдад зориулан бичсэн уг өгүүлэл монголчуудад ч сонин байх болов уу. Ноён Ерөнхийлөгч өө, эрх чөлөөт Монголд тавтай морил. Ерөнхийлөгч Бушийг Монголд ирэхэд би түүнийг ийм үг хэлж угтана. Эдгээр нь арван тавхан жилийн дотор тоталитар дэглэмээс чөлөөт зах зээл, ардчилал руу шилжиж чадсан монголчуудын онцгой хувь тавиланг илэрхийлж байгаа юм. Монголчууд ардчиллын төлөө коммунизмын боолчлолыг түлхэн унагахын тулд төрийн ордныхоо гадна мянга мянгаараа түрхрэн жагсаж байсан. Хүмүүс амьдрах, эрх чөлөөтэй байх, санасан бодсоноо илэрхийлэх хүний заяамал эрхийг хаан боогдуулсан дарангуйллын дор удаан зовж шаналах, дахин тийм байдалд орохыг хүсээгүй юм. Бид энэ зарчмыг Үндсэн хуулийнхаа хоёрдугаар заалтад "Ардчилсан ёс, шударга ёс, эрх чөлөө, тэгш байдал, үндэсний эв нэгдлийг хангах, хууль дээдлэх нь төрийн үйл ажиллагааны үндсэн зарчим мөн" гэж дархалсан. 1992 онд Үндсэн хуулиа батлах санал хураалт болж байхад бидний олон хүмүүс нүдэндээ нулимстай байсан. Нэг ч буун дуу гаргалгүйгээр, нэг ч танк гудамжинд авчралгүйгээр ардчилал, хууль ёс, чөлөөт зах зээлийн шинэтгэл дээр тогтох шинэ нийгмийн суурийг бид тавьсан. Энэ явдал улс оронд маань сайн сайхнаар нөлөөлж Монголын сонгогчид хэд хэдэн удаагийн парламентын сонгуульд төр засгаа хэрхэн солих нь зөвхөн чөлөөт санал хураалтаар шийдэгдэж ирлээ. Өөрийн эрхээр эрх чөлөөтэй амьдрахын төлөө манай ард түмэн маш их ажиллаж байна. Тэд Монгол орныг нээлттэй, чөлөөтэй, давшингуй нийгэм болгохын төлөө зүтгэж байна. Шилжилт хийж эхэлснээс хойш Монгол Улс олон хүнд бэрхшээлийг туулсан юм. АНУ болон бусад орнууд, олон улсын байгууллагуудын дэмжлэг туслалцааны үр дүнд бид чөлөөт зах зээлийн эдийн засаг руу шилжилт хийж чадсан. Одоо манай орны үндэсний нийт бүтээгдэхүүний өсөлтийн 80 илүү хувийг хувийн хэвшил хангаж байна. Энэ бол шийдвэрлэх ач холбогдолтой чухал зүйл юм. Эх газрын түгжигдмэл байрлалтай манай орны үндэсний аюулгүй байдлын хувьд эдийн засгийн өсөлт нь цэргийн хүчин чадлаас ч илүү ач холбогдолтой. Өнгөрсөн жил гадаадын хөрөнгө оруулалтын урсгал, манай бизнесүүдийн потенциал нэмэгдсэний үрээр Монгол Улсын эдийн засгийн өсөлт 10 гаруй хувьд хүрсэн. Энэ өсөлтийн хандлагыг хадгалах нь чухал байгаа юм. АНУ-тай харилцаагаа өргөжүүлэн, манай хоёр орны хооронд чөлөөт худалдааны гэрээ байгуулж хэрэгжүүлэх замаар урагш явахыг бид хүсч байна. Энэ бол сайн эхлэл болох авч өөр их зүйлийг цаашид хийх шаардлагатай байна. Их Эвслийн засгийн газрыг бүрдүүлж буй манай намуудад тулгараад байгаа хамгийн том сорилтуудын нэг бол яах аргагүй төрийн албан хаагчид ард түмэндээ жинхэнэ ёсоор үйлчилдэг байх, тийм байдлыг баталгаажуулсан хууль эрх зүйн орчныг бүрдүүлж, уг нөөц бололцоог бий болгох явдал юм. Нийт 2.5 сая хүн амтай тэдний нэлээд нь нүүдэллэж амьдарч байгаа манай орны ядуурлыг бууруулах гол стратеги бол боловсролыг ашиглах явдал. Манай засгийн газар утасгүй холбоо, интернэт, гар утас, өгөгдөл дамжуулах сүлжээ ашиглан гадаад ертөнцтэй мэдээллийн гүүр босгохыг эрмэлзэж байна. Манай үндэсний уламжлалт орон сууц болох гэрийн гадаа сансрын антены таваг байхыг харах нь тийм ч содон сонин зүйл байхаа больжээ. Америк-Монголын боловсролын солилцооны хөтөлбөр гаргах буюу оюутанд тэтгэлэг олгох, түүнийг нэмэгдүүлэх замаар боловсролыг дэмжиж чадвал манай орны үнэт баялаг болсон залуучуудад туслах хамгийн чухал хөрөнгө оруулалт болох юм. Өөрийн иргэдээ олон орны хөгжил дэвшлээс суралцаж, бусад улс түмэнтэй хөл нийлүүлж алхах боломжийг нэмэгдүүлэхийн тулд бид англи хэлийг албан ёсны хоёр дахь хэл гэж зарласан. Улс орныхоо хөгжлийг түргэтгэх боломжийн нэг нь Монгол Улс Мянганы Сорилын Хөтөлбөрт хамрагдах явдал байлаа. Эдийн засгийн өсөлтийг дэмжих замаар ядуурлыг бууруулах гэсэн уг хөтөлбөрийн үзэл санаанд нийцүүлэн үйл ажиллагаагаа бид ил тод байдал, олон түмний хяналт дор хэрэгжүүлж, төрийн үүрэг түмний оролцоог шинэ шатанд гаргаж чадна гэж үзэж байна. Мянганы хөтөлбөрт оруулсан манай санал нь олон нийтийн өргөн оролцоонд тулгуурласан, хүмүүсийн хүсэн хүлээж байгаа төслүүдээс бүрдсэн юм. Энэ бол нийгмийн оролцоог хангасан, төр иргэний хамтын бүтээл, сайн засаглалын жишээ болсон хөтөлбөр юм. Монголын ардчилал бүрэн төгс боловсронгуй хэмжээнд хүрэхэд хол байгаа авч бидний хүрч чадсан амжилтаас бусдад сургамж болох зүйл бас бий. Эдийн засаг, улс төрийн шинэтгэлийг нэгэн зэрэг хийж болохгүй гэж үзэх шалтгаан ч байхгүй, тийм үзлийг зөвтгөх үндэслэл ч байхгүй юм. Ардчилал бол зөвхөн Өрнөдийнхний үнэт зүйл гэсэн үзэл бол худал хуурмаг үг. Ардчилал бол Ази, Африк, Европ, Латин Америк, Хойт Америкийн алинд нь ч суугаа хүн бүрт хүртээлтэй түгээмэл үнэт зүйл юм. Энэ үнэт зүйлийг бид гадаадынхантай хэрхэн хуваалцаж байна вэ гэдэг нь түүнийг эх орондоо бий болгож байгаатай нэгэн адил чухал юм. Монголчууд Ирак, Афганистанд эрх чөлөөт нийгэм байгуулах, терроризмтой тэмцэх үйлсэд АНУ болон эвслийн найз нөхөдтэйгээ мөр зэрэгцэн зогсож байна. Йорданд болсон саяхны бөмбөгдөлт, Иракт болж буй дэлбэрэлтүүд нь олон улсын хэмжээнд алан хядлагатай хийх тэмцэлд хамтын ажиллагаа, тууштай байр суурь шаардлагатай байгааг нотолж байна. Монголчууд өөрийн байгуулж байгаа эрх чөлөөт улс орноороо зүй ёсоор бахархдаг. Азийн олон орнууд бидний эдийн засгийн болон улс төрийн амжилтаас жишээ авч, бас бидний алдаанаас суралцаж болно. Ерөнхийлөгч Бушийн Монголд хийх түүхэн айлчлал нь бидэнд нэн чухал сэтгэлийн дэмийг өгөх болно. Энэхүү айлчлал нь өнгөрсөн өнөөдрөө эргэцүүлж биднийг өөрсдийн улс орон, бүс нутагтаа эрх чөлөө, хөгжил цэцэглэлтийг бэхжүүлэх үйлсэд хүчин зүтгэхэд урамшуулан тусална гэдэгт итгэж байна. 

