Г.ДАМБА

ХИШИГ ХҮРТСЭН НЬ 

<<Байлдаан>> урьдчилан төлөвлөсөн ёсоороо үргэлжилсээр. <<Дайсныг>> сэм бүсэлж, хаашаа ч гарах аргагүй болгон буулгаж авах цаг мөч ойртсоор. <<Ялалт>> манай талд гэдэгт хэн ч эргэлзэхээ байгаад байтал <<дайсан>> гэнэт босон харайв.
- Хүүе эрхэм зочин минь цай зоогло! Лаос газрын аагтай хар кофе! Би гараа гаргаж чанасан шүү гэж хадам ээжийг дуу алдахад зочин маань хятад хөзрийн хатан шиг ягаан царайлсаар, <<ВТ>> янжуурын утаан зам татуулсаар үүд руу тэнтэр тунтар алхав. <<Анх удаа хөлд орж байгаа хүүгээ ээж нь ар өврөөс нь харуулдан дагах>> адил авгай маань ухасхийн босч зочныг гуйвахад сугадан авлаа. Зочин над руу жоготой инээмсэглээд сонгодог бөхийн нэртэй тамирчин сугадаж тонгорох даацтай мэх хийхийн адил авгайн бэлхүүсээр сурмаг нь аргагүй тас тэвэрч зулай дээр нь үнсээд:
- За уучлаарай, би гадаад ёс заншилд яснаасаа дургүй. <<Та минь цайллагаа өндөрлөе! >> гэхийн оронд цөгцтэй хар цай бариад ирдэг нь нэг л ёргүй санагддаг юм. Сайхан монгол маягаар дайлж цайлж байснаа гэнэт хар кофе бариад ирэхлээр чинь хөөж байна гэж ойлгоод үүд рүү явж байгаа ухаантай юм гэж өгүүлэхэд хадам ээж, авгай, бид гурав ёстой далан таваар бууж өгч:
-Яалаа гэж таныг хөөх вэ. Ёстой нүгэл байгаа даа.
- Би гэж их нэг сүрхий амьтан кофе чанадгаа үзүүлэх гэж гайхуулж байж <<хүүгийнхээ>> дотор эвгүй юм хийчихлээ гэм.
- Алив, сууя, ууя. Үүр цайтал наргия...
Зочин маань маадайтал буцаж алхсаар ширээний ард гарч суугаад өөрөө архи хундагалан надад бариулаад:
- Архийг бол хэдэн ч удаа ууж болно. Харин нөхрийг  бол ганц л удаа олж ханилдаг юм. Би за гэвэл ёогүй эр хүн шүү. Хүнд тус болъё гэвэл бүр нэг болсон шиг болох хэрэгтэй. Тийм үү, үгүй юу?
- Тэгэлгүй яах вэ?
Бидний хувь заяа таны гарт
- Хоёр хүүхдэд минь хишиг буянаа хайрла!
Зочин жимсний усны хундгаар архи залгилснаа царан дотроос дөрвөн  хуруу өөхтэй хавирга шүүрэн авч шүдээрээ тас зулгаагаад эргүүлэн хаяв. <<Дайсан>> биднийх болох мөч улам бүр ойртсоор түүнийг ийнхүү монгол ёс, эрээ цээрээ алдаж, <<найр хавтгайрахыг>> бид тэсэж ядан хүлээж, хоол зоогийн сайхан, архи дарсны адтайгаар удтал шахсаар байгаа нь энэ.
Зочны нүд сүүмийж, ухаан нь элий балай болоод ирэхийн үед би авгайдаа сэм дохио өгөв.
- За журамт нөхөр дарга минь та манай муу өвгөнийг  нөмөр нөөлөгтөө авч хайр ивээлээ хүртээж... гэж авгай маань ядмаг жүжигчин дүрийнхээ хэлэх ёстой үгийг мартан самуурах адил гонгиноход зочин маань пар пархийтэл инээж хацраас нь чимхэн алиалаад:
- Хөөрхөн ч шувуухай юм даа чи. Юу юу гэж шулганаад байна гэнээ хөө? гэхэд хадам ээж <<дайралтад>> оров.
- Дарга хүү минь манай муу хүргэнийг ширдэгнээс нь салгаж ширээнд суулгаад өгөөч дээ. Энэ бол танд алга урвуулахын адил амархан хэрэг. Бурхны авралаар бид ийм том танилтай болсны хэрэг юу билээ...
Хадам ээж маань рольдоо хэт итгэсэн жүжигчин онгод нь хэтрээд дураараа туухын адил бүр бурхан шүтээн руу хальтран хангинуулахад зочин чийдэнгийн шилэн бүрхүүл жингэнэтэл удтал ха, ха, ха гэж хөхөрснөө хахаж цацан:
- Юу юу гэнээ? Ширдэгнээс нь ширээнд шилжүүлээд өгөөч гэв уу? Мөн ярьдаг чавганц юмаа, та. Ха, ха, хо, хо гэж хүнгэнүүлэв.
Зочин тэгснээ рашааны морин хундганд архи дүүргэж дээр өргөөд:
- За чи (над руу долоовор хуруугаараа чичлэн зааж) маргаашаас эхлээд өөрийгөө хэлтсийн дарга гэж тооцож болно. Надад морь нохой мэт үнэнч зүтгэвэл миний орлогч болоод хар тэрэгний хаалга пүн! За алив хэлтсийн дарга минь таны ажлын амжилтын төлөө!
Зочин маань явахаар үүдэнд очив. Би пальтог нь өмсгөж өгөхөөр хоёр ханцуйг нь сарвайлган өргөж байгаад гараа ханцуйдаа хиймэгц нь мөр өөд нь сугсран түлхтэл <<пүд! >> гэсэн битүү их чимээ гарч даргын ёолон хашгирах дуун өрөө дүүрэв. Магнай хагартал баярлаж, даргадаа морь нохой мэт зүтгэхээ илэрхийлэх гэж хэт хичээснээс мөрийг нь мулталж, хамгийн аюултай <<дайсанд>> тооцогдсон би долоо хоногийн дараа халагдах тушаал, тойрох хуудас хоёроо бариад өрөө өрөө хэсэж явав.

1987 он
 
