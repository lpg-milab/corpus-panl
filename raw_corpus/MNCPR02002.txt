Ямар ч орчин голдоггүй спорт тоглоом

Одоогоос 300-гаад жилийн тэртээ Францын ард түмний дунд нэгэн этгээд сонин тоглоом дэлгэрчээ. Тэр нь харийн ямар нэгэн орноос орж ирсэнгүй. Харин ч манай ардын дуу шиг олон түмэн нь зохиож л дээ. Ёроолдоо нүхтэй модон бөмбөгийг орой руугаа нарийссан гонзгой модтой нарийн утсаар холбож, модон бөмбөгнийхөө нүхэнд углуургадан нааддаг байв. 
Тухайн үедээ түүнд нь тогтсон нэр ус ч байсангүй. Удалгүй тэр нь "буурал" Европоос Азийн зарим нэг оронд "халдварлаж" тархсаар Японд хүрчээ. Японы хүүхэд залуус түүнийг нь арай боловсронгуй болгож, өөрсдийн үндэсний онцлог, нутаг орныхоо зарим нэг зүйлийг нэмж "давсалсаар" Кэндама гэдэг нэртэй нэгэн спорт тоглоом болгон "цэгцэлсэн" байна. Кэн- гэдэг нь мод гэсэн утгатай, дама- гэдэг нь бөмбөг гэсэн үг гэнэ. Түүнээс хойш Японд тэр спорт тоглоом хүчээ авч, өнөөг хүрэхдээ олон улсын томоохон тэмцээн нэлээдийг зохиож, хот болгон нь тус тусдаа Кэндамагийн холбоо байгуулжээ. Хирошима хотын Кэндамагийн холбооны тэргүүн Имада Хиромү гэдэг хүн 1995 онд Монголд анх байгалийн гамшигт өртсөн хөдөөгийн иргэдэд туслахаар ирж байхдаа өөрийн орны тэрхүү наадгайг манай оронд хөгжүүлж болох юм байна хэмээн бодож, зарим иргэнд энэхүү тоглоомоо бэлэглээд буцсан гэдэг. Энэхүү тоглоомын гол онцлог нь хичээллэж байгаа хүн анхаарлаа дээд цэгтээ хүртэл төвлөрүүлдэг учир сэтгэлийн дарамтад байсан хүмүүсийг түр ч гэсэн анхаарлаа өөр юманд хандуулахад нь их тус болно хэмээн боджээ. Мөн үүнээс гадна бүх насны хүн хаана ч ямар ч нөхцөлд тоглох боломжтой гэнэ. Ингээд 1997 онд Монголд ирж албан ёсоор Кэндамагийн спортыг хөгжүүлэх талаар ажиллаж эхлэн Монголын Кэндамагийн холбоог байгуулжээ. Түүнээс хойш арваад жилийн хугацаанд улсын аварга шалгаруулах Кэндамагийн тэмцээнийг дөрвөн удаа зохиож, хот, хөдөөгийн олон олон хүүхэд залуусын энэ наадгайд "уруу" татжээ. Өчигдөр гэхэд л энэ спортын улсын аварга шалгаруулах тав дахь удаагийн тэмцээнийг зохион байгуулав. Улсын аваргад тэргүүлсэн тамирчид Японд жил бүр болдог Кэндамагийн олон улсын тэмцээнд оролцох эрхтэй болдог. Бүх зардлыг нь Имада Хиромү гуай өөрөө даадаг гэсэн. Тэмцээний ерөнхий зохион байгуулагчдын нэг Кэндамагийн холбооны гүйцэтгэх захирал Б.Эрдэнэчимэгээс тус спортын талаар зарим зүйлийг тодруулсан юм. -Энэ спортын ач холбогдол, онцлогийн талаар тодорхой ярихгүй юу? -Кэндамагийн спорт нь маш олон давуу талтай. Хамгийн гол нь ямар ч хүнийг хөдөлгөөний дутагдлаас сэргийлдэг. Тахир дутуу хүн ч энэ спортоор хичээллэх боломжтой. Манайд дэлгэрсэн спортууд зориулалтын байр савнаас өгсүүлээд л хувцас хэрэглэл шаарддаг шүү дээ. Үүнд тийм зүйл шаардлагагүй. Биеийн хөдөлгөөний эвслийг сайжруулж, анхаарал маш хурдан төвлөрч, өөрөө өөрийгөө ялан дийлэх тэсвэр тэвчээр ч сайжирдаг. Ер нь манай анхны тэмцээнүүдээс л гэхэд 29 дүгээр тусгай сургуулийн сурагчид оролцож амжилт гаргаж байсан. Энэ тэмцээнд 9-30 гаруй насны хүмүүс оролцож байна. Тэгэхээр нас харгалзахгүй ямар ч насны хүн оролцох боломжтой. Тус спорт нь дотроо ерөнхий хоёр зэрэглэлтэй. Анхлан суралцаж байгаа хүмүүс нь энгийн зэрэглэлд багтаж дотроо 10-1 гэсэн шатлалаар зэргийн үнэмлэх авдаг. Харин мэргэжлийн төвшинд хүрсэн нь дан зэрэглэлтэй. Энэ нь 1-10 гэсэн шатлалаар зэргийн үнэмлэх авдаг. Ховд, Орхон аймгийн ЕБС-ийн сурагчид оролцож байна. Энд нийт 24 их дээд, ЕБС-ийн 200 гаруй тамирчин оролцож Эрдэнэт хотын 14 дүгээр сургуулийн долдугаар ангийн сурагч Ж.Мөнхтулга, Д.Баяртогтох нар амжилттай оролцож Японы Осака хотод олон улсын тэмцээнд оролцох эрхтэй боллоо. Энэ мэтчилэн манай оронд шинэ тутам олон төрлийн спорт хөгжиж байна. Эхнээсээ ч хүүхэд залуус маань амжилт гаргаж, олон улсын тэмцээнд оролцох боллоо. Хирошима хотын Кэндамагийн холбооны тэргүүн Имада Хиромү гуай "Монгол хүүхдүүд үнэхээрийн гайхалтай юм аа. Маш хурдан сурч байна.шүү" хэмээн дуу алдаж суув. 
Ц.БАЯНМӨНХ 

