Хэл ам, хэрүүл заргатай нөхөн сонгууль

Сонгогчдын тоо мянгаар зөржээ НИТХ-ын 33 дугаар тойргийн нөхөн сонгууль өчигдөр боллоо. Хуулийн дагуу өглөө 7.00 цагаас оройн 22.00 цаг хүртэл үргэлжиллээ.
Сурталчилгаанаас эхэлсэн будлиан, хэл ам санал хураалтын үед нэлээд ширүүссэн юм. Санал хураалт болж байгаа хэсгийн хороод дээр очиход эргэн тойрон камер барин бичлэг хийж байгаа, бөөнөөрөө цугларан бухимдсан оршин суугчид угтлаа. Сонгуулийн ажиглагчид зураглаач аятай бүгд л камер барин бичлэг хийж байгаад иргэд бухимдаж байлаа. Уг нь хууль номоороо бол ажиглагчид элдэв зөрчил будлиан гарч даамжирсан үед л баримтжуулж болохыг заасан байдаг аж. Иргэдийг бухимдуулж байсан дээрх үйлдэл нь сонгуульд оролцож байгаа улс төрийн намууд иргэдэд мөнгө тараасан гэж нэг нэгнийгээ цоллож байсан яриаг нэг талаар хянах, нөгөө талаар нотлох шиг сэтгэгдэл төрүүлж байлаа. Энэ удаагийн сонгуулийн гол будлиан нь иргэдийг чирэгдүүлсэн бичиг баримтын зөрчил байлаа. Тухайн хороонд хаягтай мөртлөө гаргасан нэрсийн жагсаалт, түүний тулгалтын аль алинд нь бүртгэлгүй иргэдийн тоо даамжирчээ. 12 дугаар хороон дээр нэг иргэн, манай бүртгэл, өрхийн картан дээр Дорлиг гэсэн өөр хүний нэр байна гээд нэлээд сандарч байгаа харагдлаа. Тэрээр аягүй бол хашаагаа алдах нь гэж байлаа. Энэ мэт зөрчлийн талаар Сонгуулийн хэсгийн хороодоос нийслэлийн Сонгуулийн хороонд хандсанаар дээрх бүртгэлгүй иргэдийн өрхийн картыг шүүж үзэх тогтоол гарсан байна. Бүртгэл, шүүлт удааширснаар хүмүүсийн дараалал үүсчээ. Энэ талаар олон хүн гомдолтой байлаа. Үүний дагуу НИТХ-ын дарга Н.Болормаа 12 дугаар хорооны сонгуулийн хэсгийн хорооны дарга Л.Мөнххандыг дуудаж уулзах гэхэд АН-ын ажиглагч хууль зөрчих нь гээд болиулж харагдсан. Энэ мэт бичиг баримт, бүртгэлтэй холбоотой зөрчлийг сонгуульд оролцож байгаа улс төрийн зарим намынхан бас дэврээж байгаа сонсогдов. Жишээ нь, МАХН-ынхан иргэдийн хуучин улаан паспортыг хоногийн дотор шинээр сольж өгнө гэсэн яриа ч байлаа. Нэг эмэгтэй бүр дүүргийнхээ Засаг даргыг үнэмлэх аваад алга болчихлоо хэмээн хайж харагдсан. Үүнээс гадна хүмүүсийг фургон фургоноор авчран санал өгүүлдэг өмнөх сонгуулийн зөрчлүүд давтагдаж байгааг иргэд ярьж байлаа. Эдгээр будлианы талаар 11 дүгээр хорооны сонгуулийн хэсгийн дарга Т.Янжаваас тодруулахад: -Манай хороон дээр 3500 хүн санал өгнө. Энэ бол нийслэлийн Сонгуулийн хорооноос гаргаж өгсөн тоо. Харин хорооны бүртгэл, хэсгийн хорооны тулгалтаар санал өгөх хүн 2508 болсон. Иргэдийн иргэний үнэмлэхийг жагсаалтаас шүүгээд нэр нь байхгүй тохиолдолд өрхийн картыг нь үзээд сонгуульд оролцуулж байгаа гэв. Сонгогчдын тоо мянгаар зөрж байгааг ИЗН зэрэг зарим намынхан эсэргүүцэн засч залруулахыг шаардаж байв. 12 дугаар хорооны сонгуулийн хэсгийн хорооны дарга Л.Мөнххандтай уулзахад, манайд 6055 хүн санал өгнө гэсэн тоо ирсэн. Харин хорооны бүртгэл, хэсгийн хорооны тулгалтаар 5162 болсон гэв. Энд 11 дүгээр хороотой адил зөрчил бас гарч байгаа аж. Энэ бүхэн нь хорооныхон жагсаалтаа сайн гаргаагүйтэй холбоотой бололтой. Нэр дэвшигчдийн ажиглагчдаас АН-ын хүн нэлээд бухимдангуй харагдлаа. Юу болсон талаар тодруулахад, "МАХН-ынхан болимоор байна. Дүүрэг, хорооны Засаг даргаас эхлээд бүх шатны дарга нар нь эрх баригч намын хүмүүс байна. Тиймээс энэ сонгууль их будлиантай болж байна" гэв. Харин ИЗН-ын ажиглагч Ж.Энхбаяр "хорооны Засаг дарга МАХН-ын гишүүн хүн явуулын хайрцаг дагаад явж байна. Үр дагавар нь ойлгомжтой шүү дээ" гэж байлаа. ҮШН-ын зүгээс сонгуулийн зохион байгуулалт муу байна гэдгийг илүүтэй хэлж байв. МАХН-ын ажиглагч болохоор "бид шаардлагатай хяналтаа тавьж байгаа. АН-аас УИХ-ын гишүүд нь санал хураалт дээр ажиллаж байна" гэв. Гэвч машины дугаар хэлэхээс цаашгүй, яг нотолсон зүйлгүй байв. Засаг дарга ажиглагчаар сууж хууль зөрчив Аравдугаар хорооны хэсгийн хорооны ахлагч Ч.Хорлоо: -16-17 цагийн байдлаар 40 орчим хувийн оролцоотой, тайван явагдаж байв. Манай хорооны 3200 иргэн сонгуулийн нэрсийн жагсаалтад орсон. Гарч байгаа нэг бэрхшээл, зөрчил нь хороондоо бүртгэлгүй, бүртгэлтэй иргэд сонгууль өгөхөөр ирэхэд тэдний нэр, өрхийн дэвтэр, хорооны Засаг даргаас өгсөн сонгогчдын нэрсийн жагсаалтад байхгүй байх жишээтэй. Гэхдээ ийм тохиолдлоор сонгуульд оролцох боломжгүй болж буй иргэдэд сонгуульд эрх тэгш оролцуулахаар сонгох эрхийг нь хүндэтгэн Нийслэлийн сонгуулийн хорооноос тогтоол гарч иргэдийг санал өгүүлж хэлсэн гэв. АН-ын ажиглагч Д.Оюунцэцэг: -Сонгууль их будлиантай болж байна. Хэсгийн хорооны ажиглагчдын бүрэлдэхүүнд хорооны Засаг дарга өөрөө орсон байгаа. Өглөө сонгууль өгөхөөр ирсэн нэг сонгогчийн бичиг баримт зөрчилтэй байхад "Энэ хүний нэр жагсаалтад байгаа, яагаад өгүүлэхгүй байна" гэж загнаж зандран, ажиглагчийн эрх, үүргээс хэтэрсэн үйлдэл гарган, иргэд төдийгүй сонгуулийн хэсгийнхний сэтгэл зүйд нөлөөлөх зохисгүй үйлдэл гаргасан. Түүний гаргаж өгсөн сонгогчдын нэрсийн жагсаалтад нэг гэр бүлийн хоёр хүний нэгнийх нь нэр байхгүй жишээтэй. Мөн энэ сарын 25-нд иргэний үнэмлэхээ гаргуулсан гэж ярьж буй сонгогч аль 1998 онд олгосон гэсэн бүртгэлтэй цоо шинэ иргэний үнэлмлэхтэй явж байсан. Ажигласнаар ийм иргэний үнэмлэхтэй 3-4 хүн ирж сонгууль өгсөн гэв. Ногоон намын ажиглагч Ч.Туяа -Сонгууль их л шударга бус, будлиантай болж байна. Нийслэлийн сонгуулийн хорооноос тогтоол ирэх хүртэл санал өгүүлээгүй иргэдийг дахин бүртгэсэн. МАХН-ын ажиглагч, хорооны Засаг дарга П.Чулуунцэцэг гэхэд л энэ сонгууль ёстой утгагүй болж байна, ийм юм гэж юу байсан юм. Хэмээн худал бухимдаж биднийг ажиллахад их дарамттай байна.Саяхан нэг хянагч сонгууль өгөхөөргүй болсон иргэнийг бүртгэх гэхэд загнаад бүртгүүлсэнгүй гэж байлаа. Энэ үеэр сонгуулиа өгмөөр байна. Хүний сонгох, сонгогдох эрхийг зөрчлөө гэсэн настай эмэгтэй сонгуулийн хэсгийнхний сандаргаж байлаа. Тэрээр нөхөр, охин, хүү гурвын хамт сонгуулиа өгөх гэсэн боловч бүтээгүй. Тэрээр энэ хорооны оршин суугч боловч хашаа байшингаа хүнд хөлслүүлжээ гэнэ. Гэхдээ хорооноосоо хасалт хийлгэж, албан ёсоор шилжээгүй болохоор би эндээ өгөх ёстой. Та нарт сонгуулийн өмнө хэлж байсан биз дээ гэхчлэн их л бухимдангүй загнаж, сонгууль өгөх эрхээ хамгаалах гэсэн боловч нэр нь өнгөрсөн оны сүүлээр шинэчлэгдсэн өрхийн дэвтэр дээр байгаагүй учраас сонгуулийн нэрсийн жагсаалтад байхгүй хүнийг сонгууль өгүүлэх эрх надад байхгүй гэж сонгуулийн хэсгийн хорооны ажилтан эмэгтэй тайлбарлаж байв. Ийнхүү хэл ам хэрүүл заргатай нэгэн сонгууль өндөрлөлөө. Нөхөн сонгуулийн дүнг маргаашийн дугаартаа нийтлэх болно. 
З.ЮМДҮНЧИН

