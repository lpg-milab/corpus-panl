Судсаа ханасан хүмүүс ил гарахыг хүссэнгүй

Хүүхдийн баяртай залгаад амралтын өдрүүд үргэлжилсэн болохоор нийтээрээ баярлах, амрах давхцсан цаг үед Хадгаламж зээлийн хоршоо (ХЗХ)-ныхон ширүүхэн тэмцэл хийн, туулж байгаа бэрхшээлээ иргэдэд хангалттай мэдэгдэхээр үйл явц өрнүүлснийг хэвлэл мэдээллийн хэрэгслүүд цаг алдалгүй дамжуулсан.
Тэр үеэр цусаа ханасан гэгдэх хүмүүстэй уулзахаар зорилоо. МАХН-ын байранд цугларсан ХЗХ-ныхон дээр очиход гадаа нь машины зогсоол орчим хэсэг бүлэг хүн, хаалганы гадна бас хэсэг хүн дор бүрнээ л ямар нэгнийг хүүрнэж байна. Өмнө МАХН-ын байранд суулт хийж байгаа ХЗХ-ны хохирогчид руу сэтгүүлчдийг нэвтрүүлдэггүй байсан бол энэ удаа ямар ч хориг саад тавьсангүй. Хүссэн хэн ч хохирогчид руу хяналтгүй орж, тэдний байр байдалтай танилцаж болно. Шатан дээр эгнэн суусан 60-70 орчим хүний баруун талаар нь улаан туузаар хашлага татаж, дээш доош өгсч уруудах хүмүүст зам гаргажээ. Хохирогчдын дийлэнх нь хөгшин байх аж. Толгойгоороо улаан тууз зүүсэн тэдний зарим нь цагаан давуу амныхаа хэсэгт барьсан байна. Тэдний өмнө "Хадгаламж зээлийн хоршооны хохирогчдын эрх ашгийг хамгаалах холбоо"-ны тэргүүн Д.Туяа дуу өсгөгчөөр олныг ярьж байна. Хохирогчдын асуудалтай холбоотой төр, засгийн зүгээс гарсан шийдвэрүүдийг танилцуулж, өөрсдийнхөө зүгээс хийсэн алхмаа ч тайлагнаж байв. Бас бүр дотоод зарим нэг асуудлаа дуу өсгөгчөөр зарлаад баймгүй байна, орой ярилцъя гэхчилэн хэлж байна лээ. Хохирогчдод Д.Туяа "Өнөөдөр УИХ-ын ээлжит бус чуулганыг хуралдуулахдаа бидний энэ газарт телевиз байрлуулж, гишүүд асуудалд хэрхэн хандаж байгааг ил тод үзүүлэх арга хэмжээ авах тухайгаа төрийн түшээд хэлсэн. Энэ олон хохирогч дагуулсан эдийн засгийн хямралын асуудалд МАХН, АН-ынхан тус бүрийн байр суурь баримталж, дүгнэлтээ илэрхийлэх нь бидэнд ил тод байх юм" гэж хэлж байв. Бас Ерөнхийлөгчид шаардлага хүргүүлжээ. Өмнө түүний хохирогчдын асуудалд эерэг байр суурь баримталж байсныг дурдаад өнөөдөр болох УИХ-ын чуулганд байр сууриа илэрхийлээч, тэндээс нааштай шийдвэр гарахад төрийн тэргүүний зүгээс үүрэг, оролцоогоо хүчтэй илэрхийлээч хэмээн хүсчээ. УИХ-ын дэд дарга Д.Лүндээжанцанд өгсөн шаардлагадаа хэлсэн амлалтаа биелүүлж, хохирол барагдуулах нэг удаагийн хуулийн төслийг товлосон цагаасаа дахиж сунгалгүй хэлэлцэхийг шаардсан байна. Ерөнхий сайд М.Энхболд, УИХ-ын Тамгын газрын ерөнхий нарийн бичгийн дарга Ч.Лувсанжав нарын дөрвөн хүнд шаардлага хүргүүлжээ. Өнгөрсөн пүрэв гаригаас баасанд шилжих шөнө цусаа ханасан гэх хүмүүсийг нэлээд нууцалсан байдалтай байгаа гэж хэлсэн. Тэд үүсээд байгаа нөхцөл байдлыг гадаадад ажиллаж амьдарч байгаа үр хүүхдээсээ нуусан, цусаа ханасныг мэдвэл тэд минь хэцүүднэ гэсэн тайлбар хэлж байгаа юм билээ. Бас Улсын мөрдөн байцаах газрынханд байцаагдах, ороогдох цаг хугацаа алдах шаардлагагүй гэж үзээд, тэднээс зугтах шахам байгаа тул нийтэд ил гарч ярилцлага өгөх боломжгүй тухай Түр хорооны зохицуулагчид Ж.Хуваа нарын хүмүүс хэлж байсан. Ж.Хуваатай уулзаж, зарим нэг зүйлийг тодрууллаа. 
-Яг хэдэн хүн цусаа ханасан юм бэ? -Таван эмэгтэй байгаа шүү дээ. Бид төрийн түшээдтэй уулзах гээд ордонд байх хооронд манай нэг зохицуулагч Я.Батхүүгийн утас руу дуудлага орж ирсэн. Тэр бол цусаа ханасан анхны үйлдэл байсан л даа. Биднийг бас бухимдалдаа болоод болчимгүй үйлдэл гаргаж магадгүй гэж хүчнийхний зүгээс тагнуул тавьчихсан байдаг юм байна. Анхны хүн лав 100 гр цус алдчихсан байхад тэнд тагнуул хийж байсан хүн зогсоож, урьдчилсан хамгаалалт үзүүлсэн байгаа. -Одоо тэдний биеийн байдал ямар байна. Тэдний зургийг гаргахгүйгээр ярилцлага авъя гэж хүссэн юм л даа? -Бие нь гайгүй ээ. Яахав, ярилцлага өгч болох байх л даа. Гол нь хүчнийхний дарамтанд өртмөөргүй байна гэсэн шалтгаан хэлж байна. Хохирогч залуу өмнө нь амиа хорлосныг мэдэж байгаа биз дээ. Түүний ээж, эгч хоёрыг нэлээд хугацаанд Улсын мөрдөн байцаах газарт байцаасан шүү дээ. Ер нь шоу хийсэн, сенсаац тарих гэж цусаа ханасан гээд сөрөг хандлага маш их байгаа болохоор ч тэд ил гарахыг хүсэхгүй байна. Үхэх сэхэхийн заагт, амьдралтай үлдэх, шороон дэр өнхрөхийн заагт байгаа хүмүүст юун шоу хийх зорилго хүсэл байх билээ. Бид мөнгөө л олж авч байвал болно. Түүнийхээ төлөө ингэж тэмцэж байна. Тэрнээс биш бид энэ төр, засгийн чинь орой дээр гарч сууна гэж хэлээгүй, хүсэх ч үгүй. Ер нь өнгөрсөн хугацаанд бид итгэл алдрах үе маш их байсан. Үхнэ гэж хэлж, зүтгэж байгаа хүмүүсийг хүртэл тайвшруулах, ухааруулж ойлгуулах байр сууринаас зүтгэж, мөлхөж ирлээ. Та нарын үхэл тийм хямдхан байх ёсгүй, хэрэв үхвэл энэ төр, засгаас юу ч олж долоохгүй гээд л бид ухуулдаг. Ямар ч байсан үхэхээс нь аварч ирсэн. -Та нарыг архи ууж согтуурсан гэж хамгаалагчид ярьж байна? -Тийм үйлдэл байхгүй. Миний хувьд гэхэд энэ суулт хийж байгаа хүмүүсийн дунд л байнга байж байна. Зургадугаар сарын 1-ний өдөр миний хоёр охин надад нэг винотой ирсэн. Тэр нь бараг 30 гр-аар таараад ойр орчмын хэдэн хүнтэйгээ хувааж амссан. Тэр бол согтуурах шалтгаан биш. Яахав дээ, бид хүн юм чинь баярын өдөр яагаад вино хуваагаад амсч болдоггүй юм. Ямар ганцаараа нэг шил вино уучихаж байгаа биш. Ядарч зүдэрсэн бидний талаар ямар нэг байдлаар сөрөг хандлага нийтэд төрүүлэх явуулга бас байх шиг байна. Тэрнээс биш төрийн түшээд бидэн дээр ороод ирэхэд тэр эмэгтэйчүүд, ээжүүдийн байгаа байдлыг хараад энэ хамгаалагчид уйлж байсан гэсэн. Бага ч болов биднийг ойлгож байгаа нь тэр болов уу. Тэд худлаа юм ярихгүй. Тэд ямар газраас ургасан биш, бидэн шиг л аав, ээжээс төрсөн хүмүүс юм чинь, ядарсан биднийг гүтгэхгүй байх. -Тэр шөнө төрийн түшээд ирэхэд ер нь тэднийг юу ярина, ямар шийд хэлнэ гэж та нар хүлээж байсан бэ. Ялангуяа цусаа ханасан эмэгтэйчүүд ямар хариу хүлээж байсан талаар нь та асуув уу? -Удаан хугацаанд сайхан хариу хүлээж цөхөрсөн болохоор би л лав олигтой шийд гарна гэж итгээгүй. Харин ч Д.Лүндээжанцан дарга эрс хариу хэлсэн. Одоо тэр амласан шийдэлдээ хүрч ажиллаасай гэж чин сэтгэлээсээ хүсч байна. Тэр бидний өмнө ирээд ярихдаа та нар байрыг минь чөлөөл, хаалга үүдийг минь битгий эвд гэсэн утгатай үг хэлсэн л дээ. Хаалга, цоож цуургыг засч сэлбээд, төлж барагдуулж болно. Бидний эрүүл мэнд, гуйлгачин амьдарсан цаг хугацаа, үр хүүхдийнхээ хувь заяагаар тоглосон амьдралыг минь хэзээ ч төлөх боломжгүй шүү гэж л хэлэх байна. 
Б.ХАЖИДМАА
