Гавьяат нисгэгч Францаас нисч ирсэн охинтойгоо уулзаж чадсангүй

-17:50 цагийн үед гарч ирэхдээ "Зүрх нь зогсчихлоо, хор хүүхэд нь уулзаж чадсангүй..." хэмээн цурхирав-
Нисдэг тэрэгний сүйрлээс амьд үлдсэн найман хүний байрлан эмчлүүлж байгаа тасгийн зэргэлдээ хаалга бүхий өрөөнд тэдний ар гэрийнхэн байрласан байна. Дор бүрнээ ямар нэгийг хүүрнэж, уут саванд хийн ирсэн сүүтэй цайгаа халуун савнаас аягалан, хар шөл ч хуваан оочилж байгаа харагдсан. Ерөнхийлөгч ирээд явж, эмч нар Гэмтэл согог сэргээн засах клиникийн (ГССЗК) нэгдүгээр давхарт мэдээлэл хийсний дараа 17 цаг өнгөрч байх үест өвчтөнүүдийн ар гэрийнхний байгаа газарт очвол үр хүүхдээ, хань ижлээ, ахыгаа гэсэн төрөл төрөгсөд, амраг саднаас нь өөр хүн үлдээгүй байна. Энэ үеэр хамгийн их цочролд орж, нааш цааш гүйлдэх улсууд Монгол Улсын Гавьяат нисгэгч, талийгаач Т.Сугар гуайн гэр бүлийнхэн байсан. Хоёрдугаар давхарт гараад иртэл өмнөөс халаад өмссөн хижээл эмэгтэй "Найдваргүй болчихож, дуу нь цаашаа орчихож..." хэмээн асгаруулан уйлсаар гараад ирсэн. Тэрбээр, талийгаач Т.Сугар гуайн дүү нь бололтой юм билээ. Тэр орчимд Т.Сугар гуайн эхнэрээс гадна, хамаатан садан нь гэх зүс царай төстэй улсууд гартаа барьсан бяцхан алчууранд нулимсаа багтааж ядан шингээх аж. 17:30 цагийн үед өнөөх дүү нь болох эмэгтэй "13 цагийн орчимд ороход л хөлс нь зөндөө гараад, царай нь цайсан байсан. Дотуур их цус алдсан гэж байна. Ирснийхээ оройноос л цус алдаж эхэлсэн байна. Яагаад энэ хугацаанд хагалгаа хийхгүй, арга хэмжээ аваагүй байна аа. Өвдөж, тарчилж байгаад үхэж, сэхэж байгаа тэр олон амьтдыг нүдээрээ хараад хэвтэж байсан хүн ухаан санаа нь орох тусам сэтгэл нь уймарч, дордохоос аргагүй байх. Угаасаа ухаан нь орох тусам нэг хэсэгтээ бие нь хүндэрнэ гэж эмч нар хэлж байсан" хэмээн уйлсаар байсан. "Охин нь өнөө өглөө Францаас нисч ирсэн. Хол замд нойргүй ирсэн болохоор аав нь гайгүй шиг байна, жаахан нойр аваад ир гээд явуулсан юм. Өмнө ороход ах гайгүй л байсан юм. Эргэсэн царай үзүүлж хуурдаг гэдэг нь тэр байж..." хэмээн эхэр татсаар гар утсаараа залган Бачка гэх нэр дуудан Заяатай цуг ир, аав нь улам муудчихаж хэмээж байсан. Бусад өвчтөнүүдийн ар гэрийнхэн болох ойр орчимд нь байсан хүмүүс "Үр хүүхэд рүү нь ярихдаа уйлж, унжилгүй, тогтож байгаад ярь, нялх амьтад унаа тэрэг барьж байхдаа сандраад бас сүйд болох вий..." гэхчилэн дэм өгч байлаа. Харин гэргий нь болох эмэгтэй өвчтөнүүдийн ар гэрийнхэн байрлах өрөөнд огт орж ирэхгүй чигээр удсан. Тийн байсаар өнөөх дүү нь болох эмэгтэй дахин дотогш орж, 17:50 цагийн үед гарч ирэхдээ "Зүрх нь зогсчихлоо, хоёр хүүхэд нь уулзаж чадсангүй..." хэмээн цурхирахтай зэрэгцэн тэнд байсан хижээл голдуу эмэгтэйчүүд ч хоолойгоо цахиртуулан "Эмч нар ямар ч мэдээлэл өгөхгүй юм. Хэрэв үнэхээр л эргэхээргүй болоод муудаад эхэлбэл тусдаа өрөө гаргаад уулзаж, учрах ёстой хүмүүсийг нь оруулахгүй яаж байгаа нь энэ вэ. Ямар харанхуй, өвчний явц байдлыг нь мэдэхгүй бид биш, тэсэхээргүйг нь багцаалдаж үр хүүхдийг нь хурдан дуудаарай гэж хэлэхэд ч яадаг байна..." гэхчилэн элдвийг өгүүлж байлаа. Удалгүй ГССЗК-ийн дэд захирал Д.Батмөнх, Эрүүл мэндийн сайдын хамт өвчтөнүүдийн ар гэрийнхэн байх өрөөнд ороод ирнэ лээ. Тэд талийгаачийн цогцсыг тусгай өрөө рүү тэргэнцрээр зөөх үед "Бусад ар гэрийнхэнд харуулбал сандарч, үймээн үүсгэж магадгүй, сатааруулж, өөрсдийн нь хүмүүсийн талаар мэдээлэл өгье" гэхчилэн зөвлөлдөөд орж ирсэн нь тэр байлаа. Орж ирэхтэй зэрэгцэн тал бүрээс нь шаагих ар гэрийнхний өмнө тайлбар хэлэх хооронд Гавьяат нисгэгчийн цогцсыг зөөвөрлөсөн. Тийн ГССЗК-ийн төв хаалгаар гарах үед Эрүүл мэндийн сайд Д.Туяа, Засгийн газрын хэвлэл мэдээллийн албаны дарга С.Батбаатар нар зөрж өнгөрнө лээ. Мэдээлэл хоцрогдуулсан, аль шатандаа хариуцлага алдсаныг тогтоох хэрэгтэй гэв Сэлэнгэ аймгийн Мандал сумын нутагт осолдсон нисдэг тэрэгнээс амьд үлдсэн найман хүн Гэмтэл согог сэргээн засах клиникт эмчлүүлсэн нь 18-наас эхэлсэн. Тэдний нөхцөл байдалтай танилцахаар ирнэ хэмээн өчигдөр 12:00 цагаас хойш хэвлэл мэдээллийн хэрэгслийн нэлээд өргөн баг бүрэлдэхүүнийг хүлээлгэсэн Ерөнхий сайдын оронд өдрийн 15:15 цагийн орчимд Ерөнхийлөгч Н.Энхбаяр, Улаанбаатар хотын захирагч Ц.Батбаяр нарын хүмүүс ирсэн. Гэмтсэн хүмүүсийн биед ачаалал үүсгэнэ, гадны бохир тээж орох магадлалтай гэхчилэн шалтгаанаар "UBS", "MN" телевизийн хоёр камер, нэг гэрэл зурагчин оруулах товыг Засгийн газрын хэвлэл мэдээллийн албанаас зохион байгуулжээ. Тэрхүү гэрэл зурагчны кадруудаас сонинууд дамжуулан авч нийтлэх, үйл явдлыг дүрслэн үлдсэн камерын бичлэгийг бусад телевизүүд мөн дамжуулан хуулан хэрэглэх ёстой гэсэн зааварчилгааг мөн л Засгийн газрын хэвлэл мэдээллийн албаны ажилтан хэлсэн. Ерөнхийлөгч тэргүүтэй төлөөлөгчид гэмтсэн хүмүүсийн тасаг руу орсон хооронд хэвлэл мэдээллийн хэрэгслүүд үүдийг нь сахин, бөөгнөрөн үлдсэн. Хаалганы шилэн хавтан бүхий хэсгээр зарим телевизийнхэн бичлэг хийж, сонины гэрэл зурагчин зураг авах төдийхөн байлаа. Энэ байдал 30 орчим минут үргэлжилсний эцэст Ерөнхийлөгч болон бусад хүмүүс гарч ирсэн ч өвчтөнүүдийн хэвтэж байгаа тасгийн хаалганы харалдаа хаалгаар орж тэдний ар гэрийнхэнтэй уулзсан. Энэ үеэр ч төрийн өндөрлөг, холбогдох албаны хүмүүст өвчтөнүүдийн ар гэрийнхэн хэрхэн юу өгүүлсэн талаар мэдэх боломж олдоогүй юм. Хэсэг хугацааны дараа Ерөнхийлөгчийн хэвлэл мэдээллийн албаны дарга Б.Болд-Эрдэнэ "Та бүхнийг эмх замбараатай байвал Ерөнхийлөгч мэдээлэл өгнө гэсэн, 108 тоот өрөөнд хүлээж байна уу..." гэсэн юм. Ерөнхийлөгч Н.Энхбаярт өвчтөнүүдийн ар гэрийнхэн "Төр засгийн толгойд байгаа хүмүүс хийх, шийдвэрлэх ёстой нийгмийн, нийтийн төлөөх жинхэнэ үүрэгт ажлаа орхигдуулан хий дэмий улстөржсөн, онц биш асуудлаар хэрэлдэж, хэлэлцэж суусаар байтал ийм их уй гамшиг тохиолоо. Төрийн хүч чадлыг сайжруулъя..." гэхчилэн ярилаа хэмээн дамжуулж байна лээ. Тэрбээр үүсээд байгаа нөхцөл байдалтай холбогдуулан хэд хэдэн асуудлыг чухалчлан тодруулах хэрэгтэй гэсэн юм. Ямартай ч бороо орсоор байхад, түймэр өөрөө цурманд орох, унтрах боломжтой байхад яагаад ийм олон хүний бүрэлдэхүүнтэй аврах анги илгээсэн нь хэний шийдвэр болохыг тодруулах хэрэгтэй асуудал гэлээ. Бас мэдээлэл хоцрогдож байгаа нь ихээхэн анхаарал татаж байгааг хэлсэн. Учир нь аврах багийн олон хүн тээсэн нисдэг тэрэг сураггүй болсон мэдээллийг түүнд Хууль зүй, дотоод хэргийн сайд Д.Одбаяр өнгөрсөн баасан гаригийн орой буюу 15-нд утсаар холбогдон хэлжээ. Үүнээс хойших хугацаанд нөхцөл байдал, цаг үеийн мэдээллээр Шадар сайд М.Энхсайхан хангаж байсан гэнэ. Хамгийн сүүлд сүйрсэн нисдэг тэрэг олдсон тухай мэдээллийг мөн л Шадар сайд М.Энхсайхан ням гаригийн орой 19 цагийн үед хэлсэн гэсэн. Улмаар Ерөнхийлөгч нисдэг тэрэг алга болсон талаар Ерөнхий сайд М.Энхболд ямар нэг мэдээлэлтэй байгааг тодруулахад тухайн баасан гаригийн өглөө 08 цагийн орчимд мэдсэн хэмээн хариулсан аж. Тийнхүү эцэст нь тухайн гамшиг осол аль шатандаа, ямар албан тушаалтны хариуцлагагүй үйлдлээс үүдсэн болохыг тодруулах нь хамгийн чухал хэмээгээд Ерөнхийлөгч гарч одсон. 
