Дархад адуу якут адуунаас ашиг шимээр дутахгүй

ШУА-ийн ерөнхийлөгч Б.Чадраа Сахагийн шинжлэх ухааны байгууллагатай хамтран ажиллах хэлэлцээр хийгээд ирэхдээ якут адууны тэсвэрлэх чадвар, мах, сүүний ашиг шимийг гайхан биширч Монголд авчирч үржүүлэх хэрэгтэйг дурссан байдаг.
Тэрбээр "Якутын адуу хурдан таргалдаг, ямар ч хүйтэнд даарч хөрдөггүй амьтан юм. Их цасан дунд хоёр чих нь цухуйгаад цавчихыг нь цавчаад өвсөө олж идээд явчих юм. Тэр чинь манай нөхцөлд яг тохирох амьтан юм. Даарахгүй, хоолоо хаанаас л бол хаанаас олж иддэг. Дээр нь маш их сүүтэй, өвөл, зунгүй саадаг гэнэ. Нэг гүүнээс зургаан сарын дотор 1700 литр сүү авдаг гэнэ. Манай адууны мах дээд, доод хэсэг нь эсвэл бүгд өөх байдаг бол якут адууны өөх мах нь алаг, жигдхэн өөхтэй. Япончууд их авдаг юм байна" гэхчилэн сонирхуулсан байдаг. Тэгвэл түүнээс дутахгүй ашиг шимтэй адуу Монголд байдаг аж. Энэ нь Монголын Швейцарь гэгдэх Хөвсгөлийн уулс, Соёны нурууны салбар өндөр уул, тайгын бүс нутагт голчлон тархсан дархад адуу юм. Энэ адууны онцлогийн талаар Мал аж ахуйн эрдэм шинжилгээний хүрээлэнгийн эрдэмтэн Т.Сайполдагаас сонирхлоо. Якут адуу нь биеийн хэмжээ, жингээрээ Дархад адуунаас том боловч биеийн галбир, тэсвэрлэх чадвар, ашиг шимийн гарц, чанараараа ихээхэн төстэй аж. Энэ адуу нь гол төлөв Рэнчинлхүмбэ, Улаан-Уул, Баянзүрх сумдад тархсан байдаг. Энэ адуу нь 50 гаруй хэм хүйтэрдэг бүс нутагт дан бэлчээрийн маллагаатай байж байгалийн хатуу ширүүн нөхцөлд тарга хүчээ төдийлөн алдахгүйгээр онд ордог тэсвэр хатуужилтай. Голдуу цагаан, бүгээн зүстэй байх ба нийт сүргийн 70 орчим хувийг ийм зүсмийн адуу эзэлдэг байна. Ихэнх судлаачийн ном, бүтээлд цагаан адуу, үхэр нь өвөл, хавар тарга хүчээ эрт алдан амархан турдаг. Учир нь малын цагаан зүс нь нарны цацрагийг биедээ шингээдэггүй, хугалан ойлгодогтой холбоотой гэж тэмдэглэсэн байдаг байна. Гэтэл Дархадын цагаан адуу нь өвөл, хаврын хатуу ширүүн нөхцөлд тарга хүчээ төдийлөн алдахгүйгээс гадна салхи шуургатай үед уруудах биш сөрж, уулын таг руу гарч зузаан цасыг малтан өвс, тэжээлээ олж иддэг чадвартай. Якут адууны сэрвээний өндөр 136-139 см, намрын амьдын жин нь 436-466 кг байдаг. Харин дархад адууны сэрвээний өндөр 128-130 см, намрын амьдын жин нь 320-340 кг, богино бахим хүзүүтэй, цээж өргөн, гэдэс, хэвлий том, бие урт, булчин махны хөгжил сайтай, арьс зузаан, алхаа хөдөлгөөн тайван, өтгөн дэл сүүлтэй, хүч, чадал сайтай байдаг. Махны гарц нутгийн адуунаас 5-8 хувиар илүү, гадар өөх багатай мах их өгдгөөрөө онцлогтой. Гүү нь нэг удаагийн саалтаар 0.6-1 литр сүү өгдөг ба нутгийн гүүнээс сүү сайтай байдаг гэнэ. Ийм өндөр ашиг шимтэй, тэсвэр хатуужилтай, өвөрмөц онцлогтой сүргийн тоо сүүлийн жилүүдэд нэлээн хорогдож байгаа нь эрдэмтэн судлаачдын санааг зовоох болж. Манай судлаач эрдэмтэд дархад адууны физиологи, биохимийн үзүүлэлтүүдийг тогтоон экологи орчин зүйн судалгаа явуулж дархад адууны генетик тогтцыг судалж байгаа юм байна. Тэд өөрсдийн хийж буй судалгааны үр дүнг гарахаар якут адуунд хийсэн судалгааны дүнтэй харьцуулах хүсэлтэй байгаа аж. 
Д.Цогзолмаа
