№143(17046)        
1988 оны зургадугаар сарын 15.
Хөрөнгө оруулалт, технологийн бүтэц

Үндэсний орлого, хуримтлалын фондын дахин хуваарилалтын нэг механизм хөрөнгө оруулалт, түүний төлөвлөлт, санхүүжилтийг боловсронгуй болгох нь эдийн засгийн шинэчлэлтийг хэрэгжүүлэх гол чиглэлийн нэг мөн. Улс ардын аж ахуйн тэнцвэрт харьцаа, баланслалтыг хангах, нийгмийн хөгжлийн асуудлыг шийдвэрлэхэд зайлшгүй шаардлагатай, өндөр үр ашиглан нь шинжлэх ухааны үндэслэлтэй нотлогдсон зүйлд хөрөнгө оруулах нь чухал билээ. Өндөр бүтээмжтэй, ашиглалтын зардал багатай машин тоноглол, хаягдалгүй болон хэмнэлттэй технологи, материал, фонд багтаамж багатай боловч чанартай барилга байгууламжийг тухайн салбарын хэтийн төлөвийг бодолцон сонгож, зураг төсөлд тусгаж чадвал технологийн бүтэц сайжирна. 

Үндсэн фондыг зөвхөн идэвхтэй, идэвхгүй хэсгээр ангилж, үнийн дүн, тоног төхөөрөмж, барилга угсралтын ажлын харьцаагаар баримжаалан төлөвлөж байгаа одоогийн явц муутай арга барилаас болж үйлдвэрийн бүтээгдэхүүний чанар, зах зээлд өрсөлдөх чадварыг урьдчилан тогтоох, эх орны ашигт малтмал, түүхий эдээр чанартай бүтээгдэхүүн хийх боломжийг бүрэн ашиглах талаар тэр болгон санасан үр дүнд хүрэхгүй байна. Ашигт малтмал, түүхий эд, дагалт зүйлүүдийг иж бүрэн ашиглах, гүн боловсруулахаар тооцоолж, хөрөнгө оруулалтын технологийн бүтцийг төлөвлөхгүй зөвхөн үндсэн зүйлийг олборлох, ашиглахаар бодож хөрөнгө хуваарилж, санхүүжүүлдэг хуучин барилаас шалтгаалж дутуу мөчлөгтэй, хаягдал ихтэй үйлдвэр, эсвэл ганцхан төрлийн эрдэс баялаг олборлодог уурхай байгуулж тэдгээр нь нийгмийн үйлдвэрлэлийн үр ашгийг дээшлүүлэхэд оруулбал зохих хувь нэмрээ бүрэн гүйцэд өгч чадахгүй байна. Мод боловсруулах үйлдвэрүүд гэхэд л түүхий эдийнхээ дөнгөж гучаад хувийг хэрэглээд зах өөдөс, холтос, үрдсийг нь хаяж, арьс нэхий будах, идээлэх болон бусад зориулалтаар хэрэглэх олон бүтээгдэхүүн гаргахад хэрэгтэй үнэт түүхий эдийг ашиглахгүй үрэгдүүлж байна. Шарын голын уурхайн орд газрыг иж бүрэн судлаагүй, зөвхөн нүүрсний нөөцийг тогтоох, олборлоход чиглүүлэн хөрөнгө оруулалт хийснээс явцуу мөчлөг үүсч, нүүрснээс бусад ашигтай эрдсүүдийг олон жилийн турш овоолгод хаяж байсан юм. Гэвч түүнийг судалж керамзитын шавар олборлож, Дархан хот дахь үйлдвэрийн түүхий эд болгосноор ихээхэн ашигтай боллоо. Адуунчулуун, Багануур болон орон нутгийн уурхайнуудын орд газарт ийм явдал дахин давтагдсанаас болж, барилгын шавар, элс хайрганаас эхлээд шаазангийн шавар, шилний элс зэргийн хайгуулыг тус тусад нь хийж, ихээхэн нэмэгдэл хөрөнгө зарцуулж байна. Түүнчлэн арьс шир, мах, ноос, боловсруулах үйлдвэрүүдэд хаягдалгүй технологи нэвтрүүлэх асуудлыг зураг төслийн үе шатанд тусгаж, анхнаас нь хөрөнгө оруулалт хийгээгүйгээс болоод ноосны сэв, арьс ширний зоргодос зэргийг нэг үе хаядаг байлаа. Хожим нь үүнийг ашиглахаар сэдэж нэмэлт тоног төхөөрөмж суурилуулсан байна. 

Шинэ барилга байгууламжийн техник эдийн засгийн үндэслэлийг боловсруулахаар шинжлэх ухаан техникийн дэвшлийн сүүлийн үеийн ололт, ирээдүйн төлөвийг нарийн харгалзаж үзэхийн оронд гадаад зах зээлийн олдоц, үнэ өртгийн хямдыг бодож гол төлөв дундаж түвшингээр баримжаалдгаас ихээхэн хоцрогдмол зураг төслийн шийдэл гаргах, тэр ч байтугай үйлдвэрээ ашиглалтад орохоос өмнө машин техник нь цаг үеэсээ хоцорч гологдох тохиолдол ч нэг бус удаа гарсан байна. Орчин үеийн хэрэглэгчдийн соёл, гоо сайхны эрэлт эрс түргэн өссөөр байгаа өнөөгийн нөхцөлд өргөн хэрэгцээний болон үйлдвэрлэл - техникийн барааны чанарыг зөвхөн хүний УР чадвар, нягт нямбай ажиллагаагаар дагнан хангаж хараахан чадахгүй болсон бодит байдлыг ч технологийн бүтцийг сонгоход харгалзан үзэх шаардлагатай юм. Гутал, хувцасны загварыг олшруулах. эсгүүр, оёдол, наалт зэрэг олон давталттай нарийн чимхлүүр ажлыг автоматжуулах, одоогийн зах зээлийн Багтаамжид тааруулан эдлэхүүнийг цөөн тоотой, бага багцаар үйлдвэрлэж борлуулах үйлдвэрлэлийн уян хатан систем, сүүлийн үеийн техник, тоноглолыг зураг төсөлд тусгах бодлогыг тууштай баримтлах нь зүйтэй. 

Хөрөнгө оруулалтын технологийн бүтцийг боловсронгуй болгохын тулд техник эдийн засгийн үндэслэл боловсруулах, техникийн нөхцөл, даалгавар өгөх, зураг төсөл зохион боловсруулах зэрэг бүхий л үе шатны ажлыг олон хувилбараар хийж, хамгийн оновчтой шийдийг сонгох зарчмыг төлөвлөлтийн бүх шатанд баримталж ажиллах шаардлагатай байна. Үйлдвэрлэлийг төвлөрүүлэх, дагнах, хорших асуудлыг олон улсын хөдөлмөрийн социалист хуваарийн давуу талыг болон улс орны дотоод нөөцийг ашиглахтай нягт холбоотой авч үзэх, машинт том үйлдвэрийг өндөр бүтээмжтэй орчин үеийн техникээр тоноглосон жижиг, дунд үйлдвэрлэлтэй хослуулан хөгжүүлэх бодлогыг хөрөнгө оруулалтын бүтцийн төлөвлөлтөөр хэрэгжүүлэх ёстой. 

Улс орны эдийн засаг, нийгмийг хөгжүүлэх концепцд, хэтийн төлөв, үйлдвэрлэх хүчний хөгжил, байршлын ерөнхий схем, эдийн засаг шинжлэх ухаан техникийн тодорхой чиглэлүүдээр ЭЗХТЗ-ийн хүрээнд болон дотооддоо хэрэгжүүлэх урт хугацааны зорилтот цогцолбор программууд зэрэг баримт бичигт тусгагдсан арга хэмжээнүүдийг хэрэгжүүлэх үүднээс хөрөнгө оруулалтыг шинэ сэтгэлгээ, арга барилаар төлөвлөх талаар төлөвлөгөөний бүх шатны байгууллага, тэдгээрийн мэргэжилтнүүд сэтгэлгээ, арга барилдаа дүгнэлт хийх шаардлагатай байна. Ашиглалтад оруулсан шинэ техник, дэвшилт технологи бүр богино хугацаанд өртгөө нөхөж, илүү их ашиг өгч, нийгмийн үйлдвэрлэлийн үр ашгийг дээшлүүлж, бүтээгдэхүүний чанар, зах зээлд өрсөлдөх чадварыг сайжруулахад түлхэц өгвөл тэр нь хөрөнгө оруулалт үр ашигтай болсны гол нотолгоо, шалгуур мөн. 

Намын эдийн засаг, нийгмийн бодлогын стратегийг тодорхойлсон тулгуур баримт бичгийн үзэл санаа, чиглэлийг хэрэгжүүлэх ажлын эхлэлийг тодорхой зураг төсөл, техник, тоног төхөөрөмж, төлөвлөгөөний тооны хэлээр тавьдаг төлөвлөлт, гадаад худалдаа, хангамж, шинжлэх ухааны байгууллагын ажилтан, инженер, эдийн засагчид хөрөнгө оруулалтын технологийн бодлогыг боловсруулах, хэрэгжүүлэхэд мэдэгдэхүйц өөрчлөлт хийхийг цаг үе шаардаж байна, 

