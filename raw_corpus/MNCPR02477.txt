Ус чинь "түлш" л юм байна шүү дээ

Өвөл боллоо. Дөрвөн уулынхаа дунд "Азийн цагаан дагина" маань утаа униар, тоос тортогтоо дарагдан дуниартан байна.
Шар хөвийн дөрөлж даван оройхон орж ирэхэд нүд хорсон, цээж бачуурч, дотор давчдаж байгаа гэж жигтэйхэн. Цахилгаан станцуудын, айл өрхийн, машин тэрэгний утаа нийслэлийг борооны хар үүл мэт бүрхэн нийслэлчүүд утаа хөшигний доор амьдарч аж төрөн сууна. Утаа тортог, үнс нурам, хог новшиндоо хөглөрсөөр шинэ зуунтай золгосон Улаанбаатарчуудын нас богиносч, ханиад томуу, зүрх, судас, даралт, амьсгалын замын өвчлөл болон сүүлдээ нэрийг нь ч хэлж баршгүй өвчин эмгэгт ээрүүлэх боллоо. Химийн элдэв хор бүхий утаанд утуулсаар энэ хорвоог орхиж байгаа хүний тоо хэд бол гэж бодохоос аймаар. Түлшинд хэмнэлттэй утаагүй зуухны төсөл хэдэн ч он жилийг үдэв дээ. Төсөл зарлалаа, тендер шалгарууллаа л гэдэг. Нэг л болж өгсөнгүй. Эцсийн дүндээ хэдэн хүний бизнес болсон тухай ч олны дунд ам дамжсан яриа байдаг. Утаагүй зуухны тухайд огт үгүйсгэж болохгүй л байх. Хувь хүндээ түлш бага хэрэглэж эдийн засгийн хувьд хэмнэлт гарсан тухай сонсож байсан. Харин энэ тухай УИХ-ын дарга Ц.Нямдорж УИХ-ын хуралдаан дээр "Тэр утаа гаргадаггүй зуух гэдэг чинь худлаа. Би тэр зууханд чинь гал түлж үзсэн. Утаа гаргадаг юм билээ. Энэ янзаараа бол 15-20 жилд утаанаас ангижрахгүй шүү. Та бүхэн өөр арга бодооч ээ" гэж хэлсэн нь нэгийг хэлээд байна бус уу. Утаа тортогноос салах нөгөө нэг арга нь шингэрүүлсэн шатдаг хий. Хэдийгээр утаагүй түлш мөн ч манай нөхцөлд үнэ өртөгнөөс эхлээд бодох бас шийдэх зүйл багагүй бололтой дог оо. Харин энэ хугацаанд манай эрдэмтэд, инженер зохион бүтээгчид гар хумхин зүгээр суугаагүй байна. "Мишээл экспо"-д нээгдсэн гурвалсан үзэсгэлэнгийн үеэр хүмүүс их сонирхоод байсан нь "Усан үлээгүүр". Энэ бүтээл харахад энгийн атлаа шинжлэх ухааны үндэслэлтэй аж. Товч оршил өгүүлэхэд түлш, нүүрсний дутуу шаталтаас нүүрстөрөгч буюу биднийг зовоож буй энэ их утаа тортог, үнс тоос үүсдэг байна. Тэгвэл уснаас устөрөгч "төрдөг". Устөрөгч шатахаараа маш их дулаан ялгаруулдаг шатдаг хий болохыг эрдэмтэд баталжээ. "Нарны ач" ХХК-ийн инженер Г.Шаравын зохион бүтээсэн аппаратууд дээрх хийн зарчимд тулгуурлан бүтээгджээ. Галын асалтыг усны уураар тэтгээд өгөхөд л бүрэн шаталт явагддаг байна. Ийнхүү усны уураар галыг тэтгэхэд эргэх урвал үүсч нүүрстөрөгч, устөрөгч бүгд шатна. Улайсан шатаж буй нүүрс рүү усны уураар цохиж тэтгээд өгөхөөд устөрөгч ялгарч тэндээ бүрэн шатдаг байна. Айл гэрт 300-400 хэмийн дулаан л хангалттай учраас түлш бага хэрэглэх боломжтой. Тэгэхээр өглөө оройд галлахад л хангалттай гэнэ. Уг аппарат нь багахан дашмаг мэт бөөрөнхий, хүйс бүхий зузаан төмрөөр хийсэн эд. Түүний дотор ус хийж ган бөмбөлгөөр хааж оньслон түгжиж пийшинд гал дээрээ тавихад ус буцалж халуун уураар зуух, пийшингийн дотор шатаж буй түлш, нүүрсийг жигд үлээж бүрэн шаталт явагддаг байна. Галыг усаар тэтгэж шатаахад зуух, пийшингийн яндангаар гарч буй утааны өнгө цагаанаараа байгаа нь бүрэн шаталт явагдсаныг харуулж байна. "Галын үлээгүүр", "уур цацруулагчтай үлээгүүр"-ийг нэг айл хосоор нь хэрэглэхэд үнэ нь 30-35 мянган төгрөг. Нэг айл жилд 3-5 тонн нүүрс төлдөг бол эдгээрийг хэрэглэснээр 1.5-2.2 тонн нүүрс хангалттай. "Үлээгүүр"-үүдийн уураар үлээх нүхийг дотор талд нь хүйс хийж өгсөн нь бөглөрөх, дэлбэрэхээс хамгаалсан аж. "Үлээгүүр"-ээ улам боловсронгуй болгон зэвэрдэггүй ган (нержвик)-гаар хийж бүх төрлийн зуух пийшинд суурин байдлаар байрлуулж үл буцах клапантай болгожээ. Тэрээр мөн 27, 54, 100-гийн уурын зууханд зориулан бүтээж гурван ч уурын зууханд туршиж үзжээ. Нүүрсний шатсан унтраагүй үнс, шатаж хараахан дуусаагүй түлшийг уураар үлээлгэхэд дахин улайсан зуух пийшинг халаадаг "шидтэй" эд байна. Галыг ус (уур)-аар тэтгэн гал түлэх хугацааг богиносгож, түлш, хэмнэдэг, бүрэн шаталт явуулдаг нь "үлээгүүр"-үүдийн онцлог. Тус компанийн инженер Л.Дамдинрагчаагийн зохиосон "Нарны зуух" бүр энгийн. Нар ойлгох ялтсан дээр туссан нарны цацрагийг нэг цэгт төвлөрүүлэх буюу фокусын гол цэг дээр цуглуулан гурван хөлт тулган дээр тогоо, данхаа тавьж гэр ахуйн хэрэгцээгээ хангахад зориулагджээ. Жилийн дөрвөн улиралд нартай байдаг манай орны хувьд хөдөөгийнхөн хот айлаараа хэрэглэж болно. Эрэлт хэрэгцээ ч ихтэй юм билээ. Ус чандмань эрдэнэ гэдэг. Усыг хэрэглэхгүй зүйл түүгээр хийж бүтээхгүй ч зүйл үгүй болжээ. Утаа униараасаа салъя гэх. Олон жилийн хөдөлмөр оюун ухаанаа зориулан зохион бүтээсэн дээрх инженерүүдийн бүтээлийг оюуны өмчид бүртгэн авсан ч тэд олноор нь үйлдвэрлэж чадахгүй явна. Учир нь өнөөх л улигт хөрөнгө мөнгө, хүнд суртал тээг саад болжээ. Утаатай гэр дулаан гэсэн үг одоо нэн тээртэй сонсогдож байна. Бүр Улаанбаатарын утааг дээрээс нь ховх сордог тэнгэрээс "уяатай" машин 99 ч билүү 77 ч билүү сая доллараар авах тухай эрхтэн дархтнууд ярьж яваа сурагтай. Төгсгөлд нь бяцхан нууц дэлгэхэд нүүрс түлсэн айлд ороход нагаар (угаар) үнэртээд байдаг. Тэгвэл үсчингүүд хэрэглэдэг ус шүршигчээр асч байгаа гал руугаа хэд шүршихэд нөгөө эвгүй үнэр арилдаг байна. Угаартсан хүнийг цогшсон нүүрсэн дээр ус хийгээд үнэртүүлэхэд босоод ирдэг аж. 
Ц.ДЭЛЭГЖУНАЙ 


