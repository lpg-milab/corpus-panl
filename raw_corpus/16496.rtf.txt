№219 (16496)           
1986 оны есдүгээр сарын 12.
ЯЛГАВАРТАЙ ХАНДАХ  НЬ

Ухуулгын ажилд шуурхай, уян хатан, ойлгомжтой чанар дутагдаж, намын шийдвэр, тодорхой заалтын утга санаа дээрээс дороо хүртэл шат дамжих тутам сулран суларсаар улиг болсон хоосон шаардлага болон хувирдаг ноцтой дутагдлыг арилгахдаа юуны өмнө ухуулгын ажилд ханддаг хуучин хандлага, арга барилыг зоригтой өөрчилж, шинэ сэтгэлгээ, шинэ арга барилыг тууштай нэвтрүүлэх явдал чухал байна. 

Манай орны хөдөлмөрчид эдийн засаг, улс төр үзэл суртлын нийтлэг зорилготой, социалист байгуулалтад нийтээрээ оролцож байгаа боловч тэдний дотор улс төр, хүмүүжлийн ажил зохиоход харгалзвал зохих өвөрмөц онцлогууд байдаг. Хүн амын янз бүрийн хэсгийн хүсэл, сонирхол, нас, боловсролын түвшин, ажил, мэргэжлийн ялгааг нарийн мэдэхгүй бол хүмүүст ухуулгаар нөлөөлөх арга, чиглэлийг тодорхойлох боломжгүй юм. Зарим газар дээрх онцлогийг харгалзахгүйгээр ухуулга олон түмний ажилд << бөөнөөр >> хандах хэвшмэл аргаар явуулж байгаа нь ухуулгыг хоосон цуурай, шуугиан болгож, түүний үр дүнг бууруулахад хүргэдэг байна. 

Ажил амьдралын дадлага суугаагүй залуучуудын дотор зохиох ухуулга хөдөлмөр, амьдрал, ёс суртахууны хувьд байршиж тогтсон дунд болон ахмад үеийнхний дотор зохиох ажлаас эрс ялгаатай байдаг. Энэчлэн ажилчин, малчин, хүүхэд багачууд, оюутан, сурагчид, гэрийн ажилтай хүмүүсийн дотор зохиох ухуулга хүмүүжлийн ажил тус тусдаа өвөрмөц арга, барил, зорилго чиглэлтэй байх нь зүйн хэрэг. Нөгөө талаар манай хүн амын зарим хэсгийн дотор нийгэм улс төрийн амьдралд идэвхтэй оролцдоггүй, ёс суртахууны хэл хэмжээг зөрчдөг, хөдөлмөрөөс хойргошдог зэрэг илрэл байсаар байгаа нь тэдний дунд зохиох ухуулгад ялгавартай хандахыг шаардаж байна. 

Чухамдаа төлөвлөгөөний тасалдал, ажлын ашгийн гарздал, өмч хөрөнгийн шамшигдал, чанаргүй бүтээгдэхүүн, ёс суртахууны гажуудал нь тодорхой хүний үйлдэл юм. Мөн хүний оюун ухаан, бүтээлч хөдөлмөр шингэсэн зүйлд өөриймсөг биш хандах, ууж согтуурах, нийгмийн хэв журам, хууль ёсыг гажуудуулах нь цөөнгүй байна. Гэтэл намын зарим байгууллага, ийм хүмүүст ялгавартай хандаж, нэгбүрчлэн ажиллах явдлыг илэрхий дутуу үнэлж, хурал, зөвлөлгөөн, лекц, ухуулга, сонсголд оролцсон нийт хүний тоогоор ажлаа дүгнэдэг хуучирсан арга өнөө үед давтагдсаар байна. Ийм учраас намын XIX их хурал жинхэнэ тулж ажиллах хүмүүсийг орхигдуулах явдал газар сайгүй байгааг буруушаан тэмдэглэсэн юм. 

Манай хөдөө аж ахуйн зарим нэгдэл, сангийн аж ахуйн намын байгууллага малын төл бойжуулалт, отор нүүдэл хийх, сүү сааль саах, хадлан тэжээл бэлтгэх зэрэг цаг үеийн ажлын үеэр суурь, малчдыг бие дааж ажиллах, зарим туслалцаа үзүүлж хяналт тавих өдөр тутмын хараа хяналтад байлгаж тогтмол туслах гэх мэтээр хэд хэд ангилж, тэр бүхэнд тохируулан ухуулга хүмүүжлийн ажил зохиодог байна. 

Өвөрхангай аймгийн Нарийнтээл сумын II бригадын намын хэсгийн зохион байгуулагч, аймгийн 1985 оны хөдөлмөрийн аварга, намын XIX их хурлын төлөөлөгч, ухуулагч Л. Бямбадорж бригадынхаа бүх айл өрх, хүн амын судалгааг олон төрлийн үзүүлэлтээр нарийвчлан гаргаж, хүн бүрт ялгавартай хандаж, ухуулга хийх арга барилыг сайн эзэмшсэн хүн юм. Тус бригадад сүүлийн арван жилд гэмт хэрэг, зөрчил гараагүй, малчдын 69 хувь нь аймаг, сумын аварга болж, долоон жил дараалан сумандаа тэргүүн байр эзэлсэн нь эндхийн намын хэсгийн ажлын арга барилтай салшгүй холбоотой байна. 

Ухуулагч, улс төрийн мэдээлэгчдийн өмнө намаас тавьж байгаа зарчимч шаардлагын үүднээс авч үзэхэд тэд өнөөдөр нам, засгийн бодлого шийдвэрийг мэдээлдэг, тайлбарладаг төдийгүй зохион байгуулдаг хүмүүс юм. Энэ үүрэг нь намын XIX их хурлын шийдвэрийг сурталчлан хэрэгжүүлэх ажлын явцад тодорхой харагдаж байна. Хэдий тийм боловч намын байгууллагаас ухуулагчдыг шилж сонгоход ёс төдий ханддаг, ухуулагчдад тавих шаардлагыг сулруулдаг, тэдэнтэй ажиллах ажлыг орхигдуулдаг гэм байсаар байна. Ухуулагчид бол олон түмний гүнд байж, үйлдвэрлэлийн үйл ажиллагаа, хүмүүсийн эрэлт хүсэлт, сонирхлыг сайн мэддэг. учир хэнд, хэрхэн нөлөөлөхийг анддаггүй хүмүүс юм. Тиймээс аль ч салбарын хүний иргэний үүрэг, ажлын зорилт, ажиллах арга, эцсийн үр дүн ямар байхыг оновчтой зааж зохион байгуулах нь ухуулагчдын ажилд гол байр эзлэх ёстой. 

Практикаас харахад цаг үеийн ажил, аж ахуйн тодорхой зорилтыг хугацаанд нь биелүүлж, их бүтээл гаргах урам зориг эрч хүчийг нэмэхэд хүн бүрийг урьдчилан бэлтгэхийн оронд хэн бүхний мэдээжээр төлөвлөгөө биелүүлэх тухай ерөнхий шаардлага тавьж, лоозогнох хандлага нэлээд байна. Эсвэл ухуулагчийн амьдралтай холбоотой, үнэнийг ойлгуулсан дайчин цогтой үгийг янз бүрийн эрээн мяраан булан, танхимаар сольж орлуулах, мэдээллийн бусад хэрэгслээр хүлээж авдаг мэдээлэл сурталчилгааг давтсан буюу цаг хугацаа алдсан зүйлийг давтан ярьснаа ухуулга хийлээ гэж тооцох, хэлбэрдэх, явдал үзэгдэж байна. 

Ухуулга олон түмний ажлын арга барилыг өөрчлөн сайжруулж, ялгавартай хандахдаа ут ажлын уламжлалт хэлбэр бүхнээс татгалзана гэсэн хэрэг биш гэдэг ойлгомжтой. Хамгийн чухал нь хэлбэр бүхэн тодорхой агуулгатай байх ёстой. Энэ агуулгыг зохиож байгаа ажил бүхэндээ бүрэн илэрхийлж чадаж байгаа эсэхэд гол анхаарлаа хандуулбал зохино. 

Ухуулга, олон түмний ажлын чанар өгөөжийг шинэ шатанд гаргахын тулд намын байгууллага, үзэл суртлын ажлын идэвхтэн бүр ялгавартай хандах зарчимд тулгуурлан бүтээлчээр сэтгэж, шинэ нөөц бололцоог илрүүлэн олж ашиглах ёстой. Намын их хурлаас хөдөлмөрчдийн дотор зохиож байгаа ухуулга олон түмний ажлын үйл ажиллагаанд өгсөн шаардлагын дагуу ажилдаа шүүмжлэлтэй хандаж, ололтоо бататган, дутагдал, доголдолд дүгнэлт хийж арилгах, ажлынхаа арга барилыг өөрчлөн сайжруулахад намын байгууллагууд онцгой анхаарал тавивал зохино. 

