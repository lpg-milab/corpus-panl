Бид боловсролоос юу хүсдэг вэ?

Гайгүйхэн шиг чанартай сургуульд хүүхдээ оруулчих юмсан гэсэн эцэг, эхчүүд сургууль сургуулийн хаалга тогшиж, бие биенээсээ аль нь сайн болох талаар асууцгааж байна. Ийм яриа зөвхөн их, дээд сургууль биш ерөнхий боловсролын сургуулийн хүрээнд ч олонтаа сонсдох болсон.
Өдгөө улсынх гэхээсээ хувийн сургуулиудыг илүүд үздэг хүмүүс олон болж. "Төлбөр нь өндөр юм сургалт нь сайн биз" гээд өндөр төлбөртэй хувийн сургуульд хүүхдээ оруулж буй нэгэн байхад "Эмэгтэй хүүхэд юм чинь хэлний гүнзгийрүүлсэн сургалттай сургуульд оруулъя" гээд хөтлөх хүн ч бий. Үнэхээр Монголд үйл ажиллагаагаа явуулж буй улсын ч бай, хувийн ч бай сургуулиуд хүүхдүүдэд эцэг, эхийнх нь хүсээд байгаа шиг сайн боловсрол олгож чаддаг болов уу гэсэн бодол төрдөг. Харин эцэг, эхчүүд чанартай боловсрол гэдэг ойлголтыг янз янзаар төсөөлдөг. Гадаад хэл эсвэл математикийн гүнзгийрүүлсэн сургалттай л бол сайн сургууль гэж ойлгох нэг хэсэг байхад янз бүрийн олимпиад, уралдаан тэмцээнд хүүхдүүд нь оролцож амжилт гаргасан сургуулийг шууд сонгох нь бий. Зарим хүнд гадаад багш олонтой сургуулийг сайн гэж дүгнэдэг байхад зарим нь төгсөөд олон хүүхэд их, дээд сургуульд орсноор нь үнэлдэг. Өндөр төлбөртэй сургуулийн сургалт чанартай гэх хүмүүсийн зэрэгцээ гоё байр, гадаад орчинд нь шууд татагдах эцэг эх ч бас байдаг. Тэд өөр өөрсдийн үнэлэмжээр таалагдсан сургуулиа сайн гэж бодоод хүүхдүүдээ хөтлөөд очиж байна. Харин тэр сонголт хийсэн сургуулиуд 10 жилийн дараа таны хүүхдийг ямар хүн болгон төлөвшүүлдэг бол... Чанар гэдэг ойлголтыг салшгүй дагадаг зүйл нь тогтсон хэм хэмжээ буюу стандарт. Тухайлбал, өндөр зэрэглэлийн ресторанууд аяга, тавгаа гурваас дөрвөн дамжлагаар угаагаад эцэст нь ариутгадаг. Тэд яаж цэвэрлэгээ хийх ёстой тэр хэм хэмжээг барьж байгаа учраас үйлчилгээ нь баталгаатай, хүмүүс орох дуртай байдаг. Тэдний аяга халбаганаас үйлчлүүлэгчид ямар нэгэн өвчин, бактери авахгүй гэсэн үг. Зэргэлдээ байх жижиг цайны газар мөн л аягаа угааж, гялалзуулдаг. Гэхдээ ямар нэгэн шат дамжлага биш зүгээр л нэг удаа усаар угаагаад гүйцээ. Харахад адилхан л цэвэр аяганууд байгаа ч чанарын асар их ялгаатай байгаа биз. Сургуулиуд ч адилхан. Хувийн байртай, англи хэл эсвэл математикаар төрөлжсөн, гадаад багштай гэсэн тодотголтой сургуулиуд манайд олон бий. Харин тэдгээрээс хэд нь ерөнхий боловсролын сургуулийн стандартыг мөрддөг, хэд нь тэр стандартыг оромддог тухай судалгаа байтугай ойлголт алга. Ер нь ч эрдэмтдийн тооцоод тогтоогоод өгсөн стандартын дагуу хичээлээ зааж байгаа сургуулийг чанартай хэмээн ойлгож болно. Тэрхүү мөрдөх стандартад нь юу байдаг гэхээр хичээлийн байр, цэвэр орчин, эрүүл хоол, сайн багш, чанартай сургалт зэргээс гадна заавал үзэх ёстой 20-иод хичээлийн нэрс бий. "Хэрэгтэй, хэрэггүй олон хичээл үзэж байхаар цөөн хичээл үзэх нь зөв" гэж боддог хүн олон бий байх. Хэнбугай ч байсан хүүхдээ ухаантай болгох л гэж сайн сургуульд оруулдаг. Мэдээж, ухаан задрах үндэс нь сэтгэхүй, хэл яриаг нь хөгжүүлэх хичээлүүд. Гэхдээ сэтгэхүйг нь хөгжүүлнэ гээд зөвхөн тоо заагаад, хэл яриаг нь хөгжүүлнэ гээд гадаад хэлээр нүдээд байх нь хэтэрхий өрөөсгөл болох талаар эрдэмтэд ярьж байна. Ерөнхий боловсролын сургуульд үзэх ёстой алгебрь, монгол хэлнээс эхлээд биеийн тамир, хөдөлмөрийн хичээл хүртэл бүгд цогцоороо нийлж байж хүүхдийн сэтгэхгүй, хэл яриаг хөгжүүлдэг гэдгийг эрдэмтэд тооцоод тодорхойлоод гаргаад ирсэн хэрэг. Ихэнх эцэг, эх хүүхдээ тоондоо, эсвэл хэлэндээ сайн байвал бусад хичээлийг нь тоодоггүй. Яг ийм чиглэлийн сургуулиуд бий. Таны хүүхдэд зөвхөн тоо заана, эсвэл хэл заана гээд рекламдаад байдаг. 10 жилийн дараа сургуулиа төгсөхөд зөвхөн англи хэлээ сайн сураад гарлаа гэж бодъё. Монгол хэлээр зөв бичиж чаддаггүй, физик, хими гээд байгалийн шинжлэлийн анхны ойлголтгүй, ертөнцийн хувьсал хөгжлийн төсөөлөлгүй, бие бялдар сул тийм нэг төгсөгч таны өмнө зогсч байх нь. Сүүлийн үед манайхан гадаадад хүүхдээ сургах сонирхол ихэссэн. Гадаадад л сургуульд явуулчих юм бол бүх юм бүтлээ гээд санаа амрах болсон. Гэтэл хөгжилтэй оронд очсон хүүхдүүд соёлын шоконд орж, энэ нь сурлага болон сэтгэл санаанд нь маш хүндээр нөлөөлдөг судалгаа байна. Ингээд бодохоор Монголд боловсролын брэнд сургалт үгүйлэгдэж байна. Ерөнхий боловсролын сургуулийн үзэх ёстой бүх хичээлийг тогтсон стандартын дагуу ордог, сайн багш, сайн менежмент, сайхан орчинтой тийм сургууль байна уу? Хүүхдээ хөтлөөд очсон эцэг эхэд сургуулийн удирдлагууд "Манайх сайн" л гэдэг. Юугаараа сайн юм, хэдэн ангитай, ямар туршлагатай хичнээн багштай, цайны газрын орчин, хүүхдүүд хичээлээс гадуур ямар ямар сонголт хийх боломжтой, хичээлдээ шинжлэх ухааны ямар онол, үндэслэл баримталдаг талаараа тодорхой тайлбарладаг уу. Ядаж л эцэг, эхчүүдэд хүүхдийг хэдий хугацаанд, яг ямар түвшинд аваачихыг амладаг болов уу. Боловсролын үйлчилгээ учир битүүлэг биш тов тодорхой байх ёстой шүү дээ. Бид боловсролоос юу хүсдэг вэ? Энэ асуултад хариулахын тулд боловсролын байгууллагын эцсийн бүтээгдэхүүний талаар ярилцах хэрэгтэй болно. Хүүхэд багаасаа бүтээлч, бодит чадвартай иргэн болж төлөвших ёстой. Ийм иргэн болоход ямар нөхцөл, шалгуурууд байдгийг Солонгосын нэрт эрдэмтэн Вонь Дун Ёны "Бүх талын боловсрол олгох таван талт зарчим" гэдэг номд оюун ухаан, сэтгэл санаа, бие бялдар, нийгэмшил, хувийн зохион байгуулалт зэргийн цогцыг даймонд буюу бүх талын боловсролтой хүн гэж тодорхойлсон байна. Тэгвэл бид хүүхдээ хаана ингэж төлөвшүүлэх вэ? 
Д.Ариунаа