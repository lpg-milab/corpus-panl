Монгол ажилчдын квотыг багасгахгүй гэдгээ БНСУ-ын Парламентын дарга нотлов

УИХ-ын дарга Ц.Нямдорж тэргүүтэй төлөөлөгчдийн БНСУ-ын Үндэсний Ассамблейн дарга Ким Вон Ги-гийн урилгаар тус улсад хийж буй албан ёсны айлчлал хоёр парламентын тэргүүн нар энэ сарын 7-ны өдөр хэлэлцээ хийснээр эхэллээ.
Албан ёсны уулзалтын үеэр хоёр орны парламентын тэргүүн нар үндсэн дөрвөн асуудалд гол анхаарлаа хандуулав. 2003 онд байгуулагдсан хоёр орны парламент хоорондын Хамтын ажиллагааны протокол амжилттай хэрэгжиж байгааг талууд санал нэгтэй тэмдэглэлээ. Энэ хугацаанд парламент дахь бүлгүүдийн хамтын ажиллагаа өргөжиж, бүлгийн дарга нар харилцан айлчлал хийсэн, Тамгын газрын хооронд хамтран ажиллах Протокол байгуулахаар ажиллаж байгаа нь дээрх Протоколын үзэл санаа амжилттай хэрэгжиж байгаагийн илрэл юм хэмээн УИХ-ын дарга Ц.Нямдорж онцоллоо. Ийнхүү хууль тогтоох байгууллагын хамтын ажиллагаа бэхжих нь цаашдын хоёр орны харилцааны эрх зүйн орчныг сайжруулах үндэс юм хэмээн тэрээр тэмдэглэсэн юм. Монгол Улс, БНСУ-ын парламентын тэргүүн нар хоёр орны худалдаа, эдийн засгийн хамтын ажиллагаа өргөжиж байгааг санал нэгтэй сайшаав. БНСУ манай улсын гадаадын хөрөнгө оруулалтын гурав дахь түнш болж байна. БНСУ-аас Монголын эдийн засаг дахь хөрөнгө оруулалтын хэмжээ 120 сая ам.долларт хүрч, зөвхөн өнгөрсөн онд хөрөнгө оруулалтын хэмжээ түрүү оны мөн үеэс хоёр дахин өссөн нь чамлахааргүй үзүүлэлт хэмээн УИХ-ын дарга хэллээ. Тэрээр энэ уулзалтын үеэр хоёр орны эдийн засгийн хамтын ажиллагаанд "Чөлөөт худалдааны хэлэлцээр" байгуулах тухай асуудлыг онцлон тавьсан. Энэ асуудалд анхаарал тавин, дэмжиж ажиллахаа БНСУ-ын Үндэсний Ассамблейн дарга ноён Ким Вон Ги хариу илэрхийлжээ. Ярилцлагын анхаарал татсан бас нэг сэдэв нь хоёр орны ард түмний харилцааны тухай байлаа. Сүүлийн жилүүдэд хоёр орны харилцаа, хамтын ажиллагаа бүх түвшинд, олон салбарт өргөжиж байгаа ч хоёр орны ард түмэн, хүмүүсийн харилцаа илүү хөгжжээ. Монголоос ч , БНСУ-аас ч иргэд хоёр талд ажиллаж, амьдрах болсон. Тэдний эрх ашигт нийцсэн, Засгийн газар хоорондын "Нийгмийн хамгааллын хэлэлцээр"-ийг байгуулахаар хоёр тал ажиллаж байна. Энэ хэлэлцээрийн төслийг Гадаад хэргийн сайд нар үзэглэсэн боловч хараахан батлагдаагүй байна. Хэлэлцээрийг ойрын үед зохих журмын дагуу эцэслэн, хүчин төгөлдөр болгох саналыг УИХ-ын дарга БНСУ-ын талд тавьсан юм. Хэлэлцээр батлагдсанаар хоёр орны иргэд нийгмийн хамгааллын тогтолцоонд давхар хамрагдахаас сэргийлэгдэх зэрэг олон нааштай шийдвэр гарах юм байна. Мөн Монгол ажилчдын талаар БНСУ-ын Засгийн газар зөөлөн бодлого явуулж, зөв ойлгож ирсэнд нь парламентын даргаар дамжуулан Солонгосын талд УИХ-ын дарга Ц.Нямдорж талархал илэрхийлэв. Цаашид тус улсад ажиллагсдын квотыг багасгахгүй байх, гэрээт ажилчдын тоог нэмэгдүүлэхийг дэмжихийг УИХ-ын дарга санал болголоо. БНСУ-ын парламент тус улсад ажиллаж буй монгол иргэдийн квотыг бууруулахгүй байх зэргээр Монголын иргэд тус улсад ирж, ажил хөдөлмөр эрхлэх асуудалд бүх талын дэмжлэг үзүүлэн ажиллахаа мөн илэрхийлсэн юм. УИХ-ын дарга Ц.Нямдорж БНСУ-ын Үндэсний Ассамблейн дарга Ким Вон Ги нарын уулзалтын үеэр хоёр орны бүс нутгийн хамтын ажиллагааны тухай сэдэв анхаарлын гадна хоцорсонгүй. Энэ үеэр Монгол Улсын АПЕК, АСЕМ-д элсэх саналыг БНСУ бүс нутгийн хүрээнд дэмжихээ илэрхийлэв гэж УИХ-ын Хэвлэл, мэдээллийн албанаас мэдээлэв. 

