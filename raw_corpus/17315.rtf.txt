№98 (17315)          
1989 оны дөрөвдүгээр сарын 25.  
ОЮУНЫ ЧАДАВХИ

МАХН-ын XIX их хурал << Намын онолын сэтгэлгээг хөгжүүлэхийг эн тэргүүний ач холбогдолтой >> гэж үзээд тодорхой зорилт дэвшүүлэн тавьсан юм. Онолын сэтгэлгээг хөгжүүлж, онол, практикийн нэгдлийг хангахын чухлыг Намын Төв Хорооны V бүгд хурал ( 1988 ) дахин цохон зааж, эрдэм шинжилгээний байгууллагууд, эрдэмтэн, мэргэжилтэн нарыг шинэ сэтгэлгээ, шинэ арга барилаар ажиллахыг уриалсан билээ. 

<< Гүн ухаан, эдийн засгийн салбарт гэхэд л тус улсын үйлдвэрлэх хүчин, үйлдвэрлэлийн харилцааны хөгжлийн диалектик, үйлдвэржүүлэлтийн асуудал, өмчийн харилцаа, социалист хуваарилалт, улс ардын аж ахуйн бүтэц, тэнцвэрийн зэрэг олон асуудлууд онолын талаар нухацтай боловсруулагдаагүй байснаас улс орны хөгжлийн ойрын болон хэтийн төлөвийн асуудлаар хөдөлмөрчид маш бүрхэг ойлголттой хэвээр байна >> гэж нөхөр Ж. Батмөнх Намын Төв Хорооны V бүгд хурал дээр онолын сэтгэлгээний түвшин өнөөдрийн шаардлагаас хоцорч байгааг шүүмжилжээ. Оршиж байгаа дутагдлыг арилгаж, дэвшигдсэн зорилтыг хэрэгжүүлэх гол үүрэг манай эрдэм шинжилгээний байгууллага, эрдэмтэн, сэхээтнүүдэд ногдох ёстой нь зүйн хэрэг юм. 
Намаас тавьж байгаа өндөр шаардлагыг ажил хэрэг болгож чадах оюун санааны тийм хүч, тийм чадавхи манайд байгаа юм аа. Зөвхөн эрдмийн цол, зэрэгтэй хүмүүс одоо 1500 шахам болжээ.
Тэдгээрийн дотор шинжлэх ухааны доктор 15 хувийг эзэлж байна. Ер нь манай хөдөлмөрчдийн боловсролын түвшин тийм ч доогуур биш гэдгийг 1649 насны ажил хөдөлмөр эрхэлж буй хүмүүсийн 76, 5 хувь нь бүрэн бус дунд буюу түүнээс дээш шатны боловсролтой, харин огт боловсролгүй хүн дөнгөж 1, 3 хувь болж байгаа баримт гэрчилнэ. 

Социалист байгуулалтын үйл явцыг онолын талаар шинжлэн судалж, нэгтгэн дүгнэх, манай нийгмийн хөгжлийн зангилаа асуудлуудад хариу өгөх, улс ардын аж ахуйн оновчтой бүтцийг бүрдүүлэх, нийгмийн харилцаа, аж ахуйн механизмыг төгөлдөржүүлэх, удирдлага, төлөвлөлтийн ажлыг боловсронгуй болгох, өнгөрсөн үеийн түүхийн сургамжийг харгалзан улс орныхоо өнөө болон хэтийн хөгжлийн төлөвийг тодорхойлох тухайд эрдэм шинжилгээний байгууллага, эрдэмтэд, сэхээтнийхээ хүчинд ард түмэн найдаж, тэднээсээ их зүйл хүсэн хүлээж байна. Гэвч
хөдөлмөрчдийн тэрхүү найдлага, оюун санааны эрэлт хэрэгцээг хангахад дорвитой ахиц гаргах талаар цаг алдаж, идэвхи, санаачилга дутаж байгаа учраас тулгамдсан асуудлууд эрдэмтэд, сэхээтнүүдээс хариугаа хүлээсэн хэвээр л байна. 

Онолын асуудалд догматик маягаар хандаж, марксизм, ленинизмийн сонгодог бүтээлүүдийг зөвхөн иш татаж зүүлт болгох эсвэл намын баримт бичгүүдэд дурдсан заалт, дүгнэлтийн хүрээнд эргэлдэхээс хэтрэхгүй байгаагаас онолын сэтгэлгээ хөгжих байтугай нийгмийн ухаан, өөрчлөлт, шинэчлэлийн, өнөөгийн нөхцөлд зогсонги байдлаас бас л гарч чадаагүй байна. Социалист байгуулалтыг туршлага, манай туулсан замын өвөрмөц онцлог түүний ололт, дутагдлыг онолын үндэстэй задлан шинжилж нэгтгэн дүгнэсэн нэгэн сэдэвт бүтээл эсвэл хамтын судалгаа ихээхэн үгүйлэгдсэн хэвээрээ байна. 

Сүүлийн хорь гаруй жилд манай нийгмийн хөгжлийн зангилаа тулгамдсан асуудлаар онолын бүтээлч маргаан явуулаагүй бөгөөд ер нь үнэн мөнийг олоход тус хүргэхүйц нөхөрсөг маргаан өрнүүлэх соёлд суралцах бололцоо ч хаалттай, үнэнийг монопольчилж алдар хүнд, албан тушаалын нэрээр далайлган бүхнийг мэдэгчийн дүрээр захиргаадах арга удтал ноёрхож байсныг өөрчлөх цаг аль хэдийнэ болжээ. 

Манай үндэсний оюуны яндашгүй их нөөц олон талын чадавхийг бүрэн дүүрэн ашиглах, түүнийг хүний сайн сайхны төлөө улс эх орноо хөгжүүлэх үйл хэрэгт дайчлан зориулах нь гагцхүү шинжлэх ухааны байгууллагуудын өрөөсгөл үүрэг биш, харин үйлдвэр, аж ахуй, соёлын газрууд, намын байгууллагууд, коммунистуудын түгээмэл эрмэлзэл байх ёстой. Хамтын оюун ухаанаар боловсруулж нухацтай судалгаа гаргахад тулгуур болохуйц социологийн болон санал асуулга эсвэл бүтээлч маргаанаар хуримтлагдсан санал,шүүмжлэл, үзэл баримтлалыг маш анхааралтай авч үзэж, нэгтгэн дүгнэж, задлан шинжилгээ хийх. ийм чадвар мэдлэгтэй боловсон хүчнийг ч чиглэсэн зорилготойгоор дайчлан ажиллуулах хэрэгтэй байна. 

Нийгмийн ухааны институт, Намын дээд сургууль, ШУА, тэдгээрийн хүрээлэнгүүд, их дээд сургуулиудын дэргэдэх эрдмийн зөвлөл, салбарын яамдын эрдэм шинжилгээний хүрээлэнгүүд гэхчлэн эрдэм шинжилгээний олон арван байгууллага, тэнд өдий төдий эрдэмтэд ажилласаар байгаа боловч БНМАУ-ын капиталист бус хөгжлийн болон социалист байгуулалтын үеийн нийгэм эдийн засгийн томоохон асуудлууд одоо хүртэл төгөлдөр сайн боловсрогдож чадаагүй, тэр  байтугай нийгмийн ухааны салбарт одоо хүртэл баримталж ирсэн хуучирсан буюу хазгай ташаа дүгнэлт, зарим өрөөсгөл ухагдахууныг засаж залруулах ажил удаашралтай байна. Эрдмийн цол зэрэгтэй болсноор санаа амарч хүчээ нөөж, үр бүтээл багатай, идэвхгүй байх, тэрчлэн нэр төр, ашиг завшаан хөөцөлдөх, хуучныг үгширтэл баримтлах, загварчлах, хэлбэрдэх, нийтэд илэрхий мэдээж үнэнийг хялбарчлан бичих, ярих төдийгөөр хязгаарлах, тогтоол, шийдвэр, баримт бичгийн агуулгыг идэвхгүй тайлбарлан мэдээлэх зэрэг хоцрогдол доголдлоос манай оюуны чадавхийг чөлөөлөх хэрэгтэй байна. 

Амьдралыг зөрчил дунд нь судлах талаар Намын Төв Хорооны V бүгд хурлаас өгсөн заалтыг хэрэгжүүлэх, ингэснээрээ манай эдийн засаг, нийгмийн харилцаа, ёс суртахууны хүрээнд янз бүрийн хэлбэрээр илрэн гарч байдаг зөрчлийг нийгэм, хамт олон, хөдөлмөрчдийн эрх ашигт хохирол үзүүлэх хэмжээнд хүртэл хуримтлагдахаас нь өмнө цаг алдалгүй илрүүлж зохистой хэлбэрээр шийдвэрлэхэд оюуны чадавхийг чиглүүлэх талаар арга барил, сэтгэлгээ, зохион байгуулалтын ажилдаа эрс өөрчлөлт гаргахыг намын байгууллагууд, үзэл суртлын ажилтнуудаас цаг үе хатуу шаардаж байна. 

