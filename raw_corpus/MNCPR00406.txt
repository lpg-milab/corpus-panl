ОРОН СУУЦ АШИГТАЙ БИЗНЕС МӨН ҮҮ

Нийслэлд орон сууцны ханш орон нутгаас илүү үнэтэй гэж зарим хүн үздэг. Харин Эрдэнэт, Дархан, Багануур зэрэг "дөнгүүр" хөгжилтэй хотуудад байрны ханш Улаанбаатарынхаас дутаахааргүй болоод байна. 
Эрдэнэтийг гоёсон өндөр барилгууд ар араасаа олон захиалгад дарагдсаар. "Залуучуудынх" хэмээх тодотголтойн дээр хөгжил, дэвшлээрээ хэн бүхний харааг булаах болсон учир нутаг сэлгэх гэсэн нийслэлчүүд олширсон. Үүнтэй холбоотойгоор орон сууцны эрэлт ч нэмэгдэж, ханш нь өсөх хандлагатай байна. Нэг өрөө байрны үнэ Эрдэнэтэд 20-25 саяын хооронд хэлбэлзэж байгаа. Газрыг ч ялгаагүй өндөр үнээр үнэлэх болжээ. Хамгийн доод тал нь 1172 ам метр газрыг найман сая 900 мянга, хамгийн дээд хэмжээ нь 345 ам метр газрыг 566 саяар худалдаж байна. Харин Дарханд нэг өрөө байрны үнэ 25-30 сая хүрээд байгаа. Байрны захиалга ч нийслэлээс дутахааргүй болжээ. Мөн хувийн орон сууцны зах зээл тэнд хэдийнэ хөгжсөн бөгөөд эх хотын цөөнгүй өрх тэнд өөрийн гэсэн хауз "хатгаад" авчээ. Харин газрын үнэ саяхны дуудлага худалдаагаар 20-30 ам метр нь 18 саяас эхэлж 37 сая хүрсэн тохиолдол гарч. Тэгэхээр орон сууцны зах зээл яах аргагүй ашигтай аж. Дархан, Эрдэнэтэд сууцны үнэ одоохондоо "халаагүй" байна. Гэхдээ олон эдийн засагчийн хэлж буйгаар эдгээр хот хөгжихийн хэрээр байрны үнэ ч дагаад оодрох нь. 
Засгийн газар 2004 оноос хойш "40 мянган айлын орон сууц" хөтөлбөр боловсруулахаар хэрэндээ хөөцөлдөж байгаа. Хөтөлбөрийн дагуу 10 жилийн хугацаатай, жилийн 11 хувийн хүүтэй, 25 хүртэлх сая төгрөгийг Монгол Улсын иргэн хэн боловч авах эрхтэй. Гэхдээ анх удаа орон сууц худалдан авч байгаа тохиолдолд хэмээн тодотгоод байгаа. Харин арилжааны банкуудаас гаргаж буй орон сууцны зээлийн хүүгийн хамгийн доод хэмжээ нь сарын 1.4 хувь. Одоогоор "Зоос", "Хадгаламж", "Чингис хаан" зэрэг банк орон сууцны зээлээ зогсоогоод байна. Харин Худалдаа хөгжлийн банк, "Монгол шуудан", "Голомт", "Капитрон", "Хас", "Хаан", "Капитал", Улаанбаатар хотын банкууд байрны зээл олгож байна. 
Арилжааны банкуудын зээлийн хүү болон тавигдах шаардлагуудыг энд тодотгов.
Худалдаа хөгжлийн банк 150 сая хүртэл төгрөг зээлийг жилийн 20.4 хувиар бодож олгож байна. Сараар нь бодвол 1.7 хувь. Тус банкнаас зээлдэгчдэд тэтгэвэрт гарахаасаа өмнө өрөө бүрэн төлж дуусгах, өрхийн орлого сарын 500 мянган төгрөгөөс багагүй байх, банк, хадгаламж зээлийн хоршоонд зээлийн өргүй байх, тухайн газраа хоёроос доошгүй жил ажилласан байх зэрэг шалгуур тавьж байна.
С.Мөнхбаяр