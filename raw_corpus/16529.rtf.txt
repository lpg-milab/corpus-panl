№252 (16529)         
1986 оны аравдугаар сарын 21.
Хурлын байнгын комисс

Социалист ардчиллыг гүнзгийрүүлэн хөгжүүлж, ардын төр, түүний байгууллагуудын ролийг дээшлүүлэх, нийгэм төрийг удирдах хэрэгт хөдөлмөрчдийг улам өргөн татан оролцуулахын чухлыг МАХН-ын XIX их хурал тодорхойлон заав. Энэ зорилтыг хэрэгжүүлэх нэг чухал чиглэл нь БНМАУ-ын аймаг, хот, сум, хороо, район, орон нутгийн хотын АДХ-ын байнгын комиссуудын үйл ажиллагааг улам бүр идэвхжүүлэх явдал мөн. Орон нутгийн Хурлын байнгын комиссууд нь тэдгээрийн эрх барих байгууллагын үйл ажиллагаанд депутатуудыг зохион байгуулалттай оролцуулж ажиллуулах хэлбэр бөгөөд Хурлын туслах байгууллага юм. Одоо 2100 гаруй байнгын комисст 13 мянга шахам депутат, арван мянга гаруй идэвхтэн ажиллаж байна. 

Байнгын комиссууд чуулганд тайлагнах, чуулганаас комисст бүтээлч даалгавар өгч дүгнэх, семинар, зөвлөлгөөн, үзүүлэх сургууль зохиох, Хурлын мандатын комисс депутатын үйл ажиллагааг шалгаж чуулганд илтгэл оруулах явдал бүх аймаг, хот, анхан шатны Хуралд хэвшиж үзлэг шалгалтын чанар, үр нөлөө нь дээшлэв. Орон нутгийн нам, захиргааны байгууллагын байнгын удирдлага, туслалцааны үр дүнд Хурлын байнгын комиссуудын ажил тогтмолжиж байна. 

Гэсэн ч байнгын комиссын ажил жигд сайжирч дүрмийн заалтыг тэр бүр хангахгүй байна. Ялангуяа чуулганы шийдвэр бэлтгэх, хэлэлцэх асуудалд санал дүгнэлт өгөх, хурлын шийдвэрийг хэрэгжүүлэх, биелэлтийг шалган зохион байгуулах явдал хангалтгүй өдөр тутмын аар саар асуудлаар хөөцөлддөг гэм үзэгдсээр байна. 

Ховд, Хэнтий, Өвөрхангай аймагт анхан шатны Хурлын байнгын комиссын үйл ажиллагаа жигдэрч чадаагүй нь шалгалтаар илрэв. Хэнтий аймгийн БатШирээт сумын хурлын зарим комисс сонгогдсоноос хойш ямар ч ажил зохиосонгүй. Энэ бүхэн нь сумын АДХ-ын гүйцэтгэх захиргаадаас байнгын комиссын гишүүдийн хүчийг муу зохион байгуулж удирдан тусалдаггүй, нөгөө талаар комиссын гишүүн бүрийн идэвх санаачилга сул байгаатай шууд холбоотой юм. 

МАХН-ын XIX их хурлаас тодорхойлон, заасанчлан эдийн засаг, нийгмийн хөгжлийн асуудлыг шийдвэрлэх, хөдөлмерийн нөөцийг дүүрэн ашиглах, хүнсний болон өргөн хэрэглээний барааны үйлдвэрлэлийг нэмэгдүүлэх, хүн амын хэрэгцээг бүрэн хангахад байнгын комиссуудын ажил чиглэх ёстой. Иймээс байнгын комисс бүр эрхэлсэн салбарын чиглэлээр гарсан төрийн хууль, тогтоомж, чуулганы шийдвэр болон зөвлөмжийнхөө биелэлтийг сахилга, дэг журам, зохион байгуулалтыг бэхжүүлэх ажилтай нягт холбож шалгахад онцгой анхаарвал зохино. Энэ бол байнгын комиссын эрхлэн гүйцэтгэх байнгын бүтээлч үйл ажиллагаа мөн. 1985 онд байнгын комиссууд 5800 шахам үзлэг шалгалт хийж, 3400 зөвлөмж гарган түүнийхээ ихэнхийг биелүүлсэн дүн мэдээтэй боловч тооны үзүүлэлтээс чанарт илүү анхаарах шаардлагатай юм. 

Байнгын комиссууд эдийн засаг, нийгмийг хөгжүүлэх төлөвлөгөө, төсөв, сонгогчдын захиа даалгаврын биелэлтийг орон нутгийн байгууллагуудад, тухайлбал гүйцэтгэх захиргааны хэлтэс, газар, үйлдвэр, албан байгууллагад шалгах, биелэлтийг хангахад үр ашигтай нөлөөлөх асуудлыг чуулганд хэлэлцүүлэхээр оруулж байвал зохино. Мөн улс ардын аж ахуй, соёлыг хөгжүүлэх хэтийн болон жилийн төлөвлөгөөний төслийг боловсруулах, батлах, биелэлтийг хангах ажилд салбарын чиглэлээр идэвхтэй оролцох чармайлтыг улам дээшлүүлэх нь комиссын бас нэг гол үүрэг мөн. Энэ нь комиссууд эдийн засаг, Нийгмийн асуудлаар хурлаас гаргаж байгаа шийдвэрийн агуулгыг сайжруулах, улам тодорхой иш үндэстэй болгох, чуулганаар хэлэлцэж буй асуудлыг мэдээлэн нэгтгэх, шийдвэрийн төслийг бэлтгэх шатанд депутатууд, байнгын комиссууд гүнзгий оролцоно гэсэн үг юм. 

Байнгын комисс бүр өөрсдийн хийх үзлэг шалгалтын бэлтгэлийг эртээс хангах ялангуяа, үзлэг шалгалтынхаа гол сэдвийг зов сонгон авч түүнд депутат, идэвхтэн, мэргэжилтнийг сайн бэлтгүүлэх нь үзлэг шалгалтын үр дүн, ажил хэрэгч байдлыг дээшлүүлэх болно. Орон нутагт ор нэр болсон, мөр мөрөө хөөсөн, ур ашиг багатай үзлэг шалгалт олширсныг эцэс болгож, хүчийг аль болох төвлөрүүлэн зохион байгуулах хэрэгтэй юм. Байнгын комиссууд өөр хоорондоо, ардын хянан шалгах хороо, гүйЦэтгэх захиргаа, түүний дэргэдэх комисс, хөдөлмөрчдийн сайн дурын болон эвлэл, үйлдвэрчин, эмэгтэйчүүдийн байгууллагатай хамтран ажиллах явдлыг өргөжүүлэхэд онцгой анхаарах нь зүйтэй. 

Байнгын комиссууд тулгамдсан чухал асуудлаар санал дүгнэлт гаргах, асуудал боловсруулж Хурлын чуулган, гүйцэтгэх захиргаанд оруулах, удирдах хүмүүсийн илтгэл, сонсгол хэлэлцэх, гүйцэтгэх захиргааны хэлтэс, газар, үйлдвэр, албан байгууллагын эрх баригчдад асуулга тавих, тодорхой асуудалд судалгаа шинжилгээ хийх өргөн эрхээ хэрэгжүүлэх хэрэгтэй байна. Түүнд гүйцэтгэх захиргаадын зүгээс тодорхой туслалцаа үзүүлж комиссуудын хэтийн болон жилийн төлөвлөгөөнд орсон хяналт шалгалтыг нам, төр, олон нийтийн байгууллагуудын төлөвлөгөөтэй уялдуулан зохицуулах хэрэгтэй. 

Намын XIX их хурлаас << . . . байнгын комиссын зөвлөмж, депутатуудын тавьсан саналыг гүйцэтгэх захиргааны байгууллагууд хариуцлагатай нарийн авч үзэж байвал зохино >> гэж заасан заалтыг нарийн мөрдөж, түүний биелэлтэд тухайн байнгын комисс, гүйцэтгэх захиргаад хатуу хяналт тавьж, үр дүнг тооцоолж ажиллавал зохино. Байнгын комиссын ажлыг жигд сайжруулахын тулд намын байгууллагын удирдлага туслалцааг улам дээшлүүлэх нь чухал. Орон нутгийн хурлын дэргэдэх намын хэсэг, түүний зөвлөл, аймаг, хотын Хурлын байнгын комиссын зохицуулах зөвлөлүүд байнгын комиссын ажилд үргэлж туслах шаардлагатай байна. 

Аж ахуй, нийгэм, соёлын байгуулалтын салбарт эдлэх эрхээ бүрэн хэрэгжүүлж, үйл ажиллагаагаа идэвхжүүлэн, дайчин давшингуй шинэ шаардлагын дагуу бүтээлч тодорхой хандаж ажиллах нь орон нутгийн Хурлын байнгын комиссуудын гол зорилт мөн.

