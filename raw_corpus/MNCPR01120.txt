Ерөнхийлөгч өө, миний мөр цагаан гэдэгт таны хэлдгээр 100 хувь итгэж болно

МУ-ын Ерөнхийлөгч Н.Энхбаярын "25 суваг" телевизэд өгсөн ярилцлагад нэр нь дурьдагдаж, бараг гэмт хэргийн шинжтэй зүйлд "холбогдсон" БСШУ-ы сайд асан П.Цагааныг "Ярилцъя" булангийн энэ удаагийн зочноор урьж байр суурийг нь сонслоо. 
-Таныг сайдын ажлаа өгснөөсөө хойш Америкт л амьдраад байгаа гэсэн мэдээлэл яваад байсан? Ажлаа өгсний дараа 7 хоног л явсан байх. Түүнээс хойш монголдоо л байж байна. Хүмүүс намайг Америк руу гараад явчихсан мэтээр л ярих юм. Би байж л байгаа биз дээ. -Яг одоо ямар ажил хийж байна вэ? - Өөртөө л ажил гаргахаас. -Ямар? -Гадна, дотноос янз бүрийн санал ирж л байна. Юу ч гэсэн, Монгол Улсын иргэдийг гадаадын компаниудад дадлага хийлгэж, мэргэжил дээшлүүлэх хөтөлбөр хэрэгжүүлэхээр төлөвлөж байгаа. -Бизнесийн нууц гэхгүй бол хаашаа тэр вэ? -Эхний ээлжинд АНУ руу 3-18 сарын хугацаатай явуулна. Дадлагажигч ур чадвараасаа хамаарч тухайн компанийн ажилтнуудтай ойролцоо цалин авахаас гадна гэр бүлээрээ очиж амьдрах боломжтой шинэ хөтөлбөр байгаа юм. -Ер нь Шинэ Засгийн газар таныг ажил төрөлтэй болгох талаар ярьсан уу? -Ерөнхий сайдтай уулзъя гэж хүсэлт тавиад удаж байна. Зав нь болохгүй байгаа юм болов уу даа. Уулзаж амжаагүй л байна. Үнэхээрийн ч завгүй ажил даа. -Та Засгийн газрын гишүүнээр хоёр ч удаа ажиллаж байсан хүн. Одоогийн Засгийн газрын ирээдүй, чадавхийг анхааралтай ажиглаж байгаа байх. Шинэ Засгийн газарт ямар дүн тавьж байна даа? -Хэдийгээр олон но-той ч гэсэн огцорчихгүй, зөв ажиллаасай л гэж ерөөж байна. Яагаад вэ гэвэл хоёр шалтгаан байна. Нэгдүгээрт, Засгийн газар тогтворгүй байхын горыг, хор уршгийг эцсийн эцэст ард түмэн амсдаг юмаа. Би үүнийг дэндүү сайн мэднэ. Ц.Элбэгдоржийн Засгийн газар огцорсны горыг бид шууд болон шууд бусаар бүгдээрээ л амсч байна. Хоёрт, удирдлагын чанар чансаа нь улам дордоод байдаг юм. Олон эрчүүд эхнэрээ сайжрууллаа гээд солиход л дордуулчихсан байдаг гэдэг биз дээ, яг түүн шиг. Одоогийн Засгийн газар өмнөхөөсөө дор, дараагийн Засгийн газар одоогийнхоосоо дордоно гэсэн үг. Ромын эзэнт гүрний хаан Клагудиа өөрийнхөө морийг консулаар томилж байсан түүх бий. Гэтэл хэдэн мянган жилийн дараа Монголд морь нь консулыг томилдог гунигтай жишиг тогтвол хэцүү болно оо доо. -Саяхан Ерөнхийлөгч Н.Энхбаяр ярилцлага өгөхдөө Таныг Сангийн сайд байхдаа ХХБ-ны 30 хувийг тушаал гаргаад, хувьчлал нэрээр алга хийсэн. Бас авлига авсан байх ч магадлалтай гэх маягийн үг хэлэх юм. Та уншив уу? -Манай Ерөнхийлөгч Шерлок Холмс болох дөхсөн юм шиг ээ. Марзганахгүй хариулахад, ийм хариуцлагагүй гэхэд хаашаа ч юм, хардлага сэрдлэг маягтай ч гэх юм уу үг хэлсэнд нь харамсч байна. Ерөнхийлөгч анх Ерөнхий сайд болмогцоо Монгол ТВ, радиогоор хийсэн шууд ярилцлага, бас ноднин жил Ерөнхийлөгчийн сонгуульд өрсөлдөж явахдаа лав хоёр ч удаа намайг гүжирдсэн үг хэлснийг санаж байна. Эхнийхэд нь "За яахав, бурхан биш, хүн юм болохоор шинэ ажил аваад олон тоо, мэдээлэл дотор будлиа биз дээ" гээд өнгөрсөн, дараагийнхад нь олон хүн хариу өг гээд л байсан. Хэрүүл уруулаар яахав, жаахан улс төржөө биз дээ гээд өнгөрсөн. Харин энэ удаад ХХБ-ы асуудлыг олон жилийн дараа, харанхуй нүхэн дотроос гаргаж ирсэн болохоор зориуд санаатай хэлье гэж хэлжээ гэж ойлгогдохоор байна. -Та миний асуултад хариулаад байх шиг атлаа гол юмаа хаяад явчих шиг. Бултчихлаа ч гэж хардмаар? -Хариулья. Нэгэнт та тэгж бодоод байгаа бол хариулчихсан нь дээр байх л даа. Харин товчлохгүй бол танай сонины нүүр ч багадах байх шүү. 1996 онд ардчилсан хүчин анх удаа Засгийн эрх авахад ХХБ-ийг төрийнх биш, хамт олны банк, өөрөөр хэлбэл, хувийн банк гэсэн шийдвэрийг Нийслэлийн шүүхээс гаргачихсан байсан гээд боддоо. Тэр үед манай яам Дээд шүүхэд давж заалдаж байж, уг шийдвэрийг цуцлуулсан. Гэхдээ хамт олонд нь төр хувьцааны тодорхой хэсгийг өгөх ёстой гэдгийг Дээд шүүхийн шийдвэрт тусгасан байсан. Үнэхээр хамт олонд нь банкны хувьцаанаас өгөх тухай уг банкийг үүсгэн байгуулсан шийдвэр, гэрээ баримт бичиг, өмнөх хэд хэдэн Засгийн газар, сайд нарын шийдвэрүүд байсан. Би ХХБ-ийг 100 хувь хувьчилж авах шийдвэрийг шүүхээр гаргуулсан удирдлагыг сольж, банкны хамт олонтой нь уулзахдаа тэдэнд нэг зүйлийг амласан. Тэр юу вэ гэвэл, та нар төрөөс юу ч авалгүйгээр төрийн өмчийн банкийг хөл дээр нь босгожээ. Та нарт талархаж байна. Гэхдээ 100 хувь хувьчилж авсныг зөвшөөрөхгүй, хамт олон та нарт хувьцааны тодорхой хувийг үнэгүй биш, үнэ өртөгтэйгээр өгнө гэж би хэлсэн. Уг асуудлыг ТӨХ, Засгийн газар хэд хэдэн удаа нухацтай хэлэлцэж байгаад хамт олонд нь 30 хувийг нэрлэсэн үнээр нь хувьчлах шийдвэр гаргасан. Мөнгө нь хаашаа ч алга болоогүй, төсвийн орлогод 100 хувь орсон. -Ер нь Сангийн сайдад банк хувьчлах эрх мэдэл байдаг юм уу? -Сайдын тушаалаар төрийн өмчийг хувьчилдаг хууль байдаггүй юм. Өмнө нь энэ асуудлыг улс төржүүлэхдээ М.Энхсайхан, П.Цагаан хоёрыг холбож ярьдаг байсан. Одоо хөөрхий тугал бяруу хариулах гэж яваа Цагааныг ноолох хэрэг юуны учир гарсан юм бол доо. Ерөнхийлөгч маань ажил албатай байгаа ярилцлагад нь дурьдагдсан бүх хүмүүст тал зассан шинжтэй үг хэлээд харин намайг хүнд ноцтой гэмт хэрэгт сэрдэж байгаа бололтой юм. Хэрэв би үнэхээр л хууль бус үйлдэл хийсэн юм бол 2000-2004 онд засгийн бүх эрх мэдлийг гартаа барьж төвлөрүүлж байх үедээ шалгаад, цуцлаад, шийтгэж болох л байсан биз дээ. Мэдээж шалгуулсан л байж таараа. Туг барьж яваа төрийн тэргүүн маань ийм хардлага, сэрдэлгийн шинжтэй зүйл ярьж явдгаа болимоор юм. -Авлигал авсан эсэх талаар тань л шууд хариулт хүсч байна. Нэгэнт төрийн тэргүүний амнаас унасан факт болохоор миний ингэж тулган шаардаж байгаа маань ч зөв гэж бодоод байх юм ? -Би Засгийн газраас өгсөн үүргийн дагуу ХХБ-ны 30 хувийг хамт олонд нь хувьчлах тушаал гаргаж, ажлаа хийснийхээ төлөө, хамт олонд нь амласан амлалтаа биелүүлснийхээ төлөө авлигал авах нь бүү хэл аяганы амсар ч зуугаагүй. Аяга цай ууя ч гэж бодоогүй. Тийм хэрэгцээ ч надад байхгүй. Төрд үнэн ч зүтгэхээс өөр бодол надад байгаагүй юм шүү. Би албан үүргээ биелүүлснийхээ төлөө 10-аад жил хардагдлаа. Яах ёстой юм бэ. "Человек думает в меру своей спорченности" гэдэг орос ардын зүйр үг л толгойд орж ирээд байх юм даа, Ерөнхийлөгч өө, миний мөр цагаан гэдэгт таны хэлдгээр 100 хувь итгэж болно. Итгэхгүй байгаа бол ХХБ-ыг шалгах бие даасан хөндлөнгийн комиссыг нэн даруй байгуулж шалгуулья. Би шалгуулах дуртай. Яагаад гэвэл миний совесть чиста. Шалгуулснаар нэр цэвэршдэг юм. Шалгуулъя гэснээс ХХБ-ны 74 хувийг 7 хоногийн өмнө Люксенбургт 25 мянган долларын дүрмийн сантай байгуулагдсан хоршооны чинээхэн компани ч бил үү, консорциумд ч билүү хувьчилж өгсөн болон түүнээс хойш юу болсныг давхар шалгая. Хүний нэр хугарахаар яс хугар гэдэг. Ерөнхийлөгчийг сэрдэмтгий гэж намынхан нь нөхөд ярьдаг л юм. Гэхдээ төрийн тэргүүн танд намайг сэрдэж, над руу чулуу шидэх ямар хэрэг гарсан юм бол доо. Би өөрийгөө шалгуулъяа. Би таныг шалгая гэж байгаа юм биш ээ. Ард түмний хөрөнгө, төрийн өмч байсан ХХБ-ны хувьчлалыг шалгаж олон түмэнд бүрэн дүүрэн бодит мэдээлэл өгье гэж би танай сониноор дамжуулан Ерөнхийлөгчид хэлмээр байна. Нэмээд нэг зүйл хэлчихэд ажил үүргээ гүйцэтгэж байгаа Ерөнхийлөгч хүн гадаадынхныг хулхидсанаа баатарлаг гавьяа байгуулсан мэтээр сайрхан ярьж байгаа нь олны танил, Монголын нэр хүндийг гутаасан нэгэнтэй тун адилхан сонсогдож байна. Ийм соёл, ийм ухамсар, ийм шударга бус ёсыг бид Монголд тогтоох гэж зорьж байгаа гэж үү? Юу болж байна аа, та минь ээ. Зарим зүйлийг дурсамж номондоо үлдээхэд бас болмоор л санагдах юм. За болье, хадуурах шинжтэй болж байх шиг байна. -Ингэхэд Ерөнхийлөгч та хоёр хэдийнээс ийм таагүй харилцаатай юм бэ? -Таагүй харилцаатай биш шүү. Миний хувьд таньдаг мэддэг болсон цагаасаа хойш байнга л хүндэтгэлтэй хандаж ирсэн. Ярих хэлэх, санал солилцох зүйлээ хүний ёсоор давхар бодол өвөртлөлгүй шууд хэлж, ярьж ирсэн. Манай Засгийн газар огцорсны дараа ч гэсэн намайг бараалхъя гэсэн хүсэлт тавихад хүлээн авч уулзаж, олон асуудлаар санал солилцоход нь "төрийн ажилд олон жил нухлагдаж, унаж, босч явсан хүн болохоороо төрийн өндөр сэнтийд анх удаа заларсан хүмүүсээс аргагүй л өөр байна даа" гэж бодож байснаа нуух юм алга. -Тэгвэл та хоёрын дундуур муур гүйчихэж л дээ? -Харх шиг хүмүүс хаа сайгүй л дээ. -Өөрийг тань авлига энэ тэртэй холбосон Ерөнхийлөгчийн тэр ярилцлагыг бүхэлд нь ажиглагчид янз бүрээр л дүгнэж байна. Харин та юу гэж бодов? -Шууд хариулахад хэцүү асуулт байна. Буруу зөрүү зүйл яримгүй байна. Янз бүрийн бодол дүгнэлт толгойд эргэлдэж байсныг санаж байна. Нэгдүгээрт, Ерөнхийлөгч маань шинэ маягийн пиар хийж эхэлж байгаа юм болов уу гэж санагдсан. Их л чөлөөтэй ярьсан юм шиг санагдсан. Хоёрдугаарт, тэгснээс ч болсон юм уу, сонин дээр л лав утгын бөгөөд үг үсгийн алдаа цөөнгүй байсан. Зүй нь Ерөнхийлөгч үг хэлэх бүрт манай хэвлэл мэдээллийнхэн, тоймчид, улс төрчид, эрдэмтэн мэргэд болон нарийн мэргэжлийн холбогдох хүмүүст надад тавьсан шигээ янз бүрийн асуулт шууд тавиад, тал талаас нь анализ дүгнэлт хийлгэж, нийгмийн анхаарлыг хандуулдаг байвал хөндөгдсөн асуудлуудыг шүүн тунгаах, дэмжих, хэрэгжүүлэх гээд дараа дараагийн ажил өрнөж нийгмийн хөгжилд хэрэгтэй юм. Сайхан санаа цаасан дээр үлдэж хоцроод л байвал нийгэмд ашиг тус болно гэж үү? - Дэмжмээр авууштай санаа, оноо танд харагдсан уу? -Байна аа. Хамгийн олзуурхууштай санал бол төрийн албан хаагчдыг нам бус болгох. Бид хийх ёстой реформ, шинэтгэлийг хэний амнаас гарах нь хамаагүй, нийгмийн хөгжилд хэрэгтэй л гэж үзвэл цаг алдалгүй хиймээр байгаа юм. Дэмий улс төржсөөр байтал хөгжлийн боломж, цаг хугацаа их алдагдаж байгаад би чин сэтгэлээсээ харамсаж, дотроо шаналж явдаг.Төрийн албан хаагчдыг нам бус болгох хуулийн төслийг Загийн газар арваад жилийн өмнө 1997 онд УИХ-д өргөн барьж байсан. Хэрэв тэр үед уг асуудлыг шийдчихсэн бол төрийн албаны чадавхи одоогийхоос хавьгүй дээр, ядуурлын түвшин ч ихээхэн буурчихсан байх байсан биз. Монголд сайхан сайхан нэртэй намуудын өнгө өнгийн батлахтай чадал муутай багш, мэргэжилтэн, эмч, дарга нар хэрэггүй. Харин сайн багш, сайн хүн, малын эмч, сайн багийн дарга .. л хэрэгтэй. Хэнийг дэмжихээ тэд сонгуулийн өдөр саналаа нууцаар өгч илэрхийлдэг байхад болно шүү дээ. -Энэ Их Хурал төрийн албан хаагчдыг нам бус болгож чадах болов уу? -Чадахгүй гэдэгт 99 хувийн итгэлтэй байна. -Яагаад? -Үг хэлээрээ үндэсний эрх ашгийг дээдэлнэ гэж ярьдаг боловч, үйл хэргээрээ амин хувийн болон намынхаа эрх ашгийг үндэсний эрх ашгаас дээгүүр тавьдаг хүмүүс олон байна. -Та улс төрд олон жил явлаа. Үүнийг л хийх ёстой байсан юм гэдэг ч юм уу. Эсвэл хийдэггүй байх байсан юм гэж бодогддог зүйл олон л байдаг байх? -Байлгүй яахав дээ. Хийх ёстой олон шинэтгэлүүдийг цаг алдалгүй хийчихмээр санагддаг юм. Энэ бол бодлогын шинжтэй асуудал бөгөөд жич илэрхийлье гэж бодож яваа. Түүнээс гадна ардчилсан гэдэг тодотголтой Монголыг минь дэлхий ертөнцөд гутааж байгаа, бас эргэлзээ төрүүлж байгаа зүйлс байна. Тэдгээр лүү төр, нийгэм анхаармаар санагддаг юм. -Жишээ нь? - Жишээ нь гэхэд л Ерөнхийлөгчийн ярилцлагад хальт дурьдагдсан С.Зориг агсны амь насыг бүрэлгэсэн  гэмт хэргийг илрүүлж чадахгүй байгаа явдал. Түүнийг тойрсон асуудлууд. Гадаадын байгууллагын нарийн мэргэжлийн туслалцаа үзүүлэх саналаас яагаад татгалзав, хэн татгалзав, аль эсвэл хэн татгалзуулав гэх мэт асуумаар лавламаар, бас нэхмээр зүйл байдаг л юм. Уг хэргийг илрүүлж, гэмт хэрэгтнийг гэсгээхээс нааш Монголд шударга ёс тогтоно гэж үү? Түүнээс гадна Таван Толгой, Оюутолгой, Эрдэнэттэй холбоотой олон мэдээллийг бүүр нэг ил тод болгоод монголын ард түмэнд нэг мөр ойлголт өгөх шаардлагатай гэж үздэг. Төр засгийн эрх барьж буй хүмүүс ард түмнээсээ дээрх мэдээллийг нууна гэдэг ардчилсан ёсонд ч, үндэсний эрх ашигт ч нийцэхгүй. 

Бадамдоржийн Ганчимэг
