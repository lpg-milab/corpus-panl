СӨҮЛЭЭС ТЭЭСЭН САЛХИН СЭНСНИЙ ГУНИГ

Сөүлийн өндөр байшингуудын дунд нэгээхэн салхи ч үгүй халуун тунарна. Тэнгэр нь саарал ягаан өнгөөр бүүдийж зотон даавуун дээр зурсан уйтгарт зохиомж шиг сэтгэгдэл төрүүлнэ.
Ямар нэгэн сав, баглаа боодолд хүлүүлчихсэн юм шиг болж, унд хоолны газрын салхин сэнсэнд сая хээрийн салхи үнэрлэсэн аятай сэрүүнийг түр амсана. Түр тайтгарлыг өгсөн өнөө сэнсний хиймэл салхи тэгсхийгээд бас л худал хоосныг сануулна. Буусан буудал руугаа тэмтчисээр ирээд бас л өнөө таазнаас нээгдэн үлээх салхин сэнсний хиймэл салхинд амсхийнэ. Улаанбаатарт шарах халуунтай ч сэвэлзэх салхитай байдаг бол Сөүл хотын зун салхин сэнсний үлгэрийг л гагц хүсэмжилнэ. Үнэндээ салхин сэнснээс үүсэх хиймэл салхинд бие сэтгэлээ тоглуулж яваад дуусах юм шиг харь хотын зуны өдрүүдээр цөөн хоног яваад ирлээ. Сөүл орно гэдэг монголчуудын хувьд нэг үеэ бодвол Эрээн орохтой адил амархан зүйл болжээ. Ялгаа нь гэвэл энд хөгжингүй орнуудын хотын соёлын зах барааг өөрийн эрхгүй олж үзнэ байх. Амьсгал дарсан бүгчим өдрүүдийн дундуур удаан явж элдэв янзыг дотроо ажиглаж явав. Хотын нэгэн дүүргийн музейгээр орсон нь хан үндэстний тухай миний бодлыг нэгэн зүгт хөтөлсөн юм. Япончуудад дарлагдаж байсан үеийнхээ түүхийг тэд тод томруун дэлгэжээ. Уг байшин япончуудын эрүүдэн шүүх төв газар байсан нь түүхийн хэрдхийлгэм үнэнийг өнөө ч үзэх аятайхан боломжийг олгосон байна. Төмөр сараалжин хорих өрөөнүүд, ганц хүн босоогоороо багтах зайны тамлалын тасалгаа зэрэг нь үзсэн хүнд ямар нэгэн эвгүй сэтгэгдэл зайлшгүй үлдээхээр аж. Зарим төмөр сараалжин хаалгат хорих өрөөнүүдэд орчин үеийн хуванцар материалыг ашиглан хүн бүтээж, хувцас өмсгөн тэр үеийн дүр зургийг бүтээжээ. Яг л тамлагдан зовж байгаа үндэсний баатруудын нүүр царайг харуулж, яг л тамлан зовоож байгаа харгис хэрцгий дарангуйлагчдын төрхийг нүдэнд харуулна. Зовж тарчилж байгаа хүний хашгиран ёолох чимээг сонсгож, тамлан хороож байгаа дарангуйлагчийн хахир дуу цуурайтна. Дуу хөдөлгөөнийг нь хүртэл орчин үеийн аргаар амьдчилж бүтээжээ. Багш нараараа удирдуулсан бага ангийн сурагчид хуйгаараа тэнд явж музейд үзэн ядах, өшөн хорсох сэтгэлийг олж байхтай таарав. Тэдгээр жаахан хүүхдүүд музейн үзмэр үзээд: "-Өөдгүй муу япончуудыг дээ" хэмээн занаж байгаа талаар орчуулагч маань бидэнд өгүүллээ. Аугаа их түүхийн үр сад бид хойч үедээ харин юу мэдрүүлж байгаа билээ. Бараг л индүү асаахад эх орныхоо баялгийг худалдсан, төрийн өмч хулгайлсан луйварчдаа л ярих юм. Нэг ёсондоо хойч үе маань бахархах түүхгүй өсч байна. Бахархах түүхийн өвийг нь бид булшилж байна. Энэ бүхний гэсгээлийг эцэж туйлдаж байгаа жирийн иргэний хүүхэд, идэж бөөлжиж байгаа дээдсийн үр сад адилхан л хүртэх биз ээ. Магадгүй эрх мэдлээрээ булшлагчдын үр сад илүү ч хүртэх биз. Солонгосчууд үндэсний үзлийг бүр балчир ахуйгаас нь ирээдүй үеийнхээ тархинд суулгаж байгаагийн зөвхөн нэг жишээ л энэ юм. Урьд өмнө очиж байхдаа би энэ орны соёл, хөгжлийг буурай орны иргэний хувьд зөвхөн хүлээн зөвшөөрөх байдлаар хандаж байжээ. Гэвч энэ удаа зөвшөөрөх эс зөвшөөрөхийн олон өнгө байгааг олж харлаа. Сөүлийн авто зам байдаг л нэг зам аж. Гайхаад шогшроод амаа ангайлгаад байх юм ерөөсөө алга. Эндхийн хоёр гурван давхар янз бүрийн шийдлийн замуудтай адил замыг Улаанбаатарын гол гол замуудад давхар байгуулчихад хангалттай санагдана. Гэвч манайхан тэгэхгүй л дээ. Төр засгийн удирдлагаасаа эхлээд шат шатны албан тушаалтнууд нь авгай хүүхдүүдийнхээ шуналын боол болон түмний хөрөнгөнөөс хумсалсан мөнгөөрөө уулын аманд хэнд ч хэрэггүй нэг шавар тагз барьж дураа хангана биз. Мөнөөх шавар тагзанд нь хүн амьдардаггүй болохоор хий юмс үүрлэн мань эрийг улам л бузартуулан буруу тийш нь чангаасаар байх биз. Шуналдаа хөтлөгдсөн албан тушаалтнууд өдөр бүхэн ажилдаа явдаг зам нь өөрийнх нь үнэт хөрөнгө болдог гэдгийг даанч ойлгохгүй л дээ. Гуйлгачин чавганцын далан долоон нөхөөстэй дээлийн хормой шиг Улаанбаатар хотынхоо замаар явах гэж хамаг цагаа барж, уураа барж барчихаад нөгөөх уулын аманд барьсан шавар тагзандаа очоод тайвшрал амсана гэдэг бол юу л бол. Солонгосын авто замын давуу тал нь солонгосчууд нийтийн тээврийнхээ замыг өөрийн үнэт хөрөнгө гэдгийг ухаарсан, төр засаг нь хөгжлийнхөө нүүр царайг зам гэдгийг ойлгосонд л байгаа аж. Нэг ёсондоо Монгол, Солонгосын авто зам энгийнээр хэлэхэд ухааны ялгаа төдий зүйл аж. Солонгос Монгол орноос олон талаар давуу ч бас олон талаар дутуу юм. Газар нутагтаа ихэдсэн хүн ам, үйлдвэржилтийн хор хохирлыг тэд аль ч утгаараа амсч байна. Багахан бороо шиврэхэд хажуунаас зоонтог барьж гүйнэ. Химийн хортой үйлдвэрийн нөлөөтэй бороо учир үс халцарч унадаг аюултай гэнэ. Бороо орохоос түгшдэг болсон улс орны дэргэд цээж нүцгэн бороон дундуур гүйх монгол ахуй ямархан үнэ цэнэтэйг ойлгоход ядах юмгүй. Дээр нь өвс цэцэг нь ямар ч амьд үнэргүй. Зүгээр л нэг цаасан цэцэг шиг. Уул нь ч уул биш гэнэ. Харахад л нэг сүрхий ногоон ой. Нөгөө нэг үйлдвэрийн гаралтай хогоо уулаа ухаж байгаад голд нь хийгээд булчихдаг аж. Хэрэг дээрээ энэ бүхэн алтыг нь ухаж аваад бусдыг нь хөсрий хаядаг монгол ухаанаас дээр нь ч дээр юм аа. Солонгост хүнсний аюулгүй байдлын асуудал харьцангуй сайн юм байна. Ямар ч дарга, сайд нь жижиг цайныхаа газар ороод хооллочихно. Тэд нар нь тохь тух хангасан чанартай сайн хоолоор, соёлтой үйлчилнэ. Байшингууд нь хоорондоо явган хүний зам, авто замаар тусгаарлагдана. Мод зүлэг ургахаас бусад бүх газрыг хүний тав тухтай байлгахад зориулж гэртээ байгаа аятай засчээ. Алгын чинээ Улаанбаатарын хумсын толион чинээ байшинтай компаниуд шиг нийтийн өмчийн зам талбайг хаа сайгүй шоронжуулан мод, төмрөөр хаасан шиг хашаалах сэтгэлгээ тэнд огтхон ч алга. Сөүлийн байшингууд хоорондоо их л бодож гуч, дөчин метрийн зайтай. Завсар зай нь товчхон хэлэхэд зөвхөн нийтийн хэрэгцээ. Солонгосчуудад хот гэдэг ойлголт дундын өмч гэдэг нь дэндүү тодорхой байдаг аж. Манайхан шиг тохижуулж чадахгүй байж нэг их том газар луу шунадаггүй нь харагдсан. Нөгөө талаас газар гэдэг тэнд үнэтэй. Тэд үнэ цэнийг нь зөв ашиглаж байна. Монголд ч гэсэн газар үнэтэй л дээ. Өдөр шөнөгүй болсон болоогүй газрын хэрүүл хийж байхаар нэг метр квадрат газрын үнэнд ногдох татварыг үнэтэй болгоё л доо. Газрынхаа татварыг жилдээ нэг авч байя л даа. Энэ тохиолдолд мөнгөтэй нь ав, өөр найраа байхгүй шүү дээ. Дээр нь хот гэдэг засаг захиргаа байдаг бол нийтийн хэрэгцээг бодъё л доо. Солонгосчуудын унаж байгаа машин, гар утас бүгд л монголчуудын адил. Тэнд харин хүмүүсийн хамтын амьдралын соёл, ёс суртахуун дээд зэргийн түвшиндээ хүрчээ. Бид солонгосчуудаас ядуу амьдраад байгаа юм үнэндээ алга аж. Идэж байгаа хоол, өмсөж байгаа хувцас хунарт ер ялгаа алга. Харин ч солонгосчуудад амьдрах асуудал монголчуудаас хүнд юм байна. Жирийн солонгос иргэнд Сөүлийн төвд хоёр өрөөтэй болохын тулд гурван зуун сая төгрөг хэрэгтэй. Манайхан Улаанбаатарт хоёр өрөөтэй болоход гучин сая хэрэгтэй. Солонгосчууд улс эх орондоо ажиллаж, залуу насаа зориулж эцэст нь мөнгөө хуримтлуулж зорилгодоо сая хүрнэ. Монголчуудад ийм зам нээлттэй байгаа. Гэвч монголчууд тийм замаар явахыг үл хүснэ. Богино хугацаанд их мөнгөтэй болохыг л хүснэ. Амьдралын учир утга мөнгөнөөс өөр зүйл дээр байдгийг манайхан үл ойлгоно. Эх орондоо ажиллаж амьдрахын баяр бахдлыг монгол хүн үл ойлгож байна. Энэ нь мөнөөх тамын тогооных нь үлгэр болой. Зэргэлдээ айлын Баярыг өөрөөс нь сайн машин унахыг монгол хүн үл тэвчинэ. Тийм учраас Баяртай барьцан байраа зарж зардал хийгээд харийг зүглэнэ. Зорилго нь Баяраас сайн машинтай болох л явдал юм. Тэгэхдээ Баярыг сайн машинтай болохын тулд ямар зам туулж ирснийг үл тооно. Баярын машин л нүдэнд нь харагдана. Солонгост зээлээр орон сууцтай болох нь зовлон зүдгүүр биш аж. Тэд бүх насаараа орон сууцныхаа зээлээ төлөхийн тулд амьдарна. Тэр завсартаа аз жаргал, хүсэл тэмүүллээ хүн шиг л аваад явчихна. Манайхан шиг Улаанбаатарт орон сууцтай, унах машинтай болохын тулд эх орноо, гэр бүлээ худалдахын чинээнд тэд лавтайяа явахгүй. Солонгост үндэсний загварын байшин, үндэсний соёл, түүхээ дээдэлдэг, уламжлалаараа амьдрах хүмүүсийн улбаа өнөө болтол тасраагүй юм байна. Тэднийгээ бусад нь ихэд хүндэтгэж, бахархах аж. Солонгос үндэсний байшингууд манай гэр хорооллын байшингуудаас ер томгүй. Ялгаа нь дотроо халуун хүйтэн устай, халаалттай юм байна. Хуучны барилгуудаа засч сэлбэх, тэндээ амьдрах боломжийг төр засгаас нь хангачихсан аж. Үндэсний үзэлтэн гэж цээжээ дэлдчихээд гадаадын хөрөнгө оруулалттай байранд амьдарч, бүх хэрэглээ нь гадаажсан нөхрийг Солонгос оронд манайхан шиг үндсэрхэг үзэлтэн гэж хэлдэггүй аж. Аливаа ажил төрлийг амжуулахад Монголд худлаа ярьж, залилж, мэхэлж байж хүрдэг бол Солонгост үнэнээрээ явахад л хангалттай аж. Үүний жишээ бол орон сууцны зээл. Манай банкууд Азийн хөгжлийн банкнаас ард түмнээ орон сууцжуулна гэж баахан хөнгөлөлттэй зээл авсан хэдий ч энэ зээлийн ихэнх нь очих хүндээ очоогүй. Танил талаар бизнес зорилгоор нэлээд нь явчихсан нь нууц биш. Би энэ тал дээр цөөнгүй баримт мэдэх юм. Манай банкууд сарын таван зуун мянгаас дээш орлоготой хүмүүст зээл олгож байгаа. Харин манай цалингийн дунджаас үзэхэд жирийн өрхийн орлого хоёр зуун мянга хавьд эргэлдэж байгаа. Тэгэхлээр манай банкууд хэнд зээл өгч байгаа нь тодорхой. Солонгост орон сууцны зээл ард түмнийхээ дундаж орлоготой уялдуулсан байдгаараа онцлогтой ажээ. Түүх, соёлын хүрээнд солонгосчууд монголчуудтай зүйрлэхээргүй бага өвтэй ард түмэн. Гэвч тэд өөрсдийнхөө соёлын өвийг зохиомлоор бүрдүүлж, жижигхэн зүйлээ томруулж чадаж байгаа нь илт анзаарагдаж байсан. Энэ нь бидний үзсэн музей, эд өлгийн зүйл, уран зохиол дээрээ хэтэрхий чармайсан байдлаар харагдаж байлаа. Харин хүчирхэг дээдсийн үр сад бид эх түүхийнхээ өвийг харийнханд сэглүүлж, өөрсдөө шороогоор булж дууслаа. Энэ бүхнийг бодоход хүрэн зүрх хайлж харуусах ч багадах аж. Өв соёлдоо солонгосчууд асар их, бүр Монгол Улсын жилийн төсвөөс хэд давсан мөнгийг зарцуулж байгаа тухай уулзаж байсан солонгосчууд, тэнд суугаа монгол мэргэжилтнүүд ярьж байлаа. Тэдний хийсэн орчин үеийн сэдэвтэй болон түүхийн сэдэвтэй сериалыг монголчууд тэнэгтээ л үзээд байгаа хэрэг биш юм. Өнөөдөр солонгос сериал бүх Азийг байлдан дагуулж байгаа нь үнэн юм. Барууны ертөнцөд ч нэвтэрч байгаа юм гэнэ лээ. Чадаж байгаа юмыг яая гэхэв дээ. Утга зохиолын салбартаа ч тэд мөнгө их хаяж байна. Азидаа утга зохиолоор тэргүүлэгч орон болох цаашдаа дэлхийн уран зохиолд гарахаар чармайж байгаа нь цаад үнэн аж. Хятад Японоос бусад нь Солонгосын уран зохиолын бодлогын нөлөөнд орж эхэлснийг хэлэх хэрэгтэй. Учир нь тэдгээр орнуудаас бусад жижиг орнуудыг чиглэсэн утга зохиолын бодлогоо эрчимтэй явуулаад эхэлжээ. Солонгосын утга зохиолын хүрээнийхэн Монголын уран зохиолыг их сонирхож байна. Солонгос зохиолчдод мөнгө хөрөнгө зарж Монголд амьдруулах, Монголын байгальлиг нийгмийн үнэ цэнийг мэдрүүлэхийг чухалд үзэж байгаа юм билээ. Уран зохиол гэдэг наад утгаараа тухайн улс орны түүх, соёл, нийгмийн сэтгэлгээний дүр зураг цаад утгаараа ихээхэн өргөн цар хүрээтэй PR нь байдаг юм билээ. Манайд уран зохиолын түвшинг үнэлэх үнэлэмж нь гэвэл овооны наадамд түрүүлсэн адгуус, зохиолч хоёрын бай шагнал нь дүндээ дүн санагдана. Адгуус нь харин нөгөө гялгар төмрөнд баярладаггүйд л ялгаа нь оршино. Тэгэхээр утга зохиол хэн нэгний энгэр дээр алба юм шиг царай алдаж байж зүүж өгөх гялгар төмрөөр л хэмжигдэх учир хөгжүүлэхийн тухай яриад ч тусыг эс олно. Солонгосчууд Монголын уран зохиолыг таних гэж, мэдрэх гэж хичээж байгаа нь анзаарагдаж байлаа. Биднийг очиход Монголын яруу найрагчдын шүлгийг түүвэрлэн эх хэл дээрээ хэвлүүлчихсэн байхыг үзлээ. Өмнө нь монгол өгүүллэгүүдийг хэвлэсэн гэсэн. Мөн тэд Монголын орчин үеийн зохиолчдын төлөөлөл болох Г.Аюурзана, Ц.Буянзаяа Л.Өлзийтөгс нарын бүтээлийг хэвлэхээр зэхэж байгаа юм байна. Манай уран зохиолын ертөнц хэн нь ямраа мэдэхгүй, нэгнийгээ доош хийж, аанай л үүлгэртэж байх зуур тэнд хэний бүтээлийг орчуулж хэвлэхэд өөрсдөд тустайг сонгож чадаж байгаа нь илт байна лээ. Монгол, Солонгосын утга зохиол судлалын хамтарсан семинарт Улаанбаатарын зохиолчдын клубын тэргүүн, зохиолч Ц.Буянзаяа "Монгол яруу найргийн Дөрвөн цаг дорно дахины хэлбэрт шүлгийн сонгодог өв болох нь" сэдвээр илтгэл тавьсан нь тэдний сонирхлыг гойд татаж байв. Буянзаяагийн тэрхүү илтгэл өмнө нь миний огт сонсож байгаагүй содон санаануудаар дүүрэн байсан болохоор монгол яруу найргийнхаа баялаг өвөөр өөрийн эрхгүй бахархах сэтгэл төрж байлаа. Тэдэнд шижү гэдэг байгалиас сэрж мэдэрдэг уянгын шүлгийн төрөл зүйл байдаг аж. Орчин үед харин тэр нь тасарчихсан гэнэ. Харин тэгтэл монгол яруу найргийн "Дөрвөн цаг" тасраагүй өнөө болтол янз бүрийн туршилтаар, янз бүрийн өвөөр баяжиж байгаа гэдэгт тэд их ач холбогдол өгч байсан. Удахгүй монгол яруу найргийн гайхамшигт өв болох "Дөрвөн цаг" хэмээх нэгэн төрлийн өвөрмөц төрөл зүйлийн шилдэг бүтээлүүд солонгос хэлнээ хэвлэгдэх боллоо. Энэ саналыг Солонгосын нэлээн томоохон хэвлэлийн компани Буянзаяад санал болгоно лээ. Үнэхээр Монгол яруу найргийн "Дөрвөн цаг"-ийг тунхаглаж чадвал дорно дахины хэлбэрт шүлгүүд хэмээгддэг хайку, танка, шижү, араб хэлтний арван дөрөвт газел, хоёр мөрт бейт зэрэг дэргэд нь нэг их сүр хүчтэй зүйл болж харагдахгүй байх магадлал өндөр юм. Мөн Ч.Лодойдамбын "Солонго" өгүүллэг, Солонгосын нэгэн зохиолчийн "Аадар" өгүүллэгийн харьцуулсан судалгааг Солонгосын утга зохиол судлаач эмэгтэй Na So Jeong тавьж байсан нь багагүй сонирхол татаж байсан. Хоёр өгүүллэгийн ижил төстэй болон ялгаатай олон шинжүүдийг уран гаргацтай тавьж байсан нь Монголын уран зохиолыг солонгосчууд ерөнхийгөөс нарийн руу нь хандан судалж байгаагийн нэг илэрхийлэл байв. Хоёр орны уран зохиолын ертөнцөд зорчих үйл явдлаас ангижирсны дараа Сөүлийн оюун санааны амьдрал цаанаа ямар хүчтэй өрнөж байгааг анзаарах сөхөө бидэнд олдов. Ганц нэгээхэн номын дэлгүүрээр өөрсдийн зоргоор хэсүүчилж явах зуур Сөүлийн төвд Францын сод зураач Монетын үзэсгэлэн гарч байхтай тааралдав. Асар том зарлалын самбар дээр зурайсан үзэсгэлэнгийн зарыг харж тийш зүглэх олны жимд нийлэв. Гурван том танхим дамжин дэлгэгдсэн зургийн үзэсгэлэнд саатаж зогслоо. Монголоос уран бүтээлчид таарч, үзэж сонирхож байгаа гэдгээ хэлэхэд зохион байгуулагчид тусгайлан өрөөнд урьж нөхөрсөгөөр цайлж байв. Мөн тэнд зураачийн уран бүтээл, амьдралыг үзүүлсэн баримтат киног бидэнд сонирхуулсан. Зүгээр л гудамжнаасаа холхин орж ирэн уран зураг үзэж байгаа ард түмэнтэй Солонгосын зураачид азтай л юм билээ. Харин манай зураачид урландаа хэцүү шүү дээ. Монетын зургийн үзэсгэлэнгийн нөгөө талд жин дарж байгаа хорь гаруй мянган монголчуудын амьдралын эрээн зургийг харах хүслээ бид мартсангүй. Тундэмүнээр орж "Монгол Таун" хэмээх газрын монгол хоолны газарт хэсэг саатлаа. Үүдэн дээр нь өч төчнөөн зарлал наасан байхаас л эндхийн монголчуудын амьдралыг үзэж болно. Таван настай хүүхэд Монгол руу буцаана. Бага насны хүүхэд Монголоос авчруулна. Ийм тийм ажилд зуучилна. Хамтран амьдрах хүн хайж байна гэсэн түг түмэн зар уншигдана. Тухайн улсын амьдрал ямар байгааг сониных нь зар мэдээнээс түвэггүй уншчихаж болдог гэсэн үг бий. Энх цагийн чимээгүй дайн монголчуудын маань сэтгэл зүрх, амьдралын дунд нэгэнт өрнөжээ. Миний уншсан зарын цаана дайн болчихсон юм шиг нөхрөө хүлээх бүсгүй, аав, ээжээ санан уйлан санах хонгор үрс, уур хилэн гомдол цөхрөл эрээлжлэн үзэгдэх шиг болоход сандран цааш өгслөө. Тундэмүний монголчуудын амьдралыг тэр зарлалын самбараас уншаад буцахад хангалттай. Гэрээгээр ажиллахаар очиж байгаа сургууль соёлын бараа үзээгүй манай залуус тэнд байгаа монголчуудынхаа нэр нүүрийг баллаад зогсохгүй Монгол Улсын нэр хүндийг хөлдөө чирч байгаа юм билээ. Тэдний үйлдэж буй хэргийг бидний уулзсан монголчууд, солонгос хүмүүс сэтгэл түгшин ярина. Тэдэнд үйлдээгүй бузар хэрэг гэж ер алга шүү. Хамгийн хөнгөнөөр хэлэхэд "Төөрч төөрч Тундэмундээ ирнэ. Тундэмундээ ирээд тасарч унана" гэсэн хэлц үг хүртэл гарчихсан байх юм. Энэ бол Солонгост ажиллаж байгаа монгол хүмүүсийг бараг л магтсан үг гэхэд хилсдэхгүй. Тэнд байх хугацаанд уулзсан хоёр оюутан бүсгүйн амьдрал руу өнгийж үзэв. Хоёул нөхөргүй. Нэг нь Солонгос явсан нөхрийнхөө хойноос нь суралцахаар тэмүүлж ирэхэд өөр бүсгүйтэй суучихсан хүүхэд нь гарах гэж байсан тухай гунигтай сэтгэлийг нь сонсов. Ийм дүр зураг Сөүлээр дүүрэн. Монгол охидууд маань эх орондоо очоод яаж амьдарна даа. Сургуулиа төгсөөд Монголд өөрсдийнхөө амьдралыг залгуулах мөнгө л хуримтлуулж очихгүй бол хэцүү байх гэсэн зүйл ярьж байлаа. Тэдэнд хэн нэгэн сайхан монгол залуутай хань ижил болон амьдарч үр хүүхдээ өсгөнө гэдэг бодол нэгээхэн ч төрөхгүй байгаа нь анзаарагдаж байлаа. Эр нь эр шиг байж чадахгүй байгаа, төр нь төр шиг байж чадахгүй байгаа энэ цаг үеийг юу гэлтэй ч билээ дээ. Хүний нутагт боловсрол мэдлэг эзэмшээд ч эх орондоо ирж сайхан амьдарна гэсэн итгэл нь тэдэнд хамгийн бэрх хэцүү зүйл болон хувирчээ. Тэдний ярианаас би Монголдоо хүн шиг л сэтгэл дүүрэн, сайхан амьдрах юмсан гэсэн ганцхан хүсэл мөрөөдлийг л олж уншсан билээ. Сөүл хотын төвд нэгээхэн ч салхи сэвэлзэхийг үзсэнгүй. Зуны Сөүлд таазнаас, хажуу хананаас үлээх салхин сэнс нь л гагцхүү хүмүүний зовлон, жаргалт амьдралын хормуудад үлээх салхийг орлодгийг мэдлээ. Нөгөө миний анх харсан саарал ягаан тэнгэр ч гэсэн нэг удаа ч болтугай тодрон цэнхэртсэнгүй. Буцах өглөө онгоцны буудал руу явахад бороо шивэрч байв. Тэр бороонд норж үл болохын учир гуниг төрнө. Сөүлийн бүгчим халуун, үлээх салхин сэнс нь чухамдаа үнэн ахуй, эх Монголоос минь төчнөөн хол, өчнөөн гунигтай юм аа. Харин эх орондоо хүн шиг амьдрах ёстой хэдэн арван мянган монгол залуус эрийн гурван наадам болоход л жилдээ ганц дүүрдэг цэнгэлдэх хүрээлэндээ хэдэн өдөр, хэдэн шөнө гороолж, заазлуулах гэж байгаа мал шиг чихцэлдэн овооролдож боолын хөдөлмөр эрхлэх мөчөө диваажинд хүрэхийн оньс шиг санан үхэлдэн хүлээж байсныг нь бодоход тэнд үлээх хоосон салхин сэнс, үс халцлах нүцгэн борооноос ч илүү харуусал шаналан сэтгэлд минь тээгдсэн юм.
Л.Моломжамц 
/Сөүл-Улаанбаатар/ 2007.06.22-29 
