Байгаль хамгаалах "МОНГОЛЫН ТУЛ" сангаар сонин юутай вэ?

Байгаль хамгаалах "Монголын тул" сан 2003 онд анх үйл ажиллагаагаа эхэлсний дараахан хүмүүс өөр хоорондоо тул хамгаалдаг л сан юм байхдаа гэж гайхан ярилцаж байсан нь саяхан.
Зарим нь тэр усны амьтныг хамгаална гээд төсөл хэрэгжүүлж байдаг сонин хүмүүс юм гэж санхүүжүүлэгч байгууллагуудын нь талаар ярилцаж байсан билээ. Харин өдгөө хүмүүс Эг, Үүрийн голуудын сав нутаг буюу Булганы хоёр, Хөвсгөлийн долоон сумыг хамран үйл ажиллагаагаа явуулдаг энэ сангийн хийсэн ажлуудыг эхнээс нь мэдэх болжээ. Байгалийн тэнцвэртэй байдлыг илэрхийлэгч толь гэгддэг тулыг шинжлэн судалснаар тэр бүс нутгийн экосистемийг тодорхойлж улмаар байгалийн нөөцийг зохистой ашигладаг боломжийг бүрдүүлдэг юм. Энэ судалгаа нь дэлхийд анх удаа хийгдэж байгаа учраас олон улсын эрдэмтэн, судлаачид тун ч анхааран ажиглаж байгаа юм билээ. Нутгийн баялаг ургамал, амьтныг хамгаалж, байгалийн нөөцийг даацынх нь хэмжээнд зохистой ашигладаг болох, улмаар нутгийн иргэдийн амьдрал ахуй ч дээшилж болох боломж байна гэдгийг уг төсөл хэрэгжиж эхэлснээр хүмүүс мэдэх болжээ. Шинэ оны босгон дээр Байгаль хамгаалах "Монголын тул" сан өнгөрч буй онд ямар ажлуудыг хийж, юуг амжуулсан талаар хамтдаа сонирхъё. ] Байгаль хамгаалах "Монголын тул" сангийнхан Эг, Үүрийн голуудын сав газрын байгалийн нөөцийг хамгаалж, даацын хэмжээнд ашиглах явдалд эртнээс монголчуудын байгаль дэлхийгээ хайрлаж, хамгаалж ирсэн уламжлалт зан үйлийг сэргээх нь ихээхэн тустай гэж үзжээ. Тиймээс бурхан шашны томоохон төв байсан Даян дээрхийн хийдийг сэргээж, Цогчин дуганыг нь шинээр барихаар шийдсэн гэдэг. Өнгөрсөн зургадугаар сард тус хийдийн шав тавих ёслолыг Монголын Бурханы Шашинтны төв Гандантэгчинлэн хийдийн дэд хамба Ё.Амгалан нутгийн лам нарын хамт гүйцэтгэсэн юм. Туурь төдий үлдсэн уг хийдийг шүтэн сүсэглэдэг ард түмнийг баярлуулсан уг үйл ажиллагаанд оролцохоор явахдаа хэд хэдэн сумдын иргэд, төдийгүй хилийн дугаар ангийнхантай уулзаж байгаль хамгаалах зан үйл, бурханы сургааль, эцэг эхийн ач зэрэг өнөөдөр нийгэмд тулгамдаж буй асуудлаар ярилцан явж байсан гэнэ. Нутгийнхан нь балгас хэмээн ярилцдаг болсон Даян дээрхийн хийдийг сэргээх болсон нь тэр сумынхны ч бус зэргэлдээ сум , газар нутгийн хүмүүсийн ч догдлон хүлээж байсан мөрөөдөл нь бололтой. Хийдийн тууриас 40 километрийн зайтай орших Хөвсгөлийн Цагаан-Үүр сумын хөгшид хүртэл хоёр хоногийн турш явганаар аялж эл шав тавих ёслолд оролцсон ажээ. Хийдэд шавилан суух сонирхолтой хүүхдүүд ч эцэг эхийнхээ хамт ирцгээсэн нь тус сангийнхны хувьд хүүхдүүдийг сургах ажлыг эхлүүлэх шаардлагыг бий болгосон байна. Өнөөдөр нутгийнхаа хийдэд шавилан суух хүсэлтэй арваад хүүхдүүдийг Байгаль хамгаалах "Монголын тул" сан санхүүжүүлж, бурхан шашны төв Гандантэгчинлэн хийдийн дэргэд сургаж байгаа аж. Тэдний дотор бүтэн өнчин хүүхэд хүртэл бий. Нутгийнхаа олон дээр явж байсан тэр хүүг хооллож, сургахаас эхлээд хувцаслах гээд бүхий л зардлыг нь энэ сан өөрийн түнш байгууллагын дэмжлэгтэйгээр хийж байна. Харин хийдийн барилгын ажил өнгөрсөн есдүгээр сараас эхэлжээ. Долоон харуулын нутаг гэгддэг Эг-Үүрийн сав газрын бурханы шашны өвөрмөц давтагдашгүй соёлт Даян дээрхийн хийд сүндэрлэж туурин дээр нь тоглож өссөн хөвгүүд хийддээ ном хаялцах цаг мөд ирэхнээ. Байгаль хамгаалах "Монголын тул" сангаас байгалийн нөөцийн менежментийн төлөвлөгөөг олон улсын жишгийн дагуу боловсруулах ажлыг ид хийж байна. Тэд одоогоор энэхүү төлөвлөгөөний төслөө гаргаад амжжээ. Эг-Үүрийн сав газрын хувьд анхлан хийгдэж буй байгалийн нөөцийн менежментийн төлөвлөгөөг дэлхийн жишгийн дагуу боловсруулахдаа нутгийн иргэдийн санал бодлыг сонсч, орон нутгийн онцлогийг тусгах нь зүйтэй гэж тэд үзсэн учраас семинар хийсэн юм байна. Сум сумдаас оролцсон 60 гаруй хүн ч орон нутагт үүсдэг бэрхшээлүүд, тухайн газар ямар онцлог байдаг талаар дэлгэрэнгүй ярьжээ. Тэгэхээр олон улсын жишиг нь ийм гээд ширээний араас хийгээгүй уг төлөвлөгөө нь амьдралтай илүү ойр байх биз ээ. Байгалийн нөөцийн менежментийн төлөвлөгөө гэдэг нь тухайн сав газрыг хөгжүүлэх арга замыг цогц байдлаар нь буюу байгалийн нөөц, нийгмийн байдал гээд бүхий л зүйлийг хооронд нь уялдуулан хийсэн төлөвлөгөө байх аж. Мэдээж нэг хоёр сар, жилийн төлөвлөгөө бус хэдэн жилийн цаадахыг харж хийсэн байдаг. Одоогоор төлөвлөгөөний төсөл боловсруулагдаад байна. Мөн энэ сангийнхан хуулийн хэрэгжилтийн байдлыг сайжруулахад багагүй анхаарчээ. Ер нь ямар ч хууль тогтоомж хэрэгжих шатандаа байнга зөрчигдөж, үүнийг хянах боломж ч байдаггүй талаар хэн хүнгүй ярьдаг. Тэгвэл Байгаль хамгаалах "Монголын тул" сангийнхан байгаль хамгаалагчид, сумдын засаг дарга нартай хамтран гурвалсан гэрээг байгуулжээ. Энэ нь хуулийн хэрэгжилт хэрхэн биелэгдэж, бас зөрчигдөж байдгийг хянахад томоохон боломжийг өгсөн байна. Бас хүмүүсийн дунд байгаль хамгаалагчид ямар нэгэн зөрчлийг илрүүлсэн ч нутаг усандаа уусаад өнгөрчихдөг, хамаатан садангаа шалгаад, илрүүлээд байна гэдэг худлаа гэдэг яриа ч бий. Харин тул сангийнхан байгаль хамгаалагчдыг хамтран шалгалт хийлгүүлж, бас хооронд нь харилцан ажиллуулж байх саналыг гаргаж санхүүгийн дэмжлэг үзүүлж байгаа нь үнэндээ үр дүнгээ өгч байгааг нутгийн иргэд ч ярьж байна. Хөвсгөлийн Цагаан-Үүр суманд хулгайгаар буга агнасан иргэнийг илрүүлж нэг сая төгрөгний торгууль ноогдуулсан байна. Мөн тус сангийн судалгааны багийнхны тавьсан тэмдэг, дохиололтой тулыг агнасан хэргийг ч илрүүлж, зохих журмын дагуу шийтгэжээ. Булган аймгийн Тэшиг, Хутаг-Өндөр суманд хийсэн хамтарсан шалгалтаар загасны хэд хэдэн тор, уурга бүхий жип машинтай хүмүүсийн хууль бус үйл ажиллагааг таслан зогсоож чадсан байна. Юутай ч байгаль хамгаалагчид хамтран ажиллаж, мэдээллийн сүлжээгээ хамтран ашиглаж, харилцан солилцож шалгалт хийх болсноор хэргийн илрүүлэлт сайжирчээ. Байгаль хамгаалах "Монголын тул" сан Усны тухай хуулийн дагуу сав газрын зөвлөлийг санаачлан байгуулсан байна. Энэхүү зөвлөл нь сав газрын байгалийн баялаг, ялангуяа усны нөөцийг зүй зохистой ашиглах, хамгаалахтай холбоотой ажлуудыг хийж, нутгийн ард иргэдэд шийдвэр гаргуулах зорилготой ажилладаг юм. Тэр сав нутгийн байгалийн нөөцийг зүй зохистой ашиглуулж, түрээслүүлэх шийдвэрийг ард иргэдийн хамт гаргаад олсон орлогын тодорхой хувийг орон нутгаа хөгжүүлэх, байгаль хамгаалахад нь нэмэр болох ёстой гэж тэд үздэг. Эхнээсээ ч зарим сумд үүнтэй уялдуулсан шийдвэр гаргаад эхэлжээ. Тухайлбал Хөвсгөл аймгийн Эрдэнэбулган сумын Иргэдийн төлөөлөгчдийн хурлын тэргүүлэгчид 2005 оны дөрөвдүгээр сарын 15-ны өдөр Газар эзэмших, ашиглах эрхийн гэрчилгээний дуудлага худалдааны анхны үнэ тогтоох, үнэлгээний бүсчлэлийг тогтоох талаар тогтоол гаргажээ. Өөрөөр хэлбэл сум орон нутаг, ард иргэд нь аль газар нутгийн байгалийн баялагаа ашиглуулж болох, хэн нь хэдий хөрөнгийг орон нутгийн дансанд оруулснаас шалтгаалж зөвшөөрлөө өгөх эрх мэдлээ баталгаажуулсан нь энэ. Сүүлийн үед ашигт малтмалын ашиглалт, байгаль орчны бохирдол гэсэн үгсийг харилцан холбоо үг шиг ярьдаг болсон. Манайдаа л хөндөгдөөгүй онгон дагшин сав газар болох Эг, Үүрийн сав газрынхны хувьд энэ асуудал анхаарал татсан сэдэв. Өнгөрсөн жилийн хувьд л гэхэд энэ сав нутагт хайгуул хийх 76 лиценз олгогдсон гэх. Энэ нутгийн иргэдийн хувьд ч энэ асуудалд өөр өөрийнхөөрөө ханддаг. Тиймээс Байгаль хамгаалах "Монголын тул" сангаас нийт долоон сумаас гурав гурван хүнийг төлөөлөл болгон ашигт малтмалын олборлолтыг сүүлийн арван жилд түлхүү хийсэн Заамар нутгийг үзүүлжээ. Байгаль хамгаалагч, сумын албан хаагч, энгийн иргэн гэсэн салбар бүрийн төлөөлөл болсон тэр хүмүүст бодит мэдээллийг газар дээрээс нь авах боломжийг гаргаж өгсөн нь энэ аж. Заамарт амьдардаг малчид, алт ухдаг нинжа гээд янз бүрийн л хүмүүстэй уулзаж бодит мэдээллийг авцгаажээ. Мал хуй нь усандаа ганцхан жимээр хүрдэг тухай сонссон малчин цочирдсон нь мэдээж. Бас голын голдрилыг  хэдэнтээ өөрчилж, уулыг оргүй болгосоныг хараад гайхаж байсан нь ч олон байсан ажээ. Юутай ч ихээхэн орлого мөнгө, ажлын байрыг бий болгодог ч шавхагдаад ирэхээрээ газар нутгийг нь ямар болгодог талаар тэдгээр хүмүүс өөрийн төсөөлөлтэй болсон байна. Харин тус сангийнхны хувьд бодит мэдээллийг авахад нь зуучийн үүрэг гүйцэтгэсэн нь тэр ажээ. Мөн дээрх төлөөлөгчид Хустайн нуруунд хүрч, тахь нутагшуулсан үйл ажиллагаатай танилцжээ. Тэдэнд энэ аялал нь ихээхэн таалагдаж, бас ч загас агнуурын жуулчлалаа хөгжүүлж, нутаг орноо амьдрал ахуйгаа хөгжүүлэх боломж байгаагаа харилцан ярилцсан гэсэн шүү. Нийслэлд ирээд энэ сэдвээ үргэлжүүлж мэргэжлийн байгууллагын хүмүүстэй харилцан ярилцсан семинар нь сум сумдын төлөөлөгч нарт нэгийг санагдуулсан биз ээ. 