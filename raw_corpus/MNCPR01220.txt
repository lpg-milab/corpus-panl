Долоон зуун далан есөн жил бөхөлгүй бадарсан зул

"Чингэс хааны онгон" нь өвөр Монголын өөртөө засах орны Ордос аймгийн Эзэн-хороо хошууны Хороо сумын нутагт орших юм. Ордос аймаг нь өвөр Монгол нутгийн өмнөд захын аймаг бөгөөд Хятадын Шиан мужтай хил залгадаг юм байна.
Түүхийн баримт, гэрч: Чингэс хаан 1226 оны намар их цэргээ өөрийн биеэр удирдан Тангадын Си Ся улсын хаан Бурханаас ял асуух аян дайнд морджээ. Энэ аян дайнд Тангадын Си Ся улс ялагдан бүрэн мөсөн мөхөж дахин сэргэж тогтоогүй билээ. Тангад улсыг дайлан мөхөөсөн энэ дайны төгсгөлөөр 1227 оны 8 дугаар сарын 25-нд Их эзэн Чингэс хаан одоогийн өвөрмонголын Алаша нутгийн баруун хязгаарт, Куньлуний нурууны салбар Цаст уул хэмээх газар тэнгэрт хальжээ. Эзэн Чингис хааны "сүнс"-ийг Ордост онголсны учир: Одоогоос 779 жилийн тэртээ энэ газар нутгийг "Алтангандирисийн шил" гэж нэрлэж байжээ. Монголын их цэрэг Тангадын Си Ся улсыг дайлаар явах замдаа Түмэд нутгийн өмнөд хязгаарыг эмжин урсах Хатан гол (Хуанхэ буюу Шар мөрөн)-ыг туулж, Алтангандирисийн шил хэмээж байсан одоогийн Ордосын өндөрлөгийг дайран өнгөрчээ. Өвөрлөгч түмний маань дунд эзэн Чингэсийн өгүүлсэн үг одоо хүртэл домог мэт амнаас ам дамжин яригдсаар байгаа нь: ... Хатан голыг туулаагүй бол эр хүн гэж өөрөөрөө бүү бахарха ... гэдэг ажээ. Мөн энэ нутагаа магтан мөнхөлсөн "Алтангандирисийн шил" гэдэг ардын дууг одоо болтол дуулсаар байх юм. Хатан гол тэр үед ямархан том мөрөн байсныг одоо хатаж хоцорсон хуучин голдирлоор нь барагцаалан харахад амьд амьтан мэнд гатлахад төвөгтэй өргөн мөрөн байсан шиг байна. Хатан голыг яагаад "шар мөрөн" гэж нэрлэсэн нь учиртай юм. Одоо ч гэсэн энэ их мөрөн улаан шар өнгөтэй хоормог мэт нүүгэлтэн урсаж байна. Сая сая жил энэ мөрөн ийм л өнгөөр урссаар байгаа бөгөөд "шар тэнгис"-т цутгахдаа улаан шар зам татуулан тэнгисийн устай холилдолгүй нүдний хараа хүрэх газарт тэнгэрийн хаяатай нийлтэл улаан шар зам татуулан оддог байна. Тэр үед дөрвөн их голын усаар тэжээгдэж байсан Алтангандирисийн шил нутаг ус, бэлчээр тэгш, далайн төвшнөөс 1400-1500 м орчим өргөгдсөн газар тул "халуун дүүгсэн хагас цөл" байсангүй бололтой. Одоогийн "онгон" байршиж байгаа энэ өндөрлөг дээр Эзэн Чингис хаан маань Зүрчидийн Алтан улсыг өвдөг сөхрүүлж, Умарт Хятадыг байлдан дагуулж, Хорезмийн хаант улсыг мөхөөсөн "авъяас төгөлдөр" цэргийн жанжид, отгон хүү Тулуй, татар угсааны хатан Есүйгээ дагуулан, төмөр мэт сахилгатай, түмэн хишигтнээрээ хүрээлүүлэн зогсож байхдаа ... "хорвоогоос халин одсоны дараа энэ сайхан нутагт мөнхөд оршмоор газар юм" гэж санаа алдан дурсаж байсан тухай домог мэт яриа ам дамжин яригдсаар өнөөг хүрчээ. Мөн энд "ташуураа" гээгээд авалгүй үлдээжээ. 1227 оны намрын эхэн сард тэнгэрт хальсан Эзэн Чингисийн шарилыг тээсэн их цуваа Монгол нутгийг зорин тэмцэж явахдаа Алтангандирисийн шилд ташуураа гээсэн газраас холгүй хасаг тэрэгний нь дугуй газарт шигчихээд хөдөлж өгөлгүй зовооход "Эзний сүнс энэ газарт хоргодож байна" гээд Сөнөдийн их яруу найрагч, цэргийн жанжин Гилгүүдэй баатар эзнийхээ сүнсэд хандан мөргөж гуйсан шүлэглэл Монголын нууц товчоонд тэмдэглэгдэн үлдсэн байдаг. Дээрхи явдлын эцэст Чингэс хааны ташуураа гээсэн газарт найман (8) цагаан гэр өргөө босгож Чингэс хааны эцсийн амьсгалыг цагаан тэмээний ноосонд шингээж авсан "сүнс"-ийг энд онголон мөнхөлжээ. Мөн гээсэн ташуур, өрөөсөн оймс, Тангадыг байлдан дагуулахдаа тохож явсан алтан эмээл, ан авд агсаж явсан нум, мянган цагаан гүүний сүү дээжилдэг байсан агар хөнөг зэргийг тэдгээр найман цагаан өргөө ордонд хадгалан онголсон тэр цагаас хойш энэ нутгийг "Орд буюу олон тоогоор Ордос" гэж нэрлэж заншсан байна. Чингэс хааны "сүнс"-ийг онголсон энэ газар уг онгоныг манаж харах, тахилга ёслолыг үйлдэж байх хүндтэй бөгөөд ярвигтай үүргийг үүрүүлэн 500 өрх айлыг томилон үлдээж, тэднийг "дархад" хэмээн өргөмжилжээ. Онгоныг сахисан дархдууд өнгөрч одсон 779 жилийн турш анх бадраасан зулыг Хятад улсыг доргион донсолгож, хорвоо дэлхийг цочоон хирдхийлгэсэн "соёлын хувьсгал"-ын үхэл хагацал, цус нулимс дагуулсан харанхуй мунхаглалын 10 гаруй жилд ганцхан удаа цөөн хоногоор хүчээр бөхөөснийг эс тооцвол урсаж өнгөрсөн 779 жилд 37 үе солигдон "онгон"-ыг манахдаа анх бадраасан зулыг нэгч хором бөхөөлгүй өдийг хүргэсэн нь гайхан бишрэхээс өөр аргагүй "хариуцлага" мөнөөсөө мөн. Өнөөгийн Ордос нутаг, Чингэсийн онгон: Цагийн урсгал даган улиран одсон 779 жилийн турш энэ нутаг танигдахгүй болтлоо хувиран өөрчлөгдөж дөрвөн их гол нь бүрэн мөсөн ширгэж, хагас цөлийн шинжтэй, элсний нүүдэлд бүрэн эзлэгдсэн үржил шимгүй газар болжээ. Их эзнийхээ онгоныг нүд цавчилгүй манаж, сэтгэл хувиралгүй харуулдан хямгадаж яваа "дархад" омгийнхон 37 дахь үеэ элээж яваа юм байна. Энэ урт хугацаанд тэдгээр "сэтгэл хувирдаггүй, итгэл мохдоггүй" нэгэн овог монголчууд дайн дажин, өнчрөл хагацал, өлсгөлөн гачаалыг туулан туулан нэгэн үзүүрт сэтгэлээр Их эзэн Чингэс хаандаа үйлчилж, өвгөд хөгшид нь цагийг элээж насан өөдлөхдөө эзнийхээ орших тэнгэрт халин одож, өсөж өндийж, ургаж дэгжиж яваа хойч үе нь газар дэлхийдээ шингэн хоцорсон Их эзэн Чингэс хааныхаа сүнс, сүлдийг агуулсан онгоныг манаж суугаа нь гайхмаар, бахархмаар үйл биш гэж үү. Өвөрмонголын Ордос аймгийн Эзэнхороо хошуу: Өнөөдрийн Ордос аймгийн Эзэнхороо хошууны Хороо сум нь Их эзнийхээ онгонд орох үүдийг манасан, хамгийн орчин үеийн жигдхэн гурван давхар "town house" загварын хэдэн арван байшинг дөрвөлжлөн байршуулсан, хот байгуулалтын хамгийн орчин үеийн зохицолтой, гэрэл цахилгаан, зам харгуй, ус ундааны дэлхийн жишигт хүрсэн "дэд бүтэц"-тэй сумын төв нэртэй, хөдөөгийн цэмцгэрхэн хотод амьдардаг юм байна. Айл бүрийн гадаа унаа машин сойгоостой үзэгдэнэ. Өвөрмонголын алс өмнөд бөглүүдүүхэн, хагас цөлжиж, ган гачиг удаан хугацаагаар нүүрлэсэн Ордос аймаг өнөөдөр бол дэгжин дэвжиж яваа баян чинээлэг амьдралтай хориннэгдүгээр зууны Хятад улсын эрчим хүчний эх үүсвэрийн нэгэн их эх сурвалж болжээ. Ордос дан цагаан ямаатай, дэлхийн ноолуур, ноолууран эдлэлийн хамгийн том бэлтгэн нийлүүлэгч болсон төдийгүй дэлхийн ноолуурын зах зээлд манай Монгол улсын эзлэж байсан байр суурь, нэр хүндийг аль хэдийн өөртөө шингээн уусгаж чаджээ. Нүүрс, байгалийн хийн нөөцөөрөө Хятад улсад тэргүүлдэг төдийгүй дэлхийн хэмжээнд дээгүүр байр эзэлдэг болжээ. Мөн газрын тосны их нөөц байх магадлал өндөр байгаа юм байна. Сүүлийн долоон жилд Ордос нутагт заяасан ашигт малтмалын баялагаа зөв бөгөөд өгөөжтэй ашигласны үр дүнд зөвхөн өвөрмонголын эдийн засагт тэргүүлэх байр эзлээд зогсохгүй Хятад улсад жинтэй байр эзэлдэг болж эхлээд байгаа бөгөөд ойрын жилүүдэд Хятад улсын уул уурхайн салбарт тэргүүлэх байр эзлэх зорилго тэмүүлэлтэй хүмүүс бол Ордосынхон байнаа. Энэ нутгийг бүрэн цөлжихөөс хамгаалах гэж асар их хүч хөдөлмөр, хөрөнгө мөнгө зарцуулан байж элсэнд ургадаг бут, шаваг, мод сөөг тарьж бүрэн моджуулж, ногооруулж чадсан боловч гол ус халгиж, өвс ногоо халиуран байсан унаган төрөхөндөө хэзээ ч эргэж орохооргүй өөрчлөгдсөн байгаль дэлхийн өнгө төрх нь "хүн газар дэлхийтэйгээ, унаган байгальтайгаа буруу харьцвал" ямаршуухан хор хохирол амсдагийн  тод жишээ энэ бөгөөд газар дэлхий, ус ундаагаа хайрлахыг умартсан монголчууд бидний "тархин дундуур ташуураар татах" мэт сануулга өгч байна. Бүтэн хагас тэр бум хүнтэй Хятад орон цөлжиж байгаа газар нутгаа сэргээн тэнхрүүлэх боломжтой байж мэднэ, харин хоёрхон сая хагас монголчууд бид бол эх нутаг, газар шороогоо бүрэн цөлжүүлэх бузар үйлийг өөрсдийнхөө гараар хийсээр аравхан жилийн дараа ургах өвсгүй, ундлах усгүй элсэн цөлд ангаж цанган, аахилж бүгчимдэн амьдрах зам руугаа эргэлт буцалтгүй явнам биш үү? Чингэс хааны онгон: Одоогоос хоёрхон жилийн өмнө Чингис хааны онгоныг түшиглэсэн аялал жуулчлалын том бааз байгуулах, онгоны үзмэр, үйлчилгээг орчин цагийн шаардлага, хэрэгцээнд тохируулан шинэчлэх, өргөтгөх их ажлыг эхлээд түүнийгээ бүрэн хэрэгжүүлж дуусгах шатандаа орсон төдийгүй улам улам өргөжүүлэн тэлсээр байгааг харахад бахархмаар, атаархмаар байсан. Чингэс хааны онгоны найман цагаан гэр өргөөг одоогоос 50 жилийн өмнө буюу 1956 онд шинэчилж одоогийн байрлаж байгаа гурван "титэм" дээвэртэй уужим саруул өргөө босгон түүнд шилжүүлэн байршуулжээ. Тэгэхдээ найман цагаан гэр өргөөний загварыг байсан байдлаар нь үйлдэн шинэ өргөөний дотор барьж байршуулжээ. Онгоны өргөөнд Эзэн Чингэсийн алтан эмээл, Чингэсийн алтан ургийн сүүлчийн монгол хаан Лигдэн хутагтын эмээл, Их эзний ав гөрөөнд агсаж явсан нум, мянган цагаан гүүний сүүний дээж хадгалж байсан агар хөнөг, сэтэрлэж шүтдэг байсан "өндгөн цагаан" хэмээх морины хөрөг бас бус эд өлгийн зүйлс хадгалагдаж байхаас гадна 779 жил бөхөөлгүй бадрааж байгаа зул нь бадарсаар байна. Их эзний суугаа хөшөөний ард Монголын их гүрний газрын зураг дэлгээстэй байх бөгөөд үүнийг хэдхэн жилийн өмнө нийтэд үзүүлэхээр хөшгийг нь хуулж авсан байх юм. Их эзний нумыг Хятадын соёлын хувьсгалын үеэр сэвтээсэн боловч дахин эвлүүлж, нөхөн сэргээжээ. Энэ нумын хэмжээг харвал эдэлж явсан эзэн нь яавч 190 см-ээс намгүй өндөр хүн байсан гэж бодогдоно. Эс бөгөөс уг нумыг бүтэн эвшээлгэх боломжгүй харагдана. Чингэс хааны онгонд мөргөж адис авах монголчууд хадаг, цай, шил архитай орох юм. Монгол угсаатан бус бүх хүмүүс орохдоо 80 юанийн (10 USD) тасалбар авах юм. Эзний онгон сүнсэнд мөргөх үеийн уншилга, дуудлагыг "дархад" овгийн Түвшинзаяа хэмээх идэрхэн монгол эр гажиж бохирдоогүй төрөлх монгол хэлээрээ уншиж сонсгосон бөгөөд энэ онгоны бүхий л үйлчилгээг зөвхөн "дархад" омгийнхон хийдэг эрх, үүрэгтэй байдаг байна. Биднийг угтаж уулзахаар Хятадын ССТҮ-ийн "Шуурхай мэдээллийн албан"-ы захирал Баяннуур нутгийн Сайнаа гэдэг сайхан хөрслөг бор залуу Бээжин хотоос иржээ. Энэ нь ч бас их учиртай байжээ. Онгоныг түшиглэн ажиллаж байгаа жуулчны төвд үзүүлж байгаа Эзэн Чингэсийн амьдрал тэмцэл, Их монгол улсын үүх түүхийг өгүүлсэн давтагдашгүй уран, ухаан бодолд шингэсэн үзүүлбэрийг энэ хүү найруулан тавьжээ. Тэр орой биднийг хүндэтгэн нутгийн монголчууд цуглан их найр хөгжөөв. Энэ найрын дэг жаяг, монголын уламжлалт ёс төрийг хадгалсан гүн гүнзгий учир утгатай байхыг биеэрээ үзэж бишрэн суулаа. Бүхэл хонины махан шүүсийг эвдэх, хуваах гэдэг бол зөвхөн "мах чанаж идэх"-ийн нэр биш ажээ. Харин ар халхын монголчууд бидний өнөөгийн найр наадам, өвгөд дээдсээ хүндлэх, бурхан шүтээнээ тахих ёс жаяг дараах гаж гэхэд багадахаар бурангуй журамд шилжсэнийг дашрамд дурьдвал: Эр эмгүй мал болтлоо архидаж, одоо бүр байгаад хүүхэд багачуул нь хүртэл архидаж эхэллээ. Эцэг эх, өвгөд дээдсийнхээ нүдийг бүлтэлзүүлж, чихийг халууцуулсан зодоон цохион, аллага таллагаар найр наадмаа өндөрлөх нь хэвийн болж бүүр гаараад монгол бөхийн дэвжээн дээрээ хээл-хахуулийн найраа хийгээд зогсохгүй зодоон цохион хийх нь энүүхэнд болжээ. Энэ бусармаг үйлийг нөгөө л Ерөнхийлөгч, Ерөнхий сайд Төр түшиж түмэн олноо залхааж яваа их хурлын гишүүд маань амаа ангайлган, нүдээ бүлтийлгэн харсаар л суугаа шүү дээ. Шашин шүтлэг маань "мухар сүсэгтэн" гэхэд багадахаар сүжигтнээр дүүрч юуг шүтэх, юуг шүтэхгүйгээ ч ялгахаа байсны гэрч гэвэл замын дагуух мод бут, аюулын тойргийн шонд хүртэл хадаг самбай намируулан уяж мөргөдөг болсон нь даанч харамсалтай бөгөөд дэндүү ядуулаг сэтгэлгээтэйн гэрч мөнөөсөө мөн гэхээс өөр ч хэлэх үг алга даа. Эзний онгонд шинээр хийсэн зүйлс: Онгоны эзлэх талбай нь хэдэн зуун га газар байгаа бөгөөд орох хаалганы эсрэг талд арав гаруй метр өндөр суурин дээр Чингис хааны морьтой хөшөө, хоёр талд нь Чингэс хааны амьдралын зам, монгол овогтныг нэгтгэсэн болон байлдан дагуулалтын онцлог үйлийг харуулсан барималтай хоёр том хадан цогцолбор босгосны баруун гар талынх дээр нь "Тэнгэрлэг хөвүүн" гэж томоос том монголоор бичсэн байх юм. Хөшөөний араас залгуулан Монголын их хаан аян дайнд явж байгаа Их нүүдлийг ширмэн цутгамалаар дүрслэн үзүүлжээ. Энэ нь хэдэн арван га талбай эзэлсэн цул ширмэн цутгамал 580 гаруй дүрсээс бүтсэн агуу цогцолбор байна. Энд дүрсэлсэн монгол цэргийн өндөр дөрвөн метр, хүнд нь дөрвөн тонн орчим бөгөөд газар дээр тараан суурилуулсан нь үнэхээр л их нүүдлийг санагдуулна. Үүний дараа дөрвөн зүгийг дүрслэн заасан индэр хөшөөний дунд Евразийн эх газрыг хүрээлэн орших далай тэнгистэй нь дүрслэн тэр газар нутаг дээр оршин тогтнож байсан Монголын Их гүрнийг хот балгадтай нь дүрсэлсэн байх юм. Дээрхи газрын зургийн дараа дээрээс нь харвал "хаган буюу хаан" гэж уйгаржин монголоор бичсэн үгийг хуулан хийсэн Их хааны түүхэн замналын музей оршино. Уг музейн хананд 206 метр урт панно зургаар Эзэн Чингэсийнхээ үйл амьдралыг "Нууц товчоо"-ны бүлэг бүлгээр дэлгэн үзүүлжээ. 206 метр урт зургийн метр бүр нь нэг жилийг төлөөлөн үзүүлэхдээ Монголын их цэрэг Зүрчидийн Алтан улс Умарт Хятадыг байлдан эзэлсэн үеэс Их Юань гүрний сүүлчийн монгол хаан Тогоонтөмөр Хятадаас шахагдан гарч түмэн газрын цагаан хэрмийн умарт дахь уугуул Монгол нутагтаа эргэн ирэх хүртэлх хугацааг давхар харуулжээ. Энэ Музейгээс хойш нэг км орчим зайд Их эзэн Чингэс хааны онгон байрших юм. Онгоныг түшүүлэн байгуулсан аялал жуулчлалын том цогцолборт Монголын түүхийн алтан үеийг дэс дараалан харуулсан гайхан биширмээр урлагийн тоглолт үзүүлж хурсан олныг цэнгүүлж байв. Энд Их Монгол Улсыг байгуулсны 800 жилийн ойд зориулав гэсэн үг хэллэг, уриа лоозон харагдаагүй боловч хийж бүтээсэн бүхэн нь үүнд зориулагдаж байсан нь монгол хүн надад баярлах бахархах сэтгэл төрүүлж байлаа. Харуусал халаглал: Их Монгол улс байгуулагдсаны 800 жилийн ойгоо тэмдэглэнэ гэж дөрвөн жилийн өмнөөс хорвоо дэлхийн сонорт хашгиран хэлж байсан монголчууд бид өнөөдөр 1000 жилд ганцхан тохиох энэ их ойгоо юутай даржин, юутай хоосон, амаараа хөөс сахартал чалчсан хоосон сурталчилгаагаар угтаж, үдэж байгааг дээрхитэй харьцуулан харахаар дотор бачимдан, сэтгэл гонсойж явлаа. Өнөө үед Монголын төрийг түшиж суугаа гэх Ерөнхийлөгч, Ерөнхий сайд, Улсын их хурлын гишүүд маань хэн юм бэ, тэд маань хувиа борлуулж, довоо шарлуулан хээл хахуульдаа хахаж цацмаар, идэж уусаар ханах цадах хэмжээ, хязгаар байхгүй "өчүүхэн сохор номин" хүмүүс юм гэж бодох тусам харамсаад харамсаад баршгүй ёстой л "дээшээ тэнгэр хол, доошоо газар хатуу" гэгчийн гунигт үлгэр болж байна даа. Их Монгол Улсаа байгуулж, төр засаглалаа тогтоосон тэр их ойг бид унах унаагүй, явах замгүй, хүний нүдэнд харуулах үзмэргүй угтсан дүр эсгэж "нүглийн нүдийг гурилаар хуурав" гэгч болж байна. Уг нь буяны дээдийг хураах бүтээн байгуулалттай, хүн арддаа, газар шороондоо, хойч үедээ мөнхлөн үлдээх дурсгалтай байх учиртайсан. Монголын уужим нутгийн хээр талд хэд хэдэн наадам хийсэн нэр зүүж, хоосон хийрхэхээс өөр юу ч үлдсэнгүй. Хээр талын тэр наадмуудын ул мөр нь хурдан морьдын хөл, жип машины дугуйгаар хөрсийг нь эргүүлж хаясан урт урт мөр, хог новшоор дүүргэсэн сум орны төв, хоосон хийрхэлийн гэрч болсон архины шилнээс өөр юу ч үлдээгээгүй. Харин эдгээр хэнд ч хэрэггүй наадмын зардал нь хэдэн зуун сая, аягүй бол тэр бумаар тоологдох "татвар төлөгчдийн мөнгө" хээрийн салхитай хийсэж, хийрхлийг хөөрөгдсөн төрөл бүрийн зиндааны төрийн түшээдийн өвөр түрийг түнтийлгэсээр өнгөрч байгааг харах нүд, ухаарах ухаан монголчууд бидэнд даан ч байхгүй гэж үү? Жилийн жилд начны найраатай, морины будлиантай болдог наадам маань болдгоороо болж, 1961 онд 150-200 мянга орчим оршин суугчидтай байсан Улаанбаатар хотод мөн онд ашиглалтад орсон 20000 хүний суудалтай төв цэнгэлдэх гэсэн сүрлэг нэртэй, онгорхой цоорхойг нь зэвтэй төмөрөөр хальт мөлт нөхсөн стадионд, 10 гаруй сая төгрөгийн үнэтэй урт шар дээлтэй Ерөнхийлөгч энэхүү баярыг нээж байх нь үзээгүй хүмүүст бол сонин, үзсэн бидэнд бол гунигтай тохуурхал байлаа. Хээл хахуулийн хэрэгт тулгагдан "нүүрээ улайлган, нүдээ бүлтийлгэн" хэрэг хүлээхийн даваан дээр бузар хуйвалдаанаар "хээл хахуультай" тэмцэж эхэлсэн засгийн газрыг огцруулаад, МАХН-ын мянга мянган гишүүдийн нэрээр халхавчлан байгуулсан авилгачдын засгийн газраа тогтоохын тулд Монгол улсын эдийн засгийг хөгжүүлж бэхжүүлэх, хүн ардынхаа өлөн зэлмүүн ядуу амьдралыг өөд татахад зориулж зарцуулах ёстой татвар төлөгчдийн хөлс хөдөлмөрөөр хуримтлуулсан мөнгийг "нийгмийн халамж" гэсэн сайхан нэрээр халхавчлан ямар ч үр ашиг өгөхгүй гар цайлгасан, хүн ардаа, залуу үеэ амьдралын төлөө тэмцэх итгэл сэтгэлийг нь мохоосон тэрбум тэрбум төгрөгийн өглөг-хахуулиар хуурч эхэллээ. Монгол түмэн минь үүнийг ухаараасай. Их Монгол улсыг байгуулсан 800 жилийн ойг тэмдэглэн өнгөрүүлж байгаа энэ жил бид юу бүтээж, гарт баригдаж нүдэнд харагдах юуг хойч үедээ өвлүүлэн үлдээв гээд монгол цус судсаар чинь урсаж байгаа хүн бүхэн эргээд нэг санаач юу ч байхгүй байгааг Та минь харж байгаа биз дээ. Энэ бол ганц миний халаглал харуусал биш ээ. Эрүүл ухаантай, саруул оюунтай монгол хүн бүр ингэж зовж, харуусаж халаглаж байгаа. Өнгөрсөн 1000 жилийн суут хүнээр тодорсон Их эзэн Чингэс хааны маань унасан газар, хүйгий нь цөглөсөн нутаг Хэнтий аймгийн Дадал суманд очиход 1962 онд буюу одоогоос 44 жилийн тэртээ Д.Төмөр-Очир гуайн сэтгэл зүтгэл, уран барималч Махвал гуайн ухаан ураар урлан босгосон гэрэлт хөшөө Монголын түүхийн гэрэл гэгээтэй нэгэн зурвас үе, МАХН-ын мяндагтан тушаалтны хоёр зууныг дамнуулан тээж яваа харанхуй мунхаглалын гэрч болон торойхоос өөр үзээд өгье гэсэн ч нүдэнд торж, сэтгэлд шингэхээр хүний гар, сэтгэлээр бүтээсэн юу ч алга байсан. Хэнтий аймгийн Цэнхэр мандал сумын Хар зүрхний хөх нуураас эхлэн Өмнөдэлгэр, Батширээт, Биндэр, Баян-Адрага, Норовлин, Дадал сумдын нутгаар аялахад хүний хараа сунаж, сэтгэл уужрам сайхан нутаг бидэнд заяажээ гэдгийг сэтгэл зүрхээрээ мэдрэх төдийгүй удамшлын "ген"-д маань шингэн хоцорч байсан. Энэ сайхан нутаг усыг Их эзэн Чингис хаан маань үр хойч бидэндээ хэн ч халдашгүй дархан "өв" болгон үлдээсэн нь яасан их хувь заяа вэ? гэж залбирч сүсэглэж явлаа. Харин Монголын түүх, эцэг дээдсийнхээ сүнс сүлд рүү эрээ цээргүй нулимах хүмүүн газар сайгүй болж, нэр төр гавьяа шагнал горилсон хэсэг бүлэг хүмүүс Эзэн Чингэсийнхээ төрсөн нутгийг өөр нэгэн газар тодруулсан нь болчимгүйгээсээ ухаангүй нь хэтэрсэн хэрэг мөн. үүнийг өнгөрсөн хавар Монгол Улсын Ерөнхийлөгчийн сэнтийд заларч буй шарын шашины өчүүхэн зүтгэлтэн нэгэн маань хажуугаар нь нүдэн балай, чихэн дүлий өнгөрч байхыг баримтат кинонд буулгасан байхыг харлаа. Ийм мунхаг мулгуу үйлдлээс болж түүх бузартан булингартаж, зон олныг төөрөгдүүлэн мунхруулдаг гэдгийг Бурхны өчүүхэн шавь Ерөнхийлөгч маань гадарладаггүй л юм байхдаа. 
Зэлмэ О.Бүрэнжаргал 
