№164 (17381) 
1989 оны долдугаар сарын 11
НАМ ХУВЬСГАЛ, ӨӨРЧЛӨН БАЙГУУЛАЛТ

МАХН, БНМАУ-ын бүтээн байгуулагч ард түмэн өөрийн орны үндэсний их баяр Монгол ардын хувьсгалын яруу алдарт 68 жилийн ойг найрамдалт олон орны анд нөхдийнхөө хамт өнөөдөр ёслол төгөлдөр тэмдэглэж байна. 

Улаан Октябрийн шууд нөлөөгөөр 1921 онд ялан мандсан Монгол ардын хувьсгал улс гэрийн маань энүүхэнд үндсэн эргэлт болж, эх орны бүх талын хөгжил, цэцэглэлтийн гэгээн саруул замыг гийгүүлэн гэрэлтүүлж өгсөн билээ. Монгол ардын ялгуусан хувьсгалыг Монгол Ардын Нам удирдан манлайлан ялалтад хүргээд ард түмнээ амжилтаас амжилтад зоригжуулан удирдаж, улс орон маань социализмын шинэ ертөнцөд нийлсэн хоёр дахь орон болсон нь манай үндэсний зүй ёсны бахархал юм. 

Хувьсгалт ардчилсан болон социалист хөгжлийн өнгөрсөн дал шахам жилд хүнд сорилт шалгалт, бэрхшээлийг давж эх орныхоо тусгаар тогтнолыг хамгаалах, эдийн засаг, соёлоо хөгжүүлэх, аж амьдралаа сайжруулах талаар монголын ард түмний олсон бүх амжилт бол манай нийгмийн улс төрийн манлай хүч МАХН-ын улс төрийн стратегийн чиг шугам зөв байсны бодит нотолгоо мөн

МАХН өнөөдөр хөдөлмөрч хичээнгүй ард түмнээ зохион байгуулан удирдаж, тэднийхээ хүчинд тулгуурлан, ЗХУ тэргүүтэй социалист хамтын нөхөрлөлийн орнуудын тусламж дэмжлэгтэйгээр улс орноо хөгжлийн шинэ өндөрлөгт хүргэхээр өөрчлөн байгуулалтын бартаатай бөгөөд гарцаагүй зөв замаар итгэл төгс замнаж байна. Ардын хувьсгалын нээсэн тэр замын шууд үргэлжлэл өөрчлөлт, шинэчлэлийн үйлсэд нам, ард түмэн, хувьсгал, социализм нэгэн бат цул нэгдэлд цогцлон бүтээж байна. 

МАХН-ын XIX их хурлаас улс орныхоо нийгэм эдийн засгийн хөгжлийг түргэтгэхээр дэвшүүлсэн стратегийн зорилтыг хэрэгжүүлэх өргөн хүрээтэй гүнзгий үйл явц өрнөж, улс ардын аж ахуйн удирдлага төлөвлөлт, аж ахуйн механизмыг төгөлдөржүүлэх, ардчилал, ил тод байдлыг хөгжүүлэх, ажлын арга барилыг шинэчлэх ажил нийгмийн амьдралын бүх хүрээг хамраад байна. Өнгөрсөн оны арван хоёрдугаар сард хуралдсан МАХН-ын Төв Хорооны V бүгд хурал манай орны нийгмийн амьдралын бүх хүрээг хамарсан өөрчлөлт, шинэчлэл хийх ээлжит том зорилт дэвшүүлснээр өөрчлөн байгуулалтын үйл хэрэг манай оронд бүрэн цогцолбор шинжтэй болж улмаар нийгмийн улс төр, эдийн засгийн системд бүхэлд нь өөрчлөн байгуулалтын үйл хэрэг өрнөлөө. 

Манай нам, төрийн удирдагч нөхөр Ж. Батмөнх саяхан МАХН-ын Төв Хорооны VI бүгд хурал дээр << Нийгмийн амьдралын бүх салбарт хийж байгаа өөрчлөлт, шинэчлэлийн ажлын цар хүрээ өргөжих тутам намын байгууллага, нам, улсын боловсон хүчний өмнө улам шинэ, өндөр шаардлага тавигдаж байна. Өөрчлөн байгуулалтын ажил нь үнэхээр улс орны хувь заяаг шийдвэрлэх асуудал болж байна. 

Хэдийгээр явц нь удаашралтай байгаа ч гэсэн өөрчлөн байгуулалтын үед нийгэм, эдийн засгийн харилцаа, улс төрийн амьдрал, хүмүүсийн сэтгэхүйд гарч байгаа өөрчлөлтөд намын байгууллагууд, манай нам, улсын ажилтнууд нарийн судалгаа, дүгнэлт хийж соргог хандаж байх хэрэгтэй байна. Олон нийт, хөдөлмөрчид өөрчлөлт, шинэчлэлийн үйл явцыг улам их сонирхох, түүнд биечлэн оролцох идэвх их нэмэгдэж байна. Олон түмний энэ идэвхжилээс намын байгууллага, манай боловсон хүчин хоцорч, сүүл барьж байх ёсгүй >> гэж заасан байна. 

Үнэхээр улс орны хувь заяаг шийдвэрлэх ач холбогдолтой өөрчлөн байгуулалтын үйл хэрэгт хүн бүр хүчин зүтгэлээ дайчлах нь иргэншил, эх оронч ухамсар, хувьсгалч чанарын шалгуур, Ардын хувьсгалын өндөр дээд уламжлалын амьд үргэлжлэл гэдгийг, хувьсгалынхаа ойг тэмдэглэхдээ монголын ард түмэн гүнээ ухамсарлаж байна. 

Монгол ардын хувьсгалын үлэмжийн ач, үрийг манай орны хүн бүр адил амьдралаараа мэдрэн амсаж, сайн сайхан бүхнийхээ үндэс суурь гэж үзэж түүний ялгуусан давшилтыг өөрчлөлт, шинэчлэлийн шаардлагаар улам эрчимжүүлж идэвх зүтгэлтэй, бүтээлч шургуу ажиллаж, өөрийгөө шинэчлэн, арга барил, сэтгэлгээгээ өөрчилж байна. МАХН-ын Тов Хорооноос Монгол ардын хувьсгалын 68 жилийн ойд зориулан гаргасан Урианд манай орны иргэд, нийт хөдөлмөрчдөд хандаж, << Улс, орны амьдралын бүх хүрээнд өрнөж байгаа өөрчлөн байгуулалт, шинэчлэлийн уйл явцыг эрчимжүүлж, ардчилал, ил тод байдлыг бүх талаар хөгжүүлэгтүн! >> гэсэн ёсоор юуны урьд эрхэлсэн ажил, хариуцсан нэгж, цэг дээрээ өөрчлөн байгуулалт хийхдээ засварлах, сайжруулах, боловсронгуй болгох гэдгийг өнгөц түр зуурын арга хэмжээ биш харин хуучирч хоцрогдсон, тээр саадтай бүхнийг жинхэнэ хувьсгалчаар өөрчилж, тохиолдох бартаатай, хүнд хэцүү бүхнийг иргэний зориг, хатуужил, шантаршгүй тэмцэгч чанар, түүхэн чухал үед ногдсон үүргээ ухамсарлах чадвараар даван туулахыг эрмэлзэж байна. 

Монголын ард түмний 1921 оны ялгуусан хувьсгалыг манай төрөлх нам удирдан зохион байгуулсан түүхэн гавьяагаа улс орны хувь заяанд эргэлтийн чанартай өөрчлөн байгуулалт хийж буй өнөөгийн нөхцөлд манай нам, коммунистууд, ард түмэндээ тулгуурлан үргэлжлүүлж, өргөн олон хөдөлмөрчид ч чин халуунаар дэмжин сайшаан идэвхийлэн оролцож өөрчлөлт, шинэчлэлийн хөдөлгөгч хүч нь болж байна. Ардын хувьсгалын ялалтын нэгэн адил өөрчлөн байгуулалтын хэрэг зориг ялан мандаж, гайхамшигт сайхан ололт амжилтад хүрэх нь хэнд ч эргэлзээгүй билээ. 

Монголын ард түмний эрх чөлөө, тусгаар тогтнол, мандал бадралын шинэ, үеийг нээсэн Ардын хувьсгалын яруу алдарт 68 жилийн ой, өөрчлөн байгуулалтын хувьсгалт үйл хэрэг мандан бадартугай! 

