Гүүрэн зам барьцгаая

Мянганы зам гэж мянгуужингийн үлгэр болжээ. Ямар ч үлгэр "Амар сайхандаа жаргажээ" гэсэн сайхан өгүүлбэрээр төгсдөг бол манай замын үлгэр жаргах нь битгий хэл тал дундаа ч ороогүй байна.
Хэдхэн жилийн өмнө Монгол Улсын Их Хурлаас "Шинэ мянганы зам"-ын төслийг баталсан. "Мянганы зам" нь баруунаас Баян-Өлгий аймгаас эхэлж зүүн Дорнод аймагт хүрч, хойт тал нь Алтанбулагаас эхэлж урагш Замын-Үүд хүрэх нийт арван мянга гаруй километр урт, БНХАУ, ОХУ-д нэвтэрч, Европ, Азийн эх газрыг холбосон чухал засмал зам, Монгол Улсын эдийн засгийн хөгжлийн том судас болно. Монгол баруун бүс нутагтаа авто замын сүлжээ байгуулж, Цагаан нуур-Ховд-Алтай боомтоор дамжин БНХАУ-ын Шинжааны өндөр хурдны замтай холбохоор төлөвлөж байна гэсэн сайхан, сайхан том амлалтыг өгснөөс хойш өдийг хүрлээ таг чиг байна. Манай гишүүдийн санаачилж байгаа зүйл нь сайн л байгаад байвал зайгүй магтаад л байдаг, жаахан тааруу бол таг болчихдог эдний үлгэр их л тааруу байгаа бололтой. Хөдөөний ард иргэд өнөөх сайхан замыг нь хүлээж суусаар хөгширч дуусч байна. За тэр хөдөө орон нутгийн зам ч яах вэ зайгүй машин холхиж түгжрэл болох биш, бараг л мартагдсан байдаг. Харин үе үе томхон аваар, осол гарган байж өөрийгөө сануулдаг. Тэгвэл бид алхам бүртээ түгжирдэг, олигтой гарцын тэмдэг байхгүй, дээгүүр доогуур сүлжилдээд байхаар гүүр ч үгүй, энд тэндгүй хагарч цөмөрсөн замтай шүү дээ энэ "Азийн цагаан дагина" нийслэл хот маань. Юуных нь Азийн цагаан дагина байх вэ дээ. өвөл утаандаа дарагдаж, хавар нь шороо босч урдах машинаа харахгүй, хоорондоо худалч хүнд төө хүрэхгүй зайтай явдаг машинууд нь байс гээд л мөргөлдөж, шүргэлцэж бөөн хэрүүл зодоон. Манайхны генинд Чингисийн омголон зан байдаг болохоор замын голд бууж ирээд л шууд барьцалдаад авдаг. Үүнийг нь харахгүй шороо, утаатайгаа ноцолдож явсан хажуу эгнээний жолооч хүрч ирээд дайрч орхино. Ингээд л нэг эр шоронд явдаг гэхэд нэг их хилсдэхгүй байх. Улаанбаатарт ганц байгаа гүүр нь Энхтайваны гүүр. Сайхан л гүүр. Даанч "хятадыг гуйн байж бариулсан энэ гүүр хятад л болсон хойно ямар өөдтэй юм хийгээ аж" гэх хүн олон. Хэдэн Монголчуудыг маань нэг өдөр бөөнөөрөө нураад үхэг гэж хараасан ч байж магад. Харин явган бид гардаг ганцхан нүхэн гарц нь Их дэлгүүрийн хавьд байх. Хотод шинэхэн ирсэн оюутан бол Энхтайваны гүүр, нүхэн гарц хоёрыг үзээд гадаадад ирсэн мэт сэтгэгдэл төрнө. Аргагүй шүү дээ монголд ганцхан байдаг юм чинь. Харийнхан харин шоолох л байх. Харин замын асуудлаас болоод монголчууд бидний амьдралын хурд хэр байгааг хэнээс ч асуусан хэлээд өгнө. Та өглөө 9 цагт цугладаг ажилтай бол магадгүй гэрээсээ 7.30-д гардаг байх. Яагаад гэвэл замдаа түгжирээд зогсчихно. Гэртээ ундаа ч уухгүй гарч болно түгжирч зогсож байх зуураа л амжуулчих, харин ажлаасаа тараад явахын тулд хичнээн их стресст орж, уурлаж бухимдан гэртээ харьдаг билээ. Энд ч зам бөглөрөөд, тэнд ч гэнэт гарцгүй газраар хүүхэд гарч ирээд гэсэн баахан бухимдал тээн толгойгоо өвтгөсөөр ирдэг. Түгжирч хүлээж, ядаж ядаж арай гэж хөдлөх гэтэл гэнэт урдуур чинь явган хүн гүйгээд гараад ирнэ. Яарч байна гээд дайраад гаралтай биш ахиад л хүлээх болно. Та бас л бухимдана. Хөл дүүжлэх унаатай бүхэн ийм л зовлонтой байдаг. Ямар сайндаа л гарцаараа гарч явсан явган зорчигчийг дайраад алчихна шүү гэж зандарч байхав дээ. Энэ юунаас болоод байна вэ? . Өнөөх л зам нь шаардлага хангахгүй, дэндүү давчуу болохоор гурваас дээш эгнээгээр явж болохгүй, хүндхэн даацтай машин хурдхан явбал хагараад орчмоор ийм л зам дээр Монгол Улс тогтож байна. Магадгүй, тэр жолоочийн, явган зорчигчийн алиных нь ч буруу биш. Харагдахгүй болтлоо арилсан цагаан зураасаараа гарахгүй байлтай биш бидэнд л зориулсан зам юм чинь. Тэгвэл 2007 оны хувьд нийслэлд авто замын сүлжээг сайжруулахад томоохон хөрөнгө оруулалтын жил болж, улсын төсвийн хөрөнгөөр зургаан тэрбум, нийслэлийн төсвийн урсгал орлогоос арван тэрбум, нийслэлийн замын сангийн хөрөнгөөр 3.5 тэрбум төгрөг, нийт 19.5 тэрбум төгрөгийн хөрөнгө оруулалтаар 31.3 км 21 зам, замын байгууламжийг өргөтгөн шинэчлэх ажил хийгдэж байна. 2007 онд Улаанбаатар хотын хороолол доторхи авто замд 2.3 тэрбум, хотын төв замд 512 сая, зогсоол карма гаргахад 60 сая, авто замын хөдөлгөөн зохицуулах гэрлэн дохио тэмдэг, тэмдэглэгээ, хурд сааруулагч шинээр хийх болон засвар арчлалтын ажилд 300 сая төгрөг тус тус төсөвлөгдсөн. Гол замын уулзваруудад авто замын түгжрэл гарахгүй байх, гэрэл дохионы системийн найдвартай ажиллагаанд хяналт тавих зорилгоор шинээр 45 уулзварт гэрэл дохиог контроллёрын хамт, хоёр газар зам тээврийн систем, 26 уулзварт телекамер, 20 уулзварт видео мэдрүүр суурилуулах "Зам тээврийн оновчтой систем" төсөл хэрэгжихээр УИХ-д өргөн баригдаад байна гэсэн сайхан зүйл зааж бичсэн сайхан төсөл байна. УИХ минь сонгуулийн шоуны зоос гэж харамлаад байлгүй төсвийг нь гаргаад өрчихөөрэй дээ. Гэхдээ жил болгон зам засварын ажил явагдаж байна гэж цөөхөн замынхаа зарим хэсгийг хааж түгжрэлийг нь улам ихэсгэдэг. Тэгээд хүний нүдэнд ил жаахан газар цемент, хайрга зуураад тавьсан болдог ч өнөөх нь өвлөө даахгүй хагарч, эсвэл даацаа буруу тооцоолсноос хүнд оврын машин явахад хонхойгоод доошоо орчихдог ийм л зам барьж сууна даа. Одоо сонгууль гээд хотод нэр дэвшиж байгаа бараг бүх хүмүүс мөрийн хөтөлбөртөө зам засна гэсэн сайхан амлалт оруулсан байгаа. Чадахгүй хүнд итгэж ингэж баллуулж байснаас чадалтай гадаадын хөрөнгө оруулалттай компанид даалган өгч бөглөрч, түгжирдэг замаа талыг нь ч гэсэн засуулчихаасай. Зам тохижуулалтанд жилд хүрэлцэхүйц хэмжээний төсвийг тал, тал тийш нь гаргаж өгдөг ч танил талдаа хээл хахууль авч өгөлцөж тендерийг будилаантуулж, чанар хангахгүй материал, чадваргүй хэдэн ажил хайгчдыг хямдхан шиг хөлсөлж хийлгүүлээд л ашиглалтанд оруулдаг үнэн гэхэд дэндүү үнэн "алтан" зарчим. Сар ч хүрэхгүй дахиад л жолооч нарын уур бухимдал, хараалын үгний бай болдог. Болсон болоогүй юманд хөрөнгө зарж байснаас ядаж ганц гүүр ч болтугай барьчихвал их хотын маань өнгө үзэмжээс авахуулаад иргэдийн маань ажил хөдөлмөрөө эрхлэхэд ч хэрэг болох байх. Нэг л их мөнгө ийш тийш нь хуваарилж суудаг эрхэм түшээд замынхаа асуудлыг ядаж нэг тийш нь шийдэх талаар дорвитойхон юм хийж чадахгүй бол чаддагт нь өгөөд хийлгэмээр юм. Зам дагаад хөгжил гэдэг ч манайд бол замаа дагавал дампуурал болох нь энүүхэнд болоод байна гэдгийг эрх мэдэлтнүүд харсан ч хараагүй юм шиг байдаг нь даанч харамсалтай. Удахгүй УИХ-ын сонгууль болно. Сонгуульд нэр дэвшиж байгаа их хотын маань эрхэм түшээд нэр дэвших тойрогтоо нэг гүүр бариад өгвөл та шууд л УИХ-д сонгогдоно.Тэгэхээр УИХ-ын сонгуулиа бодсон ч урин дулаан цагаа бодсон ч, их хотдоо өнгө үзэмж нэмэхээр нэг ажил хийвэл гадаад дотоодын жуулчдаас авахуулаад улсад маань хөрөнгө оруулах сайхан цаг. Ер нь зам барьж чадахгүй бол бүр мөсөн замгүй байсан нь ч бараг дээр юм шиг. Эсвэл замаар ч яадаг юм бэ? Бүр машинаар ч яах юм бэ? Монголчууд бид морио унаад давхицгаах уу? 
Б.БААТАР 
