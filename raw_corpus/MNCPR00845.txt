Хөтөлбөрийг хэтийн бодлого муутай гаргасанд харамсч байна

Чингис хааны мэндэлсний 840, Монголын тулгар төр байгуулагдсаны 800 жилийн ойг тэмдэглэх зохион байгуулах үндэсний хорооноос баярын хөтөлбөрийг боловсруулжээ.
Энэ талаар Урлагийн гавьяат зүтгэлтэн, найруулагч Л.Эрдэнэбулган өчигдөр хэвлэлийнхэнд хандаж, хөтөлбөрийн тухай санал, бодол, шүүмжлэл өрнүүлсэн юм. Түүнтэй уулзаж ярилцлаа. -Их ойн баярыг хэрхэн тэмдэглэх, зохион явуулах хөтөлбөр батлагдсан гэсэн. Хөтөлбөртэй танилцав уу? -Ирэх он монголчуудын хувь заяанд их чухал, тэмдэглэлт жил байх юм. Улс гүрэн болсныхоо 800 жилийн ойг тэмдэглэхээр монгол хүн бүхний зүрх нь цохилж байгаа. Тиймээс ч монгол хүн бүр зүрх сэтгэлээрээ мэдэрч, оюун ухаан хөдөлмөрөө зориулах ой юм. Өнөөдрийн байдлаар 800 жилийн ойг тэмдэглэх үндэсний хорооноос хөтөлбөр гаргасан байгаа ч хувьдаа тэр хөтөлбөртэй санал нийлэхгүй байна. -Яагаад санал зөрөх болов оо? -Тэмдэглэлт 800 жилийн ойг зөвхөн Монгол Улсын хүрээнд, гадаадад амьдардаг монгол иргэдийн хэмжээнд ч бус дэлхий нийтээрээ тэмдэглэх ёстой хэмээн ойлгодог. Шуудхан хэлэхэд, хөтөлбөрт тусгагдсан хоёр зүйлийг л хүлээн зөвшөөрсөн. Нэг нь дэлхийн яруу найрагчдын чуулга уулзалт, нөгөө нь дэлхийн монгол эрдэмтдийн их хурал зохион явуулах явдал. Харин бусад нь их явцуу, аймаг орон нутгийн чанартай юм билээ. Тухайлбал, хөөмийн баярыг ховдчууд, "наурыз"-ын баярыг казахын ард түмэн тэмдэглэх тухай хөтөлбөрт оруулсан байгаа юм. Эдгээр уламжлалт баярыг ард түмэн тэртээ тэргүй мэднэ. Тэгээд ч өнөөг хүртэл тэмдэглэсээр ч ирсэн. -Ойг тэмдэглэхэд хичнээн хөрөнгө зарцуулахаар төлөвлөөд байгаа бол. Таныг баярын хөтөлбөрт дахин санал оруулж байгаа гэж сонслоо? -Их ойн баярыг тэмдэглэхэд зориулж гурван сая төгрөг хуваарилсан байгаа юм. Энэ хэмжээний мөнгөөр ямар баяр тэмдэглэх вэ дээ. Ойн баярын хөтөлбөрийг хэтийн бодлого муутай гаргасанд харамсч байна. Гэтэл өнөөдөр бидэнд НҮБ-аас "800 жилийн ойг тэмдэглэ" гэж тогтоол шийдвэр гаргалаа шүү дээ. Гадаадынхан ийн санаа тавьж байхад бид өөрсдөө юу хийхээ ч мэдэхгүй, гэр дотроо бужигнаад байна гэдэг нь дэндүү ядарсан, бас арчаагүйн шинж. Тиймээс дэлхий биднийг харж, дэмжиж байгаа тохиолдолд монголчууд бид дэлхийн хүний оюун ухаанд хүрэхүйц тийм үйл ажиллагаа зохион явуулж чадахгүй юм бол энэ чинь нэг хэсэг хүний баяр болоод өнгөрөх төдийгүй ичмээр зүйл шүү дээ. Үүнийг л уран бүтээлч хүний хувьд хүлээн зөвшөөрөхгүй байгаа юм. Нөгөө талаар би өөрийнхөө санал, бодол, хүслийг энд оруулсан. Тухайлбал, ойг гурван удаа тэмдэглэх тухай. Эхнийхийг нар мандах зүгээс хийе. Өөрөөр хэлбэл, улс тунхагласан газар буюу Хэнтий аймгийн хөдөө арал дээр бэлгэдлийн "Их хурал"-ыг хуралдуулъя. Мөн тухайн газар нутагт, тэмээн болон сарлаг, морин поло зэрэг монгол үндэсний наадмыг зохиох нь зүйтэй. Ингэснээр, тэнд хуран цугларсан гадаадынхан ч үзэх, харах юмтай буцах байх. Дараа нь шинийн 4-нд бөхийн өргөөнд найраа хийе. Монголын түүхийн судар бичиг "Нууц товчоо"-нд овгор газрыг хотгор болтол бүжиглэлээ гэсэн байдаг. Энэ утгаараа цэнгүүн зохиож, үүнд мянга гаруй уран бүтээлчдийг оролцуулах юм. Тэдний 500 орчим нь хөгжимчид, 300 нь бүжигчид, уртын дуучид, хөөмийчид байх бөгөөд нижгэр найр цэнгүүн хийе гэсэн бодолтой байгаа. Харин хоёр дахь арга хэмжээ ирэх долдугаар сарын 7,8,9-нд Улаанбаатар хотод Сүхбаатарын талбайд дэлхийн олон орны үлээвэр хөгжимчдийг оролцуулсан тоглолт зохион байгуулах төлөвлөгөөтэй байгаа. Энэ өдрүүдэд үдшийн 23-03 цаг хүртэл төв цэнгэлдэх хүрээлэнд өргөн олны цэнгүүн зохион байгуулна. Ингэхдээ цэнгүүнийг түүхэн, орчин үеийн гэсэн хоёр үе шаттайгаар явуулах юм. Энд гол анхаарах зүйл гэвэл цэнгэлдэх хүрээлэнг дэлхийн хэмжээнд биш ч гэсэн, урд өмнө Монголд чимэглэж байгаагүй тийм хэмжээнд гэрлэн чимэглэл хийе. Ингэснээр тэмдэглэлт ой өргөн олныг хамрах байх. Түүнчлэн намрын тэргүүн сарын сүүлчээр Хархорин хотод 1200-1300 лам оролцуулсан амар амгалангийн хурал хуралдуулна. Тэнд дэлхийн шашны төлөөлөгчдийг урьяа. Далай ламыг, болдог бол Ромын хамбыг, дээр нь лалын ертөнц, христ гэх мэт. Мөн ирсэн зочдод зориулж майхан барьж, дээр нь тухайн улсын туг сүлдийг нь тавья гэсэн санал бий. Миний энэ бодол бол 800 жилийн ойг монголчууд бид хэдүүлхнээ тэмдэглэх биш, соёлт ертөнцтэй нийлж тэмдэглэх нь зүйтэй юм аа гэсэн санааг агуулдаг. Тэгэхгүйгээр монголчууд явцуухан тэмдэглэвэл, хүч муу мөртлөө, үндсэрхэг маягийн юм болох болов уу. -Хөтөлбөртэй танилцаад өөр юу бодогдов? -Хөтөлбөрийг хараад эмзэглэж байгаа зүйл юу вэ гэвэл, их хаан биднийг нэгтгэхийн төлөө энэ улс гүрнийг байгуулсан. Гэтэл үндэсний хорооноос гаргасан энэ хөтөлбөр салгаж тархай, бутархай байлгахын төлөө боловсруулсан мэт санагдсан. Аль эсвэл 800 жилийн ойг нэр төдий Ардын хувьсгалын 85 жилийн ойн далбаан дор дурсах төдийгөөр өнгөрье гэсэн бодол байгаа юм болов уу гэж бодож байна. -"Өүлэн эх" дуурь, "Чингис" хаан жүжгийг тавихад шаардагдах санхүүжилтийг хүчингүй болгосон гэсэн. Энэ санхүүжилтийг буцаагаад юунд татсан бол? -Надад нэг л юм бодогддог. Ер нь УИХ-ын зарим нэг гишүүд надтай шоу булаацалдаад явж байгаа бол харамсалтай л юм. Хийх ажил багатай л байдаг юм байна Их хуралд. "Өүлэн эх" дуурийг тавихад үндэсний хороотой гэрээ хийгээд баталсан байсан. Тэгээд ч орой бүр телевизийн сувгаар 800 жилийн ойн сүржин сурталчилгаа явах болсон. Сурталчилгаагаар Улсын дуурь бүжгийн эрдмийн театрт "Өүлэн эх" дуурь хангинаж, "Чингис хаан" жүжиг тоглоно гэж сүржин ярьж байгаа. Тэгэхээр ажил алба хоёр зөрөөд байна шүү дээ. Өнгөрсөн сарын 17-нд дуурийн чинь санхүүжилтийг өгөхгүй гэж хэлчихээд, одоо хүртэл зар сурталчилгаа нь яваад байгааг юу гэж ойлгох вэ? Тэгэхээр урлагаар улс төр хийж тоглож болохгүй шүү дээ. Ер нь улсынхаа ойг тэмдэглэж чаддаггүй, хөрөнгөгүй улс гүрэн гэж байдаггүй. Ийм юм ярьж байгаа бол инээдтэй зүйл. Тэгэхээр 800 жилийнхээ ойг төр нь тоодоггүй юм аа гэхэд түмэн олон нь тэгүүлэхгүй байх аа гэж бодож байна. 
Ч.Анна
