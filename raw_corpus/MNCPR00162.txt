Домборчин

Шарын голд, гэрийнхээ хоймрыг том, жижиг 20 гаруй домбороор чимсэн казах айлд санамсаргүйгээр зочиллоо. Гэрийн эзнийг Б.Болыс гэх бөгөөд тэрбээр энэ нутгийн уугуул. Б.Болыс Шарын голын нүүрсний уурхайд слесарьчаар 17 жил ажиллажээ. Домбор урладаг түүнийг нутгийнхан нь "домборчин" хэмээн эрхэмлэдэг аж. Өдгөө түүний урласан 300 гаруй домбор зөвхөн дотооддоо төдийгүй алс хил хязгаарт хөл тавьжээ. 
Өөрөөр хэлбэл, Казахстан, Унгар, Шинжаанд түүний бүтээлүүд аль хэдийнээ хүрчээ. Одоогоос 24 жилийн өмнө буюу 1982 онд Шарын голчууд язгуур урлагаар өрсөлдөх болжээ. Тэр үед Б.Болыс гуайд домбор тоглох үүрэг оногдож тэндхийн казах айлуудаас сураглаад олдоогүй гэнэ. Энэ мөчөөс түүнд домбор урлах санаа төрсөн тухай дурслаа. Нэг ёсондоо төвийн бүсэд аж төрдөг казах айл бүр ийнхүү домбортой "нөхөрлөсөн" түүхтэй юм. Монголчууд морин хуурыг дээдэлж гэрийнхээ хойморт залдаг бол казахууд домбороо дээдэлдэг. Домбор тоглодоггүй казах хүн гэж бараг байхгүй. Багаас нь зааж сургадаг учиртай. Түүнчлэн энэхүү үндэснийхээ хөгжмийг шар шувууны өдөөр гоёдог уламжлал тэдэнд бас бий. Б.Болыс бүтээлээ хус, хуш, нарс, хар мод зэргээр урладаг гэсэн. Нэг домбор урлахад 5-7 хоног зарцуулж, түүнийгээ 22 мянган төгрөгөөр худалддаг юм билээ. Тэднийх долоон ам бүлтэй. Амьжиргааны гол эх үүсвэр нь домбор урлаж, наймаалах болохыг тэрбээр нуусангүй. Юутай ч 15 мянган төгрөгийн үнэтэй материалаас 5-10 домбор гардаг гэнэ. Түүний хэлснээр нэг үеэ бодвол хөгжим гүйлгээ муутай байгаа аж. Айл бүр домбортой болчихсон. Тэгээд ч иргэд зөвхөн бэлгэдлийн чанартайгаар худалдаж авдаг болсон зэрэг нь нөлөөлдөг бололтой. Домборуудыг сонирхвол, 4-5 төрлийн. Домборчин Б.Болыс хамгийн анх "Жамбыл" нэртэй домбор урласан юм билээ. Тэр нь хавтгай, дөрвөлжин. Хэлбэрээрээ морин хууртай төстэй. Казах түмний шүтэн биширдэг Жамбыл Жабаев ийм домбороор төрөл бүрийн аялгуу тоглодог байсан тул түүний нэрээр нэрлэгджээ. Том, бага төрөл бүрийн домборууд дунд бидний сайн мэдэх бөөрөнхий хэлбэр бүхий домбор байсан нь "Абай" хэмээх нэртэй. Мөн л казах түмний дундаас төрсөн суутны нэрийг өвлөсөн нь энэ аж. Урлаачийн гэрт хос чавхдаст аялгуут домборын ая тасралтгүй үргэлжилсээр байлаа. 
Ч.Анна

