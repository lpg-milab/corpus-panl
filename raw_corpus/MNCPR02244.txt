Хөлбөмбөгийн хүний наймааг хөгжүүлмээр

Спортын ертөнц дэх амьдрал, ажил мэргэжил харгалзахгүйгээр нийтийн анхаарлын төвд байдаг нийтлэг сэдэв билээ. Бид нээлттэй нийгэмд орсон үеэс хойш гадаадад тамирчин буюу легионер илгээх шинэ төрлийн бизнест гар бие оролцох эхлэл тавигдсан. Эхлээд бокс, чөлөөт бөхийн чадварлаг багш нар өмнөд хөршид хүчээ өргөж эхэлсэн бол залгуулаад Японы сумо бөх рүү одоог хүртэл ид хошуурцгааж байна. Сумо гэснээс энэ төрлийн спортын сүүлийн үеийн мэдээ арлын орноос ирсээр л байна. Тэдгээр мэдээлэл бидний хувьд таагүй талдаа.
Цаашид япончууд үндэснийхээ онцлог болсон энэхүү барилдаанаа дэлхий нийтэд төдийлөн их дэлгэрүүлэхийг хичээхээ байлаа. Наран улсын гурван гол онцлогийн нэг болох сумо нь самурайн якуза хэмээх урсгалын үндсэн бэлгэ тэмдэг байдаг. Якуза гэхээр барууны оронд дэлгэрсэн хууль бус мафиас арай өөр, үндэс угсаагаа өмөөрөх талдаа байдаг "хэрэг төвөг"-т орохооргүй дархлаажсан бүлэглэлүүд гэж ойлгомоор юмуу даа. Тухайлбал, "Та нар япон хүнийг давжаа гэж боддог уу. Тэгвэл манай бөхчүүдийг хар. Бид ийм хүмүүс" гэж үзүүлэх гол бэлгэ тэмдэг нь сумо байх жишээтэй. Сумод ч якузагийн нөлөө их орсон, хутгалдсан явдал байнга тохиолддог. Тэмцээн хоёр сар тутамд болдог болохоор анзаарагддаггүй болохоос энэ нөхөр энэ сард ингэж барилдана шүү гэх чиг хандлагыг цаанаас хэн нэгэн өгөөд байдаг гэсэн жиг жуг бий. Чухам яах ч аргагүй монгол легионерүүд бүхнийг нуга дараад боломж олгодоггүйдээ л өдий зэрэгтэй яваа. Одоо сумогийн талаархи бодлогодоо япончууд "Мавр хийдгээ хийсэн хийсэн. Мавр явж болно" гэх цаг боллоо. Монголчуудын хүчээр барилдаандаа цус сэлбэж өндийлгөөд авав. Энэнээс илүү газар авахуулаад дэмий гэсэн хандлага илт мэдрэгдэж байна. Мэргэжлийн бөхөөс гадна зохиодог сонирхогчдын олон тэмцээнээ цөөлж, улмаар бүр больчихъё гэж ярьцгааж байна. Сумог олимпийн төрөлд оруулах талаар идэвхтэй хөөцөлдөж байснаа гэнэт бүрмөсөн хаясан. Одоо бол зөвхөн өөр зуураа л тэмцэлдэж үндэсний онцлог гэх сүүлчийн ганц брэндээ авч үлдье гэсэн санаа яваа. Тэгэхээр цаашид Монголын тамирчид энэ салбар руу зорих нь улам хумигдана гэсэн үг юм. Гэхдээ байдал хэрхэн өрнөхийг харцгаая. Сумогийн хувьд нэг ийм. Монголчууд маш амархан цаг үетэйгээ дасан зохицож, бусдын орны юуг л бол юуг дуурайх чадвартай нь юутай бахархал.Тэнд хэн ямар хувцас өмсөж байна. Энд бид ер хоцрохгүй. Тэнд баян хүн байгаа бол энд илүүгээ байг гэхэд дутахааргүй амьдрахыг хичээнэ. Сайн саар бүгдийг л өөртөө тусгаж амьдрахын төлөө явцгааж байна. Саараас хүний наймаа аль хэдийнэ хүчээ авчихсаныг дотооддоо бид саяхнаас мэдээд дуулиан болж явна. Хүүхэн наймаалцаж чадаж байгаа юм бол хүүхдүүдээ зарж болох л юм байна шүү дээ. Дэлхийн спортын ертөнцөд сумогийн биш хөлбөмбөгийн наймаа манай хурдан удмын үрээ солилцдог шиг түгээмэл ажил болсон. Рональдино тэд хүрч гэнээ. Бекхэм Америкт гарлаа. Үнэ нь төд. Мөнгө нь чаг. Энэ бол хүн худалдаалах гэмт хэргээс шал өөр гэдэг нь ойлгомжтой. Тэгэхээр авьяаслаг хүүхдүүдээ яаж хилийн чанадад гаргах вэ? 1980-аад онд социалист орнуудаас ирсэн багш нар наад хүүхдээ өгчих, олимп дэлхийн аварга болгоод өгье гэсэн санал бишгүй л ирдэг байсан. Манай багш нар болохоор тэгж хүний хоол бэлдэхгүй ээ хө гээд тас тэврээд хэвтчихнэ. Тэгсэн атлаа өөрсдөө болохоор нөгөө тамирчнаа улсын аварга ч болгож чадалгүй эвдээд хаясан тохиолдол төрөл бүрт бий. Тод санахаас хүндийн өргөлтийн тамирчин Б.Энхбаатарыг мөн ч олон гадаадын багш нар "өргөж авах"-ыг гуйдаг байж билээ. Монгол нь даяаршлаа дагаад хөл бөмбөгтэй болмоор байна. Хэдэн гайгүй багтай болж өөр зуураа тогтмол тоглож байвал тун зүгээр. Яармагийн тэнд өвлийн стадион барих сураг бий. Түүнийг сайн дэмжвэл зүгээр. Харин одооноос эхлэн хөл бөмбөгт авьяастай байж магадгүй хүүхдүүдийг гярхай ажиглан, манай багш нар "эвдэх"-ээс нь өрсөж гадагш сургуульд илгээх санаа юм. Легионер хэрхэн бий болдог эхний зам мөр нь тухайн клубт хар багаасаа очиж, бөмбөгийг нь зөөж өгдөг хүүхдүүд голцуу. Үзмэрч биш л бол хаа байсан Монголд хүрч ирээд гудамжинд лааз өшиглөж байсан нусгайг лаг болно гээд чирээд явчихгүй. Спортод тийм хувилгаан хутагт хэзээ ч гэнэт төрж байгаагүй. Одоо эцэг эхчүүд үр хүүхдээ сайн сайхан амьдруулахын тулд янз бүрийн л арга чарга хайж байна. Үүний нэлээд хувь нь бөх болгочихвол яадаг бол. Сумод манай энийг аваад явчихгүй юм байх даа гэх мэт элдвийн л юм бодож суугаа. Хөлбөмбөг бол монгол хүний бие хаанд их тохирсон спорт гэдэг болохоор нь сонирхоод байгаа юм л даа. Гачлантай нь энэ спортоор гадаадад тодрох боломж манай хувьд маш хэцүү. Харин ганц нэгээрээ явцгааж гайгүй багийн хаяа бараадах боломж их. Энийг багш нар биш ченжүүд хийдэг. Хүүхний наймаа гэгчээр энэ төрлийн ченжтэй болох хэрэгтэй байна. Эцэг эхтэй нь гэрээ хийлээ. Эхний удаа зардлыг нь даалаа. Дараа нь Чельсигийн үндсэн тоглогч болохоо байг Оросын дунд гарын лигт "цэвэрлэгч"-ээр орчихсон тохиолдолд сумогийн макүүчид дэвшсэний дайны цалинд хүрээд авчихаж байгаа юм. Тэгээд ченж орлогын багахаан хувийг хүртэхэд л өмнөх бүх зардлаа нөхөн олж ашиг арвижна. Цаанадаж улс монголчууд бид чинь хөл бөмбөгт харж суух бас нэг Дагвадоржтой болоод авна. Манай өсвөр үеийн тамирчид спортын бүх л төрөлд нас дараад орчихсон юм шиг гялалзсан амжилт үзүүлдэг. Энэ үе бол спортын хувьд адил гараа бүхий жинхэнэ цэвэр байгалийн шалгарал. Тэрнээс цааш мөнгө, шинжлэх ухаан, боломж болоод явчихаар хоцроод байгаа юм. Японд шилдэг сумочин болоход монгол хүүхдийн хувьд хэдхээн жил л хэрэг болж байна. Япон хүүхдийнх нь хувьд бараг биелшгүй асуудалтай тулгарч байгаа нь бид "дээд сорт"-ынхон юмаа л гээд байгаа хэрэг. Гутал хийдэг хоёр бизнесмен тосгонд очтол бүгд хөл нүцгэн байв. Нэг нь санаагаар унаж, миний гутлыг хэн ч авахгүй юм байна гээд буцдаг. Харин нөгөө нь ийм сайхан зах зээл надад хэзээ ч үл олдмой гээд амжилтад хүрдэг үлгэр лугаа ийм сайхан хөрс дэвсгэр дээр хөлбөмбөг тоглох хүн байна уу. Хүүхний ченж мэтийн муу явдлаас мөнгө олж яаж чадаж байна аа. Энэнээс хэцүү байв л гэж. 
Ж.Гангаа
