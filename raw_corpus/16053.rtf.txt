№90 (16053)             
1985 оны дөрөвдүгээр   сарын 14.
АРИУН ЦЭВРИЙН ХЯНАЛТ

Улс ардын аж ахуй, соёлыг хөгжүүлэх 1985 оны нэгдүгээр улирлын төлөвлөгөөний биелэлтийн дүнг МАХН-ын Төв Хороо, БНМАУ-ын Сайд нарын Зөвлөлд болсон зөвлөлгөөнөөр хэлэлцсэнээс үзэхэд аж ахуйн бусад салбарын нэгэн адил эрүүлийг хамгаалах салбарын төлөвлөгөөт зорилтыг биелүүлэх ажилд тодорхой ахиц амжилт гарчээ. Гэвч нөөц бололцоогоо дээд зэргээр шавхан дайчилж, боловсон хүчний хариуцлага, сахилгыг эрс дээшлүүлж, гүйцэтгэлийн хяналт шалгалтыг зохих түвшинд хүргэж, үр нөлөөгий нь сайжруулж чадсан бол эрүүлийг хамгаалах салбарын ололт амжилт хэд дахин дээшилж болох нөхцөлтэй байлаа. Энэ нь юуны урьд хүн амын эрүүл мэндийг хамгаалахын үндсэн чиглэл болох эрүүлжүүлэн сэргийлэх ариун цэврийн хяналтын ажилтай шууд холбоотой. 

Ариун цэврийн улсын хяналтын ажлыг эрхлэн гүйцэтгэдэг төв, орон нутгийн байгууллага өргөжиж мэргэжлийн боловсон хүчин, орчин үеийн тоног төхөөрөмж бүхий төрөлжсөн лаборатори, авто машинаар хангагдаж, өндөр үр дүнтэй ажиллах боломж нэгэнт бүрджээ. Ариун цэврийн хяналтын алба нь улс ардын аж ахуйн бүх салбарт хүн амын хөдөлмөр, сургалт, ахуйн нөхцөлийг сайжруулах, БНМАУ-ын Эрүүлийг хамгаалах хууль, байгаль, орчин, түүний дотор усан сан, газрын хөрс, агаар мандлыг бохирдлоос хамгаалах талаар гаргасан нам, төрийн бусад хууль тогтоомжийн биелэлтэд дайчин шуурхай хяналт тавьж байх ёстой. 

Аливаа хяналт, шалгалтын байгууллагын нэгэн адил ариун цэврийн улсын хяналтын албаны ажлын эцсийн үр дүн нь дутагдлыг зөвхөн илрүүлээд зогсохгүй түүнийг арилгах, дахин гарахаас найдвартай урьдчилан сэргийлэх, нэг үгээр хэлэхэд хөдөлмөрчдийн эрүүл мэндийг сайжруулахад оруулсан бодит хувь нэмрээр үнэлэгдэх ёстой. Ийм шаардлагын үүднээс авч үзвэл эрүүл ахуйн норм, ариун цэврийн дүрмийн заалтыг ноцтой зөрчдөг үйлдвэр, аж ахуйн байгууллага, цэг, салбарын тоо эрс цөөрч чадаагүй, хүн амд ариун цэвэр эрүүл ахуйн мэдлэг, дадал заншил төлөвшүүлэх ажил жигд сайжраагүй, бохир ахуйгаас болж үүсэх зарим өвчлөлт арилаагүй, ариун цэврийн хяналтаар илэрсэн дутагдал дахин давтагддаг зэрэг ноцтой байдал үргэлжилж, эмийн чөлөө авалт, хөдөлмөр хамгааллын нөхцөлөөс шалтгаалах өвчлөлт тууштай буураагүй байгаа нь ариун цэврийн хяналтын ажлын үр нөлөө хангалтгүйтэй шууд холбоотой юм. 

Манай нийгмийн хамгийн үнэт баялаг болсон хүн ардын эрүүл мэндийг сахин хамгаалах үйлсэд тус дөхөм үзүүлэх эрхэм үүрэгтэй ариун цэврийн хяналтын ажилд олон нийтийн үүсгэл санаачилга онцгой ач холбогдолтой. 

Ариун цэврийн хяналтын системд аймаг, хот, сум, район, хорооны ариун цэврийн олон нийтийн хяналтын 400 шахам зөвлөл, үйлдвэр, аж ахуй, үйлчилгээний байгууллага, орон сууц гудамжны хорооны долоон мянга гаруй комисст тэдгээрийн хорь шахам мянган идэвхтэн, сонгуультан ажиллаж, хүн амын ахуйн соёлжилт, ариун цэврийн байдлыг дээшлүүлэх талаар өргөн хэмжээтэй ажил зохиож, улсын ариун цэврийн хяналтад тусалж байгаагийн дотор Говь-Алтай аймгийн Хөхморьт, Увс аймгийн Өмнөговь, Өвөрхангай аймгийн Тарагт, Өмнөговь аймгийн Булган сумын олон нийтийн ариун цэврийн хяналтын зөвлөл, Хөвсгөл аймгийн гурил тэжээлийн комбинатын ариун цэврийн комисс зэрэг жишээч ажиллагаатай зөвлөл, комисс олон бий. Хэрвээ энэ их хүчийг зөв зохион байгуулж хүн амд эрүүл ахуйн мэдлэг олгох, ариун цэврийн дадал заншил эзэмшүүлэн хэвшүүлэх, ариун цэвэрч, соёлч биш аливаа зөрчил дутагдлыг дор бүр нь илрүүлж арилгах дайчин шуурхай ажил зохиож бүх нийтийг оновчтой бүрэн оролцуулж, ариун цэврийн хяналтыг бусад төрлийн хяналт шалгалтын хэмжээнд хүртэл өндөр өргөж чадвал хот, суурин газар, айл өрх, хүмүүсийн ариун цэврийн соёл тууштай дээшилж, хөдөлмөрчдийн эрүүл ахуй сайжирч, хөдөлмөрийн бүтээмжийг нэмэгдүүлж, сайн сайхан аж байдлыг бэхжүүлэхэд тодорхой тус хүргэх болно. Улсын ариун цэврийн байцаагч нарын хяналт шалгалтын ажлын мэргэжлийн түвшин, мэдлэг, арга барил хоцрогдож байгаагаас чанаргүй олон тооны үзлэг шалгалт хийх, эсвэл нэгэнт илрүүлсэн зөрчлийг арилгахын тулд тууштай тэмцэхгүй, маш чухал энэ албаны нэр хүнд сайжрахгүй, ажилд нь тодорхой үр дүн гарахгүй өнгөрөх дутагдал газар авчээ. Ялангуяа үйлчилгээ, нийтийн хоол, хүнсний бүтээгдэхүүн, ундны ус, нялхсын эрүүл ахуйн талаар тавих хяналт шаардлага туйлын сул байгааг онцгой анхаарах тэрчлэн хүн эмнэлэг, ариун цэвэр, ахуйн үйлчилгээг малчдын суурьд хүргэх ажлыг өргөтгөх хэрэгтэй байна. 

БНМАУ-ын Эрүүлийг хамгаалах Яам, улсын ариун цэврийн хяналтын байгууллага энэ талаар тууштай арга хэмжээ авч ариун цэвэр, урьдчилан сэргийлэх байгууллагын материаллаг бааз, боловсон хүчний хангамжийг сайжруулах, хүн амын хөдөлмөр, ахуйн нөхцөлөөс шалтгаалан үүсэж болох аливаа өвчинтэй тэмцэх, сэргийлэх, эрүүл энх аж төрөх ёс, горимыг нийт хөдөлмөрчин, ялангуяа өсвөр үеийнхэнд хэвшүүлэн тогтооход ариун цэврийн хяналтын ажлыг бүрэн дүүрэн чиглүүлэх хэрэгтэй байна. 

Улс олон нийтийн ариун цэврийн хяналтын байгууллага социалист аж төрөх ёсыг хэвшүүлэх, үйлдвэрлэлийн гоо зүй, үйлчилгээний соёлыг, дээшлүүлэх, ахуйд боловсон байдал нэвтрүүлэхэд тус дөхөм үзүүлэх уйл ажиллагаагаа өрнүүлэхдээ ариун цэврийн сурталчилгааг тууштай ашиглах ёстой. Үүнд нь хэвлэл, мэдээллийн газрууд шуурхай тусалж байвал зохино. 

Бүх нийтийн ариун цэвэр, соёлжилтын түвшнээс хөдөлмөрчдийн эрүүл мэнд, бүтээлч чадвар шууд шалтгаалах учраас нам, улс, үйлдвэр, аж ахуй, олон нийтийн байгууллагууд үүнээс хөндий тасархай байж болохгүй. Хөдөлмөрийн хууль, Эрүүлийг хамгаалах хуулиар тогтоогдсон үүргийн дагуу улс, хоршоолол, олон нийтийн байгууллага бүр ажилчин, албан хаагчдынхаа эрүүл ахуйн мэдлэгийн хэмжээг дээшлүүлэхэд үзэл суртал, хүмүүжлийн тодорхой ажил зохиож, ариун цэврийн хяналтын нэр хүнд, нөлөөг эрс дээшлүүлж, нийт хяналт шалгалтынхаа үйл ажиллагааны салшгүй бүрэлдэхүүн хэсэг болгох хэрэгтэй, 

