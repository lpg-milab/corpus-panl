Махлаг бүсгүйчүүд түүнийг сураглаж очдог

-Нэг загварын хувцсыг ганц хувь л хийдэг- Махлаг бүсгүйчүүдэд олон бэрхшээл тулгардаг. Тэдний асуудлыг тодорхой хэмжээгээр шийдэж өгдөг хүн бол А.Адъяадарь юм. Тийм ч болохоор бүсгүйчүүд бие биенээсээ түүний утсыг сураглаж, хэрэг болгон зорьж очдог жим гарчээ. А.Адъяадарь бол "Дарьвока" компанийн загвар зохион бүтээгч. Нэг ёсондоо ноолуураар хувцас үйлдвэрлэдэг. Гэхдээ зүгээр л хувцас бөөндөөд байдаггүй, хувь хүн тус бүрт зориулж цорын ганцыг урладгаараа бусдаас ялгардаг. Уншигч танд А.Адъяадарийн ярилцлага сонирхолтой байх буй.
-Загварын салбарт хэд дэх жилдээ ажиллаж байна даа... -Би 1985 оноос хойш л сүлжмэлийн салбарт ажиллаж байна. 1985 оноос Сүлжмэлийн хоёрдугаар үйлдвэрт сүлжээний програмчаар ажиллаж эхэлсэн. Энэ нь машин дээр энэ цамц яаж гарах вэ гэдгийг хянаж, бэлтгэдэг ажил л даа. Германы хавтгай сүлжих машинтай байсан. Эхлээд том том хэсгээр нь сүлжээд дараа нь түүн дээрээ цамцаа эсгэж оёдог байсан. Дараа нь сургуульдаа нэг жил гаруй багшлаад, түүнээс хойш "Говь"-д загвар зохион бүтээгчээр ажилласан. Сүүлийн жилүүдэд өөрөө компани байгуулаад ажиллаж байна даа. -Өөрөө загвараа зохиогоод, хийдэг гэхээр хамгийн түрүүнд өөрийнхөө хэрэгцээг хангана биз? -Ер нь нэг их хувцас худалдаж аваад байдаггүй. Би өөрөө өндөр, том биетэй болохоор тэр бүр таарах хувцас ч олддоггүй байсан. Тийм болохоор өөрөө хийгээд өмсчихдөг. Сүүлийн үед ноолууран бүтээгдэхүүн хийдэг боллоо. Ноолуур бол оёмол хувцас шиг бие бариад байдаггүй. Биед их амар л даа. -Та нэг хүнд зориулж хувцас хийдэг үү? -Компани байгуулсан цагаасаа хойш энэ чиглэл, яг нэг хүнд зориулсан хувцас хийж байгаа. Би "Говь"-д ажиллаж байхдаа захиалгын зохион бүтээгч хийдэг байсан. Нэг хүнд л зориулж хувцас оёдог. -Ганцхан хувь уу? -Ганцхан хувь. Янз бүрийн л хүн ирдэг. Гэхдээ ихэвчлэн бүдүүн хүмүүс ирдэг. Үйлдвэрлэлийн технологийн дагуу хийхээр хүмүүст суулт нь сайн таарч өгдөггүй. Тийм болохоор нэг хүнд зориулж хувцас хийвэл яаж тохируулах гээд бүгдийг нарийвчлан тооцож гаргадаг. Энэ бүхэн дараа нь намайг өөрөө ийм үйлдвэрлэл явуулахад туршлага, түшиц болсон. Эхэндээ би хүүхдээ хараад гэртээ сууж байсан. Харин өмнө надад захиалга өгч байсан хүмүүс эргэж хандаад эхэлсэн. "Би ажлаа хийхгүй байгаа" гэхээр "Чи утас олоод ядаж минийхийг хийгээд өгөөч" гэнэ. Тэгээд л хувиараа ажил хийе гэж шийдсэн. Анх дөрөвхөн машинтай ажлаа эхэлж байсан бол одоо өргөжиж томорсон. -Махлаг хүмүүст тэр болгон таарч тохирсон хувцас олдоод байдаггүй. Тийм болохоор та тэдний нэг ч гэсэн асуудлыг шийдэж өгч байгаа юм аа... -Яг тухайн хүнд нь зориулаад хийдэг болохоор махлаг, бүдүүн хүмүүс манайд их ханддаг л даа. Хэдэн жилийн өмнө худалдаж авсан хувцас нь таарахаа больчихсон хүмүүс ч бас ханддаг. Тэр бүгдийг өөрт нь тааруулж, засч янзлаад өгдөг. -Ноолуур биед эвтэй, дулаахан ч гэсэн эдэлгээ муу байдаг гэсэн шүүмжлэл байдаг. Таны хувьд... -Хувь хүний арчилгаанаас их хамаарна. Сүлжмэл, даавууг бодвол ноолуурыг илүү эдэлгээтэй гэж хэлнэ. Хонины ноосоор хийсэн бүтээгдэхүүн их агшдаг. Тэмээний ноос болохоор суналт ихтэй. Ноолуурыг зөв арчилж чадвал илүү эдэлгээ даадаг. -Танд одоо хичнээн загвар байна вэ? -Яг нэг бүрчлэн тооцно гэвэл их тоо гарна. Хавтсаараа тоолж болно. Нэг зургийн хавтсанд 200 зураг байдаг. Нэлээд олон хавтас зураг байна. -Танайд хувцас захиалж хийлгэе гэвэл хэр хурдан гарах вэ? -Үйлдвэрийн хүчин чадал, тухайн үеийн ажлын ачааллаас шалтгаалаад 10-20 хоногт гаргана. Хамгийн хурдандаа гурван өдрийн дотор гаргаж болно. -Их олон загвар байгаа гэлээ. Мэдээж, хүмүүс сонирхож байгаа байх. Нийтэд дэлгэх болоогүй юу? -Би энэ жил анх удаа загварын шоу зохиоё гэж шийдээд бэлтгэл ажилдаа ороод явж байна. "Дарь кашмир" нэртэй ноолууран эдлэлийн загварын шоу маань энэ сарын 29-нд Чингис зочид буудалд болно. Үйлдвэрлэлийн технологийн дагуу хийдэг зохион бүтээгч нар олон байдаг л даа. Миний технологи бол арай өөр. Ноолууран хувцсыг оёж тааруулсан хувцас шиг хийж болдог гэдгийг илүү тодорхой гаргаж ирэх зорилготой. Дээхнэ үед сүлжмэлийн үйлдвэрийн машинууд маш олон төрлийн сүлжээ гаргадаг байсан. Тэр сүлжээг одоогийн ашиглаж байгаа машинууд тэр бүр гаргах боломжгүй гэж үздэг. Харин минийхээр бол боломжтой юм. Тийм ч учраас би өөрийнхөө оёж байгаа хувцсан дээр олон өөр сүлжээг гаргаж нэхдэг. -Олон төрлийн хээ хуар гэсэн үг үү? -Тэгж ойлгож болно. Мөн дизайн гэдэг үүднээсээ өнгөний зохицлыг ч тусгадаг. -Таны шоу хавар болж байгаа учраас энэ хаврын загварын чиг хандлагыг тодорхойлох уу? -Дэлхийн хувцас загварт энэ хавар шулуун, дээр нь бага зэрэг деталиудтай загвар зонхилж байгаа. Хар өнгө хаан гэдэг утгаараа байгаа. Сүүлийн үед их тод тод өнгийн сонголтууд орж ирж байна. Манайх хүйтэн орон гэхээрээ дандаа бараан хувцас өмсөх ёсгүй гэж би үздэг. Өнгийг заавал улиралд нь тааруулж өмсөх албагүй. Манай махлаг хүүхнүүд хар, саарал өнгийг сонгох дуртай байдаг л даа. Харин гадаадын тарган хүмүүс улаан, улбар шар, ягаан зэрэг тод хурц өнгийг сонгож захиалдаг. Маш сайхан зохидог. Тийм болохоор манай хүүхнүүд тарган гээд өнгөнөөс зугтах, айх шаардлагагүй. -Та тэгэхээр үйлчлүүлэгчдэдээ хар өнгийг санал болгодоггүй юу? -Манайх зүлэг ногоо бага, шороо ихтэй орон. Тийм байхад хар хувцас өмсөөд, түүн дээр нь шороо тогтоод явбал муухай биз дээ. Яг үүн шиг ихэнх хүмүүс шороо дарсан нь мэдэгдэхгүй гээд саарал өнгийг илүүд үздэг. Үнэндээ саарал бол хамгийн идэвхгүй өнгө. Хүнтэй танилцах гэж байгаа бол саарал өнгийн хувцас өмсөх хэрэггүй гэж зөвлөдөг. Харин үүний оронд галтай цогтой, энергитэй гэдгээ харуулахын тулд өөртөө тохирсон, өөрийгөө илэрхийлж чадах өнгө сонгох хэрэгтэй. Миний шоу ч эрч хүчтэй, их энергитэй хурц тод өнгөтэй байх болно. -Та зөвхөн нэг хүнд зориулж, цор ганц хувь хувцас үйлдвэрлэдэг гэлээ. Та шоундаа үүнийгээ яаж илэрхийлэх вэ? -Манай арга хэмжээд С.Батсүх гавьяат оролцоно. Гавьяатад зориулж би ноолууран пиджак хийсэн. Дуучин Т.Баясгаланд зориулсан гоёлын даашинз хийсэн. Өөрөө өмсч дуулах юм. Өөр бас хэд хэдэн гавьяатад зориулсан хувцас хийнэ. Тэд маань надтай уулзаж өөрсдийнхөө сонирхож байгаа загварын захиалга өгөх юм. -Загвар өмсөгчид оролцох уу? -"Монгол модель"-ийн загвар өмсөгчид орж байгаа. Тэдний бүгдийнх нь биеийн хэмжээг аваад хүн бүрт зориулж загвар хийсэн. Ноолуурыг нэг үе 30-аас дээш насныхан сонирхдог байлаа. Одоо бол нас насныхан сонирхож байгаа. Харин залууст зориулсан шинэ загвар алга гэдэг. Тийм болохоор охиддоо зориулж шинэ шинэ загварууд гаргаж байгаа. Гадаадын загварын сэтгүүл дээрх загвараар ч ийм хувцас хийлгэе гээд аваад ирж болно. -Та дэлгүүртэй юу? -Хувь хүмүүс ирээд захиалга өгчихдөг болохоор дэлгүүр ч нэг их шаардлагагүй байна. Зун хэсэг амардаг юм. Бусад үед нь хүмүүс өөрсдөө утасдаад захиалгаа өгчихдөг юм. Байнгын үйлчлүүлэгчидтэй болсон. -Хүүхдийн хувцас хийдэг үү? -Хийнэ. Хүүхдийн хувцасны загваруудаа энэ удаагийн шоунд оруулж амжих эсэхээ сайн мэдэхгүй байна. Хэрэв амжихгүй бол зургадугаар сарын 1-нд хүүхдүүдэд зориулсан коллекц гаргах бодолтой байгаа. 
Д.Оюунтуяа
