ХҮн алж "тоглосон" залууст эцэг эхийн хайр халамж дутаж явжээ

Хамаатныхаа эмээг хоёр зээтэй нь хамт хэрцгийгээр хөнөөсөн жигшүүрт хэрэг гарсан. Араатан ч үр зулзага, цусан төрлөө хамгаалдаг байтал ах нь цэцэг цэврүү шиг хоёр жаахан дүүгээ гарыг нь хүлж байгаад хоолойг нь хэрччихсэн. 
Цусанд будагдсан хөгшний гараас ээмэг бөгжийг нь мултлан авсан гэдгийг сонссон хэний ч дотор хүйт даамаар. Энэ хэргийг Улсын мөрдөн байцаах газрын Онц хүнд гэмт хэрэгтэй тэмцэх хэлтсээс шалгаж байгаа. Ахлах мөрдөн байцаагч цагдаагийн ахмад Ө.Энхтайванаас тэр тухай тодруулахад, "Мөрдөн байцаалтын явцад хэрэгтэй холбогдолтой мэдээлэл гадагш цацах нь хууль зөрчсөн үйлдэл. Энэ талаар одоогоор ямар нэгэн мэдээлэл өгөх боломжгүй" гэсэн хариулт өгөв. Гурвуулахнаа амьдардаг нэгэн голомтыг сүйрүүлсэн Энхбаярын Лхагваа, Даваанямын Мэндсайхан гэж хэн бэ? Дөнгөж хорь хүрч яваа Э.Лхагваа нь талийгаач эмээгийн төрсөн эгч Долгорсүрэнгийн зээ хүү. Ямар учир шалтгаанаас үүдэн ийм хэрэг хийхэд хүрэв. Цэл залуухандаа амьдралаа "хар там" болгон хувиргах хэрэг тэдэнд юу байв. Тэр асуултад хариу эрж хэрэгтэй холбоотой дараахь мэдээллийг эрэн сурвалжилсны дүнд бусад холбогдох эх сурвалжаас авснаа хүргэе. Э.Лхагваа нь Хайлаастад амьдардаг. Хар багаасаа аавгүй өссөн тэрээр эмээгийн хүүхэд. Ээж нь БНСУ-д амьдардаг. Тэр эх хүүгээ хүн амины хэрэгт холбогдчихоод байхад Солонгосоосоо одоо болтол ирээгүй гэнэ лээ. Энд байхдаа ч жаахан хүүгээ хайхардаггүй байсан гэх яриа дуулдсан. Түүний хамтрагч хэрэгтэн Д.Мэндсайхан нь 22 настай. Нийслэлийн 56 дугаар сургуулийн наймдугаар ангийг 2000 онд дүүргэсэн. Мөн л хагас өнчин. Аав, ахынхаа гар дээр хүмүүжсэн. Хүн алсан залуус хоёулаа эцэг эхийн хайр халамжийг тэр бүр мэдрэлгүй өсчээ. Тэднийг багаас нь эхлэн хайхрахгүй зөнд нь хаячихсан бололтой. Арван жилийн ангиа хагас хугас дүүргэсэн цагаасаа хойш тодорхой хийсэн ажилгүй. Хааяа нийлээд дарвичихдаг гудамжинд лааз өшиглөсөн залуус байж. Тэд халаас хоосон автобусны мөнгөгүй явахдаа гэмт хэрэг үйлдсэн гэсэн. Анх хамаатныхаа хөгшнийг хөнөөе гэж төлөвлөөгүй тухай нь тэдний танил нь ярьсан. Хэрэгтнүүд эмээгийн гэрийн хажуу талын орцны түүхий эдийн ченж Б-г мөнгөтэй хэмээн онцолсон аж. Хутга зэвсгээ базааж агссан гэмт хэрэгтнүүд хоосон хаалга мөргөх нь тэр. Гэрийн эзэд нь өдрийн амралтад яваад эзгүй байж. Нэгэнт шунахайн сэдлээр төлөвлөсөн ажил нь бүтэлгүйтэнгүүт хамаатныхаа эмээгийн гэрээр оржээ. Ингээд л тэднийгээ нэг нэгээр нь хөнөөж орхиж. Анх гэрт нь эмээ зээ хүүгийнхээ хамт хоёул байсан аж. Архи ууж зүрх зоригоо чангалсан гэх хоёр залуу эмээг хутгалж, жаахан хүүг гарыг нь хүлчихээд мөн л сийчиж байх үеэр гаднаас хаалга түлхүүрдэн охин ороод ирсэн гэнэ. Аллагад гэрч болсон охиныг бас л егүүтгэжээ. Гэмт хэрэгтнүүд охиныг хүчирхийлсэн шинж тэмдэг байдаг. Талийгаач хоёр хүүхдийн ээжүүд болох эгч дүү хоёр бүсгүй гадаад руу түр хугацаагаар явсан байсан аж. Хань нөхөр гээд байх юмгүй хөөрхий хоёр бүсгүй ээжийгээ, санаж сарвайх ганц хүүхдүүдээ нэг дор алдаад уйлан хайлан байгаа гэсэн. Ийнхүү нэгэн гэрийн голомтыг сүйрүүлж орхисон залуус одоо Ганц худагт хоригдож байна. Тэд баригдахаасаа өмнө талийгаачдын ажил явдалд оролцон "Хэн ийм аймаар хэрэг хийчихэв ээ" хэмээн нулимс унагаж явсан гэнэ лээ. Цагдаагийнханд илчлэгдэхээсээ өмнө найз нөхөд, ах дүүдээ Лхагваа нь "Би гурван хүн алчихсан ш дээ" гэж хэлж байж. Үүнийг сонссон хүмүүс "Юу .." гэж балмагдахад "Тоглосон юм аа. Яалаа гэж тийм хэрэг хийх вэ дээ" гэсэн шүү юм ярьж явжээ. Тэднийг мансууруулах бодис хэрэглэдэг, неофашист үзэлтэй гэх мэдээлэл бий ч үнэн хэрэгтээ тийм зүйл бараг байхгүй гэхэд хилсдэхээргүй юм билээ. Автобусны мөнгөгүй тэдэнд хар тамхи авах мөнгө хаанаасаа ч олдох билээ дээ. Байрны хонгилд цуглардаг гэх ч тэр нь нэгнийх нь ахын алт мөнгөний дархны газар. Тэр газарт нь ажилгүй залуус орж гарахаас биш бүлэглэл болтлоо "мафижсан" зүйл байхгүй аж. Ийм л амьдрал ахуйтай хүмүүс хүн алж "тогложээ". Эцэг эхийн үр хүүхдэдээ хайхрамжгүй байдал, ажилгүйдэл, ядуурал гэмт хэрэг хийх хүчин зүйл болж байгааг анхаарууштай. 
Б.Долзодмаа

