Ц.Чимэдцэрэн юу мэдүүлж эхлэв

Хадгаламжийн банкны Ц.Чимэдцэрэнгийн ашигт малтмалын лицензтэй холбоотой асуудал хэдийнэ дэлгэгдсэн. "Бүтээн байгуулалт хөгжлийн сан" Хадгаламж зээлийн хоршооны (ХЗХ) хохирогчдын олж мэдсэнээр Ц.Чимэдцэрэн арван лицензээ тус хоршоогоор заруулахаар өгсөн нь эртнийх.
Харин Улсын мөрдөн байцаах газрын (УМБГ) ХЗХ-нуудын хэргийг шалгах хэсгийнхний тогтоосноор нийт есөн лиценз "Бүтээн байгуулалт хөгжлийн сан"-гийн хавтаст хэрэгт байгаа нь баталгаатай баримт. Ц.Чимэдцэрэн тэдгээр лицензийнхээ жил тутмын төлбөрийг барагдуулаагүй ирсэн нь бий. Төлбөр нь хуримтлагдсаар бас хэдэн тэрбумын өрийг босгожээ. Түүний нэр дээрх нэгэнт хугацаа хэтэрсэн, зарцуулалтгүй лицензүүдийг эрх бүхий газар нь хурааж авахад тулсан байхад ХЗХ-гоор дамжуулж заруулахаар өгсөн нь хачин. Өнөөх хэсэг бүлэг хүмүүсийн мөнгө угаах зориулалттай санхүүгийн байгууллага нь ХЗХ гэдгийг хэний ч ухаанаар нэг их бодох шаардлагагүйгээр баталж байх шиг. УМБГ-ынхан "Бүтээн байгуулалт хөгжлийн сан"-гийн хэргийг шалгах явцад Ц.Чимэдцэрэнгийн лицензүүдийн асуудал эртээ дэлгэгдсэн ч хэргийн мөрдөн байцаалт дуустал нийтэд мэдээлэх шаардлагагүй гэсэн шалтгаанаар дарж байсан хэмээн албаны хүн өөрөө тайлбарлаж байгаа. Ц.Чимэдцэрэн ноцтой мэдүүлгүүдийг өгч байгаа тухай эх сурвалж өгүүлж байна. Эхэндээ "Тэр мөнгөөр чинь бүгдээр нь тоглочихсон, байхгүй юмыг яах гээв, хоосон хүний хоёр чихийг авахгүй юу..." гэхчилэн байсан тэрбээр сүүлийн үед өнөөх өөрсдийгөө цэвэр ариун залуус хэмээн өмгөөлөөд байгаа Монголын ардчилсан социалист залуучуудын холбооныхонтойгоо (МАСЗХ) холбоотой мэдүүлгүүдийг өгч эхэлсэн сурагтай. Шоронд орсон түүнийг МАСЗХ-ны залуучууд байгууллагатайгаа огт хамаагүй хэмээн үргэн зайлахдаа "Бид залуу болохоор алдаа гаргаж мэднэ, амьдралын зах зухаас нь амталж байна. Анхныхаа үрийн зулайг үнэрлэж, гал голомт асаан шинэ байранд орж байна. Бид луйварчин болж амжаагүй..." гэхчилэн өгүүлж байсан. Тэдний хэлснээр бол хэрэв цаг хугацаа, боломж гарсан бол өөрсдийгөө луйварчин болох хэзээний ч юм угийн хүсэлтэй байсан гээд байгаа ч юм шиг. Ийн бахдангуй өгүүлж суусан Я.Содбаатар сайдыгаа нэгэнтээ өөрөөс нь ихээхэн мөнгө авсан тухай Ц.Чимэдцэрэн мэдүүлжээ. Буруутан яахав, байгаа минь энэ хэмээн алгын чинээ биеэрээ ял зэм эдэлж хоригдож, цагдагдаад өнгөрч болно. Харин Хадгаламжийн банкны хувь заяа юу болж таарах вэ. Ц.Чимэдцэрэн Хадгаламжийн банкнаас байнга бэлэн мөнгө гаргуулах замаар өнөөх 14 тэрбумын нэг хэсэг нь гадагшилсан тухай баттай эх сурвалж өгүүлж байгаа. Энэ бүхэн нь Монголбанкнаас томилогдсон ажлын хэсгийнхний шалгалтаар тодорхой болжээ. Ийм өндөр эрхийг, зөвшөөрлийг зөвхөн ерөнхий нягтлан Ц.Чимэдцэрэн ганцаараа гаргах, эдлэх боломжгүй төдийгүй, бэлэн мөнгийг олгож байсан касс, оператор ч хэний тушаал, зангаагаар хөдөлж байсан нь тодорхойгүй хэвээр үлдэнэ. Хадгаламжийн банк одоо нэгэнт сэхээ авах аргагүй болсон талаар ч мэргэжлийнхэн, салбарынхан өгүүлж байна. Хадгаламжийн банкийг дампууруулах сонирхол бусад арилжааны банкуудад бий нь ч нууц биш. Харин МАХН ямар ч хамаагүй аргаар тус банкийг авч үлдэх зам эрж хайж байгаа тухай яригдана. Арга сэдэгчдийн анхаарлыг нь ихээхэн татаж байгаа гарц нь санхүүгийн хэллэгээр бол клирингийн зээлийн арга бололтой. Клирингийн зээл гэдэг нь данс хоорондын тооцооны төвд хийгдэх үйлдэл гэж байгаа. Тийнхүү Сангийн яам, Монголбанкнаас дэмжиж Хадгаламжийн банк руу клирингийн зээлээр амь тариа хийнэ гэвэл өнөөх манайхны нийгмийн даатгалын мөнгө гэхчилэн нэртэйгээр агуулагддаг хуримтлал тийш нисэн одож мэдэх гэсэн. Ер нь ч нийгмийн даатгалын гэгдэх мөнгө Төрийн сан руу орчихоод зориулалт, зорилго нь 180 хэм өөрчлөгдсөн тухай эртнээс яригдсан. Гэсэн ч ямар аргаар хэд оролдоод ч одоо Хадгаламжийн банк сэхэх боломжгүй болсон доо хэмээн учир мэдэх ажиглагчид ярьж байна. 
Б.ХАЖИДМАА
