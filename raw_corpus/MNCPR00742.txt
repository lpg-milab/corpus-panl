Чанга дэглэмтэй хорих ангиас оргоод жолооч эмэгтэйн амийг хөнөөжээ

Таксины жолооч эмэгтэй машинтайгаа гараад сураггүй хэд хоногийн турш алга болж түүнийг ар гэрийнхэн нь болон цагдаагийнхан эрэн сурвалжилж байсан аж.
Тэгтэл түүнийг машиндаа боолгуулсан байдалтай амиа алдсан болохыг нь өчигдөр олжээ. Түүний амийг хөнөөсөн этгээдийг цагдаагийнхан баривчлаад байгаа бөгөөд гэмт этгээд чанга дэглэмтэй шоронгоос оргосон гэсэн мэдээлэл бидэнд ирлээ. Энэ талаар Увс аймгийн цагдаагийн хэлтсийн дарга хурандаа Б.Батсайханаас тодрууллаа. -Таксины жолооч эмэгтэйн амийг хөнөөсөн хэрэг гарсан талаар тодруулах гэсэн юм? -Ийм харамсалтай явдал болсон. Талийгаач эмэгтэй Увс аймгийн Улаангомбо хотын харьяат. Түүнийг энэ сарын 9-ний өдөр гэрээсээ гараад сураггүй болсон гэж ар гэрийнхэн нь цагдаагийнханд хандсан байсан. Аймгийн хэмжээнд энэ эмэгтэйг эрэн сурвалжилж хайж байсан. Гэтэл энэ сарын 12-ны өдөр иргэдийн өгсөн мэдээллийн дагуу эмэгтэйг хоолойгоороо боомилуулж амиа алдсаныг нь тогтоож энэ хэргийг үйлдсэн гэмт этгээдийг баривчилсан. Чанга дэглэмтэй хорих ангиас оргосон 33 настай Ядамсүрэн овогтой Баттогтох энэ хэргийг үйлдсэн нь тогтоогдоод байна. -Хэдий үеэр шоронгоос оргосон юм бол. Хорих ангийнхан нь оргодлоо алдчихаад хайж байсан юм болов уу? -ШШГЕГ-ын 409 дүгээр хорих ангиас өнгөрсөн есдүгээр сарын 12-нд оргосон гэх мэдээллээс өөр илүү мэдээлэл одоогоор бидэнд алга. Юутай ч хорих ангийн газрууд ажлын хариуцлага өндөртэй байх ёстой болов уу. Хэрвээ хоригдлоо алдаагүй бол нэгэн эмэгтэй өнөөдөр амиа алдахгүй шүү дээ. Ялтан Я.Баттогтох нь 33 настай. Тэрээр Улаанбаатараас Төв аймаг Хөвсгөлөөр дамжин энэ сарын 9-нд Увсад ирсэн болохыг нь тогтоосон. Аймгийн төвд дөнгөж орж ирэнгүүтээ такси барихад нь дээрх эмэгтэй таарсан бололтой юм билээ. -Ямар хэрэг үйлдээд хорих ангид ял эдлэж байсан юм бол? -Я.Баттогтох нь 2002 онд Баянзүрх дүүргийн шүүхээр орж 10 жил зургаан сар хорих ялаар шийтгүүлсэн. Танхай, дээрмийн хэрэг үйлдсэн гэх мэдээлэл байна. Өөрөө болохоор хулгай хийсэн гэж ярьж байсан. Түүнийг одоогоор аймгийн төвийн цагдан хорих байранд саатуулан шалгаж эхлээд байна. -Талийгаач эмэгтэй хэдий хэр насны хүн бэ? -Талийгаач Б.Нарантуяа нь 40 настай. Гэр бүлийн байдлын хувьд сайн мэдэхгүй байна. Сүүлийн хоёр, гурван жил таксины үйлчилгээ эрхэлж байсан юм билээ. Гэмт этгээд эмэгтэйг хөнөөчихөөд машиных нь багаажинд хийж хоёр, гурван хоногийн турш машиныг нь өөрөө унаж явсан юм билээ. Түүнийг УВА 02-04 дугаарын хар өнгийн эксель маркийн машинтай явж байхад нь цагдаагийнхан саатуулсан. Түүний хармаанаас талийгаач эмэгтэйн ээмэг, бөгж, бичиг баримт нь гарсныг хураан авсан. Ийнхүү Улаанбаатарын чанга дэглэмтэй хорих ангиас оргосон ялтан Увс аймагт очоод нэгэн эмэгтэйн аминд хүрчээ. Я.Баттогтох нь хүний амь хөнөөчихөөд юу ч болоогүй мэт машиныг нь унаж зугаацан архи дарс эргүүлж явсан гэх мэдээлэл байна. "Ганц худаг"-ийн дээхнэ байрлах хуучин тоосгоны үйлдвэр байсан ШШГЕГ-ын харьяа 409 дүгээр хорих ангид ихэвчлэн хүний амь хөнөөсөн онц ноцтой хэрэг үйлдсэн хүмүүсийг хорьдог. Чанга дэглэмтэй хорих ангийн нэг. Чухам ямар учраас хоригдлоо алдав гэдгийг тодруулахаар тус хорих ангийн дарга н.Булгантай утсаар холбогдлоо. Харамсалтай нь Булган гуай "Өдрийн сонин"-гоос ярьж байна гэдгийг лавлаж мэдэнгүүтээ тасалчихсан. Хоригдол оргосон талаар холбогдох газраас нь тодруулах гэсэн боловч бидэнд мэдээлэл өгөх хүн олдсонгүй. 
Б.Долзодмаа
