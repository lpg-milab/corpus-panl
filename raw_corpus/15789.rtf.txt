№140 (15789)  
1984 ОНЫ ЗУРГАДУГААР САРЫН 12.
ХАДЛАНГИЙН УЛИРАЛ  ЭХЭЛЛЭЭ

Манай орны хөдөө аж ахуйнхан мал аж ахуйд учирсан хохирлыг богино хугацаанд нөхөх зорилт дэвшүүлээд нөөц бололцоогоо дайчлан ажиллаж байна. Энэ өндөр дайчин зорилтыг биелүүлэхийн нэг чухал нөхцөл бол хадлангийн бэлтгэлийг эртээс бүрэн хангаж, мал сүрэгтээ урьд урьдаас арвин тэжээл нөөцлөх явдал мөн. Байгалийн хадлан нь улсын хэмжээгээр жил бүр бэлтгэж байгаа тэжээлийн жар шахам хувийг эзэлдэг чухал нөөц юм. Тийм ч учраас хадлан бэлтгэх ажлыг бүх нийтийн үйлс болгон өрнүүлдэг сайхан уламжлалтай. 

Нам, засгаас авсан арга хэмжээний үр дүнд хадах, тармах, боох, нуруулдах машин техник, тоног төхөөрөмж үйлдвэрлэлд улам бүр нэвтэрч байна. Одоо улсын хэмжээгээр өвс бэлтгэх ажлын жар гаруй хувь механикжлаа. Сүүлийн жилүүдэд баруун, төв чиглэлийн аймгуудад эдэлбэр газрыг шим болон эрдэс бордоогоор бордох, цэвэрлэх, хямд төсөр аргаар далан, хаалт хийж услах зэргээр хадлангийн ургац нэмэгдүүлэх ажил хийлээ. 

Энэ бүхний үр дүнд орон нутагт бэлтгэх өвсний хэмжээ нэмэгдэж, төлөвлөгөөг олон аймаг тогтмол биелүүлдэг боллоо. Өнгөрөгч онд Хөвсгөл, Баян-Өлгий, Булган, Өмнөговь аймаг, Улаанбаатар, Дархан, Эрдэнэт хот хадлангийн төлөвлөгөөг хугацаанд нь биелүүлэв. Мөн Төв, Сэлэнгэ, Хөвсгөл, Булган аймаг төлөвлөгөөт өвсөө бэлтгэсний дээр говийн аймгийн мал сүрэгт зориулан үлэмж хэмжээний өвс, тэжээл нэмж бэлтгэх үүрэг авч биелүүллээ. 

Гэвч зарим аймаг, нэгдэл, аж ахуй, өвс тэжээл бэлтгэх нөөц бололцоогоо дутуу ашиглаж улсын төлөвлөгөө тасалж байв. Талбай, ургац сайтай атлаа Дорнод, Сүхбаатар аймаг сүүлийн гурван жил дараалан, Хэнтий аймаг 1981, 1983 оны өвс бэлтгэх төлөвлөгөөг тасалсан нь тэвчиж болшгүй дутагдал мөн. Энэ бол хадлангийн бэлтгэлийг дутуу хийсэн, техник, хүн хүчнийхээ боломжийг бүрэн ашиглаагүй, өвс тэжээл бэлтгэх ажлыг бүх нийтийн үйл хэрэг болгоогүйтэй холбоотой. Тухайлбал, хадлангийн ургац дээд хэмжээндээ хүрдэг наймдугаар сарын хоёрдугаар арав хоногийн өдөрт бэлтгэсэн өвсийг техникийн хүч чадалтай нь харьцуулахад Дорнод аймагт 31,1, Хэнтий аймагт 24, 4 хувь доогуур байв. 

Өнгөрсөн жилүүдэд өвс, тэжээл хэрхэн бэлтгэж байсандаа дүн шинжилгээ хийж, энэ оны хадлангийн төлөвлөгөөг заавал ханган биелүүлэхэд улс төр, зохион байгуулалт, соёл, хүмүүжлийн бүх ажлыг бүрэн төвлөрүүлэхээр сайн бэлтгэх явдал нам, улс, олон нийтийн байгууллагын одоогийн нэн чухал зорилт болж байна. 

Энэ онд улсын хэмжээгээр 1172, 7 мянган тонн өвс бэлтгэж түүнээс нэлээдийг улсын аюулаас хамгаалах фондод нөөцлөх ёстой. Талбайн ургацыг нэмэгдүүлэх замаар энэ зорилтыг биелүүлэхийн тулд юуны өмнө хадлангийн талбайг услах, бордох, цэвэрлэх ажлыг эрчимтэй хийх хэрэгтэй. Говь-Алтай, Увс, Ховд, Хөвсгөл аймагт хадлангийн талбайг услах, бордох, цэвэрлэх хашиж хамгаалах зэргээр зарим талбайгаас жилд хоёр удаа ургац авдаг туршлага ч бий болж байна. Иймээс хадлангийн талбайг услах, бордохыг энэ оны улсын төлөвлөгөөнд нэг чухал үзүүлэлт болгож, нийтдээ 55, 3 мянган га талбайг усалж, бордохоор төлөвлөсөн юм. Энэхүү төлөвлөгөөг арга хэмжээг хугацаа алдахгүй хэрэгжүүлж, нэгж талбайн өгөөжийг дээшлүүлэхийг онцгой анхаарч, ялангуяа эрдэс бордоог хөрсний чийг хүрэлцээ сайтай нугын хадланд ихээхэн хэрэглэвэл зохино. 

Хадлангийн ажлыг аравдугаар сарын дунд үе хүртэл үргэлжлүүлж өвс, ургамлын шим татарсан хойно бэлтгэж төлөвлөгөө биелүүлсэн нэр хэмээдэг дутагдлыг давтаж болохгүй. Үүний тулд хадлангийн талбай, техник, ажиллах хүчний нөөцийн зохистой ашиглахыг онцлон анхаарч, хадланчдын орон сууц, хоол хүнс, соёл, ахуй хангамжийн бэлтгэлийг бүрэн хангах, ялангуяа техникийн засварыг эрт чанартай хийх хэрэгтэй. 

Зургадугаар сарын нэгний байдлаар хадланд ажиллах тракторын нийт хадуур, тармуурын 66, 6 - 68, 4 хувь, морин хадуур, тармуурын 65, 8 - 66, 4 хувь, хаман боогчийн 69, 9 хувь ажилд бэлэн болоогүй байгаа нь засварын ажил удааширч байгааг харуулж байна, Ялангуяа Булган, Дорнод, Сэлэнгэ аймагт хадлангийн техникийн засвар үлэмж хоцорч байна. Хөдөө аж ахуйн Яам ч хадлангийн техник засварын мэдээг одоо болтол аймаг, аж ахуй бүрээр гаргаж судлаагүй байгаа юм. Энэ байдалд дүгнэлт хийж засварын ажлыг эрчимжүүлэхийн хамт энэ онд шинээр хуваарилагдсан техникийг даруйхан татан авч, тэдгээрийг угсарч, зүгшрүүлэн ажилд бэлтгэх хэрэгтэй. 

Түүнчлэн хадланд ашиглах талбайг хамгаалах, түүний ургацыг хадах ээлж тогтоон бригад, салаанд хариуцуулан, тухайн хамт олноор тодорхой үүрэг амлалт авахуулах ажлыг одоохон хийвэл зохино. Уралдааны зарласан болзол нь хадланчдад хүрээгүй, эсвэл түүнийг дүгнэдэггүй дутагдал Төв, Хэнтий зэрэг аймгийн зарим аж ахуйд гарч байсныг арилгах хэрэгтэй. Хадлангийн үеэр зарлах уралдааны болзлын өвс бэлтгэх ажлын зохистой хугацаа, өвсний чанартай шууд холбож, ажиллагчдын хөдөлмөрийн идэвхийг өрнүүлэхүйцээр хийж түүнийгээ хадланч бүрт одооноос сайтар ойлгуулах нь зүйтэй. Энэ оны өвс тэжээл бэлтгэх ажилд нэвтрүүлэх тэргүүн туршлагыг хүн бүрт эзэмшүүлэх, ялангуяа өглөө, оройн шүүдэртэй үед өвс хадаж, мөрөн дээр нь нэгээс 1 хоёр удаа эргүүлэн хатааж өдөрт нь боож, цонхтой нуруу хийдэг Шаамарын тэжээлийн аж ахуйн хадлангийн салааны ахлагч, хөдөлмөрийн баатар Г. Дампилын туршлагыг өргөнөөр нэвтрүүлэх хэрэгтэй байна. 

Өвс, тэжээл бэлтгэх ажлыг зөвхөн бригад, салааг гаргаснаар хязгаарлаж болохгүй. Энэ чухал ажилд бололцоотой бүх хүн, байгууллагыг тодорхой үүрэг, даалгавартайгаар оролцуулж нийтийн үйл хэрэг болгон төлөвлөгөөг тоо, чанарын өндөр үзүүлэлтээр ханган биелүүлэх нөхцөл, бололцоо бүрдүүлэх нь нам, захиргаа, орон нутгийн нийт байгууллагын одоогийн чухал зорилт мөн. 

Намын байгууллага бүр дээрх зорилгыг хэрэгжүүлэхэд үзэл суртал, зохион байгуулалтын ажлаа чиглүүлж, хадлангийн техник, хүн хүч, ухуулга сурталчилгаа, аж ахуйн бэлтгэлийн явц байдалд үзлэг шалгалт хийж дутууг нь яаралтай гүйцээлгэх арга хэмжээг чадварлаг удирдах хэрэгтэй байна. 

