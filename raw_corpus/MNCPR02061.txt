Гурван ихэр гангараад хүлээж байлаа

Манай сонины сэтгүүлч Ж.Гангаа "Ноднин ганц бие, энэ жил тавуулаа" гарчигтай нийтлэл бичсэн билээ.
Хөдөө нутагт, жирийн нэг малчин айл жилийн өмнө гурван ихэр охинтой болж, өдгөө эрүүл саруул энх мэнд өсөн торниж буй тухай өгүүлсэн тус нийтлэлийн дараа сонины редакц руу олон хүн утсаар ярьж, тусламжийн гараа сунгахаа амласан. Мөн Монголын үндэсний олон нийтийн телевизийн "Өглөө" хөтөлбөрийн хамт олон гурван ихрийн гэрээс нэвтрүүлэг бэлтгэхээр болсон юм. Ингээд өнгөрсөн бямба гаригт Төв аймгийн Жаргалант сумын нэгдүгээр багт оршин суух Ц.Мягмарсүрэнгийн гэрийг зорив. Бид очиж яваагаа урьдчилан мэдэгдсэн байлаа. Гурван ихэр Булган ч гангараад гэртээ хүлээж суув. Тэд тэмээний ноосон хантааз, цагаан алаг өмдөөр гангарчээ. Гэрийн баруун хаяанд хөх, шар, ягаан гурван өнгийн горшоок давхарлаад тавьсан харагдана. Харин унинаас өлгөөтэй оймс хосоороо байгаа нь ховор юм. Ээж А.Алтантуяа нь энэ тухай өгүүлэхдээ "Орж, гарсан хүн бүр өрөөсөн оймс авдаг юм шиг байна. Нэг харахад л цөөрдөг" гэж хэлсэн. Ер нь бол ихэр хүүхдийн оймс хулгайлж авбал ихэр хүүхэдтэй болдог гэнэ. Мөн оймсоор нь сүүгүй болсон, чинэрч өвдсөн хөхийг домнодог хэмээн ярьж байна лээ. Нэвтрүүлгийн багийнхан оройхон очсон тул өдөр унтаагүй охид бага зэрэг ядарчээ. Яг зураг авалт эхэлтэл Булгантуяа унтаад өглөө. Сэрээх гэж оролдсон ч босохгүй нь. Уг нь Булгантуяа том болсон хойноо нэвтрүүлгээ үзчихээд "Намайг сэрээхгүй яасан юм бэ" гэж гомдол гаргаж магадгүй гэж бодоод их л хичээсэн. Даанч тэрбээр нойрондоо дийлдсэн юм. Ингээд аавд нь тэврүүлээд нэвтрүүлгээ эхлэв. Булгантуяа унтсаар... Булган, Булгансүрэн хоёр микрофоны утас, ширээн дээрх чихэр боовоор оролдсоор л байлаа. Мөн үе үехэн "аан уун" гэж үл ойлгогдох үг хэлнэ. Энэ мэтээр хөөрөлдөн жирийн нэг таван ам бүлтэй айлын хоймроос "Өглөө" хөтөлбөрийн эфир бүтлээ. Нэвтрүүлгийн төгсгөлд "Өглөө" хөтөлбөрийн хөтлөгч, редактор Г.Гэрэл уншигчдаас ирүүлсэн бэлэг сэлтийг гардуулан өгөв. Хамгийн эхэнд "Аз" хүүхдийн их дэлгүүрээс ирүүлсэн тор дүүрэн бэлгийг задаллаа. Гурван ижилхэн чихмэл тоглоом, өмд, цамцны хослол, хурган дотортой дээл гээд шинэ жил, цагаан сарын гоёлоо бөөнд нь авав. Сэтгэл шингэсэн бэлэг тул ихэр охидод томдонгуй таарч байлаа. Мөн манай сонины уншигч Жаргалсайхан гэж хүн хоёр ихэр хүүхэдтэй аж. Тэдний гэр бүлээс шуудай цагаан будаа, гурил, хоёр ширхэг ургамлын тос, таван кг элсэн чихэр, 30000 төгрөг дайж явуулсныг дамжуулсан. Түүнчлэн бизнес эрхлэгч залуусын "JCI" төрийн бус байгууллагын хамт олон гурван Булганд 500 мянган төгрөгтэй хандивын данс нээж өгсөн юм. Тэд уг дансны дугаараа нэвтрүүлэг гарах өдөр буюу ирэх бямба гаригийн "Өглөө" хөтөлбөрөөр зарлах аж. Тиймээс гурван ихэрт туслахыг хүссэн, тусламжийн гараа сунгаж амжаагүй хүмүүс энэ сарын 29-ний найман цагт Монголын үндэсний олон нийтийн телевизийн "Өглөө" хөтөлбөрийг үзэхэд хангалттай. Ямартай ч сайхан санаат монголчуудын сэтгэлийн бэлгийг Ц.Мягмарсүрэнгийн гэр бүлд дамжууллаа. Төр засаг нь анхаарал халамж тавьж гавихгүй ч түмэн олон нэг удаа боломжоороо туслав. Булганчууд ч бөөн баяр хөөр болж биднийг үдсэн. Мөн нэвтрүүлэг бэлдсэн "Өглөө" хөтөлбөрийн бүсгүйчүүд оймс хулгайлдаг дам яриаг ихэд тусган авсан бололтой зарим нь өрөөсөн оймс халаасласан сурагтай. Монголын үрс маш олон болох болтугай. 
Б.Бадмаа
