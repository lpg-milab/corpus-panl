№161(16751)      
1987 оны долдугаар  сарын 7.  
Хөдөө аж ахуйг шинэ аргаар эрхэлье

<< Бид чанар, үр ашгийн тухай ярихдаа юуны урьд социалист байгуулалтын жилүүдэд ЗХУ болон социалист бусад орны ах дүүгийн тусламж, манай ард түмний шургуу, эх оронч хөдөлмөрийн үр дүнд бий болсон эдийн засгийн болон оюун санааны үнэт баялаг, улс орны материал, хөдөлмөр, санхүүгийн болон байгалийн бэлэн байгаа нөөцөд тулгуурлан нийгмийн үйлдвэрлэлийг хамгийн оновчтой, үр өгөөжтэй, түргэн явахад хегжүүлэх тухай өргөн цар хүрээтэй асуудлыг авч үзэх ёстой болж байна >> гэж нөхөр Ж. Батмөнх Намын Төв Хорооны III бүгд хурал дээр хэлсэн байна. Ийнхүү бий болсон потенциал, нөөц манай орны хөдөө аж ахуйд багагүй байгаа юм. Уг салбар хөрөнгө оруулалтын хэмжээ жилээс жилд өсч ирсний үрээр үндсэн фонд нь 1986 онд өмнө таван жилийн дунджаас 20, 5 хувь нэмэгдэж, түүний бүтцэд өөрчлөлт гарчээ. Салбарын үйлдвэрлэлийг нэгэнт бий болсон үйлдвэрлэлийн хүчирхэг потенциалыг суран ашиглаж, арвилан хэмнэлт, аж  ахуйн тооцооны зарчмыг тууштай хэрэгжүүлэх замаар эдийн засгийн үр ашиг дээшлүүлэх өргөн бололцоо байгааг Төв Хорооны бүгд хурал тал бүрээр заалаа. Материаллаг бааз, ажиллах хүчнээр илүү сайн хангагдсан сангийн аж ахуй, тэжээлийн аж ахуйнуудыг алдагдалгүй болгох, ялангуяа улсаас жил бүр олон сая төгрөгийн дотац авдаг туршлага харж, өөрчлөлт, сангийн аж ахуйн системд газар тариалангийн бүтээгдэхүүний үйлдвэрлэлийн төлөвлөгөөг давуулж биелүүлэхэд үйлдвэрлэлийн зардлыг аль болохоор хэтрүүлэхгүй буюу хангалттай байлгах эрмэлзэл санаачилгыг дэмжих хэрэгтэй байна. 

Хөдөө аж ахуйн улс, хоршооллын байгууллагын зарим удирдах ажилтан, мэргэжилтэн үйлдвэрлэлийг удирдах төлөвлөгөөг ямар ч хамаагүй үгээр биелүүлж, зөвхөн тооны хойноос хөөцөлдөж үнийн дүнгээр нэр төр олж авагчид тиймэрхүү хоцрогдмол арга барилыг нь ажил үнэлэх өрийн хэм хэмжээ болтол өөгшүүлэх хүчин зүйл байсаар байгааг өөрчлөх цаг болжээ. 

МАХН-ын Төв Хорооны III бүгд хурал << Төвийн байгууллагын ажилтан нараас эхлээд бригад, хэсгийн удирдах ажилтан хүртэл удирдлагын бүх шатанд үйлдвэрлэлийг аж ахуйн тооцоотой эрхлэн хөтлөх шинэ аргад суралцах хэрэгтэй болж >> байгааг тэмдэглээд << Үйлдвэрлэлийн үр ашиг, чадвар дээшлүүлэх асуудлыг гагцхүү төлөвлөлтийг сайжруулах аж ахуйн механизмыг боловсронгуй болгох, удирдлагын эдийн засгийн арга, аж ахуйн тооцоог бэхжүүлэх үндсэн дээр амжилттай шийдвэрлэж чадах юм >> гэж заажээ. Аж ахуйг удирдахад тооцоо сайтай байсансан бол мал, хорогдол бууруулах тухай тоймтой асуудал байтугай нэг малаас авах мах, сүү, ноос, ноолуурын гарцыг бүрэн ашиглах, нэмэгдүүлэх, улмаар арьс шир, ноос, цөцгийн тосыг нэгдүгээр зэрэгт тушаах хувийг дэвшүүлэх асуудлыг ч шийдвэрлэхэд манайд байнгын ахиц гарах ихээхэн боломжтой юм. 

Эдийн засаг, санхүүгийн норматив, лимитийг дээрээс тогтоон өгч түүнийг үндэслэн хөдөө аж ахуйн ногдол, сангийн аж ахуйн удирдлагууд өөрсдөө биеэ дааж үйлдвэрлэл, санхүүгийн төлөвлөгөөгөө зохион хэрэгжүүлж төлөвлөгөөг урьдахь онуудын гүйцэтгэлтэй харьцуулан зохиодог хуучин практикийг өөрчилж, дотоод нөөц бололцоогоо дайчлан ажиллахад аж ахуйн удирдагчид илүү овсгоо санаачилга гаргах хэрэгтэй байна. Малын тоо толгойн өсөлтийг л хангаж байвал болох мэт явцуу үзэл бодол нь малын амьдын жингийн тухайд санаа тавихад зохисгүй нөлөөлж байсныг өөрчилж, амьдын жингийн өсөлтийг малын тооны өсөлтөөс дутуугүй үзүүлэлт болгох, тэрчлэн газар тариаланг тариалсан гагийн хэмжээгээр дагнах бус харин га-гаас авах ургацын жин, түүний чанараар ажлаа дүгнэх тухайд шинээр сэтгэх нь чухал юм. 

Аж ахуйг хөтлөх шинэ аргад шилжсэнээр төлөвлөгөө давуулж үйлдвэрлэсэн бүтээгдэхүүнийг улсад худалдах, сум, аж ахуйн дотоодод хэрэглэх асуудлыг өөрсдөө шийдвэрлэх, үндсэн хөрөнгийн элэгдэл хорогдлын шимтгэлийн сэргээн босголтын хэсэг, үндсэн хөрөнгө худалдаж борлуулалт орлого болон цалингийн фонд, үйлдвэрлэлийн зардлын хэмнэлтийн зохих хэсгийг тухайн аж ахуйн мэдэлд үлдээх ашиглуулах эрх мэдэл өргөжих бөгөөд, бие даасан ажиллагааг хангахад түлхэц болно. Аж ахуйн удирдлагууд эдгээр механизмыг чадамгай ашиглаж, үйлдвэрлэлээ өргөтгөх, хамт олныхоо сайн сайхан аж байдлыг дээшлүүлэх, хөдөлмөрчдийн нийгэмд ахуй, соёлын нөхцөлийг сайжруулах, урамшуулах зэрэг төрөл бүрийн арга хэмжээнд зарцуулах ёстой. 

Хөдөө аж ахуйн үйлдвэрлэлийг эрхлэн хөтлөх эдийн засгийн аргад социалист хуваарилалтын зарчмыг боловсронгуй болгож, цалин хөлсийг үйлдвэрлэлийн эцсийн үр дүнтэй холбож тогтооход үнэхээр өөрчлөлт шаардагдаж байна. 

Цаг үеийн ажлын явцыг эрчимжүүлэх нэрийн дор мал аж ахуй, газар тариалангийн салбарт олон төрлийн нэмэгдэл хөлс, шагнал тогтоогдсон боловч түүний үр нөлөө хангалтгүй байгааг өөрчилж га-гийн ургац, нэг малаас ашиглах ашиг шимийн үзүүлэлттэй холбож олгох, ажлыг гэрээлэн гүйцэтгэдэг хамтын болон гэр бүлийн тооцоотой бригад, салааны хэлбэрийг нэвтрүүлэхийг илүүтэй анхаарч өргөжүүлэх шаардлагатай байна. Хөдөө аж ахуйн улсын байгууллагуудын нийт бригад, салаа, механикжуулагчдын 32 - 35 хувийг дээр дурдсан хэлбэр хамарч байгаа хангалтгүй үзүүлэлтийг, тэр ч байтугай үзүүлбэр төдийгөөр хэлбэрдэж тэр болгон тооцоотой бригад, салаа байгуулдаг муу зуршлыг тэвчиж болохгүй. 

Аж ахуйн тооцооны зарчмыг бүрэн хэрэгжүүлж ажиллахын тулд үйлдвэрлэлийн салбар, нэгжүүд төлөвлөгөөт зардлаа хэтрүүлсэн, хэмнэснийг тооцоолж, бага зардлаар аль болох ахиу бүтээгдэхүүн үйлдвэрлэх, эдийн засгийн үр ашгийг дээшлүүлэх, аж ахуйн дотоод тооцоог тууштай хэвшүүлэх гол хэрэгсэл үйлдвэрлэлийн зардалд хяналт тавих чекийн хэлбэрийг хөдөө аж ахуйн улс, хоршооллын нийт байгууллагад нэвтрүүлэх хэрэгтэй байна. 

Анхан шатны бүртгэлийг бүрэн хөтлөх, хөрөнгийн өв байршлыг хангах, өр авлагыг багасгах талаар системтэй ажил зохиож, эдийн засгийн шинжилгээ судалгааны ажлын чанарыг сайжруулах шаардлага юу юунаас чухал боллоо.

Аж ахуйн механизмыг үр нөлөөтэйгээр ашиглаж, хөдөө аж: ахуйн үйлдвэрлэлийн үр ашгийг дээшлүүлэх зорилгоор газарт эдийн засгийн үнэлгээ өгөх, үйлдвэрлэлийн зохистой хэмжээг тогтоох замаар хөдөө аж ахуйн байгуулалтын төрөлжилт, чиглэлийг шийдвэрлэх, салбар хоорондын оновчтой хослолыг бий болгох асуудлыг эдийн засгийн байгууллага, эрдэм шинжилгээ, хөдөө аж ахуйн Байгууллагууд хамтран судалж боловсруулах ажлыг хойш тавьж хэрхэвч зохилдохгүй билээ. 

Хөдөө аж ахуйн салбарын үйлдвэрлэл, хөдөлмөрийн удирдлагыг зохион байгуулалтыг сайжруулах, Салбарын үйлдвэрлэлийн болон удирдлагын бүтцийг боловсронгуй болгох, диспетчерийн алба, шинжлэх ухааны үндэслэлтэй хөдөлмөр зохион байгуулалтыг нэвтрүүлэх асуудлыг Хөдөө аж ахуйн Яам, Нэгдлийн холбооны дээд зөвлөл холбогдох байгууллагуудтай хамтран ойрын хугацаанд боловсруулж шийдвэрлэх, ЗХУ болон ах дүү социалист орнуудын туршлага, манай хөдөлмөрчдийн идэвх санаачилга, эрмэлзэл, тэмүүлэлд түшиглэн хөдөө аж ахуйн үйлдвэрлэлийг хамтын оновчтой, үр өгөөжтэй, түргэн хөгжүүлэх нь юу юунаас ч чухал болж байна. 

