№232(16195)
1985 ОНЫ ЕСДҮГЭЭР САРЫН 26.
Үзвэрийн шинэ жил

Уулын толгойг цас даран усны хөвөө зайрмагтаж, ван хяруу цайлалзаж, цагаан толгой эргэж өвөлжөөний бэлтгэлийг цаасан дээр биш газар дээр нь амаар биш, ажлаар шалгадаг өвлийн улирал дохиогоо өгч байна. 

Өнгөрсөн жилийн өвөлжөөний бэлтгэлийг ор нэр болгож оромдсон Баянхонгор аймгийн Заг, Жаргалант, Гурванбулаг, Хэнтийн Дадал, Норовлин, Биндэр, Өмнөговийн Номгон зэрэг сумдын олон арван сууриас эхлээд нийт аймгуудын нэгдэл, сангийн аж Ахуй урьдын ноцтой дутагдлыг давтахгүйгээр өвлийн бэлтгэлийг энэ жил сайн хангасан байх ёстой. 

Гэтэл одоо суурь төвлөрч, сүрэг хотлуулах гуч гаруй мянган өвөлжөөг өвөлд бэлтгэх засвар олигтой хийгдээгүй хүлээгдэж: байна. Мал өвөлжүүлэх бэлтгэлийг хавраас намар хүртэл нэгд нэгэнгүй бүрэн хангаж байх бололцоотой хугацаа өнгөрсөн боловч малчид бүрэн орохын гол нөхцөл болсон ийм зангилаа асуудалд ажил хэрэгчээр санаачилгатай хандах хандлага холбогдох яам, газраас эхлээд мал аж ахуйн бригад, хэсгийг хүртэлх удирдлагын бүх шатанд ихээхэн дутагдсаар байна. Суурийн ахлагчаас авахуулаад холбогдох хүмүүс өвөлжөө бүхнээ нэг бүрчлэн нүдлэн үзэж өвөлд бэлтгэх, түүнд шаардлагатай бүхий л туслалцааг аж ахуйн зүгээс авч, гавар дээр нь бодитойгоор зохион байгуулаад үзлэг явуулж, нарны голтойд яв цав бэлэн болгохыг хувь хүний болоод нийгмийн эрх ашиг шаардаж байна. өвөлжөө бүр байтугай нэг хоёр ч гэсэн өвөлжөөнд дутууг зүйл үлдсэн байхад малчин ч, мал аж ахуйн мэргэжилтэн ч, нэгдэл, аж ахуйн удирдлага ч санаа тайвшрах ёсгүй юм. 

Гэтэл онцын шаардлагагүй өдий төдий мэдээ тайлан, хүснэгт, бүртгэл гаргаж, олон шатны төлөөлөгч орон нутагт томилсноор өвлийн бэлтгэл хийсэн мэтээр сэтгэл ханаад газар дээр нь үзэж, шалгаж, дутууг гүйцээх талаар биечлэн зохион байгуулах ажлыг орхигдуулж цаг алдаад байгаа зүйлийг зөвхөн бүртгэж үзэх төдийгөөр явцуурч дутууг нөхөх тухай улиглан шаардаад орхидог хоцрогдсон хуучин арга барил түгээмэл ноёрхож байна. 

Цаасан дээр өвлийн бэлтгэл хангасан нэр зүүж хэлбэрддэгийн уршгаар цас орж, хүйтний эрч чангарах үед цаг агаар хүндэрч мал гарздаж, улсын тусламж шаардагдлаа гэж дээд байгууллагуудад хүсэлт тавьж, өөрсдийн тарьсан балгийг бусдаар аргацаалахыг эрмэлздэг зохисгүй байдлыг манан амьдралаас шахан зайлуулах хэрэгтэн юм. Өвлийн бэлтгэлийг энэ жил аймгууд бие дааж хангах учраас орон нутгийн нам, улс, олон нийт аж ахуйн байгууллага зангидсан хүчээр бие даасан оновчтой, шуурхай далайцтай ажил зохиож мал өвөлжүүлэх тактикийг тухайн орон нутгийн онцлог, бололцоонд түшиглэн зохицуулж цаг алдалгүй боловсруулж хэрэгжүүлэх ёстой. 

Хадлан, тэжээл бэлтгэх, хашаа барих, худаг гаргах, мал оторлох зэрэг тоймтой хэдэн ажлын нэр дуулианаар мал аж ахуйн өвлийн бэлтгэлийг халхавчлан ерөнхийлж өвөлжөө бүр дээр хийвэл зохих ажлыг шаардлагын дагуу хийлгэлгүй алгуурлан орхиж бичиг цаасаар тайлагнадаг муу зуршлыг коммунистууд эвлэршгүй тэмцэж арилгавал зохино. 

Оноосон өвөлжөө бүхний хашаа бууц, бэлчээр, ус, тэнд өвөлжүүлэх мал, ажиллах хүмүүс, өвс тэжээл аль аль нь өвлийг давах тооцоог хангаж байгаа нөхцөлд өвөлжөөний бэлтгэл хийгджээ гэж үзвэл зохино. Одоо улсын хэмжээнд жижиг давжаа, жин багатай сая шахам төл ялгагдаад байгааг тохьтой дулаан өвөлжих нөхцөлөөр хангах хэрэгтэй. Баянхонгор, Говь-Алтай, Завхан аймгийн зарим сул малаа бусад аймаг, суманд шилжүүлэн нүүлгэж өвөлжүүлэхэд ч хүрч болзошгүйг цагийн байдал харуулсаар атал төдий л санаа тавьсан зүйлгүй налайж байгаагаас гадна ургац хураалтын ажилд тээврийн хэрэгслийн ихэнх нь шилжээд аймаг, улсын фондоос хөдөөд өвс тэжээл татах ажил удаашрах хандлагатай болсон байна, Үүнд цаг алдалгүй дүгнэлт хийж хүн хүч, техникийн боломжоо зөв ашиглах хэрэгтэй юм. 

Мал сүргийг гарзгүй гарган тавтай өвөлжүүлэх, төлийг бүрэн ялгаж отроор таргалуулах, зориуд тэжээж жин ахиулан үр ашигтайгаар борлуулах, сүрэг сэлбэх өсвөр болон эх малыг хамгийн тохилог өвөлжөөнд хур таргатай оруулах гол зорилтын үүднээс өвөлжөө бүхнийг шаардлагын хэмжээнд хүртэл чанартай бэлтгэхэд суурийн ахлагч, түүний малчин бүрийн шургуу хөдөлмөр дээр, нэгдэл, сангийн аж ахуй, аймаг, хотын төв, шеф байгууллага, газруудын бодит туслалцаа нэн шаардлагатай учраас өвөлжөөний бэлтгэл хангахад туслах групп гаргаж богино хугацаанд шуурхай санаачилгатай ажиллуулах хэрэгтэй. Уналга, тээвэр, сэлбэг материал, цаг, хүч заримдаа мэргэжлийн нарийн хөдөлмөр шаардагдах өвөлжөөний бэлтгэлийг зөвхөн ганц малчнаар хангуулахаар тулган шаардахын оронд малчдын хүчийг нэгтгэн төвлөрүүлж хөдөлмөр зохион байгуулалтыг нь бүтээлчээр хянан үзэж, өвлийн бэлтгэл хангалтын кампанит ажлын хэмжээнд хүргүүштэй байна. 

Өвөлжөөний бэлтгэл дутуу, ялангуяа мал сүргийг арчлан маллах технологийн шаардлагат багаж хэрэгсэл, уналга тээврийн ердийн хөсөг, элбэг хүрэлцэх түлш, түлээ, малчдын хөдөлмөр хамгааллын хувцас, малын хэвтэр сэлбэх бууц, өдөр тутам хэрэглэх ус, өвс, тэжээл өвөлжөөнд бэлэн биш нөхцөлд мал аж ахуйн бусад материаллаг баазын өгөөж жигдэрч чадахгүй юм. 

Өвлийн улирал аливаа бичиг цаас, мэдээ тайлан, амлалтыг хайхрахгүйгээр шууд газар дээр нь бодит байдалд өвөлжөөний бэлтгэлийг алаг, цооггүй нэгэн жигд << шалгаж >> хуурамч бэлтгэгдсэн өвөлжөөний малыг хороохдоо л хорооно гэдгийг малчин бүр санах ёстой. Малыг өнтэй өвөлжүүлэхэд өвөлжөөг тал бүрээр бэлэн болгох асуудал шийдвэрлэх ач холбогдолтой учир зарах хөрөнгө, зарцуулах цаг, хүчийг өвөлжөө нэг бүрт төвлөрүүлж нүдээр үзэж, гараар барьж шалган үзэж байж бэлтгэл хангах хэрэгтэй байна. 

