№293 (16883)   
1987 оны арван хоёрдугаар сарын 8.
ТАНЫ БИЕ САЙН УУ?

- ОДОО МАНАЙ ОРНЫ 10000 ХҮН АМД ИХ ЭМЧ 14, ЭМНЭЛГИЙН ОР 110, ДУНД МЭРГЭЖИЛТЭН 79 НОГДОЖ БАЙНА. 

- АРД ТҮМНИЙ ЭРҮҮЛ МЭНДИЙГ ХАМГААЛАХ ЯВДАЛ БНМАУ-ЫН НЭН ЧУХАЛ ЗОРИЛТ МӨН ГЭЖ БНМАУ-ЫН ЭРҮҮЛИЙГ ХАМГААЛАХ ХУУЛЬД ЗААЖЭЭ. 

- БНМАУ-ЫН ЭРҮҮЛИЙГ ХАМГААЛАХ ХУУЛИЙГ ХЭРЭГЖҮҮЛЖ, БАЙГУУЛЛАГУУД ХАМТ ОЛНЫ ЭРҮҮЛ МЭНДИЙГ ХАМГААЛАХ ТӨЛӨВЛӨГӨӨГ ОНОВЧТОЙ ЗОХИОЖ ТОДОРХОЙ АЖИЛ ХИЙХ, ХУВЬ ХҮН ЭРҮҮЛ МЭНДЭЭ САХИХАД ӨӨРИЙН ХЯНАЛТЫГ САЙЖРУУЛАХ ХЭРЭГТЭЙ БАЙНА.

Таны бие сайн уу? гэсэн уламжлалт асуултыг бид уулзах болгондоо бие биедээ тавьдаг. Энэ бол хүнлэг сэтгэлийн илрэл, хүний тухай санаа тавьдгийн маань гэрч мөн. БНМАУ-ын эрүүлийг хамгаалах хуульд иргэдийн эрүүл мэндээ хамгаалах үүргийг арван зүйлээр, улс олон нийт, хоршооллын байгууллагын үүргийг гурван зүйлээр тодорхойлон заасан ёсоор манай иргэн бүр өөрийн болон нийгмийн бусад гишүүдийн эрүүл мэндийг сахин хамгаалахад анхааралтай хандах үүрэгтэй. Манай хөдөлмөрчид эрүүлийг хамгаалах ажилд өргөн хүрээтэй оролцдог болж, Ардын депутатуудын хурлын дэргэдэх байнгын комисс, ариун цэврийн олон нийтийн хяналт олон нийтийн байгууллагуудын шугамаар соёлжилтын үзлэг хийх, олон нийтийн зөвлөл ажиллуулах зэрэг төрөл бүрийн ажил зохиодог билээ. 

Олон нийтийн үүсгэл санаачилгын ийм хэлбэрийг улам эрч далайцтай, үр дүнтэй болгох, үүний тулд зөвлөлтийн эрүүлийг хамгаалах байгууллагын өөрчлөн байгуулалтын туршлагаас бүтээлээр суралцаж улсын хэмжээнд урьдчилан сэргийлэх ажлын иж бүрэн төлөвлөгөө, байгууллагаас хамт олны эрүүл мэндийг хамгаалах төлөвлөгөө боловсруулж ажиллавал илүү их амжилт олж болно. ЗХУ-ын туршлагаас үзэхэд нам, улс, олон нийт, хоршооллын бүх байгууллага, яамд, албан газрыг хамарсан өргөн хүрээтэй ийм төлөвлөгөө эрүүл мэндийг хамгаалах ажлыг далайцтай, үр нөлөөтэй болгохын хамт аливаа өвчнөөс урьдчилан сэргийлэх анхдагч арга хэмжээний үндэс болсон эрүүл аж төрөх ёсыг хэвшүүлэх гол хэрэгсэл болж байна. Манай оронд 1963 оноос хойш хүн амын эрүүл мэндийг хамгаалах нэгдсэн төлөвлөгөө зохион мөрдөж, үйлдвэр, албан газар, байгууллага, хамт олны хөдөлмөр, ахуйн нөхцөлийг сайжруулах, хүн амын эрүүл мэндийг сахих, хүрээлэн байгаа орчныг бохирдлоос хамгаалах, айл өрхийн соёлжилтыг дээшлүүлэхэд зарим ахиц гарч байна. 

Улаанбаатар хотын биокомбинат, III цахилгаан станц, Дархан хотын царууц тоосгоны үйлдвэр, Завхан аймгийн барилгын үйлдвэрийн бааз зэрэг газар эрүүл мэндийг хамгаалах нэгдсэн төлөвлөгөөндөө дээрх асуудлыг сайтар тусгаж, түүнийг хэрэгжүүлэх талаар үр дүнтэй ажил хийснээр тухайн үйлдвэрийн ажилчдын хөдөлмөрийн чадвар түр алдах өвчлөл буурч, суугчдын хөдөлмөрийн нөхцөл, эрүүл мэнд сайжирчээ. 

Хөнгөн, хүнсний үйлдвэрийн яам харьяа үйлдвэрүүдийнхээ ажилчин жирэмсэн эмэгтэйчүүд, тураал, сульдаатай хүүхдийг эхтэй нь хамт сувилан улирлын сувиллыг өөрийн хүч хөрөнгөөр байгуулан ажиллуулж байгаа зэрэг нааштай эхлэл бий боловч орон даяар энэ ажил жигдэрч чадаагүй байна. Дорнод аймгийн барилгын үйлдвэрийн бааз, Улаанбаатар хотын авто засварын нэгдлийн үйлдвэрүүдэд ажлын байрын агаарт байх химийн хорт бодис, тоосжилтын зөвшөөрөгдөх дээд хэмжээ эрүүл ахуйн нормоос хэд дахин их байхад эрүүл мэндийг хамгаалах нэгдсэн төлөвлөгөөндөө эдгээр зөрчлийг арилгах талаар асуудал тусгаагүй байна. Налайхын нүүрсний үйлдвэрийн захиргаа уурхайчдын эрүүл мэндийг хамгаалах, хөдөлмөр ахуйн нөхцөлийг сайжруулах, өвчнөөс сэргийлэх асуудлыг эрүүл мэндийг хамгаалах нэгдсэн төлөвлөгөөндөө тусгаж, ажил хэрэг болгож чадаагүйгээс үйлдвэрийн осол гэмтэл буурахгүй, сүүлийн жилүүдэд мэргэжлээс шалтгаалах өвчний тохиолдол эрс нэмэгдэж, ажилчдын эрүүл мэнд ноцтой хохирч байна. 

Иргэд, хүн бүр эрүүл мэндээ хамгаалахад өндөр хариуцлагатай хандах ухамсар, эрүүл ахуй, ариун цэврийн талаар гэр бүлийн дотор зөв хүмүүжил, дэг журам, хэвшил заншил тогтоох нь нэн чухал юм. Гэтэл хувь хүн эрүүл мэндээ хайхардаггүйгээс урьдчилан сэргээж болох байсан өвчнөөр өвчлөх, осол гэмтэлд өртөх зэргээр эрүүл мэндээ доройтуулах, заримдаа бүр амь насаа ч хохирооход хүрдэг тохиолдол гарсаар байна. 

Хөдөлмөр хамгааллын хэрэглэл, сүү, хүүхдийн тэтгэмжийн мөнгийг зориулалт бусаар зарцуулах, эмнэлгийн чөлөөний хуудсыг буруу ашиглах зэрэг дутагдал ч багагүй байна. 

Хүмүүсийн эрүүл саруул амьдарч, хөдөлмөрлөх нэг хүчин зүйл болох биеийн тамир, спортод хөдөлмөрчдийн өргөн давхрааг хамруулах талаар үйлдвэр, албан газар, хувь хүмүүс дутуу анхаарч байгаагаас бага залуугаасаа бие махбодоо чийрэгжүүлэх хэвшил төлөвшүүлж чадаагүй нь ихээхэн хохиролтой юм. 

Хөдөөгийн хүн амд зориулсан эмнэлгийн үйлчилгээг өргөтгөн сайжруулахад ойрын жилүүдэд гоц анхаарал тавих талаар намын заалтыг хэрэгжүүлж, эмнэлгийн үйлчилгээг малчдад ойртуулах, тэднийг ирж үзүүлэхийг хүлээлгүйгээр явж үйлчлэх, хөдөө аж ахуйн байгууллагуудын зүгээс ч малчдад эмчилгээ, судалгаа хийх боломжоор хангах нь тулгамдсан асуудал болж байна. 

Эрүүл мэндийг хамгаалахад иргэд, хөдөлмөрчдөд ухуулан таниулах эмнэлэг гэгээрлийн сурталчилгааг хүчтэй болгож, ажлын байрны соёлыг дээшлүүлэх, хүрээлэн буй орчныг бохирдлоос хамгаалах, хүн орчны хоорондын эрүүл зохицолдоог хангах, хооллох соёлыг сайжруулах зэрэг олон төрлийн асуудлыг юуны өмнө шийдэх ёстой. 

Социалист нийгмийн үнэт баялаг болсон хүн амын эрүүл мэндийг сахин хамгаалахад улс, хоршоолол, олон нийтийн байгууллага, иргэдийн ухамсартай оролцоог улам өргөжүүлж, эрүүлийг хамгаалах байгууллагаас зохиож байгаа урьдчилан сэргийлэх ажлын далайц, үр дүн, эмчилгээ үйлчилгээний ажлын чанар, соёл, эмч, ажилчдын ажлын хариуцлага, сахилга, дэг журмыг байнга сайжруулах, хувь хүн эрүүл мэндээ тордож байх, аж ахуй, үйлдвэр, албан газрууд хамт олныхоо биеийн байдалд халамж анхаарал тавих системтэй арга хэмжээг хэвшүүлэн бэхжүүлэх нь эрүүлийг хамгаалах манай үйл ажиллагааны чухал зорилт мөн. 

