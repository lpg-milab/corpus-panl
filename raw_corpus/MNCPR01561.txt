Борнуураар сонин юу байна

Удтал ажин түжин байсан Төв, Сэлэнгийн газар тариалан бүхий нутагт янз бүрийн хэл ам тасрахаа байлаа. Дээр үед, дээр үеийн мэдээллийн хэрэгслээр Сангийн аж ахуйнуудын ажил өдөр бүр залхтал сонсогддог байснаа газар тариалан, мал аж ахуй дампуурснаас хойш тариан талбай шигээ хаягдсан орчин болсон.
Орчин цагийн мэдээллийн хэрэгслээр энэ зүгээс Дарханы Хонгор, Сэлэнгийн "Бороо гоулд", Зүүнхараагийн "нинжа", тэгээд сүүлийн үед наашилсаар Жаргалант, Борнуур дахь алтны уурхай, модны хулгай гээд дандаа болж бүтэхгүй хэрэг дуулдаад байх боллоо. Хамгийн сүүлд Төв аймгийн Борнуур суманд Засаг дарга нь, байгаль хамгаалагчтайгаа хамт хүн буудсан тухай сенсаци анхаарал татаад байна. Энэ талаар бодит мэдээлэл олохоор Борнуурт нэг өдөр ажиллав. Эхлээд сумын иргэдтэй уулзаж юу болсон талаар асуулаа. Хүмүүс уламжлалт цагаан сардаа бэлдээд нэлээн хөл хөдөлгөөнд орцгоожээ. Буу шийдмийн асуудлыг төдийлөн анзаарсан янз алга. Харин тийм. Оны өмнө чихний хажуугаар тэр яриа яригдаад л өнгөрсөн. Дарга цэрэг нь ажлаа хийгээд явж байхыг бодвол зүгээр өнгөрсөн юм байлгүй гэх төдий. Эх сурвалжийн хэлж буйгаар уг явдал өнгөрсөн оны арванхоёрдугаар сарын эхээр болсон байна. Байгаль хамгаалагч буюу ойн цагдаа Вандан-Очир ойр руу машинтай хэсэг хүн гарахаар нь араас нь нэхэн очиж маргалдсан байдаг. Тэд зөвшөөрөлгүйгээр мод бэлтгэх гэж явсан өөр сумын улс гэнэ. Тэгээд модчид машиндаа суун зугтах оролдлого хийхээр нь уурсаж араас нь бууджээ. Вандан-Очирын хамт Засаг дарга Ц.Гүенбаатар хамт байсан юм байна. Тэгээд тэнэсэн сум машины хаалгыг нэвтлэн иргэн В.Баттулгын биед тусч хүндээр шархдуулсан хэрэг гарчээ. В.Баттулга нь өөрөө эмнэлэгт очиж шархаа эмчлүүлэн өрөөсөн бөөрөө авахуулж, нарийн гэдсээ тануулсны хүчинд одоо хөл дээрээ боссон. Буу сумны хэрэг гарсан тул мэдээж холбогдох хууль шүүхийн ажил ид ундраад байна. Хохирогч, хохироогч нарын аль аль нь өөрсдийгөө зөвтгөж шүүхэд хандсан ба одоогоор шүүхийн эцсийн дүгнэлт гарах хүртэл хэнийг ч хэвлэлд хандахыг болиулжээ. Юутай ч ойн цагдаа эрх мэдлээ хэтрүүлэн хүний өөдөөс буудсан тухайд бол "больж, зөв" гэх хүн олдохгүй биз ээ.Уг хэрэг нь ерөнхийдөө тэр жилийн Дорноговийн "Сүүж" ууланд алтны "нинжа" нарыг буудсантай их төстэй юм. Хилийн цэргийн офицер Амартайван алтныхны фургон машин руу гал нээж дотор нь сууж явсан нэгэн бүсгүй амиа алдсан тухай тухайн үед шуугиж байсан. А.Вандан-Очир гэж хэн бэ гэдэг талаар сонирхлоо. Энэ хүн Борнуур сумын уугуул. 42 настай. Ойн цагдаагаар дөрөв дэх жилдээ ажиллаж байгаа. Өмнө нь нутагтаа мал маллаж байсан. Нутгийнхаа газар усыг арван хуруу шигээ мэддэг. Өндөрлөж тоноглосон "Эксел" маркийн машинаараа хаа л бол хаа хүрчихдэг. Байгаль хамгааллын "улаан панаат" нөхөр бололтой. Манай орон төдийгүй дэлхийн хаа газарт хэт байгаль хамгаалагч нар үнэтэй ангийн хувцасан дээлийг урж тасчих, буу шийдэм гаргах, амьтан, ургамлыг хүнээс илүүд үзэх хандлага түгээмэл байдаг. Ноднин Вандан-Очир харьяалсан нутаг дэвсгэр дээр нь нөгөө алдарт "МИ-8" нисдэг тэрэг үнэгнээс болж ойчиход хамгийн түрүүн илрүүлж мэдээлж байсан байна. Борнуур нь Улаанбаатараас яг зуун км зайтай оршдог ба манай орны нарсан ойн үндсэн гол нутаг гэнэ. Өөрөөр хэлбэл, сумын нутгийн гуравны нэг нь ойн бүс. Зах зээлд ойр, газрын бартаа бага, зам саадгүй байдлыг ашиглан Сэлэнгэ зүгийн модны ченжүүд машинтайгаа ирэн эндээс мод огтлон нийслэл рүү хулуух их сонирхолтой. Буудуулдаг Баттулга мөн л тэдний нэг. Түнхэлийнх. Түнхэл бол Батсүмбэр, Борнууртай залгаа Бага Хэнтийн нурууны баруун хаяан дахь модоор амьдрагчдын нутаг. Түнхэлийнхэн Хэнтийн сарьдаг өөд унаа шатахуун гарздаж хэдэн нойтон хар мод огтолж байснаас зам дээр байгаа Борнуурын нарсыг босон суух зуур хөрөөдөөд хот орсон нь амар. Үүнд нь Борнуурынхан алба талаасаа ч, амь талаасаа ч дургүй нь ойлгомжтой. Хэргийн цаад "улс төр" ердөө л энэ юм. Ойн тухай хуулинд зааснаар нэг ширхэг нойтон нарс унагахад дор хаяж 250 мянган төгрөгийн нөхөн торгуультай, угаасаа нойтон буюу амьд модыг ямар ч нөхцөлд унагахаа аль хэдийнэ больчихсон гэнэ шүү. Засаг дарга Ц.Гүенбаатар нь 40 настай, математикийн багш мэргэжилтэй, 2000 оноос төрөлх сумандаа Засаг даргаар ажиллаж байгаа. МАХН-ын гишүүн. Мөн л энэ сумын уугуул нэгэн. Яагаад уугуул гээд буйн учир нь дээхнэ үеийн Сангийн аж ахуйн ажилтан албан хаагчдыг голдуу өөр аймаг, орон нутгаас шилжин ирэгсдээр бүрдүүлж байснаас өдгөө ийн ялгадаг болжээ. Ц.Гүенбаатартай уулзахад тэрээр болсон явдлын талаар ярих болоогүй. Шүүхийн шийдвэр аль талдаа гартал өөрийгөө өмөөрөх, буруутгах боломжгүйгээ учирласан тул хүчилсэнгүй. Үүний оронд Борнуурын тухай сонин сонсох боломж олгосон юм. Энэ сум өнөө жил далан жилийнхээ ойг тэмдэглэх гэж буй юм байна. Нутгийн зөвлөлийн дарга нь гавьяат лам Г.Пүрэвбат аж. Эрхэм лам сумын төв дээр айхтар том суварга нэжгээдийг босгожээ. Сум байгуулагдсан баярыг долоон сарын хорьдоор эхлэх нь зохилтой гэсэн гэнэ. Борнуур бол Монголын төмс, хүнсний ногооны эх орон. Жилдээ мянган га газарт төмс тариалж үе үеийн оюутнуудын шар махыг намрын намарт хатааж байсан газар. Зах зээлд орсон жилүүдэд ногоо нь Эрээний төмсөнд бут цохиулж үйлдвэрлэл үндсэндээ зогссон. Саяхнаас үндэсний үйлдвэрлэл, хүнсний аюулгүй байдал гэж ярих болсны буянд газар тариалан овоо ашигтай болох хандлага харагдах нь гэж байна. Өнгөрсөн жилд мянгаа байг гэхэд бараг таван зуун гад төмс тарьцгаасан амжилттай. Борнуурын алдарт төмсчин Чунаг баатар эдүгээ ногоо тарихаа болиод мал дээр гарч, төд удалгүй мянгат малчин болчихсон яваа гэв. Нас дал гарч яваа энэ хөгшин ясны хөдөлмөрч нэгэн бололтой. Дээхнэ үед Борнуурыг БНАГУ-ын тусламжаар байгуулагдсан, Эрнст Тельманы нэрэмжит САА гэж ярьдаг байсан. Энэ талаар одоо ямар харьцаатай тухай сонирхсон юм. Тэр үед Ардчилсан Германаас тогтмол зуу гаруй мэргэжилтэн суурин амьдардаг байсан гэнэ. Нутгийн хүмүүс ч ойр зуур герман хэлтэй болж тэндхийн техник, соёл чамгүй нэвтэрч байжээ. Харцуул нь немц авгай авч бараагүй. Харин нэлээд олон бүсгүйгээ харьд бэрээр алдчихсан гэнэ. Борнуур авгайчуул нөхрөө даган Герман ортол хоёр Герман нэгдэж зүүн Германы харьяалалтай гэр бүлүүд манайхаас ч дор амьдрах болсон аж. Одооноос л амьдрал сайжирч тэр бүү хэл Герман дахь нутгийн зөвлөлөө хүртэл байгуулан энэ зун болох сумынхаа далан жилийн ойд оролцох тухай яриа тохироо болж байгаа гэнэ. Одоо ХБНГУ-ын Элчин сайдын яаманд энэ тухайгаа мэдэгдэхээр төлөвлөж байгаа бөгөөд нааштай хариу ирнэ гэдэгт найдаж суугаа аж. Тэр үеийн Германы техникээс ганцхан трактор үлдсэн бөгөөд бүрэн монголчилсон байна лээ. Өнгөрсөн жилийн турш дуулиан тарьсан ХЗХ-дын нэг "Баян-Өндөр сан" буюу С.Самбалхүндэвийн компани энд байдаг юм байна. Тэднийх хуучин "Борнуур" компанийг авсан бөгөөд өнгөрсөн жил гайгүй ургац хураасан. Ургацаа хохирогч нартаа өгсөн. Өнөө жил тариалалтаа хэвийн үргэлжлүүлэх санаатай. Харин эзэн нь хүн залилсан хэргээр долоон жилийн ял аваад явчихсан. Манайхан юмыг өнгөрсөн хойно нь өрөвддөг хойно. Самбаа захирал их гайгүй хүн байсан хэмээн ярьцгааж байх. Борнуурынхан гадны хүн ирэхэд юун түрүүн ногоотой шөлөөр дайлах тун дуртай гэнэ. Яагаад гэвэл цэвэр монгол ногооны эх орон тул айж эмээх явдалгүй эндээс ногоо түрсэн хоол идвэл баталгаатай гэж гайхуулж байна лээ. Өөр нэг брэнд бол хар тарлан үнээний ферм. Одоо Борнуур нь 4700 орчим хүн амтай, 65 мянга гаруй малтай бөгөөд ирэх жилээс усалгаат газар тариалангаа сэргээх зорилт тавьжээ. Дархан орох засмал замын дунд орших Бор хэмээх хиймэл нууртай, Бороо гэдэг Хараа, Ерөө шиг голтой Борнуур сумаар ийм сонинтой. 
Ж.Гангаа