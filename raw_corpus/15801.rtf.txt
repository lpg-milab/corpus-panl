№ 152 (15801)
1984 ОНЫ ЗУРГАДУГААР, САРЫН 26.
МАЛЫН ХАШАА БАЙР

Өвөрхангай аймгийн Бүрд сумын << Улаан туг >> нэгдэлд эхээс ялгасан 400 - 500 тугал, бярууг өвөлжүүлж, эрчимтэй бойжуулахад зориулан саравчтай байр барьж, тэжээл дэвтээх, түгээх, ус халаах хөдөлмөр хөнгөвчилсөн төхөөрөмж тавьж, өвс тэжээлийг малд өгөх онгоц, сараалжаар хангажээ. Ингэснээр тугал, бярууныхаа жинг өвлийн улиралд ч нэмэгдүүлэн, хорогдолгүй онд оруулдаг байна. Дарханы сангийн аж ахуйд бага жинтэй хоёр мянга шахам хургыг тэжээж өвөлжүүлэхэд тохирсон бай барьж, малын тэжээл түгээх, услах, тэжээх ажлыг хөнгөвчлөн, механикжуулжээ. 

Малын нас, хүйс, тарга хүчний байдалд тохируулан, арчилгаа маллагааны шаардлага хангасан байр барьж, зөв ашиглавал их ур дүнд хүрч болохыг энэ туршлага нотолж байна. Нэг хүртэлх насны мал хорогдож байгаа тухай ихээхэн ярьдаг боловч бага насны мал өвөлжүүлэх шаардлага хангасан байр барихгүй байгаа явдал хорогдлын нэг шалтгаан болж байна. 

Маллагааны технологийг сайжруулж, малын хорогдлыг багасгахад байр хашаа онцгой үүрэг, ач холбогдолтой. Байр бол малыг цас шуурганаас нөмөрлөн хааж, хүйтнээс хамгаалан, тохитой дулаан амрааж, төллүүлэх, төл бойжуулах зориулалт бүхий зүйл бөгөөд малыг тэжээх, услах, нарлуулах, зоо мал эмнэлгийн үзлэг хийх зэрэг арчилгаа, маллагааны ажил, саах, ноос, ноолуурыг нь авах зэрэг үйлдвэрлэлийн олон төрлийн уйл ажиллагааг явуулдаг мал аж ахуйн үйлдвэрлэлийн чухал цэг юм. Үйлдвэрлэлийн энэ чухал байрыг барих, ашиглахад онцгой анхаарал тавих явдал зүй ёсоор шаардагдаж байхад Хэнтий, Дорнод аймаг 1981 - 1983 онд малын хашаа, байр барих улсын төлөвлөгөөг тасалдуулж иржээ. 

Мөн барьснаасаа илүү олон хашааг акталж, хасах явдал зарим нэгдэл, аж ахуйд гарсаар байна. Хэнтий аймгийн Батширээт сум өнгөрсөн онд есөн хашаа барьж 25-ыг, Өмнөговь аймгийн Сэврэй сум богийн таван хашаа барьж 37-г, Хөвсгөл аймгийн Бүрэнтогтох сум есөн хашаа барьж 48-ыг нь тус тус акталсан байна. Малын хуучин хашааг засч сэлбэн ашиглахын оронд акталдаг дээрх сумдын удирдлагын хариуцлагагүй явдалд Хэнтий, Өмнөговь, Хөвсгөл аймгийн нам, захиргааны байгууллага хяналт тавиагүй байна. 

Малын байрыг зөв байрлуулах, чанарыг нь сайжруулах талаар нэгдэл, сангийн аж ахуй бур жигд анхаарахгүй байна. Малыг усаар хангах боломж, бэлчээрийн ургац, нөөц, цас шуурганы нөөлгийг бодолцохгүйгээр аль тохиолдсон газар байр, хашаа барьснаас олон зуун хашааг ашиглахгүй байна. Зөвхөн Сүхбаатар аймагт 80 гаруй хашааг буруу газар барьсан учир одоо хүртэл ашиглахгүй байгаа ажээ. 

Байр, хашааг барихад хүрмэн болон үнсэн блок, шавар, түүхий тоосго зэрэг орон нутгийн материалыг сайтар ашиглаж, удаан эдэлгээтэй бөх бат барихын оронд мод банзаар барихыг урьдал болгодгоос малын байрын өртөг нэмэгддэгийн дээр хана нь шавардлагагүйгээс зай завсар гарч, ашиглалгүй орхих, тонож, үрэн таран хийх явдал нэлээд байна. 

Төллөх малын байрын дулаалга хангалтгүй, ялангуяа нялх төлийг даарч өвчлөхөөс бүрэн хамгаалах бололцоотой байр барихгүй байна. Говь хээрийн бүсийн нэгдэл, сангийн аж ахуйд хурга, ишигний пүнзний ханыг чулуугаар барьсны дээр нарны гэрэл сайн тусах цонхгүй, агаар солилцох яндангүй хийдгээс болж, нялх төл бойжуулах байр болж чаддаггүй, харин өвс тэжээл, эд хогшлын агуулах болдог байна. 

Малын байрын дээврийг зузаалан шавардаж, бусад материалаар дулаалахгүй байгаагаас өвлийн хүйтэнд цантаж, хэвтрийг норгон, ашиглах аргагүй болгож, мал өвөлжүүлэхэд бэрх болдог дутагдлыг анхаарч, энэ онд шинээр барих байрын хана, дээврийг зургийн дагуу бүрэн дулаалах хэрэгтэй. Шинээр барьсан байр хашаа, түүний хана, дээврийн дулаалгыг нэг бүрчлэн шалгаж, чанараар нь үнэлэн хүлээн авч байх явдал чухал байна. 

Малын байрыг тэжээл, өвс хадгалах, мал тэжээх, услах, нарлуулах хашаагүй барих, онгоц, сараалж, төллөх малын байранд шаардагдах хайс, төлийн чингэлгийг хийхгүй орхидог явдлыг зогсоох хэрэгтэй. 

Малын нас, хүйс, тарга хүчний онцлог, нялх төлийг дааруулахгүй бойжуулах шаардлагыг бүрэн харгалзахгүй, өндөр, намын нь хэмжээ тохироогүй байр, хашааны зураг төсөв хийдэг явдал байрын ашиглалтад муугаар нөлөөлж байна. Мөн мал тэжээх, услах онгоц, сараалж, хайс, чингэлэг зэрэг уг байрын төхөөрөмжийг зураг төсөвт тусгахгүй байгаа дутагдлыг арилгавал зохино. Ойт хээр, хээрийн бүсийн ихэнх нутагт говийн бүсийнхээс илүү хүйтэрдэг учраас эхээс ялгасан тугал, хурга, ишгийг өвөлжүүлэхэд болон нялх төлд зориулж битүү байр барьж дулаалгыг шаардлагын дагуу хийх хэрэгтэй байна. 

Төлийн байр хүйтнээс болж, төл бүрийг нэмнэх шаардлага гардгийн дээр их хүйтэрсэн үед нялх төл олноороо нэг дор овоорон хэвтэж дарагдан, хорогдоход хүрдгийг анхаарч, байрын зургийг боловсруулахад орон нутгийн байгаль цаг уур, малын онцлогоос үүсэн гарах шаардлагыг онцгой анхаарах хэрэгтэй. 

Малын байрыг эзэмших, эдлэхэд тавих нэгдэл, аж ахуйн захиргааны хяналт сулаас хашаа байрыг тухай бүр засварлахгүй орхих, тонож үрэгдүүлэх, түймэрт шатаах, хөрзөнг нь цэвэрлэхгүй удсанаас ашиглах боломжгүй болох зэрэг шалтгаанаар олон мянган хашаа үр дүнгүй үрэгдэхэд хүрч байна. 

Байр хашааг засварлан, сэлбэж ашиглахын оронд акталж, оронд нь шинийг барихгүй байгаа дутагдлыг зогсоож, эдэлгээг уртасгах, хашааны бага сага засварыг эзэмшигч малчдаар хийлгэж хэвшүүлэх хэрэгтэй юм. Малын хашаа, байрыг малчид, бригад, фермд албан ёсоор эзэмшүүлж, ашиглалтын нь байдалд байнгын үзлэг шалгалт хийж, додомдох, сайжруулах арга хэмжээ авч байвал зохино. 

