Улаанбаатарын захирагч Туркт

Наадмын өмнөхөн нийслэлийн Засаг дарга бөгөөд Улаанбаатар хотын захирагч Ц.Батбаяр Турк улсад айлчилсан юм. Унгараас албан айлчлал дуусгаад Туркт өртөөлсөн Ц.Батбаяр даргыг Истанбулаас нийслэлд буухад тус хотын дэд дарга захиргааны орлогч Омер Вурал хэмээх найрсаг зузаан бор эр тэргүүтэй хүмүүс хүндэтгэн тосч авав. 
Энэ албан айлчлалын үр дүн , өгөөж тун сайн байлаа. Анкарад буусан орой нэгэн хүндэтгэлт арга хэмжээ болов. "Swiss" хэмээх үзэмжит зочид буудалд зургаан зуу гаруй хүндэт зочин цугласан байлаа. Эдгээр хүмүүс бол Турк дахь гадаадын Элчин сайд, дипломат албаны болон бусад уригдсан гийчид. Энд хамгийн хүндэт эрхэм бол Туркийн ес дэх Ерөнхийлөгч Сулейман Демирель, Үндсэн хуулийн цэцийн дарга Тулай Тугсу нар байсан болов уу. Турк дахь манай элчингийнхний ярьснаар бараг жил гаруй бэлтгэсэн энэ арга хэмжээний үр дүн талаар болоогүй гэдгийг анзаарлаа. Уригдсан зочид үндсэндээ зуун хувь ирлээ гэж байв. Энэ бол Их Монгол улс байгуулагдсаны 800 жилийн ойг тэдгээр хүмүүс үлэмж хүндэлсний илэрхийлэл гэдгийг бас цохон өгүүлж байлаа. Мөнхүү хүндэтгэлийн хүлээн авалтыг Нийслэлийн Засаг дарга Ц.Батбаяр, БСШУ-ы сайд Ө.Энхтүвшин, Элчид сайд П.Халиун нар эзэн Чингэс хааны хөргийг залсан индэрт гарч үг хэлснээр эхэлсэн юм. Турк дахь элчингийнхэн маань их ойгоо тохиолдуулж багагүй зүйлийг хийж амжуулжээ. Турк хэл дээр хэвлүүлсэн "Монгол улс", "Монголчууд" номуудыг зочдод түгээлээ. Уг номын хоёр дахийг нь Туркийн Соёл, аялал жуулчлалын яамтай хамтарч хэвлүүлсэн байна. Энэ нь Туркчууд Монголчуудтай найрсгаар хамтарч, хөгжил дэвшлийн төлөө ажиллах түгээмэл бодлоготой байгаа юм байна даа гэж дүгнэхийн эхний шалтгаан болсон юм. Хүлээн авалтад морилсон эрхмүүдэд морин хуур, уртын дуу, монгол хувцасны загвар үзүүлэлт, уран нугаралт гойд таалагдаж байсныг хэлэх хэрэгтэй юм. Туркт ажиллаж амьдарч буй монголчууд маань их сэтгэллиг хандлагатай нь мэдэгдэж байлаа. Тэнд сурдаг оюутнууд ирцгээчихсэн, сайхан хувцаслачихсан, бид Чингэсийн Монголын охид хөвгүүд шүү гэсэн шиг байсан нь сайхан. Тэдгээр залуус тэнд байгаа хүмүүсийг хүндэлж, эвсэг найрсаг уур амьсгалыг бүрэлдүүлж байлаа. Элчин сайдын яамны зөвлөх Р.Жадамбаа гуай ярьснаар ирэх арваннэгдүгээр сард Анкара, Истанбул хотуудад Чингэсийн тухай үзэсгэлэн гаргахаар төлөвлөж буй юм байна. Энэ мэт Их Монгол Улс байгуулагдсаны ойг эдгээр хүмүүс ихэд анхаарч, эх орныхоо нэр төрийг өргөх ажлыг хийж сэтгэж яваа нь бахархалтай. Ийнхүү тус арга хэмжээ ёслол төгөлдөр, үүрэг зорилгоо биелүүлж өндөрлөсөн. Хотын даргын Туркт ажиллаж айлчилсан ажлын бас нэг оргил арга хэмжээ нь Чингэс хааны нэрэмжит паркийг нээсэн явдал байлаа. Анкарагийн Чанкаяа дүүрэгт энэ гоё цогцолборыг босгожээ. Энэхүү дүүрэг нь манай Сүхбаатар дүүрэгтэй найрамдалт хамтын ажиллагаатай бөгөөд Баянзүрх бас нэг дүүрэгтэй нь ингэж ажилладаг аж. Уг парк нь нийт 10635 метр квадрат талбай бүхий агаад ногоон зүлэг нь 6475 юм билээ. Их хааныг бахархан дурсаж, хоёр орны ах дүүгийн найрамдал нөхөрлөлийг хойчийн залуус ярилцан суух энэ гэгээн газрын нээлт дээр Элчин сайд П.Халиун ингэж хэлсэн юм. "Чингэс хааны байгуулсан их улсын 800 жилийн ой тохиож буй энэ ялдам цагт нээж буй энэ цэцэрлэгт хүрээлэн бидний хойч үе, залуус маань хамтран ах дүүс байж, найрамдан амьдрахын илэрхийлэл болж байна. Түүнчлэн Улаанбаатар Анкара хотын нөхөрлөл хамтын ажиллагааны баталгаа боллоо" гэж хэлэв. Энэ парк үнэхээр нэг тийм сэтгэл гаргаж хийсэн сайхан зохион байгуулалттай, өнгө үзэмж сайхан харагдлаа. Айлчлалын үеэр Ц.Батбаяр дарга Анкарагийн "Остим" нэрт жижиг, дунд үйлдвэрийн бүсэд зочилсон. Хотын даргад уг бүсийн зохион байгуулалт, үйл ажиллагааны горим ихээхэн таалагдсан. Тэрээр энэхүү "Остим"-ын загвараар Монголд ийм бүс байгуулах боломж буйг, түүнчлэн Орос, Хятадын том зах зээл байдгийг санал болгосон юм. Тус бүсийнхэн Азербайжан, Судан зэрэгт ийм байдлаар тусалж байсан байна. Тэгэхээр Улаанбаатар хотын нөхцөл байдал, гадаадын хөрөнгө оруулалтын эрх зүйн орчин зэргийг судлаад саналыг тань хэрэгжүүлж болох юм гэсэн нааштай хариуг бүсийн ерөнхийлөгч Орхан Айден өгсөн юм. "Остим" байгалийн хий, цахилгаан эрчим хүчийг үйлдвэрлэж, ажиллагсдынхаа боловсрол, нийгмийн асуудлыг голлон анхаардаг байна. Эднийд 500 аж ахуйн нэгж хамаардаг бөгөөд 50 мянган га талбайг эзлэн оршдог. Хотын асуудлыг нь л хотын захиргаа гүйцэтгэж шийдэхээс бусдад тус бүс хүний гар хардаггүй гэнэ. Айлчлалын бүрэлдэхүүнд явсан Баянгол дүүргийн Засаг дарга П.Цогтбаатар Анкарагийн Алтында дүүргийн даргатай уулзаж, дүүргүүдийнхээ хамтран ажиллах найрамдалт харилцааг тогтоосон юм. Алтында нь тус хотын хамгийн түүх соёлын дурсгал агуулагддаг дүүрэг. Үнэхээр хайрлаж, хямгадам зүйлс олон тааралдаж байлаа. Хоёр дүүргийн дарга хамтран ажиллаж, идэвхтэй хөдөлмөрлөхийг харилцан амлаад гар барин салсан юм. Нийслэлийн даргын Анкарад оролцсон хамгийн гол арга хэмжээ бол дэлхийн хотуудын удирдлагын тавдугаар чуулга уулзалтад оролцсон явдал байв. Энд дэлхийн 30 гаруй орны дарга, 50-иад олон улсын байгууллагын төлөөлөгчид оролцсон. Хотын захирагч Ц.Батбаяр чуулга уулзалтын үеэр "Хотуудын электрон сүлжээний хөтөлбөр, нээлттэй, үр өгөөжтэй, найдвартай засаглал" сэдэвт илтгэл тавьсан юм. Илтгэлийн гол агуулга нь цахим технологи улс орнуудыг хөгжлөөр нь ангилалгүйгээр эдийн засгийн үр өгөөжийг тэгш хүртэх боломж олгож байгааг онцлов. Улмаар Ц.Батбаяр дарга Анкара, Истанбул хотуудын даргатай уулзаж, ажил албаны үр дүнтэй саналууд солилцсон. Тухайлбал, Анкарагийн дарга Мэлих Гехчик хот төлөвлөлтийн боловсон хүчнийг сургаж өгөх, цэцэрлэгт хүрээлэн байгуулах болон техник тоног төхөөрөмжийн нийлүүлэлт хийх боломжтойгоо Ц.Батбаярт хэлсэн юм. Энэ мэт албан ажлуудыг амжуулж явсаар таван өдрийг тэнд үдсэн. Эдгээр өдөр хоногууд Нийслэлийн захирагч бөгөөд Улаанбаатар хотын дарга Ц.Батбаярын айлчлалаа амжилттай хийхэд өгөөжөө өгсөн цаг хугацаа байлаа. 
Б.Золбаяр
