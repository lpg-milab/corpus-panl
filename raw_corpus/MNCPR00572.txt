Ертөнцийн амьтдын тухай номын нээлт боллоо

Сэтгүүлч Ж.Мягмарсүрэнгийн "Барын зулзага бамбар буюу амьтдын тухай өгүүллэгүүд" ном худалдаанд гарч буйтай холбогдсон хэвлэлийн бага хурал өчигдөр "Өдрийн сонин"-ы Асуух эрхийн танхимд боллоо.
"Ном гаргаад хэвлэлийн хурал зарлаж байгааг минь зарим хүмүүс сонгуульд нэр дэвшиж байна гэж бодож магад. Гэхдээ энэ бол огтхон ч тийм биш шүү" хэмээн зохиогч хэлээд шинэхэн номоо танилцуулсан юм. "Барын зулзага бамбар буюу амьтдын тухай өгүүллэгүүд" нь зохиогчийн өмнө нь хэвлүүлж байсан "Долоо дахь хөхний гавар буюу амьтдын тухай өгүүллэгүүд", "Унагаа зуусан хулан буюу амьтдын тухай өгүүллэгүүд" цуврал номынх нь үргэлжлэл билээ. Энэхүү ном нь хоёр хувилбараар хэвлэгдэж буй бөгөөд нийт уншигчдад зориулсан хувилбар нь өдгөө бидний гар дээр очиж байгаа юм. Харин хүүхдэд зориулсан хувилбар нь хараахан хэвлэлтээс гараагүй байгаа юм байна. Номонд байгаль, ан амьтныг танин мэдэхүйн талаас нь сонирхолтой, хөгжилтэй, ёгт маягаар өгүүлсэн олон өгүүллэг орсон аж. Сонирхуулан хэлэхэд, өмнө нь гарсан хоёр номонд Монгол эх оронд маань амьдардаг амьтдын тухай бичсэн бол шинэ номонд ертөнцийн өөр олон амьтдын тухай монгол сэтгэхүйгээр, монгол уншигчдад зориулан бичсэн анхны ном болж байгаа билээ. Зохиогч номынхоо тухай хэлэхдээ "Сонссон, дуулсан, үзсэн бүхнээ өөрийнхөө мэдлэгт тулгуурлан бичлээ. Мөн гадаад улс оронд явж байхдаа зоо паркт харсан амьтдынхаа тухай бичлээ" хэмээсэн юм. "Барын зулзага бамбар буюу амьтдын тухай өгүүллэгүүд" ном Алаг тахийн сүрэг арслан бараадаж амьдардаг тухай өгүүллэгээр эхэлнэ. Хүмүүс бид амьтдыг арслангаас зугтдаг гэж боддог. Харин тахийн сүргийн хувьд арсланг бараадах нь амьдралд нь хамаагүй нүнжигтэй байдаг ажээ. Учир нь арслан өдөрт нэг л тахиар хооллодог. Арслангийн дэргэд байхад цөөвөр чоно дайрахгүй. Хэрэв цөөвөр чоно дайрах юм бол нэг биш нэлээд тахь идэж, сүргийг цөлмөдөг сувдаг сэтгэлтэй. Дэлхийн хамгийн ажилсаг, ухаалаг бас зуумхай амьтан болох зааны тухай ч энэхүү номд өгүүлнэ. Өгүүллэгээ "Амгалан заан" гэж нэрлэсэн нь учиртай. Амар амгалан энэ амьтан адгаж тэвдэхгүй. Түүнийг нь дагаад амьдрал нь ч урт удаан налайдаг юм гэсэн. Өөрөө л яарахгүй бол яарч шамдуулдаггүй ч байж мэдэх хорвоо юм биш үү хэмээн зохиогч бичжээ. Эл номонд багтсан өгүүллэгүүд амьтдын тухай юм шиг санагдавч амьдрал, хайрын тухай, амьдралын зарим далд сургаалийн тухай өгүүлжээ. Номын өөр нэг өгүүллэг бол "Үүнээгийн дөрвөн тарвага". Өгүүллэгт Японы амьтны хүрээлэнд амьдарч байгаа дөрвөн монгол тарваганы амьдралын тухай өгүүлдэг. Энэ амьтад нутгаасаа яваад харь газар дасан зохицож амьдарч чадахгүй байхад Америкийн тарвага хэрхэн "нүүрэмгий" амьдарч буйг зохиогч өөрийн нүдээр үзсэнээ бичжээ. Тэмээн хяруулын тухай "Хярсан тэмээ шиг шувуу" нэртэй өгүүллэгт аюул зовлон нүүрлээд ирэхийн цагт тэмээн хяруул элсэнд толгойгоо нуучихдаг тухай гарна. Зовлон түгшүүр тулаад ирэхийн цагт хүмүүс бид ч өөрөө өөрийгөө ингэж хуурахыг боддог тухай зүйрлэн гаргасан хэрэг. Араатны хаан арслангийн тухай энэ номноос уншиж болно. Цөөвөр чоно гэж эр нь эмдээ зулгуйдан амьдардаг амьтад. Энэ тухай "Эр амьтны эмдээ зулгуйн амьдрах шиг тийм ой гутам зүйл байдаггүй" тухай эндээс уншина. Хирс муухай ааштай амьтан. Хувь заяа гэж юу юм бэ гэж хүмүүс асуудаг. Хувь заяа гэж чиний ааш авир гэсэн үг гэдгийг хирсний амьдрал харуулдаг юм. Халим дэлхийн хамгийн том хөхтөн. Тэр өвчин тусахаараа бусдадаа халдаахгүй гэсэндээ эрэг дээр гарч амиа алддаг амьтан ажээ. Яст мэлхийг зохиогч эрлэгийн данснаас хасагдсан амьтан гэжээ. Тиймээс эрлэг хаан ирж авдаггүй, өөрсдөө очдог гэсэн ёгт санааг агуулсан байна. Цагаан баавгайн хатуу ширүүн амьдрал, ганц ч үг гавхийдэггүй анаашны тухай энэ номоос мэдэж болно. "Залхуу амьтад устахгүй" гэсэн өгүүллэг бий. Дэлхийн хамгийн залхуу амьтан он цаг улирахад сөнөлгүй үлджээ. Бусад нь яарч сандран давхисаар байгаад устаж алга болсон байна. "Барын зулзага бамбар буюу амьтдын тухай өгүүллэгүүд" номын дэд бүлэг нь "Борхужирын бор өгүүллэгүүд" нэртэй. Хүүлээ хан, Борхужир, Монголын унаган амьтан зурамны тухай энэ бүлэгт өгүүлдэг. Дашрамд хэлэхэд, "Борхужирын бор өдрүүд" удахгүй ном болон хэвлэгдэн гарах юм. Мөн цэргийн амьдралын тухай өгүүлэх "Зүүн баян урин нутаг" нэртэй ном ч удахгүй уншигчдадаа хүрэх гэж байгаа аж. Энэхүү сонирхолтой ном өнгөрөгч амралтын өдрүүдээс эхлэн худалдаанд гарч буй бөгөөд "Мир", "Интер ном", "Эрдэм", "Аз хур", "Боловсрол", "Билэг" номын их дэлгүүр болон Улсын их дэлгүүр, "Номин"-гийн салбаруудаар худалдаж эхлээд байгаа юм. 
Т.Гэрэлмаа

