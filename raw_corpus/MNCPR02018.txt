Зах зээлийн үнэ ба төрийн оролцоо

Манайх сүүлийн 10 гаруй жил зах зээлийн системд шилжсэн нэртэй боловч түүний амин чухал асуудал болсон бараа, үйлчилгээний үнийг чөлөөлж чадахгүй социализмын үеийн үнийн хатуу системтэйгээ зууралдсаар өнөөг хүрэв. Бид хойшид эдийн засгийн аливаа асуудлыг авч ярилцахдаа зах зээлийн эдийн засгийн онол, практикийн цөм асуудал болсон бараа, үйлчилгээний эрэлт болоод нийлүүлэлтийн хоорондын харьцаан дээр байнга тулгуурлах болно. 
Тухайлбал, бид нийтийн тээврийн унааны төлбөр, эрчим хүч болоод бензиний үнийн маргаан, хөдөлмөрийн хөлсний доод хэмжээ болон түрээслэгчдийн түрээсийн үнийн дээд хязгаарыг тогтоох зэрэгт төрөөс хэрхэн оролцож ямар үр дүн гарч байгаа тухай ярилцана. Эхний ээлжинд нийтийн тээврийн унааны тасалбарын үнийн асуудлыг авч ярилцъя. Манайд сүүлийн үед ихээхэн маргаан тарьсан нийтийн тээврийн унааны төлбөрийн асуудлыг зохицуулахад Засгийн газар ихээхэн идэвхийлэлтэй оролцов. Ямар үр дүн гарав? Асуудалд дүн шинжилгээ хийхийн тулд энэ салбарт зах зээл дэх бараа үйлчилгээний эрэлт, нийлүүлэлтийн харьцаа хэрхэн үйлчилсэн болохыг үзье. Бараа, үйлчилгээний зах зээлийн үнэ энэхүү зах зээл дээр ажиллаж байгаа худалдагч болон худалдан авагчдын хувьд шударга бус байна гэж үзвэл түүнд төр өөрийн хяналтаа тавина. Том оврын автобусууд эзэмшдэг байгууллага, хүмүүс үйлчилгээнийхээ төлбөрийг 300 төгрөг болгох гэж ихээхэн шуугиан тарив. Хүмүүс автобусанд суух нь эрс багасаж эхлэв. Эрт дулаарч эхэлсэн тул явган явах болж хүмүүс эрүүл мэнддээ давхар анхаарал тавьж нэг сумаар хоёр туулай буудах болов. Худалдан авагч бараа. үйлчилгээнийхээ үнийг бага байна гэж хэзээ ч үздэггүй учраас 300 төгрөгөөр төлбөрийг тогтоосон нь хэрэглэгчдэд таалагдсангүй. Бараа үйлчилгээ нийлүүлэгч буюу автобус эрхлэгчид илүү өндөр төлбөр нэхэж өөрсдийн эрх ашгийг хамгаалахаар мөн тэмцэв. Хэрэглэгч болон нийлүүлэгчид хоёр талаасаа нэлээд удаан маргалдав. Төр энэ хэрүүлд оролцохоос өөр арга замгүй болж Засгийн газраас тогтоол гарган байж "бослогыг" намжаав. Үнэн хэрэгтээ төрөөс нийтийн тээврийн үнийг чөлөөлөхгүй олон жил барьсаар ирсэн юм. Энэ нь хүн амынхаа нийгмийн асуудлыг шийдвэрлэх бодлоготой шууд холбоотой байв. Үнийн дээд хязгаар 200 төгрөг боллоо. Хэрвээ үйлчилгээ эрхлэгчид ялсан бол үйлчилгээний доод үнэ 300 төгрөгөөр тогтох байв. Төрөөс асуудлыг ийнхүү зохицуулсан нь эдийн засгийн утгаараа хэр зөв арга хэмжээ байсан бэ? Зах зээл дээрх бараа, үйлчилгээний эрэлт болоод нийлүүлэлтийн тоо хэмжээний тэнцвэрт харьцаа зохимжит үнийг тогтоодог жамтай. Өөрөөр хэлбэл, чөлөөт өрсөлдөөнт зах зээл "үл үзэгдэх гар"-ынхаа тусламжтайгаар үнээ өөрөө тогтооно. Магадгүй зах зээлийн тэнцвэрт үнэ 300 төгрөг эсвэл бүр түүнээс ч илүү өндөр байх ёстой байсан ч юм бил үү. Үнэ 300 төгрөг болоход нийтийн унаанд суух хүмүүсийн тоо цөөрч явган явж эхэлсэн. Гэвч энэ нь богино хугацааны эдийн засгийн жам бөгөөд урт хугацааны явцад зохимжит үнэ нь тогтдог юм. Энэ үед эрэлт түр зуур багасан нийлүүлэлт ихэсч зорчигчгүй автобусууд олширно. Хэрвээ тэнцвэрт үнэ (эсвэл доод үнэ) үнэхээр 300 байсан бол хэсэг хугацааны дараа зах зээл өөрөө хамгийн боломжит үнэ нь энэ мөн гээд батлаад өгнө. Одоо микроавтобусууд 300 төгрөгөөр үйлчилж байгаа. Хүмүүс үйлчлүүлсээр л байна. Дээд үнийг 200 төгрөгөөр тогтоосон нь нийтийн тээвэрт эртнээс баримталж ирсэн үнэ боловч түүнийг өнөөдрийн зах зээлийн тэнцвэрт үнэ мөн гэдгийг хэн ч баталж чадахгүй. Хэрвээ энэ нь тэнцвэрт үнэ биш байвал эрэлтийг ихэсгэж улмаар үйлчилгээний тоо хэмжээнд (нийлүүлэлтийн тоо хэмжээ) хомсдол үүсгэх ёстой. Энэ нь том оврын автобусуудын хувьд одоо ажиглагдаж байгаа. Троллейбусын тэнцвэрийн үнэ 100 төгрөг гэж батлахыг оролдож байна. Эдний үйлчилгээний чанар үнэндээ тохирч байгаа учраас тэнцвэрт үнэ нь 100 төгрөг байхаас өөр аргагүй. Ер нь үйлчилгээний чанар, тоо хэмжээнд үнэ тохирох ёстой бөгөөд микронуудын 300 төгрөг нь (хол зайд) том оврын автобусны үйлчилгээ шаардлагатай чиглэлүүдэд хүрэлцэхгүй байгаа нийлүүлэлтийн хомсдлыг ашиглан хуучин маягаараа "гулуузлан" тээвэрлэх аргаа хэрэглэсээр байгаад хотын тээврийн байгууллага, үйлчлэгч болон үйлчлүүлэгчид аль аль талдаа анхаарах хэрэгтэй юм. Мөн нийтийн үйлчилгээний таксинууд үнээ 300 болгож нэг хэсэг үзсэн. Ингэснээр тэд үйлчлүүлэгчээ алдаж эхэлсэн бөгөөд тэдний орыг 250 төгрөгөөр үйлчилж байгаа хувь хүмүүс эзэлж эхэлсэн юм. Иймээс таксины үйлчилгээний зах зээлийн өнөөгийн тэнцвэрт үнэ 250 төгрөг гэдэг нь тодорхой болсон. Ийнхүү засгийн газраас үнэд хяналт тавьж байгаа нь зах зээлийн тэнцвэрийг алдагдуулж (эрэлт болон нийлүүлэлтийн тоо хэмжээний тэнцвэрт байдлыг алдагдуулж) зах зээл дээр бараа, үйлчилгээний хомсдолыг буй болгож байгаа юм. Улмаар чөлөөт, өрсөлдөөнт зах зээлийн үйл ажиллагааг гажуудуулж байна. Нийтийн тээврийн үйлчилгээний үнийг чөлөөлөхгүй, асуудал нь тийм эмзэг нийгмийн шинж чанартай байсан юм бол тэднийг хувьчлах хэрэг юу байсан юм бол. Төр тэднийг өөрийн өмч болгон буцаан авч алдагдлыг нь татвар төлөгчдийн мөнгөөр нөхөөд явж байвал иргэдийнхээ нийгмийн асуудлыг шийдвэрлэхэд ямар ч асуудал гарахгүй байх байсан биш үү. Ер нь нийтийн тээврийн хэрэгсэл ялангуяа автобусын үйлчилгээ нь хүмүүсийн цагийг хэмнэж (чөлөөт цагийг нэмэгдүүлж) ажлын цагийн ашиглалтыг нягтруулж (ажлын цаг таслахгүй) өөрөөр хэлбэл хөдөлмөрийн бүтээмжийг дээшлүүлснээр нийгэмд асар их хэмжээний мөнгөөр тооцож үл болох ашгийг өгч байдаг юм. Ийм учраас одоо буруу хувьчилсан автобусын паркуудыг буцаан худалдаж аваад нийгмийнхээ асуудлыг шийдвэрлэвэл хүн амын ядуу хэсгийг дэмжих нийгмийн бодлогын чухал чиглэл болох биз ээ. 
Үргэлжлэл бий 
