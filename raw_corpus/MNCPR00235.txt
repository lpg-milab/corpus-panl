Хөгжлийн бэрхшээлтэй хүүхдүүдийг жирийн сургуульд суралцуулна

Хөгжлийн бэрхшээлтэй хүүхдийн асуудлаар "Хамтдаа хөгжицгөөе" хүүхдийн үндэсний чуулганы хүрээнд БСШУ-ны сайд болон тус яамны удирдлагууд өчигдөр хөгжлийн бэрхшээлтэй хүүхдүүдийг хүлээн авч уулзлаа. Хөгжлийн бэрхшээлтэй хүүхдүүд, тэдний эцэг, эх, хүүхдийн байгууллагын төлөөллүүд оролцсон тус уулзалтын үеэр хүүхдүүд санал бодлоо чөлөөтэй солилцов. 
Тухайлбал, жирийн сургуульд хөгжлийн бэрхшээлтэй хүүхдүүд суралцах орчныг бүрдүүлж өгөх, нэг ангид хөгжлийн бэрхшээлтэй хоёр хүүхэд суралцуулж ангийн багшийг урамшуулах, их дээд сургуульд суралцах боломж олгох, эдгэрч болох өвчтэй хүүхдийн эцэг эхийг ажлын байртай болгож эмчилгээний мөнгө олоход нь туслах, хөгжлийн бэрхшээлтэй иргэдийн талаарх хуулийн заалтыг сайжруулах, гадаадад сурах боломж байгаа юу зэрэг олон санал тавьж байв. Эдгээр нь бүгд боломжтой санал бөгөөд эхний ээлжинд жирийн сургуульд тэргэнцэртэй хүмүүст зориулсан замын асуудлыг шийдэх аж. Мөн хараагүйчүүдийн 116 дугаар тусгай дунд сургуулийг төлөөлөн ирсэн н.Зоригт тухайн сургуульд хараагүйчүүдэд зориулсан сургалт явуулах тоног төхөөрөмж муу, хараагүй хүүхдүүдийг ойлгодоггүй, боловсролгүй, заах арга муутай, чадваргүй багш нараар сургууль нь дүүрчихээд байна хэмээгээд энэ асуудлыг юуны түрүүнд анхааралдаа авахыг яамны удирлагуудаас хүссэн. Тэрээр мөн "Манай сургууль хөгжлийн бэрхшээлтэй иргэдэд төдийлөн шаардлагагүй академик сургалт их явуулдаг. Тиймээс академик сургалтыг багасгаж практик талын хичээл түлхүү оруулж өгөөч, Засгийн газрын тэтгэлгээр гадаадад суралцаж буй оюутнуудын дунд хөгжлийн бэрхшээлтэй 1-2 иргэнийг хамруулах боломж байна уу" гэхэд, эхний асуултыг санал нэгтэйгээр дэмжсэн. Харин хоёр дахь асуултын тухайд ойрын 1-2 жилд амжуулчих ажил гэж худлаа амлахгүй. Гэхдээ бидний төлөвлөгөөнд тусчихсан байгаа гэлээ. 
Д.Цолмон
