Бөөдий гэдэг амьтан байдаг гэнэ ээ

"Зарааны хүү бөөдий эхдээ л зөөлөн" гэдэг номыг хүмүүс нэн ялангуяа хүүхдүүд уншсан байна. Номыг ба "юм"-ыг хэн бичих нь хамгийн их хамаатай юм шиг санагдав. Сайхан сэтгэлтэй, өрөвч зөөлөн нэгэн өөрийнхөө ертөнцөөр аливааг туурвих дээрээ тулбал учиргүй аллага, шудлага сурталдаад унах нь юу л бол. 
Дээрх гарчиг бүхий номыг сургуулийн хүүхдийн амьтан судлалын сурах бичгийн хавсралт юм болов уу гэж эндүүрсэн. Бараг сурах бичиг болгоод хичээлийн хөтөлбөрт оруулсан ч болохоор юм билээ. Одоо чинь хүмүүс ан амьтан их мэддэг сонирхдог болжээ. Боломжтой айлын хүүхдүүд том дарга, босс болох тусмаа "Хагас бүтэн сайн"-д ууланд гарч гөрөөчин болцгоодог. Энэ номыг бичсэн Чулуунцэцэг болохоор амралтын бус ажлын цагаар "ан"-д явчихдаг хоббитой. Өнгөрдөг өвөл их ч явсан даа. Ер нь ганзага хоосонгүй шүү. "Зоригт анчин бүсгүй"-г манайд ажилладгийг бүгд мэдэх хойно. Оройхон тийшээгээ бид чинь тогоондоо ус хийж, галаа нэмээд сууж байдаг юм. Гэдэс хоржигноод гэгээ тасрах цагаар "Flash" дүүрэн амьтан зуугаад ирнэ. Эмэгтэй анчин урамгүй ээ. Нэг муу зарааны хэдэн зулзага, том хар хэрээ, шоргоолж, мэлхий ... гээд олигтой юм юу ч байхгүй. Хавар гонжийсон урт эрээн могой барьж ирээд үнхэлцэг хагалахаа алдсан. Тэр могойг ороож боосон сонинд операторууд айгаад хүрдэггүй. Ямар ч хэрэггүй намгийн ногоон мэлхийг нь орой үдшээр чанаад олон түмэн уншигчидтайгаа хамт хуваагаад идэж л явлаа. Яахав хөөрхий ангийн юм гэсэн дээ часхийгээд л орхино лээ. Нэг иймэрхүү наргиан дунд өдөр турш хамт ажилладаг үзэг нэгт нөхрийн маань эхний ном нярайлав. Энэ номонд гардаг ан амьтдын талаархи мэдээллүүд (материал) өмнө нь өдөр тутмын сонинд хэдийнэ хэвлэгдсэн. Сонинд гарахын өмнө олуул хамжиж, нягталж сайн мууг нь шүүчихдэг тул манай алдарт зохиолчдын редакторын хэцүү даваанаас хэцүүг туулсан уран бүтээл юм. Гэхдээ энэ нь зохиол биш үнэн баримт тул үнэмшилтэй. Чулуунцэцэгийн нэр дурьдсан 17 амьтны "ар гэр"-ээс нэр төрөө сэргээлгэх талаар Сүхбаатар дүүргийн шүүхээс л лав нэхэмжлэл ирсэнгүй. Тэгэхээр үнэн юм бичсэн байж таараа. Урьд өмнө манай алдартай сэтгүүлч, амьтан судлаач нар хамаг гоё амьтныг тухайлбал, барс, ирвэсийг "намнаад" бичээд дуусгачихсан юм билээ. Ч.Чулуунцэцэгийн ном дотор буудаж алдаггүй амьтны тухай голлон бичсэн нь анхаарал татсан юм. Монгол анчин тогоруу намнахгүй нь мэдээж. Байгаль орчинд ба байгалийн хууль гэдэг юм уу тийм нэг гарцаагүй тавиланд хүмүүн төрөлхтөн хамтдаа аж төрөх явцад юутай ч тогоруунаас бага насалдаг нь үнэн. Ер нь энэ дэлхий дээр аргадаж амьдрах хэмжээний дорой бодгаль юм билээ. Тийм тул бусад амьтсыг хайрлан, тэднийг өрөвдөн амьдрахуй ухааныг хойч үедээ ой тойнд нь ортол хоногшуулах учиртай. Хурдан буу ба хурц ухаанаар хүн хүнийгээ л хөнөөж чадна. Амьтсыг алаад идсэн эрүү хувхайрч идүүлсэн бут ногоордог. Чулуунцэцэг энэ номд могойг хүртэл өрөвдөн, мэлхийг "мисс" болгосон нь бас чиг цаанаа учир начиртай юм л даа. Угаасаа амьтан ба ертөнцийг өрөвдөн хайрлах өхөөрдөх, тэдний гоо сайхныг дандаа магтан дуулах нь бидний үр хойч хэн нэгнийгээ хөнөөх, алалдах араншинг тархинд нь үл суулгах ач холбогдолтой. Чоныг хэрхэн агнах тухай гарын авлага байснаас могойг хүртэл өрөвдөх сэтгэхүй суулгах нь ирт сэлэм, эмээлт мориор үл амьдрах болсон өнөөгийн нийгэмд сүүн цагаан сацал буюу. Тийм тул сайхан сэтгэлт, дандаа хүний төлөө явдаг анд найзынхаа анхны номыг олон олон хүн уншаасай билээ хэмээн бичихэд хүрэв. Гоё ном шүү. Утас нь 99189158 шүү дээ. Ав, ав. 
Ж.Гангаа
