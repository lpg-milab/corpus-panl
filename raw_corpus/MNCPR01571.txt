Чоно борооноор, МАХН сонгуулиар...

Хэдхэн хоногийн дараа сонгогчид ирэх   дөрвөн жил хэнээр төр бариулахаа шийднэ. Сонгогчдын сонголтоо хийх эрхэнд нөлөөлөх гэж зарим нам  элдвийн  арга хэрэглэж байгаа нь нууц биш. Аргаа барахдаа энэ сонгуулиар "хос" мөрийн хөтөлбөртэй давхиж яваа нам ч бий. 
Нэр дэвшигч нөхдүүд  өдөр шөнөгүй үүд хаалгыг нь  балбаад амгалан тайвныг нь алдагдуулаад байгаа болохоор  сонгогчдын зарим нь  хаалга, хашаан дээрээ "Сонгуулийн сурталчилгаа хүлээж авахгүй" гээд томоос том биччихсэн байх юм. Энэ сонгууль ч биднийг ирэх наадмыг марттал залхааж байгаа нь энэ мэт жишээнээс илт. 
МАХН сонгуулийн хугацаа ойртох тусам эрээ цээргүй гүтгэлэг бүхий төлбөртэй нийтлэл, нэвтрүүлгүүдийг баруун солгойгүй цацаж эхлээд байна. Энэ нь өрсөлдөгчдөдөө тайлбар хийх боломж өгөлгүй сонгогчид учрыг нь олж хужрыг нь тунгаагаагүй байхад санал  өгүүлэх зорилготой нь холбоотой. Нөгөөх нь сонгуулийн дараа гүтгэлэг байсан ч өнгөрсөн борооны хойноос цув нөмрөлтэй нь биш гүтгүүлсэн нөхөр хохироод үлдэх магадлал өндөр. МАХН энэ аргыг өрсөлдөгч намынхандаа зориулж түлхүү хэрэглэхээр төлөвлөжээ. Бид өмнө нь өрсөлдөгчдийнхөө эсрэг сонгуулийн сүүлийн өдрүүдэд  МАХН ямар сөрөг сурталчилгаанууд явуулахаар төлөвлөж байгаа талаар олонтаа нийтэлж байсан билээ.  
Тиймээс  МАХН-ын хувьд энэ долоо хоног хар PR-т  түлхүү анхаарал хандуулах нь. Сонгуулийн баг ахалж байгаа Ё.Отгонбаяр энэ ажлыг  зангидаж, санаанд нь нийцсэн сайхан сөрөг сурталчилгаа гэж үзвэл  "зөвшөөрөв" хэмээн гарын үсгээ зурж суугаа талаар эх сурвалж аль хэдийнэ мэдээлээд эхэлсэн.  Хэрэв МАХН-ын зүгээс сөрөг сурталчилгаа явуулах юм бол битгий итгээрэй гэж дахиад л хэлмээр байна.    
Ерөнхийдөө энэ сонгуулиар ардчиллыг, шинэ үеийг, залуу хүмүүсийг төрд гаргаж ирэх сонирхол их байгаа нь энд тэндгүй явуулж байгаа судалгаануудын үр дүнгээс харагдаж байна. 
Намууд хоорондоо өрсөлдөхөөс гадна томсгосон том тойрогт өөрийнх нь саналаас зулгаах магадлалтай өөрийн намын нөхөд рүүгээ дайрч далдхан сөрөг сурталчилгаа явуулж байгаа нь энэ сонгуулийн бас нэг онцлог юм уу даа. Хотын тойргуудаас Баянгол дүүрэгт гэхэд л  хоёр гурван өөр намын нөхөд бусад нэр дэвшигчдээ жийж нэгдээд уяатай гурван толгойн зураг хэвлүүлэн  сурталчилж эхэлсэн. 
Мөн  Чингэлтэй дүүрэгт Ардчилсан намын даргыг дэвшиж байгаа болохоор мөнгө хүч хаяж хамт нэр дэвшиж буй намынх нь залуучууд руу ч халгаатай сөрөг сурталчилгаагаа хийж эхлэв. Чингэлтэйд намын даргатайгаа хамт нэр дэвшиж буй Г.Баярсайхан хэмээх залууг хэвлэл бүхэнд төлбөртэй мэдээллээр гүтгэж,  мэргэжил мэдлэгийг нь үгүйсгэлээ. За тэгээд хөдөөд МАХН бие биедээ халгаа ихтэй байгаа. Говь-Алтайн сонгогчдын байр байдал хоёр намаас эн тэнцүүхэн хүн гаргачих санаатай нь судалгаанаас харагдаж байгаа гэнэ. Тус тойрогт Ардчилсан намаас нэр дэвшиж буй О.Ариунсан, МАХН-аас нэр дэвшиж буй Ж.Энхбаяр нарын нэр сонгогчдын саналыг өндөр авах магадлалтай байгаа учир өрсөлдөгчид нь төрийн албанд он удаан жил ажилласан туршлага бүхий  АН-ын нэр дэвшигч рүү сөрөг сурталчилгаагаа хандуулж байгаа мэдээлэл байна. 
МАХН-ын залуусын алдарт казиногийн хэрэг одоо ч  асуудал нь бүрэн шийдэгдээгүй байгаа бөгөөд  сонгууль дуустал энэ талаар  сөхөхгүй байх талаар тус нам анхаарлаа хандуулсан аж. Гэвч  Хэнтийд дахин нэр дэвшиж буй өнгөрсөн дөрвөн жил  УИХ-д гүндүүгүй, томоотой сууж харагддаг байсан аварга Б.Бат-Эрдэнэ ёстой л нөгөө юун наадам гээд сонгуульд хүч үзэхээр давхиж яваа. Бас болоогүй аварга маань дээр дурдагдсан  казинотой холбоотой байсан гэх мэдээлэл бий. "Монголын их аварга ийм байдаг юм" хэмээн   Чимэдцэрэн Солонгост их аваргыг дагуулчихсан ярьж явсан гэх мэдээлэл  сонсогддог. Нутгийн дүү хэмээн У.Хүрэлсүхтэй дотночилдог түүнийг хотод нууцхан казино ажиллуулдаг байсан гэх яриа ч бий. Ямар ч байсан аварга Б.Бат-Эрдэнэ энэ зун наадамд биш сонгуульд зодоглож байгаа болохоор өрсөлдөгчид нь начин, заан цолтнууд биш, өөрийн болон хүний намын улстөрч нөхөд байгаа нь ойлгомжтой. Өмнөх сонгуулиар МАХН-аас дандаа сонголт хийсэн хэнтийчүүд энэ сонгуулиар нүүр буруулж магадгүй гээд аварга маань   МАХН-д ганц суудал олдвол тэр нь минийх байх ёстой гэсэн сурталчилгаа хийж яваа гэх юм. 
Говь-Алтайд хоёр намаас энэ тэнцүүхэн санал өгчих магадлалтай байгаа бөгөөд МАХН-ын  Ж.Энхбаяр, Ц.Дашдорж хоёр хоорондоо нууцхан  өрсөлдөж Ардчилсан нам руугаа бас хамтдаа чулуу нүүлгэж байгаа гэнэ. 
Төрийн албанд олон жил хүч үзсэн О.Ариунсан Ардчилсан намаас энэ тойрогт нэр дэвшиж буй бөгөөд энэ чулуугаа рейтинг өндөр байгаа түүн рүү шидэж байгаа гэсэн. Энэ мэт тоочоод байвал МАХН Ардчилсан нам руу хамтаараа чулуу нүүлгэх хэрнээ хажуудах өөрийн намын нөхөртөө халгаа үзүүлэх явдал олон тойрогт тодорхой харагдаж байна. 
Сонгууль энэ тэр гээд сөрөг хүчин ч, ард түмэн ч анхаарал хандуулах завгүй байх зуур  С.Баярын тэргүүлсэн Засгийн газар чоно борооноор гэгчээр ар хударгаар  нэлээдгүй зүйл амжуулж байгаа гэнэ. 
Таван толгойн ордыг хэрхэн ашиглах талаар  Засгийн газар "Энержи ресурс"-тэй тохиролцоонд хүрчихсэн болохоор   сонгуулийн ид бужигнаан дунд дэд бүтцийн асуудлыг яаралтай шийдэхээр тогтоол шийдвэр гаргачихлаа. Энэ ордыг аль болох богино хугацаанд ашиглалтад оруулах талаар хоёр тал ажиллаж байгаа гэнэ. 
Таван толгойн нүүрсний ордыг ашиглаж эхлэхэд нэн тэргүүнд шаардлагатай зүйл нь төмөр зам болоод байгаа гээд энэхүү замаа Ухаа худгаас Нарийн сухайт хүртэл тавихаар ярьж тохиролцсон аж. 
Төмөр зам тавих гэж газар ухахад нь  энэ газруудаас гарах их хэмжээний нүүрсийг хааш нь зөөх бол, хэнтэй энэ талаар тохиролцсон бол гээд л асуудал аяндаа хөвөрч байна. 
Яармагийн дэнжид хуучин морь уралдуулдаг байсан ихээхэн хэмжээний газрыг өндөр үнээр барилга бариулна хэмээн хэдэн бизнесмений халаасыг тэмтэрсэн мэдээлэл ирж байна. Энэ мөнгө нь МАХН-ын сонгуулийн сурталчилгаанд л зориулагдаж байгаа юм байх. Уг нь төрийн тусгай хамгаалалттай энэ газрыг тэгж дураар нь зараад байж болохгүй. Өмнө нь хэд хэдэн удаа УИХ-д энэ газрыг тусгай хамгаалалттай газар нутгийн тооноос хасах гэж хууль хүртэл оруулж ирээд дэмжигдээгүй буцсан санагдана. Харин одоо Тусгай хамгаалалттай газар нутгийн тухай хуулийг зөрчин ийм ажил хийж байгаа нь бас хачирхалтай юм.  
Чоно борооноор хоттой хонин дунд шургалдаг бол МАХН сонгуулиар далимдуулж ар хударгаар юу л хийгээд байна даа... 
Д.Мөнгөндалай
