Үхсэн нохойг түлшиндээ хэрэглэдэг гэнэ

Байгаль орчин, хүнс, хөдөө аж ахуйн байнгын хорооноос Улаанбаатар хотын агаарын бохирдлыг бууруулах талаар нээлттэй хуралдаан хийлээ. 
Хуралдаан Улаанбаатар хотын агаарын бохирдлыг хэрхэн бууруулах талаар тал талаас ярилцаж сонирхолтой илтгэл хэлэлцэв. Эхлээд Байгаль орчны сайд И.Эрдэнэбаатар хотын агаарын бохирдлыг бууруулах талаар баримтлах бодлого, үйл ажиллагааны чиглэлийн тухай илтгэл тавилаа. Тэрбээр "Өвлийн улиралд тоос зөвшөөрөгдөх хэмжээнээс 1.3 дахин, хорт хий 3.1 дахин хэтэрдэг байна. Нийслэлд хүн амын зүрх судасны болон амьсгалын замын өвчин нэмэгдэж ялангуяа хүүхдийн гуурсан хоолойн цочмог үрэвсэл, уушгины үрэвсэл 5-15 дахин ихэслээ" гэв. Агаарын бохирдлоос сэргийлэх бодлого чиглэл, зохион байгуулсан ажлын талаар хэлэхдээ "Агаарын бохирдлыг бууруулах "Мастер төлөвлөгөө " боловсруулах ажлын хэсгийг удирдлагаар хангаж, агаарын бохирдлыг хянах дөрвөн харуул ажиллуулж байна. Мөн ХБНГУ-аас агаарын харуул шинжилгээний дөрвөн суурин лаборатори оруулж ирж байна. Гэрийн сайжруулсан зуух төсөл шахмал түлш, шөнийн цахилгаан, шингэрүүлсэн шатдаг хий зэргийг өргөн ашиглах болно" гэлээ. Мөн сайд цааш нь "Агаарын бохирдлыг бууруулахад голлох нэг хүчин зүйл нь эрх зүйн орчныг сайжруулах явдал юм. Хот руу шилжих хүн амын механик шилжилтийг зогсоох эрхзүйн орчинг бүрдүүлэх. Үүний тулд Улаанбаатар хотыг гамшгийн бүс нутгаар зарлаж, хоёроос гурван жилийн хугацаанд шилжилт хөдөлгөөнийг хязгаарлах дэглэм тогтоож мөрдүүлэх нь зүйтэй байна. Мөн гэр хорооллын байршлын шинэ бүс тогтоож өгөх хэрэгтэй" хэмээн хэлж байв. Дараагийн илтгэл агаарын бохирдлыг бууруулах ажлын хүрээнд Түлш, эрчим хүчний яамнаас баримталж байгаа бодлогын талаар илтгэл тавигдлаа. Уг илтгэлд "Утаагүй шахмал түлшээр гэр хорооллыг хангах, шингэрүүлсэн шатдаг хийн хэрэглээг нэмэгдүүлэх, гэр хороололд цахилгаан халаалтын систем нэвтрүүлэх зэрэг болно" гээд үүнийгээ задалж дэлгэрүүлэн тайлбарлав. Багануурын нүүрсээр утаагүй түлш хийх аргачлалыг Япон улсад боловсруулж, жилд 150 мянган тн нүүрс боловсруулах үйлдвэр барих төсөл боловсруулсан. Мөн утаагүй түлшний стандарт боловсруулжээ. Шингэрүүлсэн шатдаг хийг автомашинд хэрэглэх үйлчилгээг өргөжүүлэх замаар түүний хэрэгцээг нэмэгдүүлэх, мөн шинээр баригдах орон сууцанд хийн хоолой тавих зэрэг арга хэмжээ авах аж. Гэр хорооллын хэрэглэгчдэд цахилгаан халаалт тавих замаар мөн агаарын бохирдлыг бууруулж болох гэнэ. Хот байгуулалтын бодлогоор агаарын бохирдлыг бууруулах боломжийн талаархи илтгэлд гэр хорооллыг дэд бүтцээр хангах, улмаар 80 гаруй хувийг нь орон сууц болгон хувиргаж нэгдсэн дулааны хангамжид холбох юм байна. Агаарын бохирдлын хүн амын эрүүл мэнд, эдийн засагт учруулж буй нөлөөлөл, түүнийг бууруулах асуудлын талаархи илтгэлд Дэлхийн хамгийн түгээмэл эрүүл мэндийн арван эрсдэлд агаарын бохирдол хоёрт ордог аж. Агаарын бохирдлоос болоод хүмүүс амьсгалын эрхтний эмгэг, харшил, зүрх судасны өвчлөлт, үр хөврөл гэмтэх зэргээр өвддөг аж мөн өсөлтөд сөрөг нөлөө үзүүлэх, таргалах, өндөр, цээжний тойргийн хэвийн харьцаа алдагдах гэх мэт нь ч агаар бохирдсоноос үүдэлтэй. Хотын хүүхдүүдийн зүрхний хэм алдагдсан, өсөлт давжаарсан нь тогтоогдсон байна. Хар тугалга нь бүх эрхтэн тогтолцоонд сөрөг нөлөө үзүүлдэг хортой бодис юм. Энэ нь мэдрэл нөхөн үржихүй, мөн хүүхдийн тархины хөгжлийг саатуулдаг. Улаанбаатар хотын хөрсөнд хар тугалга зөвшөөрөгдөх хэмжээнээс 4.5 дахин их, агаарт 2.3 дахин их байна. Хар тугалга агуулсан бензинийг хориглох нь үүнийг бууруулах гол нөхцөл гэнэ. Хүн амын нас баралтын тэргүүлэх таван шалтгаанд цусны эргэлтийн тогтолцооны өвчин, хавдар, бэртэл хордлого, хоол шингээх эрхтний өвчин, амьсгалын тогтолцооны өвчнүүд ордог аж. Энэ мэт олон илтгэл уг нээлттэй хуралдаанд тавигдсан. Хамгийн сүүлд Улаанбаатар хотын агаарын бохирдол хүн амын эрүүл мэндэд нөлөөлсөн байдлыг судалсан дүнг доктор, дэд профессор Н.Сайжаа илтгэв. Тэрбээр ядуу өрхийн хэрэглэдэг түлшний талаар ярьсан юм. Хүмүүс машины дугуй нэг зуун төгрөгөөр худалдан авч түлдэг. Мөн дугуй засварын газрын хүмүүс автомашины дугуй түлдэг, автомашин засварын газраас гардаг ажилласан тосонд тоосго хонуулж дэвтээж байгаад зуухандаа шатаадаг. Энэ нь бүтэн өдрөөр асдаг. Тэгэх нь бүү хэл үхсэн нохойг түлшний зориулалтаар ашигладаг. Түүний гавлын яс нь удаан шатдаг зэргийг хуралдаан дээр танилцуулж байв. Энэ бүх шаталтаас асар хортой бодис ялгарч, жирийн нүүрснээс илүүтэй хор нөлөөтэй байдаг гэсэн юм. 
Ж.Сандагдорж
