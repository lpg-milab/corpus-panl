№257(16220)
1985 ОНЫ АРАВДУГААР САРЫН 25.
Долоон сар үлдлээ

Монгол Ардын Хувьсгалт Намын ээлжит XIX их хурал нээгдэх өдөр хүртэл долоон сарын хугацаа үлдээд байна. Улс ардын аж ахуйн салбарууд, аймаг, хотууд, үйлдвэр, аж ахуйн газрууд, хувь хүмүүс хэн боловч намынхаа түрүүчийн их хурлын индэр дээрээс болон их хурлын нэр дээр ирүүлсэн илэрхийлэлт, баярын бичиг, утас цахилгаан, их хурлын шийдвэр хүлээн авах хурал цуглаанаас авсан үүрэг амлалтаа иргэн харилцаа ахиулж, дутуугаа гүйцээх талаар дүгнэн тооцоотой ажиллах цаг аль хэдийнэ болоод байна. 

Төрөлх хайрт намынхаа ээлжит XIX их хурлыг манай орны коммунистууд, нийт хөдөлмөрчин улс төр, хөдөлмөрийн өрнүүн амжилтаар угтах нь уриа лоозон, гоё амлалт төдий зүйл биш харин хөдөлмөрийн хамт олон, ажлын байр, хүн нэг бүрийн тодорхой амжилт, бодит ажлын дүн байх ёстой гэж үзэж байна. Энэ нь ч тоон үзүүлэлтээс тодорхой байгаа бөгөөд одоо 70 гаруй үйлдвэр, аж ахуйн газар 977 цех, тасаг, бригад VII таван жилийн төлөвлөгөөг биелүүлж, гучаад мянган хүн таван жилийн гавшгайч болоод байна. Хөнгөн, хүнсний аж үйлдвэрийн салбарын хамт олонд намын их хурал угтаж << Өндөр бүтээл, үр ашиг, чанарын төлөө >> 19 сарын уралдаан өрнүүлснээр оны эхний есөн сард системийн хэмжээгээр нийт бүтээгдэхүүн үйлдвэрлэлтийг 51 сая, борлуулалтыг 25 сая, цэвэр бүрэлдэхүүнийг 16 сая төгрөгөөр давуулж, хөдөлмөрийн бүтээмжийг дээшлүүлэх, чанарын нэгдүгээр ангийн бүтээгдэхүүний төлөвлөгөөг амжилттай биелүүлжээ >> . 

Улс ардын аж ахуйн бусад салбарт ч их хурал угтсан хөдөлмөр өргөн далайцтай өрнөж амжилт бүтээл өдөр ирэх бүрт арвижсаар байна. Уулын баяжуулах << Эрдэнэт >> үйлдвэрийн интернационалч хамт олон VII таван жилийн дөрвөн жил есөн сард төлөвлөгөөнөөс 103 сая төгрөгийн бүтээгдэхүүн илүү үйлдвэрлэж, эндхийн гучаад цех, тасаг таван жилийн төлөвлөгөөг биелүүлжээ. Дорнодын геологийн экспедицийн өрмийн мастер, БНМАУ-ын хөдөлмөрийн баатар, Ардын Их Хурлын депутат Ж. Цэрэнхүү ахлагчтай бригад МАХН-ын XVIII их хурлын хүндэт индэр дээрээс авсан үүргээ зургаан сарын өмнө биелүүлсэн нам, засагтаа саяхан рапортлав. Энэчлэн төвийн геологийн экспедицийн Таван толгойн ангийн өрмийн мастер У. Буянбаатар ахлагчтай бригадынхан VII таван жилд авсан тооцоотой үүргээ дөрвөн жил есөн сард биелүүлж, намын XIX их хурал угтаж 6000 уртаас метр өрөмдлөг хийх үүрэг аваад шамдан ажиллаж байна. 

Намын их хурал угтсан өндөр бүтээмжийн өдрүүдэд тариаланч механикжуулагчид хүч хөдөлмөрөө дайчлан ажиллан ургац хураах төлөвлөгөөг давуулан биелүүллээ. Хэнтий аймгийн Хурх, Сэлэнгэ аймгийн Ерөө, Сүхбаатар аймгийн Түмэнцогтын сангийн аж ахуй, Төв аймгийн << Заамар >> нэгдэл зэрэг олон газар VII таван жилийн ургац хураах төлөвлөгөөг биелүүлээд байна. 

Амжилтын ийм сайхан мэдээг олноор тоочиж болох боловч манай ажилд саад учруулж, ололт амжилтаас маань хойш татаж байгаа дутагдал доголдлыг газар сайгүй арилгаж чадсансан бол тавьсан зорилт ихээхэн давж биелэх бололцоотой байлаа. Харамсалтай нь ам, ажлын зөрөөг арилгаж, үйлдвэрлэлийн анхан шатны нэгжид идэвх, санаачилгыг жигд өрнүүлж чадаагүйгээс улсын төлөвлөгөөг биелүүлэх, чанар, үр ашгийг сайжруулах, материал, түүхий эдийг хэмнэж, машин техникийн хүч чадлыг бүрэн ашиглахад ахиц гаргаагүй ноцтой дутагдал үйлдвэр, барилгын нэлээд байгууллагад гарсаар ирлээ. Ялангуяа Шарын голын мод бэлтгэлийн аж ахуй, Налайхын нүүрсний уурхай, Улаанбаатар хотын ханын материалын комбинат, авто засварын завод зэрэг уралдааны үүрэг амлалтаа биелүүлж чадаагүй газрууд цөөнгүй байна. Архангай, Булган, Хэнтий гэхчлэн өнөө жилийн уралдаанд сүүл барьж яваа аймгууд ч нэлээд байгаа учраас төлөвлөгөөний тасалдлыг нөхөх талаар шуурхай арга хэмжээ авч, дорвитой ахиц гаргахыг цаг хугацаа шаардаж байна. 

Намын XIX их хурал нээгдэх хүртэл үлдээд байгаа долоон сарын хугацааг хэрвээ байгууллага, хамт олон, хүн бүр хүч анхаарлаа дайчлан бүх салбарт ажлын эрч хүчийг жигд нэмж чадвал их зүйл авахуулах урт хугацаа юм. Иймд нам, улс, олон нийтийн байгууллага, үйлдвэр, аж ахуйн газрууд үлдэж байгаа хугацаанд чухам юу хийж, ямар оновчтой санаачилга гаргаж, ямар түвшинд хүрэхээ нарийвчлан төлөвлөж эрчимтэй ажлын тодорхой зорилт дэвшүүлж, хэрэгжүүлэх нь чухал байна. Их хурал угтсан дохицтой ажлыг үе шаттай өрнүүлэн коммунист бүртэй биечлэн ажиллаж төлөвлөгөөт зорилтын дутууг гүйцээхэд анхаарлаа төвлөрүүлж, мал өвөлжүүлэх, төл бойжуулах, хаврын тариалангийн бэлтгэл хангах, барилгын ажлыг эрчимжүүлэх, үйлдвэр, үйлчилгээний төлөвлөгөөг чанартай биелүүлэхэд тэдний үлгэр дууриал, манлайлах ролийг эрс дээшлүүлэх асуудлыг намын байгууллагууд шууд гардан зохион байгуулах хэрэгтэй байна. Улирч байгаа таван жилийг амжилттай үдэж шинэ таван жилийг бэлтгэл сайтай эхлэн найдвартай үндэс суурийг тавихын тулд цаг хугацаатай өрсөж, дутуугаа гүйцээж эдийн засгийн зангилаа асуудалд хүч анхаарлаа дээд зэргээр дайчлан төвлөрүүлэх ёстой. 

Бүх ард түмний социалист уралдаанд үүрэг авсан аж ахуй, үйлдвэрийн газрууд хамт олныхоо өмнө тайлангаа тавьж амлалтаа биелүүлсэн эсэхээ илтгэх, ам, ажлын нэгдлийг хангах, амлалтын төлөө хүлээх хариуцлагыг дээшлүүлэх нь зүйн хэрэг юм. Салбарын нийт үйлдвэр, аж ахуйн газрын хамт олныг уриалж таван жилийн тооцоотой болон шийдвэрлэх онд өндөр амжилт гаргахаар үүрэг авсан байгууллага, хамт олны амлалт ялангуяа намын XVIII их хурлын индэр дээрээс болон их хурлын нэр дээр ирүүлсэн илэрхийлэлтэд байгууллага, хамт олноо төлөөлж авсан үүрэг, хувь хүний амлалтын биелэлтийн үр дүнг нэг бүрчлэн гаргуулж намын байгууллагууд зориуд авч хэлэлцэх шаардлагатай байна. Долоон сарын гавшгай хөдөлмөрийн аянд бүх нийтээр гарцгаая? 

