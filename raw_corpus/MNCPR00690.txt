Барон жанжин, Жа ламыг сануулах цаг болсон

Барималч А. Очирболдыг "Урлан"-даа урилаа. Тэрээр ДУДС-ийг төгсчээ. МУЭ-ийн гишүүн, чөлөөт уран бүтээлч. Төрийн ордны өмнө "залрах" хаадыг бүтээхэд гар бие оролцсон. Одоо "Чингэс хаан" нисэх буудалд босох Чингэсийн хөшөөг бие даан хийж байна. 
"ЗАЛУУ ЧИНГЭС" БУЯНТ-УХААД БОСНО 
-Хэвээ хийж дууссан гэв үү? 
-Дууссан. Өнөөдөр Бээжин явлаа. Хятадуудаар цутгуулна. Дэргэд нь бүр яс манаж хийлгүүлнэ дээ. 
-Хажууд нь байхгүй л бол халтуурдчих уу? 
-Гайгүй ээ. Гэхдээ харж байхгүй л бол болохгүй. 
-Хэдий хэр хугацаанд цутгах бол? 
-Нэг сар болох байх. 
-Хэсэг хэсгээр нь ачуулах уу? 
-Хоёр хэсэг л болно. Авчраад залгачих юм. 
-Ордны өмнөх "Чингэс"-ээс тэс ондоо байна биз? 
-Өөр, өөр. 28 настай, ид залуухан "Чингэс" байх юм. 1189 онд, энэ насандаа Хамаг Монголын хаан болсон шүү дээ. Омголон, ширүүн дориун харцтай. Түүнийг олон адал явдал хүлээж байгаа. Харин ордны өмнөх "Чингэс" хийх юмаа хийчихсэн, амгалан сууж байдаг.
-Морин дээр суугаагаар дүрсэлсэн гэлүү? 
-Морин дээр нум сум агсаж, ташаандаа илд зүүсэн байдлаар. Монгол эрчүүд эмээл дээрээ нэг тийм урлагтай хэрнээ танхай байрын суудаг даа, тэдэн шиг. Морь нь хэзээ хэзээгүй ухасхийхэд бэлэн, жолоо булаасан. 
-Түүх нэлээд харав уу? 
-Харалгүй яахав. Түүхээс гажих юм байхгүй. 
-Царай нь ордны өмнөх "Чингэс"-тэй төстэй болсон уу? 
-Ойролцоо. Тайваньд байдаг хөргийг нь залуу болгосон. Чингэсийн зураг байж болох хамгийн магадлалтай нь гэдэг биз дээ. 
-Уран бүтээлч хүн бүр л өөр, өөрийн "Чингэс"-тэй... 
-Өөрийн гэсэн арга барилд тулгуурлана л даа. 
-Хэр хэмжээтэй байх юм? 
-Суурьтайгаа 10 метр өндөр. Суурин дээр нь 
"Мөнх тэнгэрийн хүчинд Их суу залийн ивээлд Эзэн Чингэс хааны суу алдар бадартугай" гэсэн үгсийг Их хаадын захиан дээрх бичгийн хэлбэрээр буулгах юм. Ганц ч крилл үсэг орохгүй. Мөн хөшөөний ойролцоо 100 м2 талбайг тохижуулна. 
-Ордны өмнөх "Чингэс"-ийг хийхэд олсон туршлага чинь энэ удаа нэлээд нэмэр болж байна уу? 
-Тэр үед туслах барималч, хэсгийн ахлагчаар ажилласан юм. Их юм олж мэдсэн. Л.Болд ахаас их ч юм сурсан. 
Ер нь хөшөө, баримал гэдэг өөр зүйл. Хөшөөг ихэвчлэн өндөр тавцан дээр байрлуулж, дороос нь харж хийдэг юм. 
-Компьютерээр тооцоолдоггүй юм уу? 
-Худлаа юм билээ. Мэдрэмждээ л найдах хэрэгтэй. Нүд, гар гэдэг уран бүтээлч хүнд заяасан юугаар ч орлуулшгүй, бурхны хишиг.
-Ордны өмнөх "Чингэс"-ийн нүүр болон жижиг деталиудыг алтдах гэж байсан гэлүү?
-Тийм яриа байсан, больсон.
ЖА ЛАМЫГ АНДАХГҮЙ, Д.СҮХБААТАРЫГ МЭДЭХГҮЙ 
-Дамбийжаа, Барон Унгерний хөшөөг барих мөрөөдөл чинь биелэх нь үү?
-Энэ тухай ойрын хэдэн жил л бодлоо. 
-Тэдний хөшөөг босгоно гэвэл хүмүүс их гайхах байх? 
-Яалаа гэж. Монгол улс иөхлийн ирмэгт тулаад байхад Барон л аминд орсон шүү дээ. Бас Их Хүрээг чөлөөлсөн, Богд хааныг буцааж залсан, Бээжингээс хөдөлсөн их цэргийг тосож сөнөөсөн.
Их Хүрээг улаан арми, ардын журамт цэргүүдийн аль нь ч авраагүй.
Бароны цэргүүд айлын хотноос ганц хоёр хонь дээрэмдсэн л биз. Энэ хүний байгуулсан гавьяаных нь дэргэд юу ч биш, жижиг асуудал. Харин ч Барон эмх замбараа бий болгох гэж дээрэм хийсэн хэдэн цагаан цэргээ дүүжилсэн байдаг. Коммунизмын эсрэг тэмцсэн сүүлчийн баатар ч гэж үздэг юм билээ.
-Дамбийжаагийн хатсан толгойн зургийг үзэв үү? Түүний тухай гадаадын түүхч эмэгтэйн бичсэн ном монгол хэл дээр гарсан байна лээ. 
-Харсан. Дамбийжанцангийн нэр хүнд л ард түмнийг босгож Ховдын хязгаарыг чөлөөлсөн шүү дээ. Түүний амьдралын төгсгөл их эмгэнэлтэй. Хувь заяа нь ямар ч уран бүтээлчийн анхаарлыг татахаар яруу хэрнээ ээдрээтэй. Энэ хүмүүсийн хэн байсныг сануулах цаг хэдийнэ болсон. Гадны түүхчид Жа ламыг андахгүй. Харин Д.Сүхбаатарыг мэдэх ч үгүй. 
ЖИЖИГ ГАВЬЯАГ ТОМ ГАВЬЯАТАЙ ЗҮЙРЛЭЖ БОЛОХГҮЙ
-Сүүлийн үеийн хөшөөнүүд утга агуулга, хэлбэр хийцийн хувьд хэр санагдаж байна? 
-Хөшөөг түүхэнд томоохон гавьяа байгуулсан хүнд зориулж босгодог. Гэтэл мөнгөтэй л бол сүүлдээ дарга, хулгайч нарыг мөнхжүүлэх болж. 
-Хулгайч нар гэж сайн эрсийг хэлж байна уу? 
-Тийм. Тэдний оронд Баргын ван Дамдинсүрэн, Сайн ноён хан, Чин ван Ханддорж, Тогтох тайж, Баяр гүн, Богд хаан жинхэнэ гавьяатай хүмүүс байхгүй юү. Богд хаан л гэхэд насаараа Монголын төлөө явсаар дууссан хүн. Гэтэл жанч халсан хойноо сохор, дүлийгээрээ дуудуулсаар ирлээ. 2011 онд Монголын тусгаар тогтнолын 100 жилийн ой болно. Монголын түүхийг өөрчилсөн энэ том үйл явдлыг угтаж хэдэн сайхан хөшөө босгомоор байгаа юм. 
-Манай хамгийн сайн хөшөөнүүд гэвэл алийг нэрлэх вэ?
-Ордны өмнөх хаадын хөшөө л байна. Бас Хэнтийн Гурван нуур дахь анхны "Чингэс" ч бас сүрлэг сайхан хөшөө. Сүхбаатар аймгийн цэргийн хувцас өмссөн Д.Сүхбаатарын морьтой, их "хөөрхөн" хөшөө байсан юм, даанч нураачихсан байна лээ. 
-Ордны өмнөх "Чингэс"-ийн дээлний хормой арай л их болж гэж хүмүүс шүүмжлэх юм билээ?
-Өөрөө хийсэн болоод тэр үү, зүгээр л санагддаг. Ялангуяа хормой дээр би ажилласан юм. 
-Сүүлийн үеийн хөшөөнүүд ч утгаа алдаж байна л даа...
-Лениний хөшөө Орост пиг байсан. Сүүлд бөөн бөөнөөр нь буулгалаа. Энэ гашуун туршлагыг давтмааргүй байна. Манайхан хуучин үе рүүгээ л буцаж ороод байх шиг. Жижиг гавьяаг том гавьяатай зүйрлэж болохгүй биз дээ.
ЧОНО ХОВОРДЛОО
-Бээжингээс ирчихээд юу хийхээр төлөвлөж байна? 
-11 сард үзэсгэлэнгээ гаргана. Хийх юм их л байна. Энергийн төв дээр Янжинлхам босгоно гэсэн сураг алга. Уг нь хийчихмээр байдаг. Хандиваар босгох юм билээ, удах л байх. Манайхан өвөг дээдсийнхээ хэдэн үеэр босгосон юмаа бараг бүгдийг нь нурааж болсон юм байна, нүглээ цайруулж хэдэн сүм, бурхан босгомоор л байгаа юм. Бүр нүнжигтэй. Бурхныг мод, зэс зэргээр бүтээвэл амьд болно гэдэг юм. Харин буруу хийвэл нүгэл болно. 
-Захиалгаар бүтээл хийх амаргүй юу, санаснаа хийж ч болохгүй? 
-Хэцүү. Гэхдээ л тэмцэж байгаа юм чинь. Үнэнийг хэлэхэд, түүхчдээс илүү уран бүтээлчид нарийн ширийн юм мэддэг. Харин өөрийнхөө хийе гэсэн бүтээл дээр ёстой задгай ажиллана. 
-Энэ морины толгойг Оны шилдэг бүтээлийн үзэсгэлэн дээр харсан юм байна...
-Эрх чөлөөг бэлгэдсэн юм. Одоо манай гэрт бий. 
-Томоохон бүтээл дээр ажиллах үед байр савнаас өгсүүлээд бэрхшээл их биз? 
-Түрээслэнэ. Шороо тоос ихтэй, гол төлөв хүйтэн газар ажиллана. 
Хэр баргийн аавын хүү хийдэг ажил биш.
-Түүхэн хүн, үйл явдалд зориулсан хөшөөнөөс өөр хувилбар байдаггүй юм уу. Жишээ нь домгоос сэдэвлэж болно шүү дээ? 
-Болно л доо. Саяхан нэг найзтайгаа хамтран хавханд хөлөө хавчуулсан чонын хөшөө хийсэн. Чоноо агнасаар ховордлоо. 
-Хөшөө босгохдоо орчныг нь давхар бодолцох хэрэгтэй юм шиг... 
-Үзэгдэх орчин болон утга агуулгыг нь ч бас. Жишээ нь, "Битлз"-ийнхний хөшөөг хотын төвд биш, амралтын хүрээлэнд ч юм уу босговол илүү зүгээр санагдаж байна.
Б.Хонгормаа 