Таны гар утас сүлжээгээ эзэмдэж чаддаг уу? -

Гар утасны сүлжээнд хэрэглэгч "ХААН" байх ёстой. Гар утас хүний ямар хэрэгцээг хангадаг вэ?
Мэдээж, хүний яриа буюу дуут авианы нийлбэрийг үнэн бодитой, цаг тухайд нь дамжуулан хүргэх нь хамгийн гол үүрэг. Үүрэн телефоноор мэдээллийг хүний ярих, хэлэх болон бичгэн хэлбэрээр дамжуулдгаас хамгийн чухал нь харилцагчийн ярианы урсгалыг нэгээс нөгөөд нь түргэн шуурхай, баталгаатай дамжуулах. Үүнд тухайн үүрэн телефоны операторын сүлжээний найдвартай байдал гол хүчин зүйл болно. Гадаадын кинонд гар утасны тасралтгүй үйл ажиллагааг харуулсан байдаг. Барьцаалагдсан хүмүүс, гадны чөлөөтэй иргэнтэй зөвхөн гар утсаар холбогдож, мэдээлэл дамжуулан амь нас аврагдаж байгаа тухай кинонд өгүүлдэг. Энэ нөхцөлд ярианы урсгалыг тасралтгүй хангах сүлжээний найдвартай байдал алдагдсан бол барьцаалагдсан нөхөд амь нас нь аврагдах магадлалгүй болох байв. Тиймээс гар утасны хэрэглээний хамгийн чухал нь харилцагчийн яриаг цаг тухайд нь тасралтгүй хангаж чадах сүлжээний найдвартай хангалт. Сүлжээний найдвартай хангалт гэдэг нь төлөвлөсөн цаг хугацаанд мэдээллийг үнэн зөвөөр дамжуулдаг, таны хүссэн үед сүлжээ хувцсаа тайлахад бэлэн байна гэсэн үг. ХБНГУ-д гар утасны хэрэглэгчдийн сонголтын талаар судалгаа хийхэд сүлжээний найдвартай байдал эн тэргүүн сонголтод нөлөөлдөг гэсэн дүгнэлт гарчээ. Манайд үүрэн телефоны сүлжээний хангалт алдагдаж, хэрэглэгчдийг бухимдуулах үзэгдэл гардаг. Үүнийг тухайн операторын хэрэглэгчийн хүрээ хязгаар, далайц нь нэмэгдэж сүлжээнд нэвтрэх ачааллын хэмжээ хэт ихэссэнтэй холбон тайлбарладаг. Хэрэглэгчийн сонголтод нөлөөлдөг гол хүчин зүйл бол барааны чанар, үнэ, маркетингийн шилдэг урамшуулал гэж менежментийн шинжлэх ухааны мэргэжилтнүүд ярьдаг. Үүрэн телефоны операторын чанартай бүтээгдэхүүн нь сүлжээний хангалттай байдал буюу хэрэглэгч хэдийд ч, хүссэн цагтаа, саадгүйгээр сүлжээнд нэвтэрч мэдээлэл дамжуулах байдлаар харагдах ёстой юм. Өндөр хөгжсөн орны үүрэн телефоны операторууд сүлжээний хангалтын хариуцлага алдагдвал нэлээдгүй зэм сонсохын зэрэгцээ хэрэглэгчдээ алдах аюулд хүрдэг. Сонирхуулахад, өнгөрсөн хавар Улаанбаатар даяар цахилгаан тасрахад иргэдэд мэдээлэл дамжуулах ганцхан хэрэгсэл үлдсэн нь шугамын радионы сүлжээ байсан гэдэг. Хуучин цагт дайны зориулалтаар хийсэн болохоор энэ эрсдлийг нарийн тооцжээ. Иймээс сүлжээний найдвартай байдал таны сонголтын эхний шалгуур болж байна. "НоЁн" та "зарц"-ынхаа юу хийсэнд нь мӨнгӨ тӨлдӨг вэ? Хэрэглэгчийн хэрэглээний сагсанд гар утасны ярианы төлбөр, үйлчилгээ үзүүлсний өртөг байнга багтах болсноор манайхан үнийн асуудлыг сүлжээний найдвартай байдлын дараа тавих ёстой болж байна. Товчхоноор хэлбэл, гар утсаар мэдээлэл дамжуулах, солилцох нь талхны хэрэгцээ шиг хүний өдөр тутмын хэрэглээний бүтээгдэхүүн, үйлчилгээ болсон. Иймээс таны сарын зарлагад гар утасны яриа, үйлчилгээний төлбөр байнгын дагуул болжээ. Гар утасны ярианы үнийн тариф өмнөх үеийн ярианы үнийн тарифтай харьцуулахад нэлээдгүй буурч байгаа нь энэ салбарт өрсөлдөгчид төрж байгаатай холбоотой юм. Үүрэн телефоны хэрэглэгчид болох оюутнууд маань хоолондоо зарцуулах мөнгөнөөсөө хумсалж байгаад утасны үйлчилгээгээ сунгуулдаг билээ. Ийм учраас үнийн асуудал таны сонголтын нэг шалгуур болно. Үүрэн телефоны салбар өндөр хөгжсөн оронд оройн цаг, хагас, бүтэн сайн, баярын өдрүүдэд ярианы тариф хэд дахин хямдардаг бөгөөд энэ нь хэрэглэгчдийг сүлжээндээ элсүүлэхэд тодорхой нөхцөл болдог. Барууны E-Plus, Vodafon хоёр сүлжээндээ үнийн хямдралыг байнга эрэлхийлж байдаг бөгөөд энэ нь тухайн компаниудын хэрэглэгчдийг дэмжсэн бодлого, нөгөөтэйгүүр хэрэглэгчийн сонголтод үнийн тариф тодорхой байр эзэлдэгтэй холбоотой. Одоогоор манайд үүрэн телефоны операторуудын ярианы бүтээгдэхүүний нэр төрөл олширч байна. Үүнийг даган үнийн олон хувилбарт шилжиж байна. Тухайлбал, дараа төлбөрт үйлчилгээг нийгмийн элит давхаргынхан хэрэглэдэг гэсэн ойлголтоос ангижирч, сар тутам тодорхой орлоготой албан хаагчид, иргэдийн төлөх чадварыг нь харгалзан зарим оператор ярих хугацаагаа хянах боломжтой дараа төлбөрт шинэ бүтээгдэхүүнийг санал болгож байна. Энэ бол үнэ, үйлчилгээгээр хэрэглэгчийг дэмжиж байгаа явдал юм. Үүрэн телефоны салбарт өрсөлдөгчид олон болох тусам сүлжээний хэрэглэгчийг нэмэгдүүлэх бодлогын үүднээс гар утсыг зарим тохиолдолд үнэгүй, зарим тохиолдолд нэг доллар, еврогоор худалдах тохиолдол гадаад оронд байдаг. Тухайн гар утсыг худалдан авсан этгээд тухайн л компанийн сүлжээний хэрэглэгч болдог байна. Харин гар утсаараа ярьсан ярианы төлбөрийг шуудангийн хайрцгаар ирсэн нэхэмжлэлийн дагуу сар тутамд төлөх ёстой. Мэдээж, гар утасны үнэ ярианы үнэд бага багаар шингэж төлөгдөнө. Цаашдаа хэдэн жилийн дараа манайд энэ хандлага нэвтэрч гар утсыг мянган төгрөгөөр борлуулж харин ярианы төлбөрөөр удаан хугацаанд төлөх боломжийг гаргаж ирэх магадтай. Тэгвэл ганзагын үүрэн телефон борлуулагчдын бизнес зогсож, тухайн операторуудад зах зээлийн энэ орчин шилжиж, чанартай гар утас хэрэглэгчдэд хүрч болох юм. Мөн сонирхуулахад хөгжсөн оронд гаднаас хэр зэрэг дуудлага хүлээн авна, тэр чинээгээрээ ярианы нэгж нэмэгддэг үйлчилгээ байдаг аж. Тухайн хэрэглэгч олон хүнтэй ажил төрлийн болон бусад харилцаа холбоотой байх ахул энэ төрлийн үйлчилгээг сонгосноор нэгж худалдаж авахгүйгээр ажил төрлөө гар утсаараа амжуулах боломжтой байдаг байна. Гар утсаараа ярих эрэлт хэт мэдрэмжтэйд тооцогддог учир тухайн оператор үнийн асуудлыг нэн тэргүүнд анхаарах ёстой юм. Сүлжээгээ ашиглан хичнээн бага үнээр төчнөөн их ярих боломжтой байна, тэр чинээгээрээ хэрэглэгчийн сэтгэл ханамж өндөр байдаг нь судалгаагаар тогтоогдсон байдаг байна. Иймээс та "зарц"-даа төлсөн мөнгөө хэр зэрэг үр ашигтай зарцуулагдаж байна гэдгийг сайтар бодох төдийгүй санал болгосон зүйлийнх нь үнэ өртгийг бас хянаж байх нь зүйтэй. Та сэтгэлийн "массаж" хийлгэхийг хҮсдэг ҮҮ? Бид бүхэн гар утасны хэрэглэгч болсноор интернэтэд нэвтэрч, сүлжээний оператороос байнгын сюрприз, олон төрлийн мэдээлэл, нэгжийн болон урамшуулал хүлээж авдаг. Залуучууд, оюутнууд тухайн операторыг сонгох сонголтондоо гол шалгуур болгодог зүйл бол энэ. Орчин үед гар утасны хэрэглээний нэг бол зугаа цэнгэл, цаг өнгөрөөх, зугаатай мэдээ мэдээлэл хүлээж авах үйлчилгээ. Үүнийг гар утсаараа сэтгэлийн массаж хийлгэх гэж хошигноё. Гар утаснаасаа интернэт хаягаа шалгаж, олон төрлийн дуудлагыг нэг дор хүлээж авах, барих зэрэг бичил үйлдлүүдийг түргэн зуурт гүйцэтгэх таны сонголтод нөлөөлөх зүйл. Тэгэхдээ энэ бүхний үнэ өртгийг бас бодолцох нь чухал шүү. "Монгол судалгаа" ХХК-иас монголчуудын дуртай зан төрхөд судалгаа хийхэд монгол хүн бэлгэнд дуртай гэсэн дүгнэлт гарсан байна. Иймээс та ч гэсэн тухайн операторын урамшууллыг анхаараарай. Үүрэн телефоны сүлжээгээр дуу авиаг мессеж, ярианы хэлбэрээр дамжуулах төдийгүй харилцагчийн хоорондын дуу хоолой, сэтгэл хөдлөлийг таних хэмжээнд хүртэл дамжуулан хүргэж байна. Үүрэн телефоны хэрэглээ нь нэг талаас тухайн гар утасны үйлдвэрлэл, технологи, хэв шинж, маяг бүтэц, донж загварын ертөнцийг бий болгосон төдийгүй нөгөө талаас хэрэглэгчийн хүсэл сонирхолд дулдуйдан олон талт урамшууллын үйлчилгээ үзүүлэх явдал. Үүний эхнийх нь манай зах зээлд түргэн нэвтэрсэн төдийгүй Ази, Европын орнуудын үйлдвэрийн гар утас аль хэдийнэ хэрэглэгчдийн гар дээр очиж хүмүүсийн эрэлт хэрэгцээг хангаж байна. Харин хоёрдахь буюу олон талт урамшууллын үйлчилгээ сүүлийн үед амжилттай хөгжиж байгаа ч мэдээ мэдээллийн үйлчилгээ зарим талаар хоцрогдолтой байгаа нь үүрэн телефоны салбар өндөр хөгжсөн орнуудын жишиг байдалтай харьцуулахад тодорхой харагдаж байна. Яагаад хоцрогдолтой гэвэл энэ үйлчилгээг дан өртөг болгож хэрэглэгчдээр төлүүлж байгаа үзэгдэл юм. Үүрэн телефоны хэрэглэгчдэд мэдээллийг худалдах үйлчилгээ манайд явагдаж байна. Хэрэглэгчийг дээдлэх үүднээс мэдээллийн үйлчилгээний үнэ тариф минимум түвшинд байх төдийгүй үнэгүй ч байх боломжтой. Цаг агаар, зурхай, сонин хачин үйл явдал, эротик хэлбэрийн мэдээллүүд гэх мэт. Харин өөр орнуудад бол эротикоос бусад нь үнэ төлбөргүй. Ганц бие хүмүүсийн дунд судалгаа хийхэд гар утасны олон талт үйлчилгээ зарим тохиолдолд ганцаардлыг нөхдөг гэсэн сонирхолтой дүгнэлтийг гаргасан байдаг. Гар утас гэдэг таны хамгийн дотно нөхөр, үйлчлэгч, зарц. Гэхдээ та түүний чанарт нь анхаарч, үнийг нь бодож, хийсэн ажлыг нь үнэлж цэгнэж байх нь таны эрх төдийгүй үүрэг. 
Б.ПҮрэврэнцэн 

