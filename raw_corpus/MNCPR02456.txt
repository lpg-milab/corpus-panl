Тунгалаг уснаас тунгаасан "өдөрч"

Туул голыг жаахан өгсөөд "Гачуурт"-ын дээхнэ бургас тохой болсон хөвөөнд очиж тухалцгаав. Монголд сонирхолтой бас хэрэгтэй нэгэн төслийг АНУ-ын хэдэн мэргэжилтэн суурин явуулж буй юм байна. 
"Азийн сан" гэхээр байгаль хамгаалагч нар анддаггүй. Эд нар төрөл бүрийн ажил мэргэжилтэй хүмүүсийг цуглуулан голын ус цэвэр бохир эсэхийг аягүй амархан мэддэг нэг арга бий гэж ятгасаар энд авчирсан юм. Тэгээд хүмүүсээ гурав хуваан усны гутал өмсүүлэн Туул гол руу оруулав. Гол дотроос "өдөрч", "хаварч" гэх зэрэг ясгүй нуруугүй шавьж бариулахаар "сэтгүүлч" зэрэг хими биологигүй нөхдөд үүрэгдэв. Цонхонд хаддаг торноос арай нарийн ширхэгтэй, ааруулын дэлгэцний хэмжээтэй төмөр жаазыг голын урсгал дунд босоогоор нь хэсэг барьж, бусад нь урсгалын дээр гарч чулуу мулууг нь хөдөлгөн жаал булингартуулав. Уул нь энэ хавьд Туул гол тув тунгалаг харагдана. Тэгсэн атал торонд зөндөө юм наалджээ. Ганц нэг жараахай мулт үсрээд алга болсон. Бусад нь замаг, малын хомоол, арзганасан олон өт шавьж битүү шавсан байх юм. За нэг таван минут барихад урсгал усанд есөн шидийн юм хөвж явдгийг мэдэж мэл гайхацгаав. Эрэг дээр гарч ирээд нөгөө хорхойнуудаа түмпэнтэй усанд гөвж нэр овгоор нь ангилж савлав. Заламгайт дун, өдөрч, хаварч, манцуйт зэрэг сээр нуруугүйчүүд их эмзэг амьтан. Ус ялимгүй бохирдоход "чад" болдог. Тэгвэл шумуулын авгалдай, уушигт дун, усны өт зэрэг нь гахай аятай хичнээн заваан байх тусмаа үржиж олширдог гэнэ. Гэхмэтчилэнгийн 20-30 янз төрөл, овгийн хорхойнуудыг нүдлэх хэрэг гарав. Анх харахад нүдэнд дасаагүй, урьд анзаарч байгаагүй тул зарим нь нүүр ам руу үсчээд их эвгүй юм билээ. "Паднуус" дээр тавиад томруулдаг шилээр сайн ажиглавал хоорондоо тэмээ ямаанаас илүү ялгаатай. Ёстой л сургуулийн хүүхдүүд өдөржин энэ мэт гол дээр тоглоод ханашгүй бичил орчин тэнд байна. "Эрдэм шинжилгээ"-ний ажил ялимгүй туршлагагүйтэв. Торонд наалдсан шавьжийг Жэн багш (Жениферь) захихдаа тун нямбай салгаарай гэсийм. Бид л болсон хойно хүний нүд хариулж байгаад юмаар хусаад бөөндчихсөн. Үхэх нь үхээд зарим нялцгай биетүүд тэр гэх тэмдэггүй замагтай нь холиод хаячихаж. Мэргэжилтэн Билл (Bill Infinate) латин ном гаргаж ирээд ийм ийм амьтас байх ёстой гээд сураглатал талыг нь нядаажээ. Нэг иймэрхүү мунгинаж байгаад Туулын эхний усны цэвэр бохирын багцааг хамтдаа гаргав. Энд голын бохирдол дунд гэсэн дүн авав. Малын ялгадас манай Америкаас их байна гэв. Сая анзаарваас байсгээд л ялаархсан адуу, үхэр мал битүү шаваатай харагдана. Хомоол, аргал усанд дэвтэн улмаар голын чулууг замган арьстай болгон бүрхсэн байв. Замаг сайтай биш ихтэй усанд есөн шидийн хорхой язганаж ус бүлээстэл үрждэг юм уу даа. Харин тэр хорхойнуудаар тарга тэвээрэг авах учиртай загас, шувууд нь хүн малын хөлөөс дайжсан тул Туул энэ хавьдаа онц дүн авах боломжгүй болсон. Биднийг ийн байгаль орчин дүгнэж суутал олби оготно шиг гялалзсан хэдэн солонгос гүйн ирж "загас уу загас уу" хэмээн шүлсээ үсчүүлэн асууснаа урам нь хугарсан бололтой тамхиныхаа ишийг гол руу чулуудан одоцгоов. Энд элэнцэгнийх нь загас байхав дээ. Нэг нөхөр учиргүй алцайж ирээд л Туулын ус руу шээх юм. * * * Жин багшаа манай монголчууд урсгал ус бузаргүй гэж ярьдаг. Гэх мэтчилэн ус, голтой холбоотой их олон хэллэг бий. Үүнд бодит хариулт юу байна гэхэд -Бид усны бохирдолтыг АНУ-д даруй 25 жил энэ мэт аргаар судалж, орон нутагт бодит мэдээлэл өгсөөр ирлээ. Таны хэлсэн эхний үг үнэн. Аливаа бохирдолт урсгал усанд урсаад явчихдаг тул нэг удаагийн булингарыг мэдэлгүй өнгөрөөж болно. Харин энэ усанд суурин амьдардаг хорхой шавьжнаас саяын бидэн шиг шүүж аваад асуухаар тийм биш байдаг. Гол доторхи шавьжаар буюу биологийн ийм энгийн аргаар Америкийн бүх урсгал усыг шинжлээд хариуг нь өгсөн билээ бид. Энэ арга нь физик, химийн нүсэр судалгаанаас хамаагүй хямд өртөгтэй, тэгээд яг үнэнийг хэлдгээрээ давуу. Бас их энгийн ойлгомжтой тул хүүхдээр голцуу хийлгэчихдэг. Яваандаа сургуулийн хүүхдийн хичээлийн хөтөлбөрт оруулбал байгаль хамгаалах сонирхол, хайрлах хайр нь ирээдүйд бүр их ач холбогдлыг өгдөг юм гэсэн. * * * Цөмөөрөө маргааш нь хотын доод бие Сонсголонгийн гүүрний хавьцаа хорхойныхоо ажлыг хийхээр товлов. Дээд эхэндээ дунд дүн авсан Туул гол нэг сая гаран хүн дундуур шургаад ирэхээрээ ямар байдаг бол гэхээс "хорхой" хүрээд дахиад л дагав. "Нисэх" явдаг гүүрний доохно үд болонгуут хүн машин битүү шавчих юм. Голын ус нэмэх 17 градусыг 12 цагт зааж байв. Тэрүүхэндээ айхтар боргиотой хэсгийг сонгов. Энд өдөрч, хаварч найз нар маань бараг алга болчихжээ. Ус боргиотой бас хүйтэн байвал Хүчилтөрөгч ихээр шингээдэг гэнэ. хүчилтөрөгчтэй усыг цэвэрт тооцдог. Цэвэр усанд эмзэг хорхой амьдарна. Тэрнийг "өдөрч" гэх мэтээр биологичид хулан тахинаас дутуугүй анддаггүй юм билээ. Бидэнтэй хамт 33 дугаар сургуулийн Р.Янжиндолгор, 75-ын Ц.Энхбаяр, Сэлэнгийн Ерөөгийн С.Уранмандал зэрэг ЕБС-ийн хими, биологийн багш нар идэвхтэй оролцсон юм. Тэд хойтонгоос хичээлээ энэ мэтчилэнгээр хийж Туул, Сэлбэ дээр өнжихөөр болцгоосон. Голоос үхсэн хорхой олдов. Энэ хорхой ийм хоронд л үхдэг гээд бэлэн томъёо байдаг аж. Тэрнийг нь хөөгөөд голын эхээд харахад Яармагийн айлууд хогоо Туул руу уруудсан нэг жалганд асгаж буй харагдав. Том ачааны "Зил-130" хог хаяад эрэг өөд өндөр хаазлан зүтгэнэ. Цаахна "ТЭЦ-IV"-ийн том том үйлдвэрээс бас юу ч гардаг юм бүү мэд. Амьд үхсэн хориодхон хорхой бариад л голын бохирдлыг барин тавин хэлж болдог юм байна. Эрдэмтэд, биологичид гээд том том ярьж, та нар учрыг ойлгохгүй гээд өөрсдөө ойлгомжгүй ярьдаг улстай тааралдаж байв. Тэдний хийдэг ажлын заримыг ийн хүүхэд, иргэдээр хийлгэж болно гэх юм. Шинжлэх ухаанд хүртэл ардчилал байдаг байна шүү. Энэ америкчууд их айхтар улс юм. Голын эрэг дээр гаргаж ирсэн амьтсыг тонгойн ширтэхэд их сонин. Өнгө өнгийн хатсан өвсийг тэг дөрвөлжин дүнзлээд үүр бэлдчихсэн. Зарим хорхой нь болохоор шүлсээрээ жижиг элсний ширхгүүдийг нааж гагнаад уут хийчихсэн. Тэрэн дотроо ороод нялцайтал хэвтэх юм. Гаднаас нь харахад хэсэг өвс чулуу л гэнэ. Урсгал усыг өвс налсан байхад өөр нэг "өвс" сөрөн цоролзох нь бас нэг өт. Тэр нөхөр урсаж ирсэн амьтныг ам руугаа гудран амьдарна. Энэ шумуул голын усны мандалд байшингаар зүйрлэвэл таазанд нь зүүгдэж амьтан болдог аж. Эхлээд суга нь загасны загалмай мэт усан доторхи хүчилтөрөгчөөр амьдарч хэсэг болоод голын толион дээр толгойгоо цухуйлгана. Тэгээд хөнгөн юм болохоороо усан дээгүүр хэсэг хөвснөө тэнгэрт цойлж том амьтны цус сорохоор нисдэг аж. Өтөлсөн хойноо эргээд усандаа ойчвол харин живчихдэг. Шумуулын нас сүүдэр их л олон өдөр хоног бараг сар гаран үргэлжилдэг юмдаг уу. Зарим нэг хорхойны хошного, ам, хамар гурав нэг дор байх агаад тэр нь сүүлнийхээ угт төвлөржээ. Сүүлээ уснаас дээш бараг тал миллиметр цухуйлгачихсан амьсгаадаад зогсож байх юм. Ийм хорхой тунгалаг орчинд амьдрах шаардлагатай аж. Биологийн багш нар амьтан судлалын хичээл дээр хүүхдээр баахан хорхой зэрэг гар зураг их зуруулдаг. Энэ их зөв гэнэ шүү. Уг хорхойнууд нь угаасаа шал өөр өөр стил загвартай тул ямар ч муу зураач тэмээ, могой хоёрыг адилхан дүрсэлдэггүйтэй адил юм. Арзайсан энэ сээр нуруугүй орчлонг дүрсэлсээр байгаад нүдэнд хоногшдог. Тэдэндээ хүүхэд өөрөө лусын хаан лугаа агуу харагдана. Эндээс боловсрол, ертөнцийг үзэх үзэл төлөвшинө. Юмыг өршөөн хайрлах сэдэл хоногшино. Энэ их учиртай аж. Б.Хэрлэн менежерээр ахлуулсан манай "шинжилгээний анги"-ийнхан Заамар орж алтны компанийн адаг хавьцаа хорхой барихаар өчигдөр явцгаана лээ. Цианит, мөнгөн усанд тийм тийм хорхой үхсэн хөвж явдаг юм гээд тоглоомын дүрэм нь урьдчилаад гарчихсан. Байгаль нуурт цутгадаг ай савын нэг болох Орхон, Туулын минь булингар, булхайг олон улсын хэмжээнд матчих вий дээ. 
Шавьжийг бичигч зурав. 
Ж.ГАНГАА 

