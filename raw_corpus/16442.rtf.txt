№165 (16442)         
1936 оны долдугаар сарын 11.
Хөгжил дэвшлийн их алхаа

Монголын ард түмэн МАХН-ынхаа удирдлагаар Оросын ялгуусан ажилчин ангийн тусламжид түшиглэн 1921 оны Ардын хувьсгалын ялалтыг хангаж, шинэ Монголын хөгжил дэвшлийн их замыг нээсний 65 жилийн ойг Зөвлөлт Холбоот Улс, ах дүү социалист бусад орны ард түмэн, дэвшилт бүх хүчний хамт өнөөдөр ёслол төгөлдөр тэмдэглэж байна. 

Октябрийн хувьсгалаар эхэлсэн түүхэн шинэ эрин үеийн үзэл санааг тусган авсан Д. Сүхбаатар, түүний журмын нөхөд хөдөлмөрчин олны хүсэл эрмэлзэл, ашиг сонирхлыг тууштай илэрхийлсэн ард ангийн улс төрийн байгууллага МАХН-ыг байгуулсан нь монголын ард түмний хувь заяанд түүхэн ач холбогдолтой үйл явдал байв. МАХН Ардын хувьсгалын гол хөдөлгөгч хүч малчин ардад түшиглэн, ялсан пролетари нарын орны ажилчин ангитай ангийн холбоо тогтоож, гадаадын түрэмгийлэгчдийг улс орноосоо хөөн зайлуулж, үндэсний тусгаар тогтнолыг мандуулах, феодалын байгууллыг түлхэн унагаж засгийн эрхийг хөдөлмөрчин ард түмний гарт шилжүүлэх цоо шинэ зорилтыг хувьсгалт тэмцлийн замаар амжилттай хэрэгжүүлсэн билээ. 

Ардын хувьсгалын ачаар улс орныхоо бүрэн эрхт эзэн болсон ард түмний нөр хичээнгүй хөдөлмөрийн үрээр энэ зууны эхэнд дорно дахины хамгийн хоцрогдсон орны нэг байсан Монгол орон өнөөдөр орчин үеийн олон салбар бүхий эдийн засагтай, хүн амын аж амьдрал, соёлын түвшин тасралтгүй есөн дээшилж байгаа бодит социализмын орон болов. Өнгөрсөн 65 жилд улс ардын аж ахуйн үндсэн фонд бараг долоо дахин өсөж, түүний техникийн түвшин эрс дээшилж, аж үйлдвэрт шинжлэх ухаан техникийн сүүлийн үеийн ололт гүнзгий нэвтэрч, хөдөө аж ахуйг аж үйлдвэрийн аргад шилжүүлэх явц хурдасч байна. 

Нийгмийн хуучин бүтцийн оронд шинэ бүтэц тогтож, одоо манай нийгэм ажилчин анги, хоршоолсон ард гэдэг найрамдалт хоёр анги, ардын сэхээтнээс бүрэлдэж байна. Ажилчин ангийн эгнээ сүүлийн хорь гаруй жилд хоёр дахин өсөж, улс орныхоо голлох хүч боллоо. Сүүлийн гурван таван жилд техник мэргэжлийн сургуулийг 129 мянган хүн төгсөж, ажилчин ангийн эгнээнд шилжиж, орчин үеийн өндөр боловсрол, мэргэжилтэй ажилчдын тоо түргэн өсөж байна. Ардын хувийн аж ахуйтныг хоршоолсноор монголын хөдөө нутгийн төрх байдал үндсээрээ өөрчлөгдлөө. 

Манай нам, ард түмэнд хандаж аугаа их Лениний өгсөн удаа дараагийн сургамж зөвлөлгөө Ардын хувьсгалын хөгжлийн хэтийн төлөвийг сонгож авах, уг асуудлаар намын бодлогыг боловсруулах, түүнийг хэрэгжүүлэх талаар нам, ард түмний баримтлах яруу год мөрийн хөтөлбөр болж ирсэн билээ. В. И. Ленин, Д. Сүхбаатар нарын үндэслэн байгуулсан монгол, зөвлөлтийн ард түмний мөнхийн найрамдал шинэ нийгмийн байгуулалтын төлөө тэмцэлдээ монголын ард түмний түшин тулах бодит хүчин зүйл болж ирсэн, болсоор ч байна. Улс орныг капиталист биш замаар хөгжүүлэх нарийн түвэгтэй зорилтыг хэрэгжүүлэх, эдийн засаг, соёлын олон үеийн хоцрогдлыг богино хугацаанд гэтлэн давах, монголын ард түмний аж амьдрал, соёлын түвшинг дээшлүүлэх үйлсэд аугаа их зөвлөлтийн ард түмний жинхэнэ ах дүүсэг, өгөөмөр халуун тусламж дэмжлэг шийдвэрлэх ач холбогдолтой байв. Манай хоёр орны найрамдал, хамтын ажиллагаа нийгмийн амьдралын бүх талыг хамран өргөжиж, нөхөр Ж. Батмөнх, М. С. Горбачев нарын 1985 онд гарын үсэг зурсан БНМАУ, ЗСБНХУ-ын хооронд 2000 он хүртэлх хугацаанд эдийн засаг, шинжлэх ухаан техникийн хамтын ажиллагааг хөгжүүлэх урт хугацааны Программ манай орны хөгжлийн хэтийн төлөвийг улам яруу сайхан болгов. 

Монголын ард түмэн ялгуусан хувьсгалынхаа 65 жилийн ойг улс орныхоо хөгжил дэвшлийн нэн хариуцлагатай, онцлог үед тэмдэглэж байна. Саяхан хуралдсан МАХН-ын XIX их хурал, улс орны үйлдвэрлэх хүчнийг орчин үеийн шинжлэх ухаан техникийн дэвшлийн үндсэн дээр эрчимтэй хөгжүүлэх, нийгэм эдийн засгийн хөгжлийг хурдасгахын тулд хөдөлмөр, материал, хөрөнгийн нөөц боломжийг дээд зэргээр дайчлан ашиглах, ажил, бүтээгдэхүүний чанар, үр ашгийг дээшлүүлэх чухал зорилт дэвшүүлсэн билээ. Нөхөр Ж. Батмөнх МАХН-ын XIX их хуралд тавьсан тайлан илтгэлдээ << Намын Программын заалтыг хэрэгжүүлэхийн тулд социализмын өөрийн нь давуу тал, орчин үеийн шинжлэх ухаан техникийн дэвшлийг аль болохоор үр дүнтэй ашиглах, олон улсын хөдөлмөрийн социалист хуваарьд идэвхтэй оролцох, улс ардын аж ахуйн дотоод нөөцийг бүрэн дайчлан ашиглах, хөдөлмөрчин олон түмний бүтээн байгуулагч их эрч хүчийг чадварлагаар зохион байгуулах хэрэгтэй юм >> гэж онцлон тэмдэглэсэн юм. 

Манай орны хөдөлмөрчид Намын XIX их хурлын шийдвэр, VIII таван жилийн төлөвлөгөөг биелүүлэх ажилд зориг бадрангуй орж, хөдөлмөрийн шинэ шинэ амжилт гаргаж байна. Ард түмний энэ их оргилсон эрч хүч нь намын XIX их хурлаар дэвшүүлсэн эдийн засаг, нийгмийн зорилтыг хэрэгжүүлж, эх орныхоо хөгжил, цэцэглэлтийг шинэ өндөр түвшинд хүргэх найдвартай баталгаа мөн. 

Манай орны хөдөлмөрчид Ардын хувьсгалынхаа түүхэн ойг ёслон тэмдэглэхдээ ах дүү социалист орнуудын ард түмэнтэй тогтоосон найрамдал, хамтын ажиллагаагаа өргөжүүлэн хөгжүүлэх, даян дэлхийн, түүний дотор Азийн энх тайван, аюулгүй байдлыг бэхжүүлэх, халуун цөмийн сүйрлийг сэрэмжлэн зайлуулахын төлөө тэмцэж байгаа улс түмэнтэй энхийн дуу хоолойгоо нэгтгэж байна. Хүн төрөлхтний энх амгалан аж төрөх эрхийг хамгаалахын төлөө ЗХУ, социалист хамтын нөхөрлөлийн орнуудын тавьж байгаа хүч чармайлт, энх тайванч шинэ чухал санал, санаачилгыг тууштай дэмжиж байгаа нам, төрийнх гадаад улс төрийн бодлогыг монголын ард түмэн бүрэн дүүрэн сайшаан дэмжиж байна. 

МАХН-ын XIX их хурлын дайчин шийдвэрийг хэрэгжүүлэх, социалист эх орныхоо хөгжил дэвшлийг улам хурдасгахын төлөө бүх хүч чадал, билиг авьяасаа дайчлан ажиллацгаая! 

