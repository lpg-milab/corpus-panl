Хотын захиргаанаас "САПУ"-гийн хохирогчдод 50 сая төгрөг өгнө

"САПУ" худалдааны төвийн хохирогчид НИТХТ-ийн дарга Н.Болормаад тулган шаардах бичиг хүргүүлсэн. Хэрэв ямар нэг нааштай хариу өгөхгүй бол 22-ны өдөр буюу өнөөдөр НЗДТГ-ын өмнө хохирогчид жагсаал зохион байгуулж, улс төрийн тэмцэл хийх тухайгаа мэдэгдсэн. 
Тийнхүү өчигдөр НИТХТ-ийн дарга Н.Болормаа зарим тэргүүлэгч гишүүнийхээ хамт "Эрс шинэчлэл" хөдөлгөөний тэргүүн С.Ганбаатар тэргүүтэй хохирогчдын төлөөлөгчийг хүлээн авч албан ёсны тайлбар хийв. Өнгөрсөн арванхоёрдугаар сарын 26-нд гарсан галын дараахан буюу 20-ны өдөр болсон тэргүүлэгчдийн хурлаараа тухайн асуудлын талаар авч хэлэлцсэн бөгөөд олны дунд дэгдсэн "САПУ" худалдааны төвийн газрын маргааны асуудал, Нийслэлийн мэргэжлийн хяналтын газрын зүгээс хэрхэн хандаж байсан талаарх баримт материалуудыг бүрдүүлж, мэдээлэхийг холбогдох газруудад даалгавар болгож байжээ. Энэ дагуу гуравдугаар сарын 1-нд бас өнгөрсөн долоо хоногт "САПУ" худалдааны төвийн газар олголтын асуудал, үүнд мэргэжлийн хяналтын газраас хэрхэн хандсан зэрэг тухайн үеийн баримт материал бүрдэн ирсэн талаар Н.Болормаа дарга хэлсэн. Тийнхүү тулган шаардах бичигт өгүүлсэнчлэн Нийслэлийн гамшгаас хамгаалах сангаас өдөр бүрийг таван мянган төгрөгөөр тооцож хохирогч бүрт мөнгө олгуулах асуудалд хэрхэн хандаж байгаагаа танилцууллаа. НИТХТ-д эрхзүйн хүрээндээ хохирогч бүрт нөхөн олговор тооцож олгуулах боломжгүй аж. Харин ахуйн болон эдийн засгийн бага зэргийн тусламж дэмжлэг үзүүлж болно гэж үзжээ. Гол нь "САПУ" худалдааны төвийг хариуцах "Алтжин" компани өнөөдрийг хүртэл түрээслэгчдийн хохирлыг хэрхэн барагдуулах тал дээр ямар арга хэмжээ авч, яаж ажиллаж байгааг газар дээр нь очиж шалгаж, хохирлыг барагдуулах шийдвэрээ хурдан гаргаж гүйцэтгэхийг хянах, шаардах ажлын хэсэг томилж байгаагаа мэдэгдлээ. Гэсэн ч хохирогчид болон "Эрс шинэчлэл" хөдөлгөөний төлөөлөгчдийн зүгээс гамшиг гарах эх үүдлийг бий болгосон төрийн албан хаагчдадаа хариуцлага тооцохгүй бол маргааш улс төрийн тэмцэл хийж, хотын захиргааны үүдэнд жагсаал цуглаан хийнэ гэдгээ тулгасан. "Өнөөдөр улс даяараа, төрийн түшээд нь бизнесийнхэнтэй авлигын сүлжээгээр холбогдчихсоноос үүдсэн сүйрэл нь бид боллоо. Дахиад иймэрхүү асуудалд иргэн, ард түмэн хохирохгүй байх үүднээс, ард түмний өмч хөрөнгийг худалдан идэж байгаа хэсэг бүлэг хүнтэй хариуцлага тооцох үүднээс бид энэ тэмцлээ хийнэ..." гэж тайлбарласан. Гол нь өнөөдөр хоол, унааны мөнгөгүй байхад хохирлыг барагдуулж байгаа гэж Г.Алтан мэдээллийн хэрэгслүүдээр шоу хийх бүрт банк, санхүүгийн байгууллагуудаас өр нэхэгдэж орох газаргүй болтлоо чичлүүлэн амьдарч байгаа тухайгаа хохирогчид тайлбарласан. Энэ үеэр иргэдийн хурлын төлөөлөгчид "Эхнээсээ гэрээг байгуулахдаа энэ бүх эрсдлийг тооцоолж үзэхгүй яасан юм, гамшиг хохирол бол хэлж ирэхгүй хийсч ирдэг..." гэж санал хэлсэн ч "Харин олон хууль зөрчин байж нийслэлийн иргэдийг хөлдөө чирэх үйл ажиллагаа явуулсаар, стандартын бус барилга барьсаар байхад түүнийг зогсоогоогүй, нийслэлчүүдийн өмнө төрийн түшээд хариуцлага хүлээгээгүй учраас энэ бол хийсч ирсэн гамшиг биш эртнээс бэлтгэгдсэн хохирол..." гэхчилэн хоёр тал биес рүүгээ гар хуруугаа занган чанга дуугаралцан муудалцаж орхив. С.Ганбаатар тэргүүн Н.Болормаа даргаас хэд хэдэн тодорхой асуултуудад хариулт авч амжсан. Ингэснээр тухайн үед улсын төсвөөр архитектур хийсэн газрыг хувийн компанид худалдаж, энэ бүхнийхээ хариуд гурван жийп авсан тухай бүх баримтыг нь цуглуулсан "САПУ"-гийн газар олголтын асуудалд холбогдох нэр бүхий хүмүүстэй хохирогчид биечлэн уулзах чиглэлээр арга хэмжээ авах тухайгаа Н.Болормаа хэлсэн. Тэрчлэн Нийслэлийн Засаг дарга бөгөөд Улаанбаатар хотын захирагч Ц.Батбаярын захиран зарцуулах эрхэд НИТХТ-ээс төсөвлөсөн, гамшгийн үед хэрэглэх 110 сая төгрөгийн 50 саяыг хохиролтой холбоотойгоор бус нийслэлийн иргэнд гамшиг тохиолдсон гэсэн чиглэлээр олгуулах тогтоол гаргахаа амласан. Түймэр гарснаас хойш "Алтжин" компаниас нээсэн тусламжийн хандив олгох дансанд орсон мөнгийг хохирогчдын данс руу бүтнээр нь шилжүүлэх шийдвэр гаргаж өгөхийг түрээслэгчид хүсэв. Энэ нь хуулийнхаа үүднээс тийм шаардлага тавих эрх байхгүй гээд харин хохирогчид өөрсдөө дансандаа тусламжийн хөрөнгөө төвлөрүүлж авах нь зөв гэсэн санааг дэмжсэн. Юутай ч хотын мэрийн захиран зарцуулах хөрөнгөөс хэрвээ гаргавал тэрхүү 50 сая төгрөг нь нийт хохирлын зургаан орчим хувь болох юм билээ. Энэ нь тухайлбал, ногоо зардаг 40 мянган төгрөг эргүүлж наймаа хийдэг байсан хүнд ердөө 2000 гаруй төгрөг очих хэмжээний өртөг болж байгаа. Тэрчлэн нийслэлд томоохон бүтээн байгуулалт хийдэг аж ахуйн нэгж, компаниудаас "САПУ"-гийн хохирогчдод тусламжийн гараа сунгахыг НИТХТ-ийн зүгээс уриалж, бүх мэдээллийн хэрэгслүүдээр үнэ төлбөргүй сурталчлах тал дээр хариуцан ажиллахаа Н.Болормаа дарга амласан юм. Өнгөрсөн баасан гаригт "Алтжин" компанийн захирал Г.Алтан Ерөнхий сайдтай уулзахдаа хохирогчдод олгосон өмнөх 300 сая төгрөг дээр нэмж ойрын хугацаанд дахин тэр хэмжээний төгрөгөөр хохирлын хэмжээг барагдуулъя гэсэн амлалтыг "САПУ" худалдааны төвийн Үйлдвэрчний эвлэлийн холбооныхон эрс эсэргүүцэж байгаа. Учир нь өмнө олгосон 300 сая нь хохирогчдын зөвхөн түрээсийн лангууны барьцаа төлбөр байсан аж. Гэтэл түүнийгээ хохирол барагдуулсан мэтээр үргэлж залилан хуурсан байдалтай тайлбараа үргэлжлүүлсээр байгаа хэмээн Г.Алтанг буруутгаж байгаа юм билээ. Тийнхүү өнөөдөр "САПУ"-гийн хохирогчид Улсын ерөнхий прокурорын газрын өмнө болон Сүхбаатарын талбайд жагсаал хийх аж. Г.Алтан удаа дараа худал тайлбар хийсээр байхад түүнд хошуу дэвсэн тайлбар бүрийг нь өөгшүүлсээр байгаа Засгийн газрын тэргүүнд бас шаардлага тавина гэж Үйлдвэрчний эвлэлийн хорооны төлөөлөгчид нь хэлсэн. 
Б.Хаш
