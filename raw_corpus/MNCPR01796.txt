Н.Энхбаярын улс төрийн өшөө авалт эхэллээ

Монголд улс төрийн цунами эхэллээ. Учир нь Ерөнхийлөгч Н.Энхбаяр ууртай байна. Түүний уур хилэн улс төрийн өшөө авалтад хүргэжээ. "Монголросцветмет" нэгдэл ОХУ-ын "Полиметалл" компанитай Асгатын мөнгөний ордыг 50:50 хувиар хамтран эзэмших гэрээ байгуулсан байсныг Засгийн газар цуцалсан билээ. Ерөнхийлөгчийн айлчлалын албан ёсны хөтөлбөрт Асгатын мөнгөний ордын асуудал үнэхээр байгаагүй. Гэтэл Москвад очсон хойноо гэнэтхэн Ерөнхийлөгч гэрээ байгуулахыг шахсан нь ч бас үнэн. Яагаад гэнэтхэн ингэх болов гэсэн асуулт хариу нэхэж байна. Ерөнхийлөгч өөрөө шахалт үзүүлж байж байгуулсан гэрээг яагаад Засгийн газар цуцлах болсон нь мөн л анхаарал татаж байгаа. Үнэхээр М.Энхболд Ерөнхийлөгчтэй тэрсэлдэхээр санаа шулуудав уу? Хэрвээ Ерөнхий сайд Ерөнхийлөгчтэй мөчөөрхөж эхэлсэн бол учир шалтгаан нь юу байсан юм бол оо? Энэ бүхний хариултыг баттай бөгөөд хамгийн ойрхон эх сурвалжийн мэдээлснээр хүргэж байна. Хүлээн авна уу.
2003-2004 онд шилжих мөчид ОХУ-д төлөх ёстой байсан Их өрийг тэглэсэн хэмээн Н.Энхбаяр болон түүний тойрон хүрээлэгчид оргилуун дарс буудуулж байлаа. Н.Энхбаярыг Монголын түүхэнд бараг Чингэсийн дараа бичигдэх ёстой хэмээх сүржигнэл одоо ч намжаагүй байна. Үнэхээр ОХУ-ын Засгийн газар Н.Энхбаярын болзлыг хүлээн зөвшөөрөх нь зөвшөөрчээ. Тэгээд хоёрхон заалттай маш нууц меморандумд харилцан гарын үсэг зурцгаасан байна. Эхний заалт нь хоёр улсын хувь нийлүүлсэн "Эрдэнэт" үйлдвэрийн бүх өрийг хааж ямар ч тооцоогүй болгосон заалт. Түүнд гарын үсэг зурж "Эрдэнэт"-ийн өр хаагдах нь хаагдаж. Хоёр дахь заалт нь "Монголросцветмет" нэгдлийн өрийн асуудал. Гэтэл түүнийг хааж гарын үсэг зурах ёстой байсан тухайн үеийн Үйлдвэр худалдааны сайд Ч.Ганзориг, тус нэгдлийн ерөнхийлөгч байсан Х.Бадамсүрэн болон ОХУ-ын талаас гарын үсэг зурах ёстой тухайн үеийн Ерөнхий сайдын орлогч асан Митин нар гэнэтхэн хойшлуулжээ. Учир нь 153 сая шилжих рублийн өрөөс хашрууд мөнгө унагахаар тохиролцсон байх магадлалтай юм. Гэтэл гай болж хагас сар хүрэхгүй хугацааны дараа Оросын Засгийн газар огцорчихож. Ингээд маш нууц меморандумын хоёр дахь заалтыг нөхөж гарын үсэг зурах боломж хаагдах нь тэр. Уг нь 153 сая шилжих рубль гэдэг нь гавьтай ч юм биш бөгөөд одоогийн ханшаар бол гурван сая ам.доллар. Гэтэл Их өрийг тэглэчихлээ хэмээн Монголд баахан шоу хийчихсэн байхад ямар "Өө, гурван сая ам.долларын өр үлджээ " хэмээн дахиад Москваг зорих нь ичгэвтэр байлаа. Тэгээд ч Их өрийг хаасан өмнөх Засгийн газар нь огцорчихсон болохоор Путинээс өөр хандах хүнгүй болов. Нэгэнт хоёр улсын хооронд баахан шуугиан тарьсан юм чинь тэр хэдхэн долларын төлөө Путин меморандумыг арай ч сөхчихгүй биз гэж найдаад тэр чигээр нь хаячихжээ... Он цаг улирсаар Н.Энхбаяр Ерөнхийлөгч болов. Парламентад хүчний харилцаа тэнцэв. Шинэ Засгийн газар байгуулагдав. Их өрийг тэглэх меморандумын нууцыг мэдэж байсан Ч.Ганзоригийг дэд сайд болгож харин "Монголросцветмет"-ийн Х.Бадамсүрэн шүдний өвчин болж байтал ашгүй сөрөг хүчин нь түүний булхайг олж илрүүлээд шүүхэд шилжүүлчих нь тэр. Ерөнхийлөгчид амьсгаа авах боломж олдлоо. Энэ хооронд УИХ-ын дарга Ц.Нямдорж Ч.Ганзоригийн дэд сайд байсан О.Эрдэнээг "Монголросцветмет" нэгдлийн ерөнхийлөгчөөр тавиулахаар Ерөнхий сайдтай аминчлан уулзаж ТӨХ-ны дарга Д.Сугарт мессеж хаялаа. Ингээд УИХ-ын гишүүн асан Дэмбэрэлцэрэн өвдөг шороодож О.Эрдэнээ албан тушаалаа хүлээн авчээ. Ингээд Асгатын мөнгөний ордод хөрөнгө оруулчих чадалтай гэж өөрийгөө өргөсөн гадны баахан компаниуд О.Эрдэнээг тойрон эргэлдэж эхэлжээ. Харин энэ үед Үйлдвэр, худалдааны сайд Б.Жаргалсайхан Хятадын нэгэн компанийг лоббидож эхлэх нь тэр. О.Эрдэнээ болохоор "Полиметалл"-ыг илэрхий дэмжиж байлаа. Гэтэл ТӨХ-ны дарга Д.Сугар алийг нь ч хүлээн авахаас татгалзав. Аргаа барсан Б.Жаргалсайхан сайд О.Эрдэнээг хууль бусаар томилсон хэмээн Д.Сугарыг шүүхэд өгөх нь тэр. За энэ ч яахав жижиг ноёдын их амбицаас үүдэлтэй бяцхан сүржигнэл байв. Харин энэ хооронд "Монголросцветмет" лицензийнхээ төлбөрийг төлөхгүй хугацааг нь хэтрүүлмэгц анаж байсан Үйлдвэр, худалдааны сайд өөрийн үнэнч туслах Т.Занашираа явуулж лицензийг нь хураалгаж аваад хав дарчихаж. Бас хэвлэлийн бага хурал зарлаж эх орончийн дүр эсгэхээ ч мартсангүй. Ийм зүйл болмогц гэнэт Үндэсний аюулгүй байдлын зөвлөл хуралдаж лицензийг буцаан олгох үүргийг Засгийн газарт Су.Батболдоор дамжуулан өгөв. Мэдээж О.Эрдэнээ Ц.Нямдоржоор дамжуулан энэ саналыг оруулсан. Харин цаадах нь яаж нөгөө хоёрынхоо саналыг авсан нь оньсого хэвээр байгаа юм. Ингээд лиценз буцаж эзэндээ ирэв. Энэ үед Ерөнхийлөгчийн ОХУ дахь айлчлал эхэллээ. Айлчлалаар хийх гол хэлэлцээр бол 2006 оны нэгдүгээр сарын 1-нд дуусгавар болсон "Монголросцветмет" хувь нийлүүлсэн нэгдлийн Засгийн газар хоорондын хэлэлцээрийг шинэчлэн байгуулах явдал байсан юм. Үүнийг нь ТӨХ-ны дарга Д.Сугар, Сангийн дэд сайд Ч.Ганзориг нар аль арваннэгдүгээр сард нь очоод бэлтгэл ажлыг нь ханган үзэглэж зөвхөн гарын үсэг зурахад бэлэн болгосон байжээ. Гэнэт оросууд хэлэлцээр байгуулахаас татгалзлаа. Шалтгаанаа тэд "Манай хоёр яам хэлэлцээр байгуулах виз өгсөнгүй ээ" гэж тайлбарлах нь тэр. Гэхдээ энэ бол зүгээр л шалтаг гэдэг нь тодорхой болжээ. Харин оросууд нөгөө Их өрийг тэглэхэд гээгдсэн хоёр дахь заалт буюу "Монголросцветмет"-ийн 153 сая шилжих рубль буюу гурван сая ам.долларын асуудлыг босгож ирсэн байна. Мэдээж үүнийг төлчих мөнгө бараг манай нэг сайдын халаасанд байгаа учраас инээдтэй санагдаа биз. Гэтэл "ах нар" "Хэрвээ энэ асуудлыг Төрийн думд оруулбал Их өрийн булхай илэрнэ гэдгийг та юу эс андах вэ" хэмээн эвтэйхэн ойлгуулжээ. Үнэхээр "Монголросцветмет"-ээр далимдуулан Их өрийн асуудлыг босгож ирвэл "Эрдэнэт"-д хүртэл халтай болов. Учир нь "Эрдэнэт"-ийн өрийг хаасан ч гэлээ тус үйлдвэрийн ОХУ-ын Засгийн газартай байгуулсан хэлэлцээрт мөн л нөгөө Митин ноён гарын үсэг зурсан байдаг аж. Гэтэл гарын үсэг зурсан хугацаа ОХУ-ын Засгийн газар огцорсноос хоёр өдрийн дараахь он сарыг заасан байдаг гэнэ. Тиймээс хэлэлцээр хүчингүй гэсэн үг. Иймэрхүү осолтой тулгалтыг оросууд амжилттай хийлээ. Одоо яах вэ. Ганцхан арга бий. Тэр бол Асгатын мөнгөний ордыг ашиглах гэрээг "Полиметалл"-тай байгуулах гэдгийг манай Ерөнхийлөгчид санал болгов. Тэр дороо Элчин сайд Л.Хангайгийн өрөөнд Ерөнхийлөгч сайд нараа цуглуулж ёстой л "чойжин бууна" гээч нь болов. Тэгээд Монголын тал "Полиметалл"-тай гэрээ байгуулахад татгалзах зүйлгүй гэсэн бичгийг ТӨХ-ны дарга Д.Сугараас яаралтай ирүүл гэсэн үүргийг Хүнс, хөдөө аж ахуйн сайд Д.Тэрбишдагва болон Гадаад хэргийн сайд Н.Энхболд нарт өгчээ. Д.Тэрбишдагва Ерөнхийлөгчийн албан бус зарлигийг Д.Сугарт уламжлахад нөгөөх нь харин "Би Ерөнхий сайдаас л үүрэг авдаг" гээд гэдийж орхив. Д.Тэрбишдагва сайд "Ерөнхий сайд намын бүлгийн хуралтай байгаа бололтой утсаа авахгүй байна. Түүнийг зөвшөөрсөн л гэж бод. Яаралтай бичиг явуул. Энд салбарын сайд нь хүртэл зөвшөөрч байна" хэмээн өдөржин утасдсаны эцэст оройн 23 цагийн алдад "Монголросцветмет"-ийн Монголын талын зөвлөлийг Улаанбаатарт яаралтай хуралдуулж шийдвэр гаргаад ОХУ руу факсджээ. Ингэж "Полиметалл", "Монголросцветмет" хоёр Асгатын ордыг хамтран ашиглах гэрээнд гарын үсэг зуржээ. Ерөнхийлөгчийн айлчлал дууслаа. Айлчлалаас хойш хэдхэн хоногийн дараа Ерөнхийлөгч гэнэтийн мэдээ сонсоод бараг ухаан алдах шахав. Тэр нь Худалдаа хөгжлийн банкны 61.5 хувийг тендерээр авсан "Жеральд металз банк комерсиал лугано" өөрийн хувиа 65 сая ам.доллараар "Женко"-гийн Х.Баттулгад зарчихлаа гэсэн мэдээ байлаа. Хэдийгээр өөр хүний нэрээр уг хувийг худалдаж авсан хэдий ч ард нь УИХ-ын гишүүн Х.Баттулга байгааг Ерөнхийлөгч мэдээд барьц алдах нь тэр. Учир нь тус банкны алтан хувьцааг Ерөнхийлөгч эзэмшиж байсан хэрэг. Банкийг хувьчлахаас өмнө Төлөөлөн удирдах зөвлөлд нь түүний гэргий О.Цолмон байсан билээ. Банкийг анх хувьчлахад нь Монголбанкны захирал асан, түүний багын найз О.Чулуунбат "Жеральд металз"-д зуучилж өгснийг өдгөө хүн бүр мэдэх билээ. ХХБ-аар Н.Энхбаярыг тойрон хүрээлдэг, түүнийг дэмждэг бүх л олигархиудын мөнгө урсаж байжээ. Зэсийн наймааны мөнгө ч түүгээр дамждаг байв. Гол хувьцааг эзэмшиж байгаагийн ачаар мөнгөний урсгалыг хянаж байсан Ерөнхийлөгч гэнэтхэн бүх хяналтаа алдсандаа галзуурах дөхсөн бололтой. Гэхдээ гол учир нь зүгээр л нэг алдчихсандаа биш түүний дотны найз О.Чулуунбат нь "Жеральд металз"-ыг хувиа зарахад нь дахин зуучилсанд бас цухалдсан хэрэг. Тэр ч бүү хэл, Ерөнхий сайд АНУ-д айлчилж байхдаа "Жеральд"-ынхантай уулзаж зуучлах үүрэг гүйцэтгэсэн байлаа. Нэгэн компанийг "Монголбанкны" захирал асан О.Чулуунбат, "Монсоник" групын Ц.Баярхүү нар "Гандирс" хотхоны мөнгийг ХХБ-аар угааж байсныхаа хариуд үүнд бас дэмжлэг үзүүлэх ёстой ч байж. Гэвч араараа тавиулчихсанаа сүүлдэж мэдэж. Тэгээд уурлах нь тэр. Харин түүний уур хилэн Монголд улс төрийн цунами эхлүүлж мэдэхээр байна. Юуны түрүүнд өөрийнх нь ар хударгаар ажилласан Ерөнхий сайдтай тооцоо бодохоор шулуудав. Тэгэхийн тулд "Полиметалл"-тай байгуулсан "Монголросцветмет"-ийн гэрээг цуцлуулах явдал байв. Гэвч энэ нь өөрт нь бас халгаатай. Харин үүнээс цэвэрхэн мултрах аргыг Үйлдвэр, худалдааны сайд зааж өгсөн гэх. Гэвч өөр нэг арга бас бий. Ерөнхийлөгч оросуудад "Би шахаж байгаад гэрээг байгуулсан биз дээ. Гэтэл манай Засгийн газар цуцалчихлаа. Асуудлаа М.Энхболдтой л ярь" гэж болно. Ингээд гэрээг цуцлуулахын тулд Ц.Нямдоржийн дэмжлэг хэрэгтэй байлаа. Тухайн үед УИХ-ын дарга зарим нэг хуулийн заалтыг дур мэдэн өөрчилснөөс болж зарим иргэний нийгмийн байгууллагууд түүнийг Үндсэн хууль зөрчсөн хэмээн Цэцэд хандчихаад байсан нь олз болов. Үнэхээр Ц.Нямдорж Үндсэн хууль зөрчсөн нь тодорхой байсан бөгөөд түүнийг Цэц унагаахаар төлөвлөж байв. Ерөнхийлөгч ч түүнийг УИХ-ын даргын албан тушаалаас нь мулт татахаар төлөвлөж байсан гэх. Учир нь парламентын засаглалаас Ерөнхийлөгчийн засаглалд шилжүүлэхэд хамгийн их лай болох хүн хэмээн үзэж байжээ. Гэвч энэ удаа түүнийгээ хойшлуулж М.Энхболдыг ганхуулах нь чухал байв. Цэцийн дарга Ж.Бямбадоржоор дамжуулан Ц.Нямдоржийг ялаас мулталж хариуд нь Засгийн газраар оролдоно хэмээн сүрдүүлж "Полиметалл"-ын гэрээг цуцлуулав. Харин Ерөнхийлөгч Ерөнхий сайдыг өрөөндөө дуудаад гэрээг цуцлахыг сануулахад "Саяхан бөөн явдал чирэгдэл болж байж гэрээ байгуулчихаад одоо хэдхэн хоногийн дараа цуцалж болохгүй шүү дээ" хэмээн учирлаж. Хариуд нь Ерөнхийлөгч "Би бүхнийг мэдэж байна. Бүрэн бүрэлдэхүүнээрээ огцрох уу, эсвэл гэрээгээ цуцлах уу. Тэгээд ч гэрээг байгуулахад Засгийн газар шийдвэр гаргах ёстой байдаг. Чамтай зөвшилцөөгүй биз дээ" хэмээн агсарчээ. Хариуд нь Ерөнхий сайд "Жаргалсайханд дөрлүүлж байгаа юм биз дээ. Ер нь тэрэнд долигонох ямар хэрэг байгаа юм бэ" гэжээ. Гэвч эцсийн мөчид гэрээг Засгийн газар цуцалсан. Ерөнхийлөгчийн зааж өгсөн шалтгийг ч тоочсон. Харин ЗГХЭГ-ын дарга Су.Батболд бол энэ удаа жижигдэж түүний мэдэх зүйл огт байсангүй. Жаахан гайхсан хэдий ч гурван жип машин авлигад авсан гэх яршигтай дуулианаасаа салахад энэ тоглолт түүнд ашигтай байлаа. Үйл явдал өрнөж одоо "Монголросцветмет" -ийн ерөнхийлөгч О.Эрдэнээг албан тушаалаас нь өөрчилнө. Ц.Нямдорж хэдийгээр дургүй байгаа ч Цэцийн дараагийн шатаар өөрийнх нь асуудал шийдэгдэх учир дуугүй суухаас өөр гарцгүй. Бас Ерөнхийлөгчид дэмжлэг өгөх учиртай. Н.Энхбаяр ингэж Ц.Нямдоржийг өөртөө "элсүүлээд" дараагийн түншээ С.Баяраар сонгожээ. С.Баяр бол улстөрчийнхөө хувьд бараг дур ханаагүй хүн гэхэд болно. М.Энхболдыг огцруулж оронд нь түүнийг Ерөнхий сайд болгоно гэхэд бараг бэлэн болов уу. Намд нь түүнээс өөр кандидат одоогоор байхгүй. Хэдийгээр Ц.Мөнх-Оргилыг нэрлэдэг хэдий ч энэ удаа олон санаа гаргаж зам хуваалгүй хамтран ажиллахаа чухалчилж байгаа. Ийнхүү Н.Энхбаяр уурлаж улс төрийн өшөө авалтаа эхлүүллээ. Энэ нь Монголын улс төрд цунами дэгдээх нь. Мэдээж МАХН-ын лидерүүдийн энэ том хагарал сөрөг хүчинд амттай зууш болно. Үйл явдал хэрхэн өрнөхийг ирэх долоо хоног харуулаад өгөх болно. Харин дээр дурдсан Их өрийг тэглэхэд байгуулсан маш нууц меморандумын нэг хувь өдгөө Сангийн яамны нууцын архивт байх магадлалтай. Энэ нууцыг мэдэж байгаа хүмүүс бол Ерөнхийлөгч, Санхүү эдийн засгийн дэд сайд Ч.Ганзориг, ТӨХ-ны дарга Д.Сугар, ЗГХЭГ-ын Буяндэлгэр, Х.Бадамсүрэн нар гэдгийг Монголын ард түмэнд ховломоор санагдлаа. 
Л.Мөнхбаясгалан
