Монголын ноолуурын чанарыг хятадууд муутгадаг

Ноолуур бэлтгэлийн ажил энэ өдрүүдэд ид явагдаж байна. Хамгийн сүүлийн мэдээгээр манай үндэсний үйлдвэрлэгчид 600 гаруй тонн ноолуур цуглуулж аваад байгаа аж. Харин хятадууд болон ченжүүд 2000 тонныг бэлтгээд байгаа гэнэ.
Одоохондоо килограмм ноолуурын үнэ 43-44 мянган төгрөг байна. Өнөө жил нийтдээ 4600 тонн ноолуур бэлтгэх тооцоо байгаагийн талаас илүү хувь нь бэлтгэгдчихжээ. Жилийн жилд болоод л өнгөрдөг үндэсний үйлдвэрлэгчид болон хятадуудын энэхүү тэнцвэргүй өрсөлдөөний хажуугаар Монголын ноолууртай холбоотой өөр асуудал бас босоод ирж. Юу гэвэл, монгол ямааны ноолуурын микрон сүүлийн жилүүдэд буурч байгаа гэнэ. Микрон буурна гэдэг нь ноолуурын нарийн, зөөлөн чанар нь муудаж байна гэсэн үг аж. Ноолуурын чанар ийнхүү буурч байгаагаас Монголын ноолууран бүтээгдэхүүний үнэ ч мөн буурч байгаа гэж мэргэжлийн хүмүүс санаа зовних болжээ. Өнгөрсөн онд улсын хэмжээнд 13 сая ямаа тоологдсоноос 4,2 сая нь эр ямаа аж. Эр болон нас гүйцсэн ямааны ноолуур бүдүүн ширхэгтэй, харин эм болон залуу ямааных илүү нарийн, зөөлөн байдаг юм байна. Тухайлбал, монгол борлонгийн ноолуурын микрон дундаж нь 13,5-14 микрон/мкм/ байдаг бол ухна болон нас гүйцсэн эр ямааных 16-17 мкм байдаг байна. Хоорондоо хэр их зөрүүтэй нь тодорхой харагдаж байгаа биз. Тэгвэл ямаан сүргээ залуу байлгавал ноолуурын чанар өнөөдрийнхөөс эрс дээшлэх гэнэ. Нэг үгээр хэлбэл, сүргийн бүтцээ залуу байлгах асуудал босч ирж байна гэж болно. Манай ноолуур яагаад бүдүүрээд, чанарын үзүүлэлт нь буураад байгаагийн учрыг лавлатал хятадууд буруутай гэнэ. Учир нь хятадууд ноолуур авахдаа чанарыг нь харгалзахгүй, зөвхөн жингээр нь өндөр үнэ төлөөд авчихдагаас малчид ямаагаа өсгөхдөө сүргээ залуужуулах, бүтцийг нь анхаарахаас илүүтэй ахиухан ноолуур өгдгөөр нь томхон биетэй нас бие гүйцсэн байхыг нь илүүд үзэх болсон аж. Ийнхүү хятадууд ноолуур авахдаа чанарыг үл хайхран авдаг нь монгол ноолуурын чанар муудахад түлхээс болж байна гэж мэргэжилтнүүд үзэж буй юм. Өнөөдөр бодитой оршиж буй энэ явдал гадаад зах зээлд Монголын ноолууран бүтээгдэхүүн чанаргүй гэсэн ойлголт төрүүлж байгааг ч анзаарахгүй өнгөрч боломгүй. Хэрвээ түүхий ноолуурын экспортыг хорьчих юм бол ямаан сүргийн бүтцийг сайжруулж залуужуулах ажил давхар хийгдчихнэ ч гэж Ноолуурын холбооныхон үздэг юм билээ. Одоо Үйлдвэр, худалдааны яамныхан Дэлхийн худалдааны байгууллагатай угаасан ноолуурын экспортын татварын асуудлаараа ид хэлэлцэж байна. Манайх тус байгууллагад элссэнийхээ дараа экспортод гаргаж буй ноолуурт үнийн дүнгийн 30 хүртэлх хувийн татвар ногдуулах болсон. ДХБ-тай тохиролцсон энэ гэрээний хугацаа өнгөрсөн нэгдүгээр сарын нэгэнд дуусчихаад байгаа. Тиймээс манайхан үүнийг цааш нь сунгаж өгөөч гэж л ДХБ-тай яриад байгаа юм. Тэгвэл Ноос ноолуурын холбоо Монгол Улс ноолуурын экспортын татварын асуудлаа ерөөсөө орхих хэрэгтэй. Гагцхүү экспортлохыг бүрмөсөн хориглох нь л зүйтэй юм гэсэн санааг дэвшүүлж байгаа. Юутай ч өнгөрсөн жилүүдийн туршлагаасаа харахад дээрх 30 хувь хүртэлх татвараас манай улс нэг их ашиг олоогүй, хятадуудын хувьд энэ нь өндөр босго болж чадахгүй байсаар тэдэнд хамаг ноолуураа алдсаар ирлээ шүү дээ. 
Н.Пагма 

