Өрөөсөн гараараа дугуй унаад инээвхийлэн давхиж явна гэнэ

Туулын загас үхэж, шуугиан тарьсан нь саяхан. Юунаас болов, хэрхэв, яав гэх эрлийн эцэст Хятадын хөрөнгө оруулалттай, манайд үйл ажиллагаа эрхлээд нэлээд хэдэн жилийн нүүр үзсэн хэрээр олз ашиг ч ихийг хуримтлуулсан үйлдвэрүүд хэргийн эзэн, хэнгэргийн дохиур болж таарсан.
Нийслэлийн Засаг дарга тэргүүтэй төлөөлөгчид Туулыг хордуулах шалтгаан байж мэдэх бүсэд ажиллахдаа үйлдвэрийг хаасан байтал нууцаар ажилласаар байгаа үйлдвэр бий бололтой. Өөр улсад ажиллахдаа байгаль орчныг нь бохирдуулах, үйл ажиллагааг зогсоосон дарга даамлын нь шийдвэрийг зөрчих эрхтэй төдийгүй насанд хүрээгүй хүүхдийг тахир дутуу болгочихоод хэнэггүй толгойлох "Би-Си" үйлдвэрийн удирдлагатай уулзахаар "Даяар Монгол" тэргүүтэй эх оронч, үндсэрхэг үзлийг хамгаалдаг хөдөлгөөнийхөн өнгөрсөн долоо хоногт газар дээр нь очсон гэнэ. Баргийн хүн байж тогтох аргагүй жижигхэн амбаартаа тоос шороо бужигнуулан хууль бус ажлаа үргэлжлүүлэх нь хэвээр л. Гэхдээ энэ удаа "Би-Си"-гийнхэн үйлдвэрлэл эрхлэх орчин тойрондоо бус амьд хүнд хэрхэн хандаж, гэм зэмгүй явааг өгүүлье. "Би-Си" үйлдвэрт одоогоос жил орчмын өмнө ажиллаж байгаад гараа тасдуулсан хүүгийн эцэг эх гайхаш тасарч, хэнд хандахаа мэдэхгүй аргаа барахдаа хөдөлгөөнийхөнд өргөдөл гаргажээ. Өргөдлийг үзвэл Булган аймгийн Баяннуур сумаас ирсэн Б.Даваадоржийн насанд хүрээгүй хүү Д.Сайнбилэг ээжийн хамт "Би-Си"-д ажиллах болж. Ажлын байранд бол зэрэгцээд шахам зогсох хоёр биесээ тэмтэрч олох хэмжээнд тоос шороо бужигнасан байдалтай хэмээн Д.Сайнбилэг өгүүлжээ. Ингэж багахан хэмжээний ноос боловсруулан дунд нь ноолуур нууж хилээр гаргадаг юм гэнэ. Хүү сар шахам ажилласны эцэст нэг удаа ухаан алдаж унасныг өнөөх үзэгдэх орчин муутай газар хэн ч олж хараагүй юу, харсан ч төвөгшөөсөн үү бүү мэд. Харанхуй, манарсан шороон дунд ёлтойсон гэрэлийн дор ухаангүй хэвтэх хугацаанд үйлдвэрийн хэрэгсэл гарыг нь огтолж орхижээ. Ослын дараа хятадууд, удирдлага нь арга хэмжээ авахгүй хугацаа алдаж. Өөр тасагт ажилладаг ээж нь хүүгээ авч, аавыг нь дуудуулснаар эмнэлгийн тусламж үзсэн юм билээ. Боловсруулж байсан ноолуурын дундаас ухаж хүүгийнхээ тасарсан гарыг олж авсан нь зүүд шиг. "Би-Си"-гийн удирдлага монголчуудыг байнга доромжилдог, өдрийн 12 цагаар агааргүй, халуун, эрүүл ахуйн шаардлага хангахгүй орчинд ажиллуулдаг байж. Гар, хөл хөдлөх л бол хэнийг ч ажиллуулдаг "Би-Си"-гийн заншил 17 настай хүүг тахир дутуу болгосон нь энэ. Ядахад, орон нутгаас шилжиж ирсэн Б.Даваадоржийнх албан ёсоор оршин суух газаргүй, буусан газар нь хэтийдсэн дур зоргоороо аашилж заншсан хятад үйлдвэрийн хаяанд шахам. Үйл явдлын дараа хууль хяналтын байгууллагаар явах болтол "Би-Си" компанийн эзэн Хасаа арга сэдэж эхэлсэн бололтойдог. Том, жижиг хоёр машин сэлгэж унадаг тэрбээр монгол хэлээр нэлээд сайн ярьдаг гэсэн. Ямартай ч хүүгийн 18 сар ажиллахтай тэнцэх хөдөлмөрийн хөлс, эмчилгээний өртөг, эмнэлэгт байх хугацааны зардал хэмээн гурван сая төгрөг өгчээ. Тахир дутуу болсон хүүгийн аав Б.Даваадоржийн албан бус эх сурвалжид хэлснээр 90 сая төгрөг өгье, орон байртай болгоё гэж "Би-Си"-ийн захирал Хасаа амласан байна. Гэвч хэргийг хааснаас хойш нэг ч удаа уулзаагүй гэсэн. Өнөөдөр Д.Сайнбилэг хүү өрөөсөн гараараа дугуй унан, инээвхийлэн давхиж явна гэнэ. Одоохондоо нас бага түүнд аав, ээж нь байгаа юм болохоор ядуу зүдүү ч тэдний нь хайр энэрэл гар байтугайг орлоно байх. Амьдралд бие даах, үүр гэртээ ганцаараа үлдэхийн цагт яах вэ. Өрөөсөн гар нь эгмээрээ тасарсан, хөдөлмөрийн чадваргүй хүн байтугай хоёр гартай идэр залуухан эрчүүдэд өнөөдөр ажил олддог билүү. Ажил хийж, амин зуулга залгуулаад явдаг нэгнийг нь ч хар ажилтай, бага орлоготой хэмээн гоочилно уу гэхээс ханилж суудаг эмэгтэй хэд байх бол. Пүрэв гаригт юу болов: Хөдөлгөөнийхний төлөөлөл таван ч залуу "Би-Си" компанид очсон юм гэсэн. Өгсөн амлалтаа биелүүл хэмээн шаардахад Хасаа ч зөвшөөрч, тэд хотын төв рүү гарч. Харин хятад үйлдвэрийнхэн "Хүн барьцаалаад явчихлаа" гэсэн дуудлага өгч, яах ийхийн зуургүй Баянгол дүүргийн цагдаагийнханд асуудлыг шийдэх эрх мэдэл очжээ. Үйлдвэрийн эзэн, хохирогчийн аав хоёртой уулзъя гэж өрөөндөө үлдээгээд, бусдыг нь гаргасан байцаагч Өлзий бараг хоёр цаг шахам болж. Зөвхөн Хасаатай л уулзах гэж ингэж удаж л дээ. Б.Даваадоржийг бол хэдхэн минутын дараа өрөөнөөсөө гаргачихаж. Дүүргийн цагдаагийн газар очиход тэндхийнхэн хятад эзэн Хасааг хараад "Чи энд юу хийж яваа юм бэ, ажил сайн уу" гэхчилэн хэзээний танил, дотно байдлаар гар барьж угтсан юм гэсэн. Гэм буруугаа хүлээж, амлалтаа биелүүлье гэмээн дохилзож байсан ноён Хасаа байцаагчийн өрөөнөөс гарч ирэхдээ "Намайг иргэний хөдөлгөөнийхөнтэй бүү ярилц, асуудлыг бид шийдэж өгнө гэж хэлсэн" хэмээн хараа дээгүүр болжээ. Цагдаагийн хэсэгт хүргэгдсэн хөдөлгөөний залуус Хасааг дуудан, ядаж протезон гар хийлгэж өг гэхчилэн унаж ирсэн машины л орчимд хоргоон тодорхойлолтод гарын үсэг зуруулах хооронд хошууч А.Болдбаатар "Та нар наад хүнээ явуулаач, яах гээд байгаа юм бэ" хэмээн загнаж байж. 
Б.ХАЖИДМАА