Эрхүүгийн тэмдэглэл

Шинэ жилийн гоёлоо хэдийнэ өмсчээ, Эрхүү. Гудамжнаа сүглэгэр сүглэгэр гацуур чимэглэлээ гайхуулан намилзаж, шинэ жилийн бэлгэдэл гялтагнуур саа энд тэндгүй гялалзан сэтгэл гижигдэнэ.
Арванхоёрдугаар сар гарч, Санта Клаус цас мөсний орноосоо чаргаа хөлөглөн гарах дөхчихөөд байхад Ангар мөрөн уур манан савсуулан урссаар байсан. Сонин хэвлэл, телевизийн сэтгүүлчдээс бүрдсэн 20 гаруй хүний бүрэлдэхүүнтэй баг Эрхүү хотыг зорьсон нь тэндхийн усан цахилгаан станцын үйл ажиллагаатай танилцах зорилготой байлаа. Түлш, эрчим хүчний яамны усны бодлого хариуцсан ахлах мэргэжилтэн Ц.Санчин сэтгүүлчидтэй хамт явсан нь усан цахилгаан станцын тухай ерөнхий ойлголтыг бидэнд энгийнээр тайлбарлаж, орос ах нарын их бүтээн байгуулалтыг биетээр тайлбарлаж өгөх үүргийг хүлээсэн. Ангар мөрөн дээр нийт гурван усан цахилгаан станц байдаг ажээ. Одоо дөрөв дэх нь бас баригдаж байгаа гэсэн. Усан цахилгаан станцын хувьд анхны баригдах зардал өндөр байдаг хэдий ч ашиглалтын зардал гэж бараг байхгүй, дээрээс нь гаргаж авч байгаа эрчим хүч нь маш хямд учир эдийн засгийн асар их ач холбогдолтой гэж үздэг юм билээ. Ангар мөрөн дээр барьсан цувраа усан цахилгаан станцуудын хувьд Эрхүү хотын эрчим хүчний 70 хувийг нь үйлдвэрлэж, зэргэлдээ хотууд, томоохон үйлдвэрүүдийг хямд эрчим хүчээр бүрэн хангадаг юм гэсэн. Ангар мөрөн дээр гэхэд Иркутскийн буюу Эрхүүгийн, Братскийн, Усть Илимскийн гэсэн гурван УЦС байдаг бөгөөд баригдаж буй нь Богучанскийн УЦС юм. Тэнд УЦС барьж болох эсэх, усны хүч нь хэр байгаа талаар бүр 1935 оноос судалж эхэлсэн аж. Харин Орост ид бүтээн байгуулалт эрч хүчтэйгээр өрнөж байх 1950 онд яг Эрхүү дотроо хотоороо нэрлэсэн усан цахилгаан станцыг барих шийдвэрийг гаргасан юм байна. Энгийнээр тайлбарлахад УЦС гэдэг нь усны хүчээр том хөдөлгүүрүүдийг эргүүлж, тэндээс бий болсон цахилгааныг татаж аваад цааш тараадаг даалгавартай л газар юм билээ. Гэхдээ тэрхүү гидро хөдөлгүүрүүд хүчирхэг эд л дээ. Эрхүүгийн УЦС нь нийт найман хөдөлгүүртэй. Үйлдвэрийн хувьд 1959 оны өвлийн хүйтэн ид тачигнаж, ес эхлэх үеэр нээгдсэн аж. Харин үйлдвэр ашиглалтад орохоос гурван жилийн өмнө Харьковт хийгдсэн өнөөх гидро хөдөлгүүрүүд одоо ч хэвийн ажиллаж байгааг сонссон чинь гайхмаар байсан шүү. Оросууд ч юм хийхээрээ хийсэн шиг хийдэг болохоор тэр байх л даа. Бараг шинээрээ гялалзах нь холгүй байдаг тэр хөдөлгүүрийг долоон жил тутам зассаар ирсэн гэсэн. Гэхдээ энэ станц зарим хуучны нүсэр эд хэрэгслээ Германы "Siemens"-ээр шинэчлээд эхэлсэн харагдана лээ. Ер нь УЦС гэдэг чинь тийм ч нүсэр том байгууламж биш аж. Ойролцоогоор Ангар мөрөн дээрх гурван км урттай гүүр гээд харчихаар л эд байсан. Дээгүүр нь автомашины ч гүүртэй. Хоёр талын бетонон байгууламж нь манай Энхтайвны гүүрний хоёр талын суурь шиг л хэмжээтэй байх. Гэхдээ харьцангуй өндөр. Орон сууцны байшингаар бол есөн давхар байр шиг юм уу даа. УЦС гэж нэг их өндрөөс унагасан хиймэл хүрхрээ байдаг юм байх гэсэн төсөөлөл Эрхүүгийн УЦС дээр тэс эсэргээрээ өөрчлөгдлөө. Цаанаа тусдаа хоолойгоор орж ирээд ах дүү найман хөдөлгүүрийг эргүүлж, эрчим хүч үйлдвэрлэж "ядарсан" усыг Ангар руу нь эргүүлэн нийлүүлж байв. Үйлдвэр энэ тэр нь гол мөрөнд хортой гэсэн ойлголт байхгүй гэж тайлбарласан нь үнэндээ гайхаш төрүүлсэн. Гэтэл үйлдвэрээс гарч байгаа ус цэвэршүүлсэн ус шиг л гэнэ. Ууж ч болох ажээ. Учир нь Байгал нуураас орж ирэх усыг олон давхар тороор шүүж үйлдвэр рүү оруулдаг юм байна. Зарим УЦС-ын хувьд загас жараахайгаа тусгай сувгаар эх гол руугаа шилжүүлдэг бол тус станцын хувьд тор тавьж өөр газар руу урсгадаг онцлогтой аж. Эрхүүгийн УЦС нь гад- наас нь харахад томоохон гүүр мэт, дотроо ч чимээгүйхэн хүжигнэх хөдөлгүүрийн танхим нь дунд сургуулийн биеийн тамирын хоёр заал шиг л юм. Тэнд ажиллагсад ч байхгүй. Байгаагаас Лениний том зураг л хөдөлгүүрүүд хэвийн ажиллаж байгааг хянаад зогсч байсан. Үнэндээ ч ашиглалтын зардал байхгүй гэдэг нь энэ байх. Нүүрс шатаан дулаан, цахилгаан үйлдвэрлэдэг Дулааны цахилгаан станцын хувьд нийт үйлдвэрлэсэн эрчим хүчнийхээ 30-40 хувийг эргүүлээд ашигладаг гэсэн тооцоо байдаг. Харин ганц цахилгаан үйлдвэрлэдэг хэдий ч УЦС-ын хувьд эрчим хүч нь тун хямдхан гэсэн. Гэхдээ оросууд чухам ямар үнэ өртөгтэй байдгийг хэлсэнгүй. Дулааны цахилгаан станцынхаас л хэд дахин хямд гэж байв. Тэдний хэлэхгүй байгаа нь ч аргагүй. Монголчууд тэднээс эрчим хүч авдаг учраас хэдэд үйлдвэрлэдгээ хэлж болохгүй биз. Гэхдээ тэнд амьдарч байсан нэг хүн гурван жилийн цахилгааны төлбөрт 80-90 ам.доллар төлж байсан гэхээр багцаа нь буух байх. Өдгөө манайд Эгийн голд усан цахилгаан станц барих тухай ид яригдаж байна. Хөрөнгө мөнгөний асуудал нь ч бараг шийдэгдсэн байгаа. Хэрэв Эгийн голд усан цахилгаан станц баригдчихвал баруун аймгуудын цахилгааны асуудал бараг л шийдэгдчих аж. Баруун гэлтгүй улс маань цахилгааны баталгаатай эх үүсвэртэй болох юм байна. Оросууд Ангар мөрөн дээрээ гурван том усан цахилгаан станц бариад хямдхан цахилгаан хэрэглээд амар тайван сууж байна. Ангар мөрөн Эгийн гол хоёрыг хүйн холбоотой хэмээн ярьдаг. Дэлхийн цэвэр усны томхон нөөц гэгддэг Байгал нуурт 100-гаад гол цутгадгаас ганцхан гадагшаа урсдаг нь Ангар. Үүнтэй адил төстэй гол Монголд байдаг нь Эг. Хөвсгөл далайд 99 гол цутгадгаас ганцаараа харийг зорьдог нь Эгийн гол билээ. Сэтгүүлчид усан цахилгаан станцын үйл ажиллагааг сонирхохын өмнө Эрхүүгийн Эрчим хүчний музейг сонирхсон. Мөн АЙСТ телевизээр ч орсон юм. Тэнд нийт долоон телевиз байдгаас ганцхан АЙСТ өөрсдөө нэвтрүүлгээ бэлтгэдэг гэсэн. Жижигхэн ч цомхон тохилог байртай аж. Эднийх саяхан Эрхүүгийн мисс шалгаруулах үйл ажиллагааг зохион байгуулсан тухайгаа мэргэжил нэгтнүүддээ сонирхуулж сууна лээ. Албан ёсны ажиллагаа дууссаны дараа Байгал нуурын эрэгт хагас өдрийг өнгөрүүлэх завшаан бидэнд олдсон юм. Цэлэлзэн цэнхэртэх Байгалын тэртээ хөвөөнд хэдэн цагаан байшин, наахна нь завьтай нэг цэгийн төдий харагдах нь хаа нэгтээ харсан зураг шиг. Гэхдээ өлмий дор минь цэвэр цэнгэг далайн хүчит давалгаа ууртайхан хүрхрэн ирснээ төдхөнөө номхрон буцах нь сэтгэл цэлмээх ажээ. Эргийн дагуу оросууд утсан загасаа дэлгэн зүс буруу биднийг харангуутаа ам амандаа үнэ уралдуулан тослоо. Цаахна нь Байгалын чулуугаар хийсэн шүү гэсэн тодотголтой чулуун зүүлтээс эхлээд элдэв төрлийн дурсгалын зүйлийг өрсөн лангуу байна. Энд ирсэн хүмүүс тэнд ёс юм шиг худалдаа хийдэг аж. Байгал нуурын эрэг дээр зогсч байхад зун ч юм шиг, хаа нэгтээ хөвөх ангирыг харахаар намар ч юм шиг, цасанд дарагдсан уулсыг харахаар өвөл ч юм шиг, тийм нэгэн эргэж хургасан бодлоо эвхэн нутгийн зүг довтолгон ахуйд Байгал далайн 70 хувь нь Сэлэнгэ мөрний усаар сэлбэгддэг гэсэн үг санаанаас гарахгүй явлаа. Хэдий харанхуй болсон ч сарны гэрэлд дүүрэн цайвалзах Байгал далайн ус хажууханд минь юм шиг сэрүү татуулан байхыг галт тэрэгний цонхоор ширтсээр явав.
Д.ОЮУНТУЯА, Э.ЭНЭРЭЛ 
