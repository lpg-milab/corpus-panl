№247(16524)       
1986 оны аравдугаар сарын 15.
Хэвлэл захиалга

Ажлын шинэ өдрийг сонин, сэтгүүлийн шинэ дугаар, радиогийн шинэ мэдээгээр эхлэж нь манай хүмүүсийн амьдралд хэвшин тогтжээ. Чухам ийнхүү хөдөлмөрчдийн оюуны соёлын өдөр тутмын зайлшгүй хэрэгцээ болсон тогтмол хэвлэлийн захиалга улс орон даяар эхэлж байна. Өнөөдөр манай орны наймаас дээш насны нэг хүнд өдөрт тогтмол хэвлэлийн нэг дугаар ногдож байгаа нь улс орны эдийн засаг, нийгэм, улс төрийн амьдралын гол асуудал, олон улсын чухал үйл явдлын талаархи мэдээллийг хүн амд хүртээмжтэй хүргэх өргөн боломж олгож байгаа хэрэг мөн. Намын үзэл суртлын ажлын хүчирхэг хэрэгслийн нэг болсон тогтмол хэвлэлийн захиалгыг орон даяар зохион явуулах нь хөдөлмөрчдийн дунд хэвлэлийг сурталчлах улс төрийн томоохон кабинет ажил, манай уншигч ард түмний оюуны соёлын баяр юм. 

Үзэл суртлын дайчин зэвсэг, нам, ард түмний өдөр тутмын харилцааны хүчирхэг хэрэглүүрийн нэг болж байгаа тогтмол хэвлэлийг захиалах, тараах ажилд төв, орон нутгийн холбооны байгууллага гол үүргийг гүйцэтгэхийн зэрэгцээ хэвлэлийн төлөөлөгч болон хэвлэл тараагч олон мянган хүн идэвхийлэн оролдож байна. Мөн үүний зэрэгцээ хэвлэлээ сурталчлах, ирэх оны нийтлэлийн төлөвлөгөөтэй уншигчдыг танилцуулах, тэд аль сэдвийг илүү сонирхож байгаа, нийтлэлийн чанарыг хэрхэн үнэлж, түүнийг улам сайжруулах ямар санал бодолтой байгааг нь судлах, уншигчдын бага хурал, уншигч, редакцийн уулзалт зохиох зэрэг олон хэлбэрийн ажлаа улам чанаржуулж, нөлөө бүхий шинэлэг, сонирхолтой ажил сэдэх нь сонин, сэтгүүлийн газрын нэг гол үүрэг мөн. Намын анхан шатны байгууллага олон нийтийн бусад байгууллагын идэвхтэн сонгуультны хүчийг зохион байгуулан тухайн албан газартаа хэвлэл сурталчлах ажил зохиох хэрэгтэй байна, Энэ чухал кампанийн үеэр хэвлэлийн төлөөлөгчийн тайлан, уншигчдын санал бодол, эрэлт хүсэлтийг сонсож, дараа жилийн хэвлэл тараахад анхаарах, тогтмол хэвлэлийн редакцид хандсан эрэлт хүсэлтийг түргэн шуурхай уламжлах зэрэгт намын анхан шатны байгууллага идэвхтэй үүрэг гүйцэтгэх ёстой. 

Хэвлэл захиалгад хариуцлагагүй, ор нэрийн төдий хандах дутагдал гарсаар байгааг арилгах талаар холбооны байгууллагууд тодорхой ажил зохиох хэрэгтэй. Сэлэнгэ аймгийн Зүүнхараа хотын холбооны салбар энэ оны сүүлийн хагас жилд хөдөлмөрчдөөс хүлээн авсан гадаад хэвлэлийн захиалгаа хагас дутуу нэгтгэн дүгнэж мэдээлснээс 17 нэрийн 2000 шахам төгрөгийн хэвлэлийг орхигдуулан, уншигчдыг бүтэн зургаан сар захиалсан хэвлэлээр нь тасалдуулан хохироожээ. Хэвлэл захиалгад онцгой анхаарал санаачилга тавих нь хэвлэлийн редакц, ялангуяа орон нутгийн сонины редакцийн хувьд чухал ач холбогдолтой. Гэтэл Булган аймгийн << Дэвшилт сонины газар уншигч редакцийн уулзалт зохиохын тулд сониноо Могод сумын бүх айлд хүргэнэ гэж 300 гаруй өрхтэй тус суманд энэ оны эхний хагас жилийн дугаарыг 140 - 170 ширхгээр илүү явуулж ихээхэн үргүй зардал гаргажээ. Хэвлэл захиалуулах, тараах ажилд баримжаагаар хандаж зарим газарт хэвлэлийг илүү ачуулах, заримд дутаах явдал гарсаар байна. Хэвлэлийг захиалагчдад шуурхай хүргэх ажилд намын анхан шатны байгууллагуудын тогтмол хяналт зайлшгүй шаардлагатай. Нийслэлээс олон зуун километрийн алсад байгаа сум, бригадын төвд ихээхэн зардал, хүч хэрэглэж байж хүргэсэн хэвлэлийг малчдад тараахгүй, тав, арав хоногийн дараа бөөгнүүлж байж хүргэдэг дутагдал давтагдсаар байна. Хэвлэлийг малчдад шуурхай хүргэхэд сумын нам, захиргааны байгууллагын анхаарал санаачилга чухал үүрэгтэй юм. 

Хүн бүрт сонирхдог хэвлэлээ захиалах бололцоо олгохын тулд төв, орон нутгийн нам, улс, олон нийтийн байгууллага, холбооны газрууд хэвлэл захиалгын эхлэх, дуусах хугацааг эртээс зарлах, ухуулах болон зурагт хуудас гаргах, хэвлэлийн төлөөлөгчдөд зөвлөлгөө өгөх зэрэг уламжлалт ажлын зэрэгцээ тогтмол хэвлэлээр үзэсгэлэн гаргах, сонин, сэтгүүлийн нийтлэлийн чиглэлийг сурталчлах зэрэг уншигч олны сонирхлыг татахуйц ажлын шинэ арга хэлбэрийг санаачлан олж зохиох хэрэгтэй байна. 

Хэвлэл захиалгыг үйлдвэр, аж ахуйн газар, албан байгууллагаар, шуудангийн хайрцгаар, айл өрхөөр хийж байгаа одоогийн нөхцөлд тэтгэвэрт гарсан буюу гэрийн ажилтай хүмүүсийг хэвлэл захиалгад өргөн хамруулахын тулд сум, бригадын хэвлэлийн төлөөлөгчийг тэдгээр хүмүүстэй биеэр уулзан захиалгыг хугацаанд нь авахуулах талаар нам, олон нийтийн байгууллага онцгой анхаарвал зохино. 

Хэвлэл захиалгын ажил орон даяар өрнөж байгаа энэ үед намын байгууллага уг ажлын явцад тогтмол хяналт тавьж, зөвхөн олон хэвлэл захиалуулах гэж тооны хойноос хөөцөлдөх биш, хүн бүрт хэрэгцээтэй хэвлэлээ авч унших бололцоогоор хангахад онцгой анхаарвал зохино. Зөвхөн холбооны салбаруудаар төдийгүй үйлдвэр, аж ахуйн болон албан газруудаар захиалга, тараалтыг эрхэлсэн 4000 гаруй хэвлэл хүргэгч, төлөөлөгч ажиллаж байгаа нь хэвлэл захиалгын айлыг хугацаанд нь шуурхай зохион явуулж болох их хүч юм. 

МАХН-ын XIX их хурлаас << Тогтмол хэвлэл, бусад ном зохиол хэрэглэгч эзэндээ янз бүрийн шалтгаанаар ихээхэн хожимдож хүрч байна. Үүнд хүмүүс зүй ёсоор дургүйцэж байна >> гэж уншигчдыг тогтмол хэвлэлээр шуурхай үйлчлэх ажилд оршиж байгаа дутагдлыг тэмдэглэн заасныг холбогдох байгууллагууд, ялангуяа төв, орон нутгийн нам, улс, олон нийтийн болон холбооны байгууллагууд анхаарч ажиллан, хэвлэл захиалгыг хугацаанд нь бүх нийтийг хамарч шуурхай зохион байгуулах хэрэгтэй байна. 

