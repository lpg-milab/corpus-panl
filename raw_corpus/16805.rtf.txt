№215 (16805)
1987 оны есдүгээр сарын 8 
Хөрөнгийн өгөөж хөдөө аж ахуйд 

Хөдөө аж ахуйн хөрөнгө оруулалтыг атар эзэмших, хөдөө аж ахуйд машин, техник нэвтрүүлэх, тэдгээрийн бүтэц маркийг төгөлдөржүүлэх. бэлчээр усжуулах, малын хашаа байрны хангамж, тэжээлийн баазыг бэхжүүлэх, үржил - селекцийн ажлыг сайжруулж, сүргийг эрүүлжүүлж, үр ашгийг дээшлүүлэхэд чиглүүлсний үрээр эзэмшсэн эргэлтийн талбай 1986 оны байдлаар 1258, 2 мянган га-д хүрч, жилдээ 869, 4 мянган тонн үр тариа, 132, 8 мянган тонн төмс, тавиад мянган тонн хүнсний ногоо хураан авах бололцоог бүрдүүлж, эх орны гурил, төмсний хэрэгцээг өөрийн үйлдвэрлэлээр бүрэн хангадаг боллоо. Малын тэжээл бэлтгэлт сая гаруй тонн тэжээлийн нэгжид хүрч, бэлчээрийн жаран хувийг усжуулж, усалгаатай хадлан, тариалангийн талбай өргөжлөө. Хөрөнгө оруулалтын ийм өсөлтийг хэмжих гол зүйл нь эхний болон завсрын үзүүлэлт биш эцсийн өндөр үр дүн байх ёстой гэдэг шаардлагын үүднээс авч үзвэл дээр дурдсан ажлын үр өгөөж хангалтгүй байгаа юм, 

МАХН-ын Төв Хорооны III бүгд хурал дээр нөхөр Ж. Батмөнх хэлэхдээ: << Манай ажлын доголдол дутагдлаас шалтгаалж, хөрөнгө оруулалтыг эзэмших үед ч, бий болгосон үндсэн фондыг ашиглах үед ч ихээхэн нөөц алдаж байгааг шууд хэлэх хэрэгтэй >> гэжээ. Сүүлийн таван жилд улсын дунджаар га тутмаас хураасан үр тариа, төмс, хүнсний ногоо, нэг малаас ашигласан ноос, сүүний гарц тууштай нэмэгдээгүйгээс гадна услалтын систем, саалийн механикжсан ферм, эмчилгээ тэжээлийн цэг, тэжээлийн үйлдвэрүүд зэрэг эрчимтэй хөгжих ёстой нэгжүүдэд их хэмжээний хөрөнгө хүч зарцуулсны үр ашиг мөн хангалтгүй байна. 

Сүүлийн хорь гаруй жилд улсаас хагас миллиард төгрөгийн хөрөнгө зарцуулан барьж байгуулсан инженерийн хийцтэй 140-өөд том, жижиг услалтын систем төслийн хүч чадлаараа га - гаас 20 - 25 центнер үр тариа, 120 - 140 центнер төмс, 200 центнерээс доошгүй хүнсний ногоо, 0, 8 - 1, 5 тонн тэжээлийн нэгжтэй тэнцэх хэмжээний бүтээгдэхүүн дунджаар өгөх ёстой байтал олонхи услалтын системээс хураан авсан үр тариа, төмс, хүнсний ногоо, тэжээлийн ургамал төслийн хүч чадлынхаа 35-60 хувиас хэтрээгүйгээр барахгүй олон арван услалтын систем усалгаагүй тариалалт талбайгаас ч доогуур ургац өгч, алдагдал гаргажээ, 

Байгаль, цаг уурын эрхшээлээс төдий л хамаарахгүй хэмжээнд байгуулагдсан сүүний механикжсан фермүүд төслийн хүч чадлынхаа гучаад хувийг дутуу эзэмшиж, тэжээлийн үйлдвэр, цехүүд ч хүч чадлаа жигд сайн ашиглаж, хөрөнгийн өгөөжийг дээшлүүлж чадаагүй байна. Тухайлбал, нэгэнт барьж бий болгосон жилд арван мянган тонн витаминт өвсний гурил үйлдвэрлэх төслийн нийлбэр хүч чадлын дөнгөж арав гаруйхан хувийг ашиглаж байна. Түүхий эд, шуудай сав дутагдах зэрэг төдийлөн хүндтэй биш шалтгаанаар тэжээлийн үйлдвэрүүд хүч чадлынхаа 30 - 50 хувийг дутуу ашиглаж байна. Үүнд нөлөөлсөн ноцтой шалтгаан, онцгой бэрхшээл байхгүй, харин аж ахуйч бус, хариуцлага, санаачилгагүй ажиллагааны уршиг болсон дээрх дутагдлыг цаг агаарын нөхцөлтэй холбоотой мэтээр тайлбарлан, хүний хариуцлагаас хөндийрүүлж, улс нийгмийг хохироодог зарчимгүй хандлага, хуучирсан сэтгэлгээ, хоцрогдсон арга барил л хамгийн аюултай саад тотгор болж байна. 

Хариуцлага, санаачилга, зохион байгуулалтгүй, технологийн горим сахидаггүй, тайлан тооцоогүй, салан задгай хүмүүсийн зохисгүй ажиллагааг өөрчлөхгүйгээр хөрөнгийн өгөөжийг дээшлүүлж чадахгүй. Түүн дээр газар тариаланд бол бордоо, усалгаа, шилдэг технологи техник өргөн хэрэглэх, мал аж ахуйд бол үүлдэр угсааг сайжруулах, тэжээлийг зохистой ашиглахаас гадна зориулалттай барилгыг тогтоосон хугацаанд чанартай барих, ариг гамтай эзэмших, хашаа, худгийн байршил, хийц, хэмжээг нутаг орны болон малын экологи, үүлдэр угсаанд зохицуулан зөв байршуулж, төрөлжүүлэх, төвлөрүүлэх асуудлыг нарийн шийдэж байх шаардлагатай юм. 

Одоогийн баримталж байгаа норм, нормативыг хянаж, орчин үеийн шинэ техник технологийн ололтыг нэвтрүүлэх, эзэмших, үйлдвэрлэлийн үндсэн нэгжид гарч байгаа зардлын хэтрэлт хэмнэлтийг тухай бүр хатуу тооцоолж хэмнэснийг урамшуулж, хэтрэлт бүрт шалтгааныг илрүүлж буруутай байгууллага, хүмүүст хариуцлага хүлээлгэж дутагдлыг дор дор нь арилгах зарчимч, ажил хэрэгч хяналт шалгалтын механизм, хөшүүргийг тууштай хэрэглэвэл зохино. 

Олон зуун сая төгрөг зарцуулж барьж байгуулсан барилга байгууламж, машин техник, тоног төхөөрөмж бүрийг үр ашигтай, өгөөжтэй ашиглах асуудал төв, орон нутгийн нам, захиргааны байгууллага, холбогдох хүмүүсийн хариуцлагаас, тэдний эх оронч ажил хэрэгч чанараас шууд шалтгаалж байгаа учир ийм дутагдал бүрийг намын гишүүд хамтын оюун ухаанаар шүүн хэлэлцэж засч, залруулж байх ёстой. 

Чанар, үр ашгийг дээшлүүлэх талаар дэвшүүлсэн Намын эдийн засгийн бодлогыг хэрэгжүүлж, нэгэнт бий болсон үйлдвэрлэлийн потенциалыг бүрэн ашиглах, хөрөнгийн өгөөжийг дээшлүүлэх талаар тавих эдийн засгийн төв байгууллагууд, хууль хяналтын байгууллагын шаардлага хяналт сул байгааг ч анхаарах цаг болжээ. Хөдөө аж ахуйн үйлдвэрлэлийн барилга байгууламж, төрөл бүрийн машин, тоног төхөөрөмж, материал болон өндөр ашиг шимт мал худалдан авах зэрэгт түрүү түрүүчийн хөрөнгө оруулалтын үр дүнг тооцохгүй сул гар гаргадаг заншил шинэ таван жилд бас л үргэлжлэх хандлагатай байна. Байнга өсөн нэмэгдэж байгаа хөдөө аж ахуйн үндсэн хөрөнгийг өнөөгийн өндөр шаардлагад хүртэл хамгийн их үр өгөөжтэйгөөр, хүч чадалд нь хүргэн ашиглах, 
өргөтгөсөн нөхөн үйлдвэрлэлийг тууштай явуулж, эрчимжүүлэх намын эдийн засаг, нийгмийн бодлогыг бүтээлчээр хэрэгжүүлэх талаар БНМАУ-ын Хөдөө аж ахуйн Яам, Нэгдлийн холбооны дээд зөвлөл ( сайд бөгөөд дарга нь нөхөр Ш. Гунгаадорж ) тэрчлэн сангийн аж ахуй, нэгдлүүдийн удирдлага, тэдгээрийн хамт олон онцгой идэвх санаачилга гаргахыг социалист байгуулалтын үйл явц, эх орны эрх ашиг хатуу шаардаж байна. 

