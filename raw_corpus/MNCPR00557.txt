УЯНГЫН УРАГДСАН БАЙГАЛЬ, "ӨЛТ"-ийн ГУНДУУ ТӨРХ

Өвөрхангай аймгийн Уянга сум арван мянга гаруй хүн амтай. Тус сумын нутаг Онги голын гол цутгалангийн нэг Өлтийн аманд "Эрэл" компани 15 жил алт олборлосон. Тэдний ашиглаад орхисон талбай дээр гар аргаар сумын хүн амтай тэнцэх хэмжээний иргэд алт ухаж амь амьдралаа авч явна. 
Гар аргаар алт олборлох энэ үйлдэл одоогоос арваад жилийн өмнө эхэлсэн боловч өнөөдрийг хүртэл хуулиар хүлээн зөвшөөрөгдөөгүй байгаа юм. Хуулиар хүлээн зөвшөөрөгдөөгүй учир хууль бус үйлдэл болж байгаа юм. Хууль бус үйлдэл учир тэдэнтэй цагдаагийн байгууллага хууль бусаар харилцдаг бололтой. Уянга сумын "Өлт"-д гар аргаар алт олборлож байгаа иргэдтэй УИХ-ын гишүүн З.Энхболд, Г.Батхүү, Р.Бадамдамдин нар энэ сарын 4-нд очиж уулзлаа. Иргэд төрийн түшээдэд өөрт оногддог хувь тавилан зовлонгоо хэлж байна. Бүр лавлаж асуусан. Тэнд алт олборлож байгаа иргэд "Эрэл" компанийн алт олборлох хээрийн анги удахгүй ажилдаа гарна. Тэр цагт биднийг хөөнө яаж амь зуух вэ гэж. Энэ асуултад УИХ-ын гишүүн Г.Батхүү "Энэ бол хуулиар зохицуулагдалгүй өнөөдрийг хүрсэн. УИХ удахгүй Гар аргаар ашигт малтмал олдворлох хууль батална. Тэр болтол та бүхнийг эндээс хөөхгүй" хэмээн хариулж байв. Ийм шар тос шиг үг сонссон гараар алт олборлогчид "Та бүхэн энэ үгээ чанга яригчаар олон нийтэд дуулдтал чанга хэл" гэж шахсаар байгаад хэлүүлж аван санаа нь амарч байх шиг санагдаж байсан шүү. Дараа нь УИХ-ын гишүүн З. Энхболд "Ц.Элбэгдоржийн тэргүүлсэн зөвшилцлийн Засгийн газар гар аргаар алт олборлох хуулийн төслийг өргөн барьсан. Засгийн газрыг огцруулснаар хуулийн төсөл буцсан байгаа. Засгийн газар огцорсны хор уршиг энэ. Гэвч Ардчилсан намаас парламентад сууж байгаа гишүүд энэ хуулийн төслийг дахин өргөн барина. Төр засаг ганцхан "Эрэл" компанийг баяжуулахын төлөө байж болохгүй. Харин энд гар аргаар алт олборлож байгаа арван мянган хүнийг ажлын байртай болгохын төлөө ажиллах ёстой. Тийм болохоор тулгамдсан энэ асуудлыг шийдэх нь өнөөгийн төр засаг орон нутгийн удирдлагын асуудал мөн" хэмээн мэдэгдэв. Өвөрхангай аймгийн Уянга сумын "Өлт" хэмээх газарт 988 гэрт гар аргаар алт олборлогчид амьдарч байгаа гэсэн тооцоо гаргажээ. Нэг гэрт 7-15 хүн амьдардаг гэсэн албан бус мэдээлэл байдаг юм байна. Түүнийг дундачлаад нэг гэрт арван хүн амьдардаг гэдэг албан бус мэдээлэл байна. Үүн дээр тулгуурлан "Өлт"-д гар аргаар алт олборлож байгаа хүний тоог гаргахад яг тэр хонхорт арван мянган хүн байгаа гэсэн тооцоо гардаг аж. Үүнээс гадна Уянга сумын Бөөрөлжүүт хэмээх газар гурван мянган хүн ийм ажил эрхэлдэг гэнэ. Алт хувиараа олборлож байгаа иргэдийг "шороочид" гэж нэрлэдэг байсан гэнэ. Харин сүүлийн үед "нийнжаа" гэж нэрлэх болсон аж. "Нийнжаа" хэмээх нэр түгээмэл учир энэ нэрэндээ одоо дасч байгаа бололтой. Хувиараа алт олборлодог иргэд энэ сумаас гадна, Төв аймгийн Заамар суманд олноороо амьдардаг. "Өлт"-ийнхний хувьд тус аймгийн бүх сум, дээр нь хөрш аймаг, Улаанбаатар Дархан зэрэг газраас хүмүүс олноороо ирдэг гэнэ. Одоогоор тэнд арваад мянган хүн байгаа боловч энэ тоо бүх шатны сургуулиуд амрах зуны цагт маш их нэмэгдэнэ. Ялангуяа наймдугаар сард хөл хөдөлгөөн хүний тоо эрс нэмэгддэг гэж тэд ярьж байлаа. Төрийн түшээдийг хамгийн их эмзэглүүлсэн зүйл нь өнөөдөр тохилог дулаан ясли, цэцэрлэг, сургуульд явж байх ёстой хүүхдүүд гүн нь арав, хорин метрээр яригдах нүхний амсар дээгүүр гүйж байсан явдал. Иймд тус бүс нутагт төрийн захиргааны анхан шатны нэгжийг байрлуулах хэрэгтэй юм байна гэсэн гүн бат ойлголттой болох шиг болсон. Нэг үгээр хэлбэл Уянга суманд гар аргаар алт олборлож байгаа иргэдийн эрх ашигт нийцсэн тосгон байгуулах хэрэгтэй юм байна гэдэг нэгдсэн ойлголтод иргэд, төрийн түшээд нэгдэж байна билээ. Энэ төрлийн ажил эрхэлж байгаа иргэдийн үйл ажиллагааг зохицуулсан "Гар аргаар ашигт малтмал олборлох хуулийн төслийг хууль санаачлагч субеъктийнхээ хувьд УИХ-д өргөн барьж хэлэлцүүлнэ гэж нэр бүхий гурван төрийн түшээ тэдний өмнө хэлсэн. Энэ үгийг төрийн түшээдийн амнаас сонссон тэдгээр иргэд шинээр төрөх хуульд сууж өгвөл зохих санаануудаа хэлж байна билээ. Тэр бүхнийг сонссоны эцэст төрийн түшээд, алт олборлодог компаниуд жилийнхээ уулын ажлын төлөвлөгөөний дагуу олборлолтоо явуулаг. Дараа нь гар аргаар алт олборлож байгаа иргэдийг оруулах нь зөв юм. Тэднийг үйл ажиллагаагаа явуулаад дууссаны дараа нөхөн сэргээлт хийх нь амьдралд нийцнэ гэдэг ойлголтод дээр нэгдсэн юм. Алт олборлож байгаа аж ахуйн нэгж урь унасан ус гэсэн дулааны улиралд олборлолтоо гол болгоод нөхөн сэргээлтэд санаа тавьдаггүй. Ийм болохоор олборлож байгаа аж ахуй нэгж ашиг орлогодоо улайраад нөхөн сэргээлтээ хүн хүч, хөрөнгө техник зарцуулдаггүй учир энэ чиглэлийн ажил нь орхиддог аж. Нөхөн сэргээлт явуулах нь байтугай овоолсон шороогоо арван саяар борлуулдаг. Гэхдээ нөхөн сэргээлтээ худалдаж авсан хүмүүстээ ацагладаг юм байна. Энэ бол тус компанийг алт олборлож эхэлсэн өдрөөсөө өнөөдрийг хүртэл нөхөн сэргээлт хийгээгүй гэдгийг харуулж байх шигээ. Амьдралд байгаа энэ зүйлийг олборлолт явуулж байгаа аж ахуйн нэгжүүд зөвхөн тухайн үйл ажиллагаагаа явуулдаг. Гэхдээ олборлолт явуулахдаа жилийнхээ нөхөн сэргээлтийн мөнгийг тусгай дансанд урьдчилан төвлөрүүлэн ажилд гардаг байхаар хуульчлах нь нь зөв хэмээн хэлцгээж байна. Нөгөө талаар "Эрэл" мэтийн том аж ахуйн нэгж цагдаа хөлсөөр ажиллуулж иргэдийг дарамтлуулдаг тухай маш их гомдол гаргаж байна. Том аж ахуйн нэгжийн хөлсөлсөн цагдаа, хамгаалалтын албаныхан харгислах гэдгийг үзүүлж өгдөг бололтой. Тэдгээр иргэд "Өлт"-д жирэмсэн эх тэдний гарт үрэгдсэн тухай ярьж байна. Хууль бусаар алт угааж байгаад "Эрэл"-ийнхэнд баригдах юм бол залуучуудын хэлдгээр "амьтан" болдог юм байх. Эрчүүдийг нь зодож нүддэг байр сууцаа цэвэрлүүлдэг. Эмэгтэйчүүдээр нь зүсэн зүйлийн юм хийлгэдэг тухай тэд хэлж байна. Энэ бүхнийг чихээр сонсож нүдээр харсан төрийн түшээд алмайрч орхино билээ. Бүр "Эрэл" компанийн тогооч, цагдаа хувцас өмсчихөөд хүн хөөж явсан гэсэн шүү. Эдгээр алт олборлож байгаа иргэдийн өдөрт тушаадаг алт нь 9 сая төгрөг (өнөөдрийн үнээр) болдог тухай албан бус эх сурвалж мэдээлж байна. Тэгэхээр гар аргаар алт олборлогсод нэг өдөрт дээрх мөнгөнд тохирох хэмжээний алт угааж байна гэж ойлгож болно. Гэхдээ техник технологийн дэвшлийг ашиглан угаасан тус компанийн газраас шүү дээ. Ингэхэд алтыг бүрэн авъя гэвэл хамгийн нарийн технологи нь гараараа алт угаах бололтой. Техник технологи яаж ч өөрчлөгдөж шинэчлэгдлээ ч хүний үйл ажиллагаанаас давахгүй нь ээ. "Эрэл"-ийнхэн уг голыг голдирлыг  нь үгүй хийжээ. Удахгүй ундаргыг нь устгана. Энэ жил тэд голын эхэнд олборлолт явуулах юм байна билээ. Бүр зогоон татчихсан. Тэнд нь тэр хавиар нутагладаг айлын мал унаж үхэж байгаа тухай нутгийн иргэд ярьж байсан. Уянга сумын "Өлт" хэмээх голын хөндий "Эрэл" компанийг ирэхээс өмнө ус ургамал нь тэгширсэн сайхан нутаг байжээ. Гэвч одоо шороо овоорсон, элс шуурсан хөндий болжээ. Тэнд урсаж байгаа ус,ургаж байгаа ногоо гэж алга. "Өлт"-ийг нутгийн нэгэн ахмад: "Шороогоо зардаг "Эрэл"-ийн-хэн Шоронгийн данстай азарганууд Жийп унасан боссууд Жижгирч ядуурсан шороочид" хэмээн шоглон шүлэглэсэн байна. Өнөөдөр Уянгын байгаль урагдаж, "Өлт"-ийн өнгө гунджээ. Гундсан "Өлт"-өө сэргээхийн төлөө Уянга сумын Ардчилсан холбооноос шаардлага гаргасан байна. "Эрэл" компани эзнээ баяжуулдаг эрдэнэ нь алт байх. Харин Уянгын байгальд бол эрлэг нь юм билээ. 
Г.Эрдэнэбат
