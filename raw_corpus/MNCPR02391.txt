Сансрын "тогооч" Рэгдэл доктор

Хүмүүс түүнийг ийн хүндэтгэдэг юм билээ. Уншигч та бүхний зарим нь хэний тухай бичих гэж буйг минь зөнгөөрөө гадарлаж байж ч мэдэх юм. Мэдэхгүйд нь дуулгахад , энд "Сансар" нэртэй ресторан, зоогийн газрын "А" тогоочийн тухай биш. " Интеркосмос" хөтөлбөрийн дагуу олон улсын сансрын багийнхны найм дахь удаагийн нислэг болох " Союз-39" багийнхны хоол, ундыг бэлтгэсэн эрдэмтэн докторын тухай өгүүлэх гэж байна. 
Тодруулбал, бидний сайн мэдэх сансрын нисэгч В.А.Жанибеков, Ж.Гүррагчаа нарын сансарт барих зоогийг боловсруулж бэлтгэсэн "тогооч"-ийн тухай юм. Говь-Алтай аймгийн Бигэр сумын уугуул, ШУА-ын эрдэмтэн нарийн бичгийн дарга, шинжлэх ухааны гавьяат зүтгэлтэн, Төрийн шагналт, ШУА-ын жинхэнэ гишүүн, Химийн шинжлэх ухааны доктор Дүгэрийн Рэгдэлийг "Хүмүүс" булангийнхаа ээлжит зочноор урилаа. "Гэдгэр" тайжийн зээ Рэгдэл доктор сүүлийн үед өвөг эцгээрээ ихэд бахархдаг болсон гэнэ. Ардчилал ялснаас хойш Би-гэрийнхэн тэдний удмынхныг тийн хүндлэх болжээ. Өнөө сураглах хэрэг гарвал "гэдгэр" тайжийнхан гэвэл түвэггүйхэн хэлээд өгөх юм шиг байгаа юм. Нутаг усандаа "гэдгэр" хэмээн алдаршсан Ядамсүрэн тайж бичиг үсэгт зэгсэн тайлагдсан, хамжлагат арддаа ивээлтэй, панз наймаа ч үсэргэчихдэг ер нь л гав шав хийсэн нэгэн байсан гэдэг. Их хэлмэгдүүлэлтийн шуурга хаяа дэлдсэн гучаад оны эхээр мань тайж нутаг усныхныгаа дагуулан хоёр ч удаа хил давчихаж. Сүүлчийнхэд нь ногоон малгайтнуудад баригдан эсэргүү хэмээгдэн хороогдсон байна. Харин доктор маань өвөг эцгийнхээ түүхийг бүр хожим улсын архиваас олж авчээ. "Эсэргүү" тайжийн үр удам одоо хэдийнэ зуу хол давжээ. Том хүү Дүгэрийнх гэхэд л гурван охин, зургаан хүүтэй. Тэд бүгд гадаад, дотоодод дээд боловсрол эзэмшсэн байх жишээний. Зочин маань дээрээсээ хоёр дахь гэв. Шаргачин туулай жилийн шинийн наймны өлзий дэмбэрэлтэй сайн өдөр төрсөн юм билээ. Залуу эцэг эх хоёр нь шинэ хүндээ нэр хайрлуулахаар нутгийн сайн ламд хэл дуулгатал "Амны хишигтэй явах сайн хүү төржээ. Рэгдэл хэмээх утга төгс сайхан нэрийг хайрлая" гэсэн хариуг ирүүлж. Нөгөөтэйгүүр, бурхан түүнд сайхан нэр хайрласан шигээ нэр алдраа хэрхэн авч явах хүн бэ гэдгийг шалгаад авсан гэж байгаа. Энэ тухай доктор маань их сонин түүх өгүүлснийг үгийн засваргүйгээр хүргэе. Хүү хоёр нас өнгөрч байхдаа маш хүнд өвдөж, сүүлдээ ухаан алджээ. Сандарч тэвдсэн эцэг эх хоёр нь нас барчихлаа гэж санаад даавуунд боож тавиад садангийн ламдаа хэл хүргүүлж л дээ. Лам ирээд ном уншиж байтал зүүн талын орон дээр унтаж байсан өлгийтэй дүү нь гэнэт час хийтэл уйлж. Өнөөх дуунаар нь Рэгдэл хүү ухаан оржээ. Харамсалтай нь ахынхаа аминд орсон өлгийтэй хүү тэр дороо бурхан болсон гэдэг. Ингээд хүүгийн нэрийг соль, нэр нь хүндэдсэн байна гээд зүс буруу Иванов хэмээх болов. Энэ нэр хөгшчүүлд эхнээсээ таалагдаагүй тул сургуульд орохынх нь урьд жил эмээгийнх нь болгоосноор Жавзандорж болоодхож. Хот айлынхандаа "шар толгойт" гэгдэх хүү дөрвөн настайдаа ахыгаа дагаж үсэг нүдэлж, зуугийн дотор нэмж хасдаг боллоо. Жилийн дараа гэхэд дуржигнатал уншдаг болсон төдийгүй аавынхаа авсан "Битүү шугуй цасан талд" хэмээх хятад хэлнээс орчуулсан туужийг уншиж хот айлынхандаа ярьж өгсөн байна. Тэр хавийнхан "Дүгэрийн шар толгойт номтой хүн болох нь" гэж өөр хоорондоо шивэр авир хийж улмаар шинэ төрсөн хүүхдүүддээ Ивановоор нэр хайрлуулах болжээ. Бараг арваад хүүхдэд Гэрэлээ, Батдэлгэр нэрүүдийг хайрласан юм байх. Эмээгийн тушаалаар дахин нэрээ сольсон Жавзандорж хүү сургуульд орохдоо өөрөө сайн дураараа нэрээ сольж хүний орчлонд анх дуугаа хадаахад нь хайрласан Рэгдэлээрээ явах болжээ. Матарт гарсан хэргийн эзэн Докторыг номноос салдаггүй, томоотой нь дэндсэн хүүхэд байсан байх гэх бодол уулзсан даруйд төрсөн. Гэтэл бодит байдал дээр тэрбээр дотуур байрны атаман явсан байх юм. Ямар сайндаа сургуулийн ханын сонины "матар" буланд заларч амжихав. Энэ нь бас л инээдэмтэй юм билээ. Дотуур байрны хүүхдүүдийн ганц зугаатай ажил нь байрны шал угаах явдал. Тэр нь тасгийнхаа бүх орыг коридорт гаргаж тавьчихаад модны нойтон үртэс цацан түүн дээрээ барилдчихад л өнгө ороод явчихна. Нэг удаа мань хүн шал угаах ажлаас хойш суугаад үлдчихэж. Гэтэл тасгийнх нь хүү барьцалдаж сүйд болох нь тэр. Шар нь хөдөлсөн Рэгдэл хүү өнөө хүүгийн толгой руу хогийн шүүрээр буулгаад орхисон нь сургуулиар нэг юм болж, улмаар зураг хөрөгтэйгөө матарт гардаг байгаа. Харин сурлагаар улаан хөлтийг урдуураа оруулдаггүй аавын хүү байж. Ганцхан дуу хөгжмийн хичээлийг давж гарах гэж арга үйлээ барна. Бараг л " Багшаа би дууныхаа үгийг цээжилчихсэн, утгыг ярьчих уу" дээрээ тулах юу ч биш. Энэ бол өөрийнх нь буруу огтхоос биш бөгөөд солгой хоолойных нь буруу юм байх. Байрны хүүхэд барилдаач гэгчээр тэрбээр зав зай л гарвал үеийнхнийгээ барьж аваад ноцолдчихно. Тиймдээ ч чөлөөт бөхийн 60 кг жинд өсвөр үеийнхний аймгийн аварга болж явжээ. Мань хүний тухай бас нэг зүйлийг өгүүлэхэд, долоо төгссөн тэр жил нь аймгийн арван жилд дэвшин суралцах ганцхан хуваарь ирсэн гэдэг. Үүнээс үүдэн бөөн л юм болно биз. Сумын намын хорооны товчооны гишүүд хуралдаж тэндээсээ Рэгдэлийг сонгосон байна. Ингэж дал гаран хүүхдээс Рэгдэл хүү ганцаар аймгийн арван жилд дэвшин суралцав. Түүнийхээ ид шидийг ч үзэж, Говь-Алтайн арван жилийг алтан медальтай дүүргэж, ЗХУ-ын Харьков хотын их сургуулийн биохимийн тэнхимд суралцах хуваарийг авчээ. Гэхдээ биохимич болохын тухайд ангийн багш С.Тэнгээгийнх нь зөвлөгөө гэнэ лээ. Энэ бол 1970 оны явдал. Москвагийн хурим Рэгдэл доктор гэргийтэйгээ галт тэргэн дотор танилцаж улмаар Москва дахь Элчин сайдын яамны ёслолын танхимд хуримаа хийсэн гэсэн. Тэр үед гэргий нь өнөөдрийнх шиг богинохон үстэй байгаагүй гэв. Дал руугаа урт хар үс намируулсан, том алаг нүдтэй бүсгүй байж. Охидтой тэр бүр ойр дотно байгаагүй, байхыг ч хүсдэггүй түүний зүрх аян замын тэр хэд хоногт шаналж, анхны харцаар л дурлаж орхив. Дуу цөөнтэй болохоор олон юм ч ярьж чадаагүй аж. Одесс хотын ПТДС-д сурдаг, Б.Цэцэгмаа гэдгийг мэдээд л хоцорч. Анхны захианы хариу ирсэн тэр өдөр баярлахдаа бараг нойргүй хоносон нууцаа мань хүн энэ өдөр дэлгэчихнэ лээ. Уул нь нууж байсан юмсанж. Түүнээс хойш Харьков- Одессийн чиглэлийн онгоцны үйлчлэгчийг андахаа больтол нь бие бие рүүгээ нисжээ. Үнийн хувьд 90 рублийн тэтгэлэгтэй Сүхбаатарын нэрэмжит цалинтад долоон рубль юу ч биш байсан байх л даа. Тэгээд ч хайр сэтгэл бүхнээс хүчтэй юм хойно. Уншигч та Рэгдэл гуайг онц сурдаг байсныг лав анзаарсан байх. Тэр жил Харьковын их сургуулийг гадаад,дотоодын 250 гаруй оюутан төгссөнөөс долоо нь улаан диплом өвөртөлсөн байна. Тэдний нэг нь Рэгдэл гуай. Шинжлэх ухааны академийн захиалгаар явсан тэрбээр эх орондоо эргэн ирэхэд, Боловсролын яам дахин шалгаад захиалагчийнх нь хүсэлт ёсоор академид хуваарилж, эрдэм шинжилгээний ажилтны томилолт өвөртлүүлжээ. Дараа жил нь гэргий нь төгсч ирснээр бие бие рүүгээ нисэх асуудалд цэг тавигдсан аж. Хосууд тухайн үеийнхний жам ёсоор амьдралаа хадмын хажуу, халаасны өрөөнөөс эхэлсэн түүхтэй. Түүнээс хойш өөрийн гэх орон сууцтай болтлоо энд тэндгүй л нүүж явжээ. Энэ хооронд ам бүл ч нэмэгдэж дөрөв болов. Сансрын "тогооч" Ийн алдаршсаны үүх түүхээс дээр цухас дурдсан билээ. Харин доктор маань өөрийгөө өдий зэрэгтэй явж байгаагаа аав ээжийн минь номын мөр хөөлгөсний ач тус, дэлхийд алдартай нэрт биохимич С.Рапопорт, академич Д. Бадгаа багш нарын минь хөдөлмөр зүтгэл, хамт олны минь дэмжлэг хэмээн онцолно лээ. Тиймдээ ч энэ бүхнээрээ бахархахын сацуу хоёр багшаараа "гоёдог" хэмээн онгирч суусан. Тэрбээр Германы аспирантурт суралцахаар очсон даруйд дэлхийд нэртэй их эрдэмтнийг сураглан очоод айж эмээлгүйгээр "Намайг шавиа болгож аваач, би Монголоос ирсэн" гэж. С.Рапопорт агсанд үүх түүхийг нь сайн мэдэх ч ерөөсөө нүүр тулан учирч байгаагүй монгол хүн сонирхлыг татсан юм байлгүй, зөвшөөрчээ. Их эрдэмтнээр гоёх болсон түүх энэ. Сайн багшийн буянаар тэрбээр аспирантурт сурч байхдаа Москвад болсон Европын биохимийн нийгэмлэгүүдийн XVI их хуралд илтгэл тавьж эх орныхоо нэр хүндийг дэлхийн сонорт дуулгаадхаж. Монголын химичдийн хувьд анхных гэж хэлж болохуйц түүхэн үйл явдлын талаар өгүүлэх ёстой байх. Нэг өдөр багш нь түүнийг өрөөндөө дуудаж ирүүлэн Москва хотноо болох их хуралд хийж буй эрдмийн ажлын сэдвээр илтгэл тавихыг зөвлөсөн байна. Германд төдийгүй дэлхийд нэртэй А.Гумбольдтын нэрэмжит их сургуулийн эрдэмтэн докторуудаас их хуралд илтгэл тавих хүсэлтэй хүн цөөнгүй тул багш нарын зөвлөлөөс гадны тэгээд ч дөнгөж эрдмийн ажил хийж эхэлсэн хүнд байж боломгүй зүйл гэж үзсэн тул багш нь Германы Боловсролын яаманд "Монголын залуу судлаачийн ажлын үр дүн ихээхэн сонирхол татаж байгааг харгалзан аспирант Рэгдэлд дэмжлэг үзүүлэхийг хүсье" гэсэн бичиг явуулж хөөцөлдсөний хүчинд яамны төлөөлөгчдийн бүрэлдэхүүнд түүнийг оруулсан гэдэг. Өдгөө тэр их хурлаас гарсан номын эмхтгэлд түүний тавьсан илтгэл бүрэн эхээрээ буй аж. Дашрамд дурдахад, уг их хурал Москва хотноо 1984 онд болжээ. Жилийн дараа буюу 1985 онд "Вандуйн липоксигеназын шинж, чанар" сэдвээр байгалийн ухааны докторын зэргийг онцсайн үнэлэлттэйгээр хамгаалжээ. Үүнээс урьд Монголдоо нөхдийн хамт "Интеркосмос" хөтөлбөрийн дагуу олон улсын сансрын багийнхны сансарт судлах ажлынх нь хөтөлбөрийг боловсруулсан гавьяатан билээ. Тэрхүү хөтөлбөрийнх нь дагуу сансрын нисэгч Ж.Гүррагчаа сансарт шинжилгээ судалгааны ажлаа явуулсан байна. Энэ бол түүний бүтээлийн нэгээхэн хэсэг. Эзнээ сансар судлалын түүхэнд мөнхөлсөн бүтээлд нь төр, засаг Шинжлэх ухааны гавьяат зүтгэлтэн цолыг өнгөрсөн хавар "Монгол хүн сансарт ниссэний 25 жил"-ийн ойг тохиолдуулан Ерөнхийлөгчийн зарлигаар олгосон гэдэг. Уг бүтээлийн тухай дахин дурдах аваас чацарганы тос оролцуулсан зургаан төрлийн хүнсний бүтээгдэхүүн нь нисгэгчдэд зориулагдсан хоол бөгөөд түүнийг хэрэглэснээр сансарт нисч байх үед хүний биед үүсдэг зарим төрлийн хортой бодисын хэмжээг эрс бууруулах ид шидтэй зүйл аж. Бас сансарт хэрэглэх тусгай борцыг буй болгожээ. Эцэст нь хэлэхэд, ийм хүнийг сансрын тогооч гэхэд эргэлзэх зүйл алга. Түүний хийсэн судалгааны гол үр дүнгүүд онолын биохимийн салбарт багтдагийг энэ дашрамд дурьдах нь зөв болов уу. Рэгдэл доктор эрдмийн их ажлын хажуугаар амин ганц ачийгаа эрхлүүлэх үүрэг хүлээх агаад ирэх долоо хоногт төрж өссөн Бигэр сумынхаа урилгаар нутаг руугаа явахаар хөл газар хүрэхгүй явна лээ. Бурхан түүнд зүгээр ч нэг Рэгдэл нэрийг хайрлаагүй нь ортойдог шүү. 
Ш.Билиг

