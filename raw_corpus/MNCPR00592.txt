Зургийн уралдааны орлогоор эмзэг бүлгийнхэнд зориулсан хотхон байгуулна

"Vallant Art" компани нь Монголын зураачдын дунд уралдаан зарлах гэж байгаатай холбогдуулан өчигдөр хэвлэлийнхэнд мэдээлэл хийлээ.
Уралдаан маргааш албан ёсоор зарлагдах бөгөөд үүний нээлтийн ажиллагаа ДБЭТ-т болох юм байна. Жил тойрон үргэлжлэх энэхүү уралдаан нь зургаан үе шаттай болох юм. хоёр сар тутамд болох тус уралдааны эхний шатанд 74 уран бүтээлч оролцохоор бүртгүүлсэн бөгөөд шат тус бүрээс шилдэг зургаан зураг шалгаруулах аж. Улмаар зургаан уралдаанаас нийт 36 зураг шалгаруулж эдгээрээс мөн шилдгийн шилдэг гурван зураг шалгаруулан эхний байрыг 10000, удаах байруудыг 5000, 2000 ам.долларын шагналаар байлах юм байна. Шилдэг 36 зургийг ирэх оны төгсгөлд зохиогдох дуурийн үдэшлэгийн үеэр дуудлага хуралдаанд оруулах юм. Уралдааныг олон улсын 24 шүүгч шүүх бөгөөд шүүгчдийн бүрэлдэхүүнд БСШУ-ны сайд П.Цагаан болон МҮТВ, "Өдрийн сонин" зэрэг томоохон хэвлэл мэдээллийн хэрэгслүүдийн эрхлэгч нар багтаж буй юм байна. Эдгээрээс гадна хоёр тусгай шүүгч бий бөгөөд тэр нь Монголын ард түмэн, хэвлэл мэдээллийн сэтгүүлчид байх юм. Ард түмэн болон сэтгүүлчид саналаа өгөхдөө ДБЭТ-т тусгайлан зарагдаж буй номыг худалдан авснаар түүн доторхи ягаан, шар өнгийн зориулалтын хуудсыг  бөглөөд тус театрт байрлуулсан саналын хайрцагт хийнэ. Энэхүү саналын хуудасны ягаан нь сэтгүүлчдэд, шар нь ард түмэнд зориулагдсан бөгөөд тус цаасан дээр өөрт таалагдсан зургаан зургаа тэмдэглэн улмаар эдгээр зургаан зураг шилдгээр тодрох юм бол тухайн санал өгөгч лотод оролцох боломжтой болно. Санал өгөгчийн зургаан зураг шилдгээр шалгарснаар оны төгсгөлд болох дуурийн үдэшлэгт оролцох урилга болон ивээн тэтгэгчдийн шагнал болох "Ланд криузер", "Ниссан патрол", "Пажеро" зэрэг автомашины шагнал хүлээж байгаа юм байна. Эдгээр машиныг маргааш ДБЭТ-т болох нээлтийн үеэр тус таетрын гадаа байрлуулах гэнэ. Ирэх оны эцэст тус уралдааны хаалтын ажиллагааг ёслол төгөлдөр тэмдэглэх бөгөөд энэ үеэр ДБЭТ-т "Дуурийн үдэшлэг" зохион байгуулах юм. Энэхүү Дуурийн үдэшлэг нь Монголд төдийгүй Азийн хэмжээнд болж байгаагүй дээд зэрэглэлийн арга хэмжээ гэнэ. Өөрөөр хэлбэл европын цөөн хэдэн оронд хааяахан өндөр зардлаар зохиогддог бөгөөд үүнээс олсон орлого нь буяны үйл ажиллагаанд зарцуулагддаг аж. Манай оронд ч мөн үүний жишгээр зохион байгуулагдах бөгөөд тус үдэшлэг буюу бүхий л үйл ажиллагаанаас олсон орлогоо "Vallant Art" компани "Солонго" нэртэй төсөл боловсруулахад зориулах юм байна. Уг төсөл хэрэгжсэнээр нийслэлд эмзэг бүлгийнхэнд зориулсан нэгэн хотхон босох юм. Тэрхүү төслөөр баригдах хотхоны барилгын загвар нь Шведийн зохион бүтээгчийн хийсэн патенттай загвар бөгөөд тус барилгын материал нь бэлэн угсарчихсан байдаг учраас хурдан хугацаанд хямд төсөр үнээр баригдах тул доогуур орлоготой болон өрх толгойлсон эмэгтэйчүүд, залуучууд амьдрахад тохиромжтой аж. Нийт таван хэсэг байрнаас бүрдэх уг хотхоныг эмзэг бүлгийнхэнд өгөөд тэр чигт нь орхичихгүй. Харин тэдэнд амьдралд нь хэрэгтэй ямар нэгэн сургалт явуулж тодорхой хэмжээний амьдрах ухаанд суралцуулаад гаргах, тэднийг гарахаар дахин өөр хүмүүсийг сургалтанд хамруулж төгсгөх маягаар тус барилгын ашиглах юм байна. "Өнөөдөр монголд гэр хороололд амьдардаг айл өрх маш олон байна. Цаашид олон мянган орон сууц барих шаардлагатай хэрнээ одоо баригдаж буй барилга дээр ихэвчлэн гадаадын буюу хятад, орос хүмүүс ажиллаж байна. Тиймээс "Солонго" төсөлийн хүрээнд баригдах энэхүү хотхоны барилгын нэг объектыг барилгын мэргэжилтэн бэлдэх сургалтын байр болгон ашиглахаар төлөвлөөд байгаа. Манай сургалтанд хамрагдсан тэдгээр монгол хүмүүс өөрсдөө барилгаа бариад амьдрах ухаанд бүрэн гүйцэд суралцах юм" хэмээн "Vallant Art" компанийн ерөнхийлөгч хатагтай Елизабет Коппа хэвлэлийн бага хурлын үеэр ярьж байлаа. Дашрамд дурдахад, "Vallant Art" компани Монголын 80 гаруй зураачдыг төлөөлөн тэдний уран бүтээлийг дэлхийд таниулах улмаар тэдгээр зураачдад уран бүтээлээ туурвихад нь дэмжлэг үзүүлэхийг гол зорилгоо болгон ажилладаг юм байна. 
Д.Цогзолмаа

