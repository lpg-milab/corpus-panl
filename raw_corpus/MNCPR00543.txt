Улсын их, дээд сургуулийн удирдлагууд үзэл бодлоо илэрхийлэв

Улсын их, дээд сургуулийн удирдлагууд өчигдөр өмнөө тулгамдаад буй асуудлуудын талаар хэвлэлийнхэнд хандсан юм. Тэдний ярьснаар өнөөдөр их, дээд сургуулиуд хямралын байдалд ороод байгаа гэнэ.
Тиймээс тус тусдаа эрх ашгаа хамгаалах түр хороо байгуулан нэгдсэн үйл ажиллагаанд ороод байгаагаа албан ёсоор мэдэгдэв. Одоогоор улсын их, дээд сургуулиудын эрх ашгийг хамгаалах түр хороонд МУБИС, Худалдаа үйлдвэрлэлийн дээд сургууль, ШУТИС, ЭМШУИС, ХААИС, Улаанбаатар их сургууль гэсэн зургаан сургууль албан ёсоор багтжээ. Энэ тухай Худалдаа үйлдвэрлэлийн дээд сургуулийн үйлдвэрчний хорооны дарга Ц.Цэцэгмаа хэлэхдээ "Бидний нэгдээд байгаа гол зорилго гэвэл юуны түрүүнд их, дээд сургуульд тулгамдаад буй асуудлыг төр засаг анхааралдаа авч хурдан шийдвэрлүүлэх. Тухайлбал, өнөөдөр Худалдаа үйлдвэрлэлийн дээд сургуулийн хувьд асуудал маш хурцадмал байдалтай байна. Тэнд ажиллаж байгаа багш оюутнуудын эрх өнөөдөр ноцтой зөрчигдөж байгаа. Энэ талаар төрийн гурван өндөрлөгт хандаж мэдэгдэл хүргүүлсэн. Мэдэгдэлд менежментийн хувьчлал сөрөг үр дагавар авчирч байгаа тухай тусгасан. Нэгэнт төр дээрээс бодлоготойгоор хувьчилж чадахгүй юм бол энэ тендерээ хүчингүй болгож улсын сургууль хэвээр үлдээх хэрэгтэй байна. Дараа нь нийгмийн салбарын хувьчлалын нэгдсэн бодлого гаргасан хойно зөв хүмүүстээ, зөв бодлогоор өгөөч ээ гэсэн шаардлагыг тавьж байгаа. Хоёр дахь асуудал гэвэл их, дээд сургуулиудын статусийг харуулсан хууль байдаггүй. Ийм хуультай болгох шаардлага нэгэнт бий болсон. Учир нь улсын их, дээд сургуулиудын их хэмжээний өмч хөрөнгийн ард тийм хэмжээний бэлэн мөнгө бий болж түүнийг "хувааж идэх" нарийн арга нэгэнт бий болчихоод байна. Энэ мэт хууль бус үйл ажиллагаатай улсын их, дээд сургуулийн удирдлагууд хамтарч тэмцэх болно" гэлээ. Түүнчлэн тэрбээр, "Өдгөө Худалдаа үйлдвэрлэлийн дээд сургуулийн ректор гэгдээд байгаа С.Будням өөрөө өөрийгөө томилсон. Түүгээр ч барахгүй төрсөн хүү С.Батхүүг тус сургуулийн ерөнхий менежерээр томилж 300 мянган төгрөгөөр цалинжуулах тушаал гаргаад байна. Гэтэл өнөөдөр Монгол улсын аль ч их, дээд сургуульд ерөнхий менежер гэсэн орон тоо байдаггүй" хэмээв. Харин Улаанбаатар их сургуулийн Хэл зохиолын тэнхимийн декан Ц.Эрдэнэ-Бат "Төр засгийн өндөр албан тушаалтнууд боловсролын сайдаар мэргэжлийн бус хүнийг томилсноос өдгөө улсын гэгдэх их, дээд сургуулиуд үйл ажиллагаагаа хэвийн байдалд явуулж чадахгүй. Багш оюутнуудын эрх зөрчигдөж байна. Боловсрол, соёл шинжлэх ухааны сайд П.Цагаан үйл ажиллагаагаа зогсоохгүй бол улсын их дээд сургуулийн багш оюутнууд нэгдэж тэмцэнэ" гэж хэвлэлийн бага хурал дээр мэдэгдэв. 
Ч.Анна
