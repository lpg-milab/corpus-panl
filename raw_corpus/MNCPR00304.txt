Л.Дэлгэрдалай АТН-аас нөхөн сонгуульд нэр дэвшлээ

Ард түмний намын (АТН) дарга Л.Гүндалай хэвлэлийн бага хурал зарлаж Хөвсгөлийн нөхөн сонгуулийн 46 дугаар тойрогт намаасаа өрсөлдөх нэр дэвшигчийг зарлав. Тэрээр "Өөрийн төрсөн дүү АТН-ын гишүүн, Л.Дэлгэрдалайг нэр дэвшүүлэхээр боллоо. Намын эрх барих дээд байгууллагын хурлаар тэгж шийдсэн.
Бид хамгийн түрүүнд нэр дэвшигчээ зарлаж сонгуулийнхаа ажилд шуудран орлоо" хэмээн мэдэгдэв. Мөн нэр дэвшигч энэ удаа хуралд оролцож чадаагүй гэнэ. Учир нь олон түмэнтэй харилцах талаар хараахан шинэ болохоор нүүр хагарсан хойно нь сэтгүүлчидтэй уулзуулна хэмээн хэлж байв. Нэр дэвшигч Хөвсгөл аймгийн Хатгал суманд 1966 онд төрсөн. Ламжав гэдэг хүний ес дэх хүүхэд аж. Л.Гүндалай өөрөө найм дахь хүүхэд нь юм байна. Баруун Германд Нарийн багаж тоног төхөөрөмж, электроникийн ангийг дүүргэсэн. Эхнэр гурван хүүхдийн хамт амьдардаг аж. Бизнесмэн, хоёр гурван ч компанийн төлөөлөн удирдах зөвлөлд байдаг. Мөн төрийн алба хашиж байсан туршлагатай. Сая 2004 оны сонгуулиас хойш Ашигт малтмал, газрын тосны хэрэг эрхлэх газарт санхүү эрхэлсэн даргаар ажиллаж байсан. 2004 онд сонгуульд нэр дэвшиж байсан. Гэвч М.Энхсайхан тойрог булаацалдаад байсан учир нэрээ татсан гэж Л.Гүндалай дүүгийнхээ талаар танилцуулав. -Танай нам Хөвсгөлийн сонгуульд санал хуваах зорилготой орж байна уу, аль эсвэл ялах зорилт тавьж байна уу? -Хөвсгөлд манай нам ялах магадлал хамгийн их шүү дээ.Бид тууштай ялахын төлөө зүтгэнэ. Бид энэ сонгуульд АТН-ыг амжилттай оролцуулах цаашлаад 2008 оны сонгуульд бэлтгэх үүднээс ажилдаа орж байна. Хөвсгөлчүүд хаашаа ч туйлшрахгүйгээр саналаа өгч чаддаг. Тэр нам ялна гэхэд хэцүү. -Таныг Хөвсгөлд их хүндэтгэдэг байж болох ч дүү тань та биш шүү дээ. Энэ талаар та юу бодож байна даа? -Мэдээж ах дүү хоёрыг хүмүүс дэмжих байх. Би дүүдээ туршлагаасаа хуваалцах болно. Би дүүгээ бүх хүчээрээ дэмжиж ажиллах болно хэмээн мэдэгдлээ. Ж.САНДАГ 

