№238(16201)
1985 ОНЫ АРАВДУГААР САРЫН 3.
 Хөдөө нутгийг барилгажуулагчид

Хөдөө аж ахуйн нэгдлийг барилгажуулах үйлсэд нэгдэл дундын үйлдвэр, нэгдлийн барилгын байнгын бригад, хэсэг ихээхэн хувь намар оруулж, улсын хэмжээгээр нийт 200 гаруй байнгын бригад, хэсэг жилд дунджаар наяад сая төгрөгийн барилга угсралтын ажил хийж байна. Хөвсгөл аймгийн Баянзүрх сумын << Соёл >> нэгдлийн Д. Доттонванчиг, Баянхонгорын нэгдэл дундын үйлдвэрийн Л. Жаргал, Өвөрхангайн Зүүнбаян - Улаан сумын << Цацрал >> нэгдлийн X. Сүрэнхүү, Төв аймгийн нэгдэл дундын үйлдвэрийн М. Шаравсамбуу даргатай бригад, хэсгийнхэн улсын төлөвлөгөөг байнга биелүүлж иржээ. Увс аймгийн Бөхмөрөн сумын << Бадрал >> нэгдлийн Д. Пунцаг ахлагчтай барилгын бригад Мал аж ахуйн ажлын онцлогт тохируулан шинэ зүйл олныг санаачлан үйлдвэрлэлд нэвтрүүлжээ. 

Барилгын эцсийн бүтээгдэхүүний байнгын бригад зохион байгуулж, төлөвлөлт, хөдөлмөр зохион байгуулалтыг оновчтой болгож, ажилчдын нь мэргэжлийн зэргийг ахиулах ажил зохиох талаар нэгдэл бүхэн жигд ажиллаж чадахгүй байна. << Ялангуяа нэгдэл Дундын үйлдвэр, хөдөө аж ахуйн нэгдлүүдийн барилгын байнгын бригад, хэсгийн гүйцэтгэх барилга угсралтын ажлын төлөвлөгөө ихээхэн тасалдаж байна >> гэж МАХН-ын Төв Хорооны X бүгд хурал шүүмжлэн заасан билээ. Хөдөө нутгийг барилгажуулах гол хүч болсон барилгын бригад, хэсгүүд жилийн эхнээс жигд ажиллаж, хүн хүч, машин техник, материалын хангамжийг улирал, сар, арав хоногоор зохицуулан бэлтгэж чаддаггүй, өр нь тэдгээрийг удирдан зохион байгуулах ажил доголддогоос тэр болгон өндөр ашиг, ур өгөөжтэй болж чадахгүй байна. Хөдөө аж ахуйн нэгдэл дундын үйлдвэрийн барилгын байнгын бригад, хэсгийн бие даасан үйл ажиллагаа санаачилга дутмаг үйлдвэрлэл, хөдөлмөрийн зохион байгуулалт оновчтой боловсронгуй болж чадаагүйгээс гадна эдийн засгийн аргаар, мэргэжлийн удирдлагаар хангах ажил ч шаардлага хангахгүй байна. 

Бригадын хамт олны хөдөлмөрийн бүтээмжийг дээшлүүлэх, барилга барих хугацааг богиносгож, өөрийн өртгийг хямдруулах, ажлын чанарыг дээшлүүлэх, барилгын машин механизм, материалын ашиглалтыг сайжруулах, үйлдвэрлэлийн болон хөдөлмөрийн сахилгыг бэхжүүлж, ажлын цагийн гарздалыг багасгахад шийдвэрлэх үүрэгтэй бригадын аж ахуйн тооцоог баттай нэвтрүүлж чадаагүй нь ажлын үр дүнд муу нөлөөлж ирлээ. Бригад, хэсгийн дотоод бүтэц, зохион байгуулалтыг улам боловсронгуй болгон бэхжүүлэх, бригадад аж ахуйн тооцооны хэлбэрийг ашиглах нь нэн чухал болж байна. 

1975 онд болсон барилгын тэргүүний бригадын дарга, сайчуулын улсын зөвлөлгөөнд оролцогчдоос бригадын аж ахуйн тооцоог хөдөө аж ахуйн нэгдэл, нэгдэл дундын үйлдвэрийн барилгын байнгын бригадын дөчөөс доошгүй хувьд нэвтрүүлэхээр манай орны нийт барилгачдыг төлөөлж авсан үүрэг хангалтгүй биелж байгаа тул намын ээлжит их хурлыг угтаж амлалтаа хэрэгжүүлбэл зохино. 

Барилгын бригадын төлөвлөгөө биелүүлэх урьдчилсан нөхцөл нь тухайн барих барилгад инженерийн урьдчилсан бэлтгэл хэр зэрэг хангагдсанаас ихээхэн хэмжээгээр шалтгаалдаг учраас бригад, хэсэг бүр барих барилгынхаа инженерийн урьдчилсан бэлтгэлийг зохих ёсоор хангах шаардлагыг удирдлага, инженер техникийн ажилтан нарт хатуу тавьж хэрэгжүүлэх зарчмыг хэлбэрэлтгүй мөрдөх хэрэгтэй юм. 

Бригад, хэсгийн ажлын чанар нь тэдгээрийн гишүүдийн мэргэжлийн зэрэг, ур чадвар, ажлын арга барил, идэвх зүтгэлээс ихээхэн хэмжээгээр шалтгаалах тул хүн бүрийн мэргэжлийн зэргийг ахиулах, хос мэргэжилтэй болгох, шинээр мэргэжил ззэмшүүлэх, ахмад тэргүүний барилгачдын шилдэг арга барилаас сургах асуудлыг нарийн төлөвлөж, бригадын жил бүрийн социалист уралдааны үүрэгт оруулан тууштай хэрэгжүүлэх хэрэгтэй байна. 

Нэгдэл, нэгдэл дундын үйлдвэрийн барилгын байнгын бригад, хэсэг нь харьцангуйгаар хэмжээ багатай авсаархан барилга дээр голлон ажилладаг тул тэднийг эцсийн бүтээгдэхүүний бригадын хэлбэрээр зохион байгуулж ажиллах нь илүү үр дүнтэй юм. Гэхдээ нэг бригадад байх төрөл бүрийн мэргэжилтэй ажилчдын тоо, ажлын багаж хэрэгслийн хэмжээг зөв тооцоолон тогтоох шаардлагатай. 

Бригад бүр хариуцан барих барилгынхаа материалыг ариг гамтай, зөв зарцуулахын хамт орон нутгийн барилгын материалыг сайтар ашиглахад бүтээлч санаачилга гаргавал барилгын явцыг түргэтгэж, өртгийг хямдруулан зардал хэмнэхэд ач тустай болно. Нэлээд байнгын бригад, хэсэг зарим нэг машин механизм, материалын хүрэлцээгүйг далимдуулан. идэвхээ бууруулж төлөвлөгөө тасалдаг нь эцсийн дүнд өөрсдийн нь эрх ашигт ч хохирол учруулж байгаа тул ажлын зохион байгуулалтыг улам бүр сайжруулан, хүн бүрийн хөдөлмөрийн бүтээмжийг дээшлүүлэх төрөл бүрийн хүчин зүйлийг шавхан дайчлах замаар дутууг нөхөх нь чухал юм. 

Төв аймгийн нэгдэл дундын үйлдвэр, хөдөө аж ахуйн нэгдлүүдийн барилгын байнгын бригадыг нэгтгэж, барилга угсралтын ажлыг нэгдсэн хүчээр гүйцэтгэхээр туршсан нь үр ашгаа өгч мэргэжлийн удирдлага нэгжид хүрч, машин техник, материалын хангамж сайжран, чанарын ахиц гарчээ. Ийм туршлагыг судалж, бололцоотой газар нэвтрүүлэх нь зүйтэй гэж үзээд МАХН-ын Төв Хорооноос гаргасан тогтоолын дагуу аймаг, орон нутгийн нам, захиргааны болон хөдөө аж ахуйн байгууллага санаачилгыг гартаа авбал зохино. 

Саяхан МАХН-ын Төв Хороонд барилгын ажлын явцыг хэлэлцээд төлөвлөгөөний тасалдлыг аравдугаар сард багтааж нөхөх, хүйтний улиралд барилгыг тасралтгүй барих бэлтгэлийг эртээс хангах, өвлийн барилгын бэлтгэлийг нарийн шалгаж хүлээн авдаг журам тогтоон хэрэгжүүлэх талаар чухал зорилт дэвшүүлсэн ёсоор барилгын байнгын бригад, хэсгүүд өвлийн туршид тасралтгүй ажиллахад шургуу бэлтгэх хэрэгтэй. 

