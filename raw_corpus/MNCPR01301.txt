Жак Ширак Монголын Ерөнхийлөгчийг үүдэн дээрээсээ үдэж өглөө

Монгол Улсын Ерөнхийлөгч Намбарын Энхбаярын Франц улсад хийсэн төрийн айлчлал алдарт Шарль де Голлийн нэрэмжит нисэх онгоцны буудалд түүний хөлөглөсөн Аэробус-320-200 онгоц газардсанаар эхлэв
Бороо дусагнасан Парисын хавар ийнхүү төрийнхөө ёслол хүндэтгэлийн хамт манай ерөнхийлөгчийг угтан авч, төлөөлөгчдийн цуваа зочид буудлын зүг хөдөллөө. Ерөнхийлөгчийг дагалдан яваа бүрэлдэхүүнд Гадаад хэргийн сайд Н.Энхболд, Сангийн сайд Н.Баяртсайхан, Боловсрол, соёл, шинжлэх ухааны сайд Ө.Энхтүвшин, УИХ-ын гишүүн Р.Амаржаргал, Г.Адъяа, Нийслэлийн засаг дарга Ц.Батбаяр, Ерөнхийлөгчийн тамгын газрын дарга Т.Билэгт, Архангай аймгийн засаг дарга Ж.Хүрэлсүх, Орхон аймгийн засаг дарга Г.Шархүү, Ерөнхийлөгчийн гадаад бодлогын зөвлөх Д.Цогтбаатар, Хуулийн бодлогын зөвлөх Д.Зүмбэрэллхам, Биеийн тамирын бодлогын зөвлөх Д.Дагвадорж, ГХЯ-ны Европын газрын захирал Ш.Одонбаатар, ГХЯ-ны Ёслолын хэлтсийн дарга О.Дамбийням нарын эрхмүүд багтжээ. Харин Парист манай талаас Монгол Улсаас Франц улсад суугаа элчин сайд ноён Р.Алтангэрэл, элчин сайдын гэргий хатагтай Цэцэглэн, Ерөнхийлөгчийн зөвлөх З.Түмэнжаргал нарын албаны хүмүүс угтсан. Буудалдаа ирээд ганц цаг болов уу үгүй юу Ерөнхийлөгч Сенатын ордон руу, харин тэргүүн хатагтай О.Цолмон Иналко руу хөдөлж, монголч эрдэмтэд болон монгол судлалаар суралцаж буй оюутнуудтай уулзахаар явсан. Төрийн дээд хэмжээний айлчлал сурвалжлах алба сэтгүүлчдийн хувьд "хүсмээр" ажил биш ажээ. Бүх зүйл нарийн чанд төлөвлөгөөний дагуу ягштал төлөвлөгдсөн байхаас гадна өмнөө байгаа цаанаас тавигдсан албаны хүрээнд ажиллахаас өөр дур зорго гэж байхгүй. Нэгэнт албан ёсны бүх мэдээллүүдийг манай сонин тухайн үед нь нийтэлчихсэн болохоор энэ удаа давтан нурших нь илүүц санагдаж байна. Сэтгүүлч миний хувьд энэ удаагийн айлчлалын хүрээнд ажиллах явцдаа тэр бүр олдоод баймгүй ховорхон, үнэ цэнэтэй газруудаар орж, дэлхийн урлагийн домогт бүтээлүүдийг нүдээр харж, сэтгэл зүрхээ хөглөж, эрдэмтэн мэргэдийн яриа хөөрөөний зах сэжүүрээс сонсч явснаараа өөрийн уран бүтээлийн амьдралдаа мартагдашгүй өдрүүдийг үлдээсэн. Үүнийг би аз л гэж үзнэ. Хожим нягталж цэгцэлж байгаад уншигчидтайгаа түүнийгээ хуваалцана хэмээн төлөвлөж байна. Ерөнхийлөгчийн буусан буудал өнөө алдартай Ритц байв. Диана гүнжийн хайртай залуугийн эцэг Мохаммед альфайедийн эзэмшлийн уг буудалд Парист очсон нэр хүндтэй зочид, холливудын одод буудаг. Хуучны, эртний гэх имижээр гангарч, гийчдийн нүдийг жинхэнэ хужирлаж байдаг энэ буудалд Диана гүнж амьдралынхаа сүүлийн өдрүүдийг хайртынхаа хамт өнгөрөөж байсан. Домогт гүнжтэй холбоотой энэ баримт ч гадныхны сонголтыг ихээхэн татдаг байх магадлалтай. Алт мөнгөөр хулдсан Арабын ертөнцийн ухаан алдаж унамаар буудлуудаас эртний гэх хэв маягаараа, хуучирч элэгдсэн хаалганы бариул, хааяа гацах цахилгаан шатаараа хүртэл гойд ялгаран эрхэмсэглэх энэ буудлын үйлчлэгчид нь гэхэд дандаа эрчүүд, эрчүүд дундаа 50 шүргэм насныхан байх нь сонин. Зарим нь түүнээс ч ахмад байж мэднэ. Тэнд эмэгтэй үйлчлэгч маш цөөн таарсан. Манайд бол хүүхний хөөрхөн, хүний залуугаар юм болгоныг түрэх гээд байдаг бол тэнд эдийн хуучинд, эрийн ахмадад найддаг бололтой. Парис үнэхээр хөгшин хот юм. Байшин барилгууд нь, хот талбай нь, хөшөө дурсгал нь зуун зуун дамжин хадгалагдаж ирснээрээ толгой эргэмээр үнэ цэнэтэй. Бороо дусагнасан хөгшин Парис дэлхийн хамгийн гэдгэр, биеэ тоосон хот гэхэд хилсдэхгүй. Долларыг бол доош нь хийдэг газар аж. Америк, Японтой арсалдсан дүүргүүдийг ч аль эрт бүтээчихсэн. Товчхондоо Парисыг зүгээр л нэг шүргээд ирсэн мань мэт ойлгох аргагүй. Хүний эрх, эрх чөлөөг цаасан дээр биш хөрсөн дээрээ сийлж чадсан энэ орон одоо эргээд цагаачдадаа "дарлуулчихсан" ч юм шиг. Метро дүүрэн цагаачид. Нөгөө нар туссан газар амьтан болгон бараадаж хэвтдэг шиг л зүйл юм. Зүгээр л нэг дусагнах төдий шивэрч ядан байгаа бороонд байдгаараа даараад дагжчихсан, ходоод нь хонхолзчихсон, хажуудаа нохойгоо хэвтүүлээд хамаг хувцсаа тайлаад ороочихсон, нохой нь тавтайяа зүүрмэглэж хэвтэхэд өөрөө алгаа тосоод гуйлга гуйчихсан сахалтай эр. Хажуугийн сандал дээр хосууд юу ч болоогүй юм шиг үнгэлдэж, хариугүй хийсээд өнхөрчих нь үү дээ гэмээр бөнжигнөсөн эмгэд ганган бүрх духдуулж, нэг гартаа таяг, нөгөө гартаа брэндийн цүнх барьчихсан санжгануулж явах... Хэрвээ түүнийг дэлгүүрт ороход нь хаалгыг нь нээж өгч туслах гэвэл та түүнийг тэр чигээр нь гомдоож орхино гэж мэд. Үгүй, би өөрөө чадна гэж тэр эмээ ундууцангуй ширвэх вий. Энэ бол Парисын характер. Франц орон дэлхийд өндөр наслалтаараа бишрүүлж байгаа орон аж. Гол нууц нь эрүүл хүнсэндээ гэх. Зэрвэсхэн ажиглалт, хөнгөхөн мэдрэмж төдий зүйлсийг үүнээс илүү хуваалцаж боломгүй нь. УуЧлаарай, Монголын тӨр АсашЁорюҮгаар гоЁсон гэж хэлж ЧадахгҮй нь Тийм ээ. Энэ үнэн. Монгол Франц хоёр улсын хооронд байдаг түүхийн сонирхолтой ганц нэг баримтыг эс тооцвол тийм ч олон ишлэгдээд байх баримтгүй. Манай улсын төрийн тэргүүн 11 жилийн өмнө л анх удаагийн айлчлалаа хийж байсан шүү дээ. Францын хаан Го Филиппэд Монголын хаан Өлзийттөмөрийн илгээж байсан "Та нар манай Монгол Улсад дагаар ор. Эс тэгвээс асуудлыг мөнх тэнгэр шийднэ" гэсэн аймаар утгатай гурван метр урт захиа бий. Жак Ширак манай Ерөнхийлөгчид тэрхүү захидлын хуулбарыг бэлэг болгон өгсөн нь сонирхолтой санагдаж байсан. Тэдний уулзалт мэдээж манай төрийн тэргүүний айлчлалын оргил хэсэг болсон нь ойлгомжтой. НҮБ-ын аюулгүйн зөвлөлийн байнгын таван гишүүний нэг, Европын холбооны толгой улс болох Францын ерөнхийлөгч Жак Ширак Монголын Ерөнхийлөгчийг Елисейн ордондоо урьж, бусдыг угтдаг шигээ зүгээр л ордныхоо үүдэнд биш өөрөө угтан очиж мэндчилсэн явдлыг дипломатчид жирийн биш явдал байна хэмээн дүгнэж байв. Жак Ширак хэнийг ч үүднээсээ үддэггүй гэх. Гэтэл Монголын Ерөнхийлөгчийг Анжелина Меркелтэй алхаж явсан цэцэрлэгтээ урьж саатан ярьж хөөрч, хамтдаа алхан үүдэн дээрээ гаргаж өгсөн нь үнэхээр тасархай сюрприз болов. Энэ үдэш тэр тухай бүгд амнаас ам дамжин ярьцгааж, баярлацгааж байхад монгол хүнийхээ хувьд бахархаагүй гэж би худлаа хэлж чадахгүй. Жак Ширакийн өрөөнд манай Асашёорюүгийн зураг байдаг, тэр түүний шүтэн бишрэгч нь гэнэ гэх мэдээлэл түгээд удаж байгаа нь үнэн. Үнэхээр ч Ширак Асашёорюүг хараад маш их догдолж, гарыг нь удаан атгаж, бас хамтдаа зургаа татууллаа. Энэ бол баримт. Ерөнхийлөгч Н.Энхбаярын энэ удаагийн айлчлалын бүрэлдэхүүнд хэд хэдэн зөвлөх нь багтан ажилласны нэг нь Асашёорюү байв. Ерөнхийлөгчийн биеийн тамирын бодлогын зөвлөх, Японы сумогийн их аварга Д.Дагвадорж гэх танилцуулгууд албаны эх сурвалжууд дээр гарч ирж байсан. Сэтгүүлч хүний нүдээр хөндлөнгөөс харж байхад их аварга маань энэ удаа урьд өмнө нэгээхэн ч удаа мэдэрч байгаагүй сонин мэдрэмж өөртөө тээж буцсан байж магадгүй. Францад хийсэн төрийн тэргүүний айлчлалын төгсгөлд Сена мөрнөөр усан онгоцон дээр хөвж нэгэн үдшийн зоог барих хөтөлбөр явагдсан. Энэ зоогонд аварга хүрэлцэн ирж, бид эгэл жирийн яриа хөөрөө өрнүүлж сууцгаасан. Тэр өдөр нь төлөөлөгчид Домон хотод зочилж, Вал Дуазын циркийн олон улсын фестивалийн 2007 оны тоглолтод Монгол улсыг гол зочин орноор оролцуулах урилгад гарын үсэг зурах ёслол болсон юм. Сонирхолтой нь тэнд манай улсын циркийг тун саяхан менежментийн гэрээгээр хувьчлан авсан их аварга байгаагүй нь сэтгүүлч хүний хувьд сонирхол татаж байсан болохоор тэсэлгүй аваргад энэ тухай асуулт тавьчихсан. -Аваргаа, танай цирк удахгүй Домон хотод ирэх нь ээ дээ? -Юу, хэзээ? -Юу хэзээ гэж. Өнөөдөр Домонд энэ тухай гэрээнд гарын үсэг зурлаа шүү дээ. Харин яагаад таныг очоогүй юм бол доо гэж гайхаад асууж байна? -Надад яагаад хэлэхгүй байгаа юм бол. Би үнэхээр ойлгохгүй байна. Уг нь би энэ тухай мэдэж байх ёстой биз дээ. Тэгж л бодох юм. Энэ зохион байгуулалт хариуцдаг газрууд нь яасан хариуцлагагүй юм бэ. Ядаж айлчлалын хөтөлбөрийг бүрэлдэхүүнд нь багтах хүмүүстээ хэдэн сарын өмнөөс танилцуулж, санаа оноо солилцдоггүй юм гэхэд долоо хоногийн өмнө өгч болдоггүй юм байх даа. Онгоцон дотор өгч байгаа байхгүй юу. Ингэж болохгүй биз дээ. -Жак Ширак таныг их хүндэтгэдэг бололтой. Таны зураг өрөөнд нь байдаг гэсэн үнэн үү? -Үнэн. Баяртай байна. Манай үеийн бас л нэг домогт удирдагч. Энэ хүн намайг хүндэлж байгаа нь надад бахархалтай хэрэг. Их Аварга бид хоёр сэтгүүл зүйн тухай хүртэл яриад авсан. Жаахан зангирч байгаагаа тэр лав надаас нуугаагүй. Илэн далангүй, насаар бол бага залуухан, залуу болохоор залуу л хүний ааш авиртай энэ хүнийг үнэхээр манай үеийн баатар хэмээн дэлхийн зарим хүмүүс үздэг юм байна. Энэ бас л бахархал төрүүлмээр зүйлсийн нэг мөн бололтой. Аваргыг бүгд дээшээ залдаг болохоор аварга айлчлалын хойморт нь явна гэж харин гэнэхнээр эндүүрсэн байж магадгүй. Үл ялиг сонирхолтой эмзэглэл сэтгэлийнх нь гүнээс үнэртэж байна билээ. Сайхан хүүгээрээ эх орон бахархалгүй яахав. Гэвч, уучлаарай. Асашёорюүгаар монгол төр гоёлоо гэж би л хувьдаа хэлж чадахгүй. Асашёорюү харин монгол төрөөрөө гоёж явлаа гэж хүлээж аван ахин нэг төрийн сүлдэндээ мэхийж болох юм. Ийнхүү албаны бүхий л протоколоос давхардуулахгүй хэмээн зугтсан тэмдэглэлийнхээ эхний хэсгийг өндөрлөж байна. 
Б.Ганчимэг
