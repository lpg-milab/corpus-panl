Баян-Өлгийнхөн Х.Мерейханыг эсэргүүцжээ

Баян-Өлгий аймгийн Ерөнхий прокурор асан Х.Мерейхан аймгийнхаа Мэргэжлийн хяналтын албаны даргад нэр дэвшсэнд, Өлгийчүүд дургүйцлээ илэрхийлсэн тухай мэдээлэл ирлээ.
Тодруулбал, тэрбээр ерөнхий прокуророор ажиллаж байхдаа өөр хүний нэрээр хуурамч материал бүрдүүлэн аймгийн Шүүхийн шийдвэр гүйцэтгэх албанд тушаасан бэлэн мөнгийг авсан, албандаа болон хувьдаа гаалийн бүрдүүлэлт хийлгүүлэлгүй машин авч унасан, зарим албан тушаалтнуудын хэргийг зориудаар байцаалт авалгүй хуурамч бичиг баримт бүрдүүлэн хааж байсан зэрэг олон хэрэгт холбогдсон нь тогтоогдоод буй аж. Ийнхүү өнгөрсөн оны арваннэгдүгээр сарын 15-ны өдөр Баян-Өлгий аймгийн прокурорын байгууллагын ажлыг хангалтгүй гэж дүгнэн удирдлагад нь хариуцлага тооцож, Улсын Ерөнхий прокурорын газар "Прокурорын байгууллагын тухай хууль"-д заасан бүрэн эрхийнхээ дагуу Х.Мерейханы албан тушаалыг бууруулж, Төв аймгийн прокурорын газрын ял эдлүүлэх ажиллагаанд хяналт тавих туслах прокуророор ажиллуулахаар шийдвэрлэжээ. Гэсэн хэдий ч өдгөө түүнийг тус аймгийн Хувьсгалт намын дарга Н. Хабыл нарын нэр бүхий хүмүүс танил тал, найз нөхдийн хүрээнд дахин дэвшүүлэх зорилгоор аймгийн Мэргэжлийн хяналтын албаны даргад "зүтгүүлж" яваа сурагтай. Гай газар дороос гэхчлэн хэдхэн хоногийн өмнө Баян-Өлгий аймгийн Засаг даргын тамгын газрын иргэний бүртгэл мэдээллийн албаныхан Х.Мерейханы бас нэгэн булхиаг дэлгэжээ. Тэр нь Монгол Улсаас Казахстан руу нүүж очсон айл бүрт олгогддог нийгмийн халамжийн чиглэлийн тусламж болох квот аж. Дашрамд дурдвал, квот хэмээн нэрлэгдэх тус мөнгөн тэтгэлгийг хүртэхийн тулд эхлээд өөрийн улсын иргэншлээс гарсан байх шаардлагатай. Харин Х. Мерейхан ч энэ их олз омгийг тойрч гараагүй тухай эх сурвалууд мэдээлж байсан. Баримтаас үзвэл тэрбээр 2005 оны тавдугаар сарын 14-нд Монголын иргэнээс татгалзах өргөдлөө гаргаж, аймгийнхаа Засаг даргын тамгын газраас тодорхойлолт авсан байна. Ингэхдээ хамгийн гол зорилго нь ам бүлийн тоог хуурамчаар нэмэгдүүлж, хоёр хүүхдээ зургаа болгон өсгөж их хэмжээний тусламжийн мөнгийг зальдах арга зохиожээ. Сонирхуулахад, манайхаас нүүж очсон өрхийн гишүүн бүрт Казахстаны тал 100 мянган мөнгө буюу төгрөгөөр нэг орчим сая төгрөг олгодог квоттой аж. Нэг мөнгө(Казахстаны мөнгөн тэмдэгт) дунджаар 8-10 төгрөгтэй тэнцдэг юм байна. Юутай ч иргэний харьяаллаа сольж, олон хүүхэдтэй хэмээн их хэмжээний тусламжийн мөнгөөр гараа угаан байж Казахстаныг зорьсон Х.Мерейхан тухайн улсын хуулийг зөрчөөд барахгүй, Монголд ирчихээд Баян-Өлгий аймгийн төрийн байгууллагын удирдлагад нэрээ дэвшүүлэн өрсөлдөж яваа гэнэ. Түүнийг иргэний давхар харьяалалтай байж болзошгүй хэмээн зарим нэг иргэд сэрдэж буй юм байна. Учир нь Казахстан руу нүүчихээд нэг жил бололгүй Монгол руу буцвал тухайн улсаас иргэний харьяаллаасаа тэр бүр хасдаггүй гэнэ. 
Ч.Оргил 