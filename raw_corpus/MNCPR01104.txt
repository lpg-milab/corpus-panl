Уран зураг хүний мөн чанарыг илэрхийлж чадна

Арван улаан ямаа зуржээ. Зурсан зурагнаасаа болж намын төв хороонд дуудагдаж банга хүртэж байсан зураач Г.Дунбүрээтэй уулзаж ярилцлаа. Уран зургийг хүртэл үзэл сурталжсан гэж хааж боогдуулдаг нийгэм цаг үеэс өнөөг хүртэл тасралтгүй уран бүтээлээ туурвиж яваа зураач билээ. Түүний уран бүтээлийн тод өнгөний шийдэл нь бусдаас ялгагдах гол онцлог нь болдог.
-Таныг "Арван улаан ямаа"-ны зураач гэхээр андахгүй мэдэх хүн олон байдаг. Тэр ямар түүхтэй зураг вэ? -Тэр зургийг 1968 онд зурсан юм. Би өөрөө малчин хүн. Намайг таван настай байхад айлын Гомбожав гэдэг мэргэн өвөө надад ишиг бэлэглэсэн юм. Манайх хониндоо ямаагүй айл байв. Ишиг маань ихэрлэсээр арав хүрсэн. Тэрнээс үүдэж арван ямаа, тэмээ, адуу зурах болсон. Залуу зураачдын үзэсгэлэнд миний зурсан арван ямааны зураг тавигдсан юм. Ганц миний зураг гэлтгүй өөр хэд хэдэн хүний зураг хөрөнгөтний үзэл сурталтай, марксизм, ленинизм мэддэггүй гэсэн шүүмжлэлд өртсөн. Бүр намын төв хорооны 28 дугаар тогтоол гарсан. -Ямааны зургийг хэрхэн үзэл сурталжуулан тайлбарлаж байв. Одоо энэ бүхэн хачирхалтай инээдтэй санагдах байх? -Хүйтэн хошуутай мал зурлаа. Хөрөнгөтний үзэл суртал шингэсэн гэж тайлбарласан. Тэр үед намын товчооны гишүүдийн тоо арав байл уу даа. Тэднийг ямаагаар төсөөлж зурлаа гэж хардсан. -Тэгээд танд ямар шийтгэл оноов? -Би залуу ч байж. Зураачдын хорооноос сануулга өгч ойр зуурын аж ахуйд явж байсан. Миний хувьд нэг айхтар сүйдтэй хэлмэгдсэн юмгүй. Харин залуу зураачдын бүтээлийг хамгаалж ярьсан Дашцэрэн, Баяраа нарын хүмүүс хэл аманд их ч өртөж хараанд нь орж байсан. -Одоо танд тэр зураг чинь бий юу? -1991 онд Галарей авсан. -Тэгэхээр тухайн үед ямар урсгал чиглэлийн бүтээл үнэлэгдэж байв? -Бидний 1960-аад оны үеийн залуус бүхэл бүтэн шинэ үеийг сэрээсэн, нээсэн. Монгол үндэсний өв уламжлалаас заавал сурах ёстой. Уран бүтээлдээ туурвиж шингээх ёстой. Залуус шинэ юм хийлээ гэдэг. Үнэндээ шинэ юм гэж үгүй. Аль XII, XIII зууны үед хийгдсэнийг давтаж шинэчилж өөрчилж байгаа хэрэг. Өөрөөр хэлбэл, бид хүний мөрөөр гишгээд л байна гэсэн үг. Тиймээс аль болох хүний гишгэсэн мөрөөр яг давтахгүйн тулд өөрийгөө боловсруулах хэрэгтэй. -Бүтээл болгонд тань их тод өнгө зонхилдог. Та ямар урсгал чиглэлийг барьдаг юм бэ? -Би бодит реалист зураг зурдаг. Гэхдээ бодит юмыг өсгөж, егөөдөж, ёгтлолоор гаргах дуртай. Миний бүтээл гадагшаа их ойлгогддог. Монгол уламжлалын өнгийг өөрийнхөө уран зурагт шингээх гэж их боддог хүн. Зураач хүн өөрийн гэсэн арга барилтай байх ёстой. Хэнийх нь мэдэгдэхгүй байж болохгүй шүү дээ. -Та олонд танигдсан бүтээлээсээ дурдаач? -"Фронтод", "Монгол траст", "Арван ямаа", "Арван адуу" гээд маш олон бүтээл бий. -Анх хөдөөний хүү урлагт хэрхэн хөл тавьж байв. Таны бага нас уран бүтээлд тань тусгалаа хэрхэн өгсөн бэ? -Би Төв аймгийн Өндөрширээт сумын хүн. Миний аав лам хүн байж байгаад 40 гарсан хойноо хар болж гэрлэсэн. Намайг гарахаас өмнө мэргэн хүн аавд маань "Танай ширээний дор хоёр хүү тоглож байна. Дунбүрээ, Дунхорол гэсэн нэр өгөөрэй гэж хэлсэн юм" гэнэ лээ. Тухайн үед аав, ээж маань ингэж хэлснийг нь мартчихаж. Нэр хайрла гэж дахин очсон чинь урдаас нь загнасан гэнэ лээ. Би нэгдүгээр ангиасаа зураг сонирхож эхэлсэн. Хөдөөнөөс хот шилжиж Улаанбаатарт үлгэр жишээ III дунд сургуулийн хамгийн анхны ангид сурсан. Дөчөөд сурагч, хоёр багштай гэж түүхэнд тэмдэглэгдсэн бий. Сурагч байхдаа пионерийн ордны багш О.Цэвэгжав багшийн удирдлаган дор, зургийн хүн болно гэж боддог байв. Гэсэн ч Багшийн дээдийн зураг хөдөлмөрийн ангийг 1961-1965 онд төгссөн. Шугам зургийн ангийг төгсч арван жилийн багш байх ёстой байв. Багш болоогүй уран зурагт хөл тавьсан нь миний амьдралын сонголт байсан. -Таныхаар уран зургийн тухай ойлголт? -Уран зураг хүний мөн чанарыг илэрхийлж чадна. Ямар ч нийгэмд хүн амьдарлаа гэхэд хувь хүний мөн чанарыг илэрхийлнэ. Түүнээс элдвийг харж урваж шарваад байх юм үгүй. Үүнд би хатуу зогсоно. Мэргэжилдээ үнэнч байх ёстой. Зураг зурахад хэн нэгний арга барилаар биш өөрийн гэсэн дуу хоолойгоор байх ёстой. Түүх сайн судалж урьд үе рүүгээ илүү их өнгийх хэрэгтэй. Дэлхийн сонгодог хүмүүсийн түүхийг судлах хэрэгтэй. Ард түмнийхээ дунд орж хошин үг хэлэлцэж халуун сайхан инээмсэглэл дунд байх нь сайхан. Хөгшин залуу гэж ялгалгүй нийттэй харилцах хэрэгтэй. Малчин хүн сууж байлаа гэхэд их сонин сууна. Тэр хүний хувийн зан ааш тэр бүхнийг олж харан уран бүтээлдээ шингээх жишээтэй. Сайн уран бүтээл хийсэн нэгэндээ баяр хүргэж явах ёстой. Тэгж байж уран бүтээлчид нэгнээ ирлэнэ. Уран зураг, уран зохиол, хөгжим гурав салшгүй холбоотой. Би зураг зурахдаа зохиол унших юм уу, аятайхан ая тавьж суух жишээтэй. Зураг хүнд сэтгэлийн таашаал өгнө, аз жаргал бэлэглэнэ. Дөрвөн хана зураггүй байна гээд төсөөл дөө. Ер нь зураач хүнээс асар их оюун, тэвчээрийг шаарддаг. -Уран бүтээлд сайн муу гэсэн үнэлгээ заавал байх шаардлагатай юу? -Урлаг судлаачид гэж бий. Манайд 1960, 1970-аад оны үед Дашбалдан, Оросын их урлаг судлаачид байлаа. Урлаг судлаач хүн тал засч магтах хэрэггүй. Хувь хүний асуудал биш жинхэнэ судалбарыг нь олж шүүмжлэх ёстой. Хүн өөртөө таалагдахгүйг муулж болно. Гэхдээ үзэгний аяар бас явж болохгүй юм. Үзэг хаашаа хөдлөнө тэр хүнийг тэрүүгээр цэгнэж болохгүй. Яагаад гэвэл тухайн бүтээл сайн байсан бол сайнаараа л үлдэнэ. Тухайн нийгэмдээ үнэлэгдэхгүй ч байж болно. -Таны багш хэн байв? -Урчуудын эвлэлийн хороог олон жил удирдсан Н.Чүлтэм гуай холыг хардаг хүн байж. Тэр хүн намайг Багшийн дээд төгсөхөд анх намайг хороонд авч байлаа. Олон сайхан боловсон хүчнийг гадаадад бэлтгэсэн. Манай Урчуудын эвлэлийн хороо одоо боловсон хүчнээр хангалттай шүү. Энэ нь тэр хүний ач гавъяа. Ахмад үеэсээ сурч мэдэх юм байлгүй яахав. Байгаль эх дэлхий өөрөө аугаа багш юм. -Таны амьдралд уран бүтээл юу өгөв. Танд алдар нэр, мөнгө хангалттай хайрласан уу. Эсвэл ... ? -Би маш их хат суусан. Урлагийн тэнгэрт орж ирээд өөрийн гэсэн нүүр царайтай болсон. Монголын дүрслэх урлагийн түүхийн нэг хуудсыг сөхөхөд миний бүтээл бий гэж бодож явдаг. Надад захиалгаар зурах явдал гарна аа. Зурсан болгон маань зах зээлд орчихно. Энэ бүхэн тухайн зураачийн үнэлэмжээс шалтгаална. Одоо үед оюуны потенциалийг үнэлэх үнэлэмж шал өөр болсон шүү. Миний бүтээлийг худалдаж авъя гэж хүмүүс ирдэг л юм. Гэхдээ уран бүтээл гэдэг чинь зарж мөнгө болгоё гэж бодохоосоо сэтгэлийн таашаал өгөх нь олонтаа. Түүнээс дандаа зурсан болгон мөнгө болоод байдаг юм гэж хаа байхав. Зурж буй хүндээ аз жаргал хайрладаг. Бидэнд тэтгэвэр гарах гэсэн ойлголт байдаггүй. Нүд аниагүй цагтаа зурж л явна. -Та гэр бүлээ танилцуулаач? -Хоёр хүү, хоёр охинтой. Ач, зээ нийлсэн ам бүл 13 болчихоод байна. Зураач Г.Дунбүрээ өдгөө Монголын Урчуудын эвлэлийн урланд өөрийн ертөнц болох ажлын өрөөндөө амьдралынхаа ихэнх цагийг өнгөрүүлдэг болох нь анзаарагдаж байв. 1977 онд Шаамарт Зохиолчдын урлан байгуулагдахад зохиолч Д.Намдаг, С.Оюун нарын эрхэм хүмүүстэй хамт гар нийлэн  ажиллаж байсан түүхтэй. Намхан цагаан байшинд зураг зурдаг байсан тэр түүх түүний амьдралын бас нэгэн дурсамж. Урчуудын эвлэлийн хорооны шагналтан. Төрийн эрхэм дээд "Алтангадас" одонгоор энгэрээ цоолсон. Тун удахгүй хэлмэгдэж явсан зураачдын үзэсгэлэн нээгдэх гэж байгаа бөгөөд түүнд оролцох юм гэнэ лээ. Зураачийн бүтээл эзнээсээ илүү хилийн дээс олонтаа алхсан. Түүний бүтээл гадаад, дотоодод хэдийнэ хүлээн зөвшөөрөгджээ. Монголын Богд нэртэй бүх уулыг зурсан. Мөн хүрээ байшингийн бүхэл бүтэн цомог нь түүхийн үнэт дурсгал болон үлджээ. Зураач Г.Дунбүрээтэй уран зургийн урсгал чиглэл ярьж онолдохоосоо илүүтэй ард түмэнд үнэлэгдсэн эгэл жирийн зураачдын нэг гэдэг утгаар нь энгийн яриа өрнүүлсэн минь энэ. 
Б.Долзодмаа
