Нэг цэцэн 76 тэнэгийн үлгэр

Монгол ардын (улс төрийн) үлгэрт голдуу л хаан түшмэдийн тухай гардаг. Манай улсын хувьд МАХН-ын даргаар ч Н.Энхбаяр, Ерөнхий сайдаар Н.Энхбаяр, Их хурлын даргаар Н.Энхбаяр манай нэг фальетончийн бичсэнээр индүү залгахад Н.Энхбаяр гэж ярьсан.
2000-2004 оныг саная. Ерөнхийлөгчөөр Н.Багабанди ажиллаж байв. Энэ үед нэг тэнэг хаан байжээ. Тэр тэнэг хаан улсаа удирдаж чадахгүй харин цэцэн түшмэдүүдийг хосгүй цэцэн Н.Энхбаяр удирдаж түмнээ ядуурлаас аварч төрөө хямралаас гаргав гэнэ. Ингэж л үлгэр бичигддэг байсан. Гэтэл Өнөө цэцэн түшмэл Н.Энхбаяр нь Ерөнхийлөгч болоод явчихсан чинь үлгэр бүр өөрөөр бичигдэж байна. Нэг цэцэн хаан 76 тэнэг түшмэл гэв. Тодруулбал, ард түмнээ боддог удам сайт ухаант хаан, арчаагаа алдсан авилгач тэнэг 76 түшмэл байжээ. Өнөө тэнэг, шуналт 76 түшмэл чинь бүр дэндээд хааныг эзгүй хойгуур улсын мөнгийг зуу зуун саяар нь авч хармаалаад гарахын даваан дээр хаан мэдээд хориг тавиад буцаалгаад их мөнгийг төмөр авдранд нь хийж цоожлов гэнэ. Даанч Ерөнхийлөгч Н.Энхбаярт өнөө мөнгөний авдрын түлхүүр байдаггүй гэнэ. Авдараа онгойлгох эрх мэдэл нь Ц.Элбэгдорж гэж нэг худлаа ярьдаг муу намын гишүүн түшмэл мэддэг. Харин түлхүүр нь Н.Алтанхуяг гэж нэг итгэлгүй нөхөрт байдаг. Уг нь Ч.Улааныг харж бай гэсэн юм. Улаан мөнгөнд дуртай болохоороо зуун саяын хуйвалдаанд оролцсон байна билээ. Өнөө сайн намын гишүүд хүртэл зуу зуун саяд унаад өгсөн Ерөнхийлөгч л эзгүй бол бүгдээрээ хуйвалдаж улсын мөнгийг цөлмөж аваад зугтаах гээд байна шүү гэсэн мэдээлэл ард түмэнд хүргэлээ. Уг нь МАХН сайн нам байсан юм. Одоо хуйвалдаад бүгдээрээ муу нам болсон байна. Ер нь сайн хүн гэж байдаг болохоос сайн нам гэж алга. Ганц сайн хүндээ бүх эрх мэдлийг өгье. Тэр хүн бол Н.Энхбаяр гэв ээ. Бас болоогүй өнөө 76 тэнэг чинь зүгээр нэг мөнгө цуслаад зогсохгүй ядаж хоорондоо хэрэлдээд учир нь олдохоо болив. Ганц сайд томилж чадахгүй зургаан сар болоод хуульч түшмэл байх газар хөдөөний малын эмч тавив. Нийслэл хотоо гал сөнөөгчөөр даргалуулав. МАХН-ын сайн байсны нууц ганц туг нь Н.Энхбаяр байж дээ гэж хэвлэл мэдээллээр зэрэг зэрэг санаа алдуулав. Бүх хэвлэлийхнийг Ерөнхийлөгч урьж аваачиж байгаад хосгүй мэргэн зөвлөхүүдээ "дэд сайдаас дээгүүр сайдууд хүмүүс" гэж албан ёсоор мэдэгдэв. Хэрвээ Ерөнхийлөгчийн засаглалтай болвол ийм ийм ухаант мэргэжлийн сайд нар байх юм байна даа гэж сэтгүүлчдэд танилцуулахад ард түмэн сэтгүүлчидтэйгээ адил шүүрс алдаж байна. Өнөө 76 тэнэгийн гаргасан хууль хийсэн юм бүхэн буруудаад байдаг, авгай хүүхэд нь хүртэл бүтэлгүй. Харин цэцэн хааны гэргий хүртэл атаархам. АНУ-ын Ерөнхийлөгчийн гэргий Лора Буш хүртэл тэргүүн хатагтайн удам сударт атаархах гэж тэр холоос ирсэн гэж нэг долигногчоор бичүүлжээ. Монголд ганц ухаантай хүн нь Ерөнхийлөгч болсон болохоор Буш айлчилсан. Тэрнээс биш П.Очирбат, Н,Багабанди нарыг АНУ-ын Ерөнхийлөгч тоогоогүй аргагүй л зиндаа ойрхон байсан болохоор Н.Энхбаярт хүндэтгэл үзүүлсэн юм гэнэ. Монгол улс парламентийн засаглалтай улс манай парламент нэр хүндтэй байсан бол Буш парламентад хүндэтгэл үзүүлэх ёстой. Гэтэл спикер Ц.Нямдоржтой, Ж.Буш коридорт дуртай дургүй гар барьчихаад өнгөрсөн л гэнэ гэсэн цэцэн хааны үлгэр үргэлжилж байна. Цэцэн хааныг оюутнууд дэмжиж байна. Түүний зөвлөх Ганхуягийн удирдсан бослого Их хурал Засгийн газрыг будаа болгож байна. Цэцэн хааныг хөгшчүүд дэмжиж байна. Хөгшчүүд Их хурал, Засгийн газрынхны ажлыг хийлгэхээ болилоо. Уг нь цэцэн хааныг Их хурал, Засгийн газрыг толгойлж байхад ард түмэн ингэдэггүй байсан. Үүнд их хааны нууц оршвой гээд ардын үлгэр амилан үргэлжилнэ. Аль ч нам хэрэггүй. Түмэнд танигдсан Ерөнхийлөгч хэрэгтэй түүнд бүх эрх мэдлээ шилжүүлбэл улс орон амар сайхан жаргана гэнээ. Ерөөсөө л товчхондоо улс гүрэн маань Ерөнхийлөгч Н.Энхбаяртай эвтэй бол хүчтэй байх юм гэнээ. Тийм учраас энэ олон нам ч, ганц цэцэн тодорчихоод байхад Их хурлын 76 хоолны сав ч хэрэггүй юм гэнээ. Ямар нэгэн далдын их мөнгө цацаж Ерөнхийлөгчийг магтсан өөрийх нь хэвлэл мэдээллээр "Нэг цэцэн 76 тэнэгийн үлгэр цацагдсаар байна. Үлгэр үнэн болдог доо. Харин үлгэр хууль болчихвол яанаа. 

