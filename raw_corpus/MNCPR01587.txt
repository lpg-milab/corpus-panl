ДОХ-д бид "татаас" өгөх цаг иржээ

Мэргэжилтнүүдийн оношилж буйгаар манай улс ДОХ-ын тархалтын үедээ шилжиж байгаа гэнэ. Өвчний халдвар бидний нэрлэж дадсанчлан эрсдэлтэй бүлэг этгээдээс бус нийгмийн хамгийн гэм зэмгүй хэсэг болох
жирэмсэн эмэгтэйчүүдээс ч илэрсэн нь нийтээрээ "но"-той болсныг харуулж буй хэрэг. Сүүлийн арван тохиолдол энэ ондоо тэр тусмаа ойрын хэдэн сард "бөөндөж" илрэв. ДОХ-ыг зөвхөн гадаадаас импортолдог мэтээр ойлгож дадсан ч сүүлийн тохиолдлууд халдварын уурхай дотоодод буйг илэрхийлэх нь тэр. Хэдийгээр Монголд муу нэртэй, луу данстай өвчний 15 тохиолдол бүртгэгдсэн нь хангалттай хар мэдээ ч мэргэжилтнүүдийн төсөөллөөр үүнээс ч баргар дүр зураг үзэгдэнэ. Өвчний халдвартай тэмцэх үр дүнтэй арга хэмжээ авахгүй бол 2014 он гэхэд 2500 монгол ДОХ-оор нас барж магадгүй гэж тэд тооцож байгаа юм. Иллинойзын Их сургуулийн Стив Сейтзийн таамаглалаар ирэх онд гэхэд л уг өвчний халдвар авсан хүний тоо 630-д хүрч болзошгүй. ДОХ-оор өвчилсөн нэг хүний жилийн эмчилгээний зардал 3,6-10,3 сая төгрөг. Эрүүл мэндийнхээ зардлын 60 хувийг зөвхөн ДОХ-д зарцуулдаг Африкийн зарим орон шиг болчихвол доноруудын гарыг харахаас аргагүй л дээ. Харин ДОХ-оор өвчилсөн хүний тоо цөөн байгаа манай орны хувьд өөр хэрэг. Өвчлөгчдийн тоо олшрох тусам ядруухан эдийн засагт маань хүнд дарамт болох вий. Гэхдээ л өнөөг хүртэл бид энэ төрлийн хамаг зардлаа гадныханд даатгаж ирснийг эргэж харах болсон. ХДХВ/Хүний дархлал хомсдолын вирус/-ын тархалтаас урьдчилан сэргийлэх, шинжилгээ хийх болон эмчилгээний зардал олон улсын болон хүмүүнлэгийн байгууллагуудын халааснаас гарч байгаа. Хэрэв тэд санхүүжилтээ зогсоох буюу багасгаж эхэлбэл бид яах вэ... Нөгөө талаар ДОХ-ын зардлын тодорхой хувийг улсын төсөвт суулгаснаар эрүүл мэндийнхээ төлөө иргэн бүр хариуцлага хүлээнэ гэсэн үг. Хэтэвчээр нь дамжуулан хариуцлагыг нь мэдрүүлэхээс гадна тэмцлийн ямар арга замууд байна вэ? "Хятад,Орост 1997 оноос ДОХ-ын халдвар тэсрэлт байдлаар илэрсэн. Тэр байдал Монголд давтагдах нь. Халдвар авсан байж болзошгүй хэмээн тооцож байгаа 500 хүнийг аль болох хурдан илрүүлэх учиртай. Хүн бүр тэмцэхгүй бол халдварын тархалтыг хяналтаас алдах нь" гэж ДОХ/БЗДХ-тай тэмцэх албаны дарга Д.Нямхүү ярилаа. Монголчууд SARS-д хүнээ алдахгүйгээр даван туулж чадсан шигээ Африкийн зарим орон шиг болчихоогүй дээрээ халдварыг хазаарлах боломж бий гэж тэр найдаж байна.Нэгэнт халдвар тархсан учраас ямар нэгэн эрсдэлтэй бүлгийнхний араас хөөцөлдөх биш нийт хүн амдаа чиглэсэн алхмууд хийхээр төлөвлөжээ. -Бид зөвхөн төвдөө шинжилгээ хийхээс гадна бүх аймаг, дүүрэг, хувийн эмнэлгүүдээ ч оношлуураар хангах хэрэгтэй байна. Анхны илрүүлэх шинжилгээг тэд хийж, харин манай алба батлах шинжилгээ хийх учиртай. Шинжилгээнд хамрагдагчдын тоо нэмэгдэхийн хэрээр дараагийн халдварууд эрт оношлогдох юм гэж Д.Нямхүү тайлбарлав. ДОХ-той тэмцэгчдийн найдвар нь Дарханд хэрэгжүүлсэн 100 хувийн бэлгэвч хөтөлбөрийн үр дүн болжээ. Биеэ үнэлэгчид толгой дараалан бэлгэвч хэрэглэх замаар ДОХ-ын халдварын тархалтыг хазаарлаж чадсан Тайландын туршлага бий. Дарханд хэрэгжүүлсэн туршилтын хөтөлбөрийн үр дүн Монголд ч энэ хөтөлбөр идээших хөрс буйг харууллаа. ДОХ/БЗДХ-тай тэмцэх албаны Х.Даваажав "Дархан-Уул аймагт 2002 онд уг хөтөлбөрийг хэрэгжүүлж эхлэхэд биеэ үнэлэгчдийн 60-78 хувь нь ямар нэг бэлгийн замаар дамжих халдвартай байсан. 2004 оны судалгаагаар энэ тоо 13 хувьд хүрч буурсан дүн гарсан" гэж хэллээ. Биеэ үнэлэгчдийн дундах халдвар буурсан нь аймгийн нийт хүн амын дундах халдвар буурахад ч нөлөөлжээ. Нэг биеэ үнэлэгч хоногт дунджаар гурван хүнтэй бэлгийн харьцаанд ордог гэсэн тоо бий. 100 хувийн бэлгэвч хөтөлбөрийг улс орон даяар хэрэгжүүлэх Нийгмийн эрүүл мэндийн үндэсний зөвлөлийн албан даалгавар ч гарчээ. Одоогоор албан ёсоор зарлагдаад байгаа 15 тохиолдлын 60 хувь нь гей нараас илэрчээ. Энэ нь "цэнхэр"-үүдэд анхаарал халамж шаардлагатайг харуулж байна. ДОХ-той тэмцэх үндэсний сан гей залууст мэдээлэл хүргэх, өвчлөлөөс өөрсдийгөө хамгаалах зан үйлд сургах төсөл хэрэгжүүлдэг. Төрийн гар хөл хүрч чадахааргүй энэ мэт бүлэгт хүрэхийн тулд төрийн бус байгууллагуудын нэгэнт бий болсон сүлжээг ашиглах нь үр дүнтэй. Тархалтыг хазаарлах бас нэг арга нь халдвар авсан хүмүүстээ халамжийн гараа сунгах юм. Хэрэв тэднийг өвчин туссаных нь төлөө ялгаварлан гадуурхах юм бол халдвараа нууж, бусдад дамжуулах зэрэг сөрөг нөлөө гарвал яана. Тийм ч учраас мэргэжилтнүүд ДОХ-ын эсрэг эмчилгээ санал болгох нь халдвар авсан хүмүүстэй холбоо харилцаатай байх арга зам гэж үздэг юм билээ. Тэдний тооцоолсноор 10 жилийн дараа ДОХ, ДНБ-ий өсөлтийг хоёр хувь бууруулах магадлалтай. Хамтдаа сэргийлж, хамтдаа хариуцлага хүлээх цаг нь иржээ. 
Б.Янжмаа
