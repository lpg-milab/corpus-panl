Хөх өвснөө тодрон асах Монгол яруу найргийн эрдэнийн чулууд

Үгийн урлаг, оюун санааны ертөнц дэх бүтээлүүд жинхэнэдээ мөнхөд шигтгэсэн эрдэнийн чулуу шиг тодрон гэрэлтэх авай.
Монгол яруу найргийн үнэр хийгээд амт нүүдэлчдийн урт цуваанаас үлдэж хоцорсон тэрхүү гайхам яруу эгшгийг мэдэрч хүртэх нь та бидний эрх чөлөө мөнөөс мөнсөн билээ. Монгол яруу найраг гэж байхгүй юм шиг, идээ будааг нь чамлаж явдаг цаг өнгөрч одох нь лавтай гэж итгэнэм. Мянган оны өмнөх гэрэлт өвснөө Хүннүчүүд -"Хараа алдрах тэнгэрийн хаяанаас Хаяа хярхаггүй талын хормойноос Өвс бөхөлзүүлэх салхин үзүүрээс Үхэр, хонио хараачилмуй" гэж сэтгэлийг тэмтэрч, бодлыг жаргаан урлаж үлдээснийг юу гэж хэлэхсэн билээ. Нүүдэлчдийн тэнгэрлэг ахуй, оршин байхын утга энэ ажээ. Энэ шүлгээс бид тэнгэрийн хаяа, талын хормой, салхин үзүүр дэх гайхам энгийн ахуйг олж харж байна. Ахан минь одоод эргэж ирсэнгүй Хагацан холдох нь амархан буюу Ахин эргэж золгох нь хэцүү буюу Адуу тангаралдмуй, хүмүүс эс тангаралдмуй /Ахын дуу/ Нүүдэлчдийн өв хэмээвээс бидний өв л тэр мөн гэж танигдах нь лавтай. Эртний нүүдэлчдийн яруу найргийн ийм сонгодог мөрүүдээ бид өнөөдөр бусдаас дээгүүрт тавьж үздэгсэн билүү. Бидний ярьдаг А.С.Пушкин, А.Блок, С.А.Есенин, О.Э.Мендельштам, М.Ю.Лермонтов. А.Блок болоод өөр бусдын бүтээлийг сайн хэмээн шагширсаар байнам. Гэсэн хэдий ч тэрхүү сайныг танихад басхүү утга учир бий. Угаас яруу найргийг төгс төгөлдөр орчуулна гэдэг бараг л боломжгүй зүйл. Тухайн хэлийг төрөлх хэл шигээ гойд мэддэг, уран зохиолын нэлээд мэдлэгтэй этгээдийн хүрч мэдрэх цорын хувь боломж байхаас өөр аргагүй. Харин нүүдэлчдийн сэтгэлгээнээс төрсөн дээрх гайхам мөрүүдийг бид тэднээс илүүтэй гайхам яруу найраг гэдгийг хүлээн зөвшөөрөх хэрэгтэй. Өдгөө урлаг түүний дотор уран зохиол нэгдмэл синтед байдалтай болж ямар нэгэн изм-ыг өөртөө агуулна уу гэхээс түүнд багтаж захирагдахаасаа нэгэнт өнгөрчээ. Нүүдэлчний яруу найраг бол өнөөдрийн бидний явж байгаа замын өмнөөс тосч байгаа аугаа сайхан зохирол гэдэгтэй санал нэгдэх нь зүй юм. Юань гүрний үед хятад хэлээр бүтээл туурвидаг 230 гаруй монгол хүн байсан гэж судлаачид тэмдэглэсэн нь дорнын ард түмний соёлын сэтгэлгээнд томоохон байр эзлэх энэ ард түмний уран зохиолд ч Монголын уран зохиол харилцан тодорхой нөлөөлөлтэй байсныг гэрчлэх юм. Байгаль дэлхийн өнгө хувирал, агшны гоо сайхны яруу урлалыг Юань гүрнийг үүсгэн байгуулагч, Их Монгол Улсын хаан Хубилайн -Цэцгийн дэлбэ оройн хяраагаар солонго мэт улайраад Цуврах утаа, хөхрөх униар лугаа биндэръяан гэрэл цацармуй Хур тунадас рашаан шимээр эргийн хулсыг ногооруулж Хээрийн салхи уулсын нарсыг хөгжимдөн үлээх нь гайхамшиг" гэсэн мөрүүдээс таньж болом. Энэ бол нүдээ аниад ч, чихээ бөглөөд ч үл өнгөрч болох, сэтгэлд тодрон гийх яруу сайхан гэдэгтэй маргах эрхгүй юм. Яруу найраг юуг ч багтаах, ямар ч нарийнийг өгүүлж хэлэх, мэдрэмж, оюун санааны давтагдашгүй илэрхийлэл буюу. Тугтөмөр хааны -Анхил багадаа омогтой байтлаа, өнөө бодохоор элэглэмүй Алтан тоор, хас гүйлсийг атгандаа барин нааддаг байлаа Хайнань хэмээх зэлүүд газар амтат жимс алга Ханшийг нь асуухуяа хөх гүйлсийн үнэ айхтар хэмээн шүлэглэсэн нь ч энэ үеийн яруу найргийн үнэт өвд хамаарна. Чингэс хааны хойч, Хайсан хүлэг хааны хоёрдугаар хөвгүүн Тугтөмөр хаан Хятадын өмнөд Хайнань арлыг зарлигаар захиран сууж байхдаа дээрх шүлгийг буулгасан нь ийн үлдэж хоцорчээ. Хөхөмдөг уулыг сэлмээр заахуйяа уул хагармаар болжухуй Хөх мөрнөө хүлгээ услахуйяа мөрөн ширгэхэд хүрчихүй Зуун түмэн шилдэг цэрэг мөрний өмнөдийг дайлахуйяа Жадын үзүүр, зэвсгийн дээр цус бялдсан нь үгүй /Зарлигаар мөрний өмнөдийг хураамжилсан нь/ Мөнхүү Хубилай хааны цэргийн итгэлт жанжин Б.Баянгийн "Зарлигаар мөрний өмнөдийг хураамжилсан нь" хэмээх дээрх шүлэг ч бидэнд он цагийн уртад гээгдэж балраагүй үгийн шидийг авчирч байнам. Агай гүнжийн -"Үлээх салхинд үүл сарниж хүмүүний бараа тасраад Үенгийн цэцэг өнгө хувилж эдгээх хүчээ алдвай Өвдөг тэврэн бодолд унаж ганцаар суухуйяа Өрнө уулын ой тайгад салхи жавар хөдөлвэй" гэсэн шүлгээс ганцаардал, уй гуниг, хүмүүний амьдралын жавар хүйтнийг нэхэн танина. Яг л тийм ганцаардал, гуниг, зориг, шаналангийн аяыг цаг мөнхөд мэдрүүлэх увдисыг энэ шүлэгт оршоожээ. Эгээтэй Гулирансын бүтээлтэй дүйх сонгодог гайхам мөр бадаг өнөө хэр хир олон төрсөн билээ гэх сэтгэгдэл дотор төрнө. -"Өглөөний үед хасын хэмхдэг сиймхий цонхоо Үзэмжит өвлийн гүн уулыг цагаан мөнгөөр гадарлав Үзүүр үгүй хоосон агаарт мөсний хэсэг бүжиглэхүй дор Өнгөт ертөнцийн тоост замд мөр балархай /Өвлийн үзэмж/ Цааш: "Ертөнцийн хоорондын хэрэг хүүхдүүдийн тоглоом адил Ер эдгээр ард түмэн юунд үүнийг үнэмшмүй Орчлонгийн амтыг мэдсүгэй хэмээвээс цөсийг амталж үз Олны найрыг нэвтэрсүгэй хэмээвээс цэцгийг шинжилж мэд" хэмээн өгүүлсэн нь ч Гулирансын үлдээсэн яруу аясууд ямархан үнэтэйг өөрийн эрхгүй төрүүлж байна. Хубилай мэт, Агай мэт, Гулиранс мэт үгийн инжаануудын уран яруу найрагт эн тэнцэхүйц зарим талаар илүүрхэхүйц бүтээлүүд Б.Явуухулан, Д.Нямсүрэн, О.Дашбалбарт яах аргагүй өвлөгдсөн байдаг. Тэд бол Монголын яруу найргийг таниулах алтан боломж, гаргалгаа юм. Өглөөний улаан наран урьтан тусах энгэрт Өлзийгөө хайрласан эцэг минь мөнх нойроор нойрсон бий Алаг эрээн хадтай энэхэн налуу энгэрийн Алд хэртэй газар хөрсөн дороо бүлээн бий /Б.Явуухулан/ Үнэхээр Б.Явуухулан Монгол яруу найргийн уламжлалыг хөгжүүлж утга уянгын тодорхой нэгэн өндөрлөгт хүргэж чадсан төлөөлөгч. Энэ цаг үеийн яруу найргийн өнгө үнэр, давтагдашгүй содон төрхийг Н.Нямдоржийн Онон гол миний л гол Ондоон хэний ч биш миний гол Ариухан Онон миний л гол Алдхан биеийн минь амин гол... М.Цэдэндоржийн -Тэгэхгүй юм гэж орчлонд юу байна Тэргэл саранд ч очиж нутаглана Тээр шаасан юмс шүтээн болно Тэнгэр минь гэсэн юмс дайсан болно../Болохгүй юм гэж орчлонд хаана байна/ хэмээх сод билгүүн мөрүүдээс уншиж таних нь зүй ёсны хэрэг биз ээ. -Хүзүүн доогуур гараа оруулж, нүдийг минь үнс Хүсэх юм үгүй, жаахан энхрийллээр л дутнам Амьсгалах чинь хацар илбэж, гар чинь толгой илбэнэ Аяа, хорвоо минь одоо боллоо, өөр юм хэрэггүй -Төмөр амгай жингэнүүлэн хүлэг морь үүрсэхэд Төрсөн гэрийн аргалын утаа огторгуйг сүвлэнэ Нугын цэцгүүд шилбэн дээрээ ганхаж, сэмхэн ширтэнэ Нутаг минь цагаан мөөгний мананд сүүмийнэ ... ... /О.Дашбалбар/ Юугаар ч тайлбарлалтгүй. Унших бүр оюун санааны чинадад хүрч нээлттэй цонх хаалгаар нь амьсгал авах шиг уужирнам. Д.Равжаагийн "Дөрвөн цаг", Д.Нацагдоржийн "Дөрвөн цаг", Д.Нямсүрэнгийн "Дөрвөн цаг"-ийг уншиж хүртэж байгаа нь нүүдэлчдийн яруу найргийн сонгодог өвөрмөц уламжлал, аугаа сайхан юм. Дөрвөн цагийн сэтгэлгээ ч монгол яруу найргийн амин сүнс нь юм. -Үе үехэн бороо орох сайхан Өлгөсөн цувнаас ус дуслах сайхан Үүлэн чөлөөгөөр нар гарах сайхан Үүдээр болжморууд нисэн өнгөрөх сайхан ... -Гол мөрөн үүрд мөнх урсана Шинэ өвс цагийн цагт үнэртэнэ Номин тэнгэрт үүл үргэлжийн үргэлж нүүнэ Ноён ууланд манан зуны зун татна... Энгийн зураг, энгийн биш мэдрэмж. Сайхныг нээсэн гойд сайхан яруу туурвил юм. Яруу найраг бол үнэхээр хамгийн дээд сэрэл мэдрэмж юм. Д.Нямсүрэнгийн шүлгүүдээс ийнхүү цас бороо мэт тунгалаг монгол ахуйг олж үзнэм. Д.Нямсүрэн, О.Дашбалбар, Г.Мэнд-Ооёо нар оршихын нөгөө зүгт Д.Урианхай, Б.Лхагвасүрэн, Л.Мягмарсүрэн нарын бүтээлийг жингийн туухайн дээр тавьж, яруу найргийн ухаарал, гүн сэрэл бодомжийг өөртөө нээх аваас Д.Урианхайн Ганц шувуу шанд эргэнэ Ганц шувуу ганцаараа шанд эргэх нь Газарт далавчаа гээчихээд хөөрхий Өдөржин эргэх мэт Өрөвдмөөр, цуг нисэлдмээр харагдана... /"Намар морио услахуй"/ гэх мөрүүдээс өөр бодомж, өөр сэтгэл эвдсэн зохирлыг олж харнам. Цааш Л.Мягмарсүрэнгийн үзэсгэлэн гоогийн тухай зурсан ертөнцийг үе үеийн хүмүүн олж унших ёстой санагдана. -Болор чулуунд туссан сарны гэрэл адил үнэн болоод хуурмаг Үзэсгэлэн гоог чинь тэнгэрт өргөн биширч Чамтай дэр хуваан үсийг чинь илбэх хайр хүсэлдээ уягдан Цонхны чинь дор тамхи татан холхиход Сүүдэр минь надаас уйдаж шөнийн харанхуйтай нөгцөн алдарнам... Үнэхээр тэр дуун алдуулж байнам. Эргэн саравчлахул Орчлон хорвоогийн жам ёс, оршин ахуйн дүр байдал, амьдралын мөн чанарын чинадад хүрсэн мөр бадгууд Гулиранс, Сүнвэйданзан, Гунначүгийн гэрэлт мөрүүдэд эгнэгт яруу оршсоор байнам. Тухайлбал: Сүнвэйданзан /1834-1898/ -Намрын өвс цэнхэр бөгөөд намрын өвс хувхай Намрын зул бадрангуй болоод намрын шөнө урт Намрын гэгээвчид өнгийн үзвээс намар юунаа төгсөх Намрын хур, намрын салхинаа үнэхээр юунаа гунилтай Гунначуг: /1832-1866/ "Хос уянга"-даа Ургамал уул үл өтлөх бөгөөтөл Цасны учирт толгой цаймуй Урсах усан зовлон үгүй атал Салхины шалтгаанаар царай атирмуй гэсэн нь ертөнцийг урлагаар танин мэдэх, хүртэхийн тод жишээ хэмээн дүгнэвэл зохилтой санагдана. Говийн догшин хутагт Д.Равжаагийн -Учирмагц сэнгэнэсэн Уран гол шиг бие чинь Угаас хамт бүтсэн Улаан зандан үнэр шиг /Үлэмжийн чанар/ хэмээх мөрүүд ч гойд сайхан, хүний хайр сэтгэлийн үнэнлиг орчныг сэрээн даллаж байна. Ийнхүү шинэ үеийн утга зохиолыг үндэслэгч хэмээн нэрийддэг Д.Нацагдорж, С.Буяннэмэх, Г.Сэр-Одын гайхам бишрэлт сонгодог өвүүдийг хүндэтгэн таашаах учиртай болно. -Урьхан хонгор салхи өвс модыг намилзуулахад Хөгшид залуусын сэтгэл бөн бөн бөмбөрнө Шарласан модны навч нэг нэгээр унахад Сэтгэлийн доторхи уйтгарт явдал хааяа хааяа бодогдоно /Намар/ Унших бүр Д.Нацагдоржийн "Дөрвөн цаг" улам гүнзгийрч, улам бүр шинээр нээгдэх шиг болох нь үнэхээр сонгодог яруу найргийн шинж биз ээ. Д.Нацагдорж өрнийн салхийг Монголын уран зохиолд сэвэлзүүлж эхэлсэн энэ цаг үед С.Буяннэмэхийн дорнын амьсгалт бүтээлүүд ч үлэмж жин дарахуйц юм. С.Буяннэмэхийн "Уран зохиолын онолын үүд" хэмээх бүтээл нь Монголын уран зохиолын онол, шинжлэлийн анхны үндэс суурь нь болсон төдийгүй өдгөө ч үнэ цэнэ нь улам л гялалзан харагдсаар байгаагаар тайлбарлахад хангалттай. Түүний -"Моддын дундаас бодь мод цэцэглэн найгахад Шувуудын дотроос тоть шувуу жиргэн донгодон ирээд Найман өнгийн навчин хавтаснаа өд сөдөө намируулахад Нэгэн дусал яруу үг мянган лантай таацмүй" гэсэн мөрүүд нь бидэнд үнэт мэдрэмжийг төрүүлэх нь тансаг юм. С.А.Есенин лугаа адил Монголын яруу найргийн тодрон гэрэлтэх од бол Г.Сэр-Од санагдана. Орь залуу хорин гуравхан насандаа хорвоог орхисон түүнийг бэлгэдэж өнөө ч Монголын Зохиолчдын байгууллагаас Г.Сэр-Одын нэрэмжит "Од" шагналыг бүтээлээрээ амжилт гаргасан залуу зохиолчдод олгодог. Түүний бичсэн шүлгүүд уламжлалт сонгодог аяс хийгээд басхүү сэтгэлгээний цоо шинэ эрэлхийллийг мэдрэмжтэйгээр шигтгэн урласанд оршдог гэвээс үнэн. -Цацаглан сугсрах ногоон хиаг сэрүүн хонгор салхинаа Цалгилан үелзэх нэлэнхүй хөдөлгөөнөөр далайн давалгааг дүрслээд Цавьдартан ухаарах дэлхийн хөрс ногоон хуягаа тайлж Царцаахайн час час хийх төмөрлөг дуу намрыг урин шагширна... /Г.Сэр.Од, Намар/ "Царцаахайн час час хийх төмөрлөг дуу"-г сонсгож үлдээсэн түүнийг юу гэж ч тайлбарлалтай, юу гэж ч тайлалтай билээ. Энэ нь чухамдаа Г.Сэр-Одын шүлэг, яруу найраг ирэх зуун зууны яруу найргийн үнэт эрэлхийлэл болж оршсоор байхын тэмдэг дохио хэмээн санавал л зохино. Ерөөс яруу найргийг хөгжим, зураг шиг л авч үзэхээс өөрөөр тайлбарлах нь ч утгагүй юм. Яруу найргийн дээрх сонгодог мөрүүдтэй эн зэрэгцэхүйц мөрүүд ч Монголын нэн шинэхэн үеийн гэж тодорхойлогддог 1980-аад оны сүүлч 1990 ээд оны яруу найрагт ч тодрон гэрэлтэх амой. Ж.Болд-Эр-дэнийн -Орон дэлхий уудам ч төрөлх нутаг ганцхан Охид хүүхнүүд олон ч төгөлдөр чи минь ганцхан Мөнх цастай ууланд хавар ирлээ ч адилхан Мөнхөд орших нутагтаа жаргаж гуньсан ч адилхан... Онгод яруу энэ шүлгийг уншсан хэн ч яруу найргийн мөн чинар, чинад увдист нэвтэрнэм. Д.Баттогтохын -Өглөө сэрэхэд минь цас орсон байгаасай Өнгө тунамал наран гийж тэнгэр цэлмэсэн байгаасай Тэнгэрт тасарсан ганц шувууны өдөөр ээждээ захидал бичих юмсан Тэрлэг дээлийг минь явуул гэж хүнээр хэлүүлэх юмсан... Хүний мөнхийн хүсэл сэтгэлд нийцүүлэн тэр ямар энгийнээр урин дуудна вэ. Тэнгэрт тасарсан ганц шувууны өдөөр ээждээ захидал бичих юмсан, тэрлэг дээлийг минь явуул гэж хүнээр хэлүүлэх юмсан. Аа яа. Үүнд ямар ч онол, үзэл баримтлал хэрэггүй. Хол цаашаа бай гэж хашгирч байгааг дуулгая. 1990-ээд он бол хүний эрх чөлөө, оюун бодол тухайн нийгмээсээ чөлөөлөгдөхийн хэрээр утга зохиолын ертөнцөд олон нааштай үр дүнгүүдийг авчирсныг үгүйсгэхгүй. Тоотой цөөн уран бүтээлчдийн бүтээлийг эс тооцвол хэтэрхий өрнөдийг хуулбарлах, муухан дуурайх, огт монгол цусанд төрөөгүй мэт харь үнэр ханхийлгэх болсон нь утга зохиолын хөгжил хэтэрхий импортын сэтгэхүйгээр явж ирснийг илтгэж байна. Манай эмэгтэй шүлэгчид гашуун үнэндээ Б.Ичинхорлоо, Ц.Хулан эс бөгөөс Л.Өлзийтөгс гэсэн хоёр л зам мөрийг дуурайж шүлэг бичсээр байгаа нь уран зохиолын амьдрал ямар азгүй, хатуу тоглоом гэдгийг мэдрүүлж байна. Б.Галсансүхийн Модернизмыг монгол ахуй үнэртэй тавьж чадсан нь, Ц.Буянзаяагийн эрэмгий дайчин тавилттай сонгодог загварын шүлгүүдийг, Г.Аюурзанын "Философийн шүлгүүд" тодотголтой номын бүтээлүүдийг анзаарахгүй өнгөрч болохгүй. Үнэндээ уран зохиол түүний дотор яруу найргийн дотоод дахь үнэт зүйлсийг мэдрэхгүйгээр, ойлгохгүйгээр түүнийг бүрэн дүүрэн хүртэж ойлгоно гэдэг хэцүү зүйл. Уран зохиол биднийг нийгэмшүүлж, соёл, боловсрол олгох цаг нэгэнт аадрын үүл шиг нүүн холджээ. Гагцхүү Ч.Дарвины "Урлаг биологийн зөнгөөс үүдэлтэй" гэх томъёоллыг санаж, түүнийг хувь ертөнцийн оюун санаанаас төрөн гарах үнэт зүйлээр л ганцхан тайлбарлавал зохилтой санагдана. Энэ нь бидний ойлгох энгийн хийгээд энгийн биш бүх туурвилд адилхан хүртээлтэй. Ц.Буянзаяагийн -Түнэр харанхуйн дундаас чонын улиан сонстоход Түймэрт шатах ой шугуй шиг сэтгэл минь дүрэлзнэм Араатан чонын шидэт тэр улиан Амьд явахын утгыг тархинд минь сийлнэм... .. хэмээн урласан нь Монгол яруу найргийн бас нэгэн шинэ содон үнэр, бадрангуй гал цогийг бидэнд асааж өгнөм. Г.Аюурзанын -Шөнө дундын нам гүмхэн тэнгэр минь Шүүрс алдаж, хар нялхаас дагасан эрх чөлөө минь.. Чиний салхи даанч хөнгөн Санчигт хүрэх нь анзаарагдахгүй Чичирхийлэх чинь цээжний гүнд дуулдавч Чихэнд хов хоосон Тийм гайхамшигтай /Шөнийн тэнгэр/ шүлгээс үзэхэд ч яруу найргийн тухай бодол улам гүн гүнзгий ойлголт болон хувирах авай. Модернизм нь ертөнцийг танин мэдэх, туйлын өвөрмөц арга, нэгэн гойд хэлбэр, урсгал гэж өрнөдөд үздэг. Хэл найруулга, зохиомж байгууламжийн хувьд ээдрээтэй, эрс өөр эсрэг тэсрэг дүрслэл, жирийн хар яриа, утга зохиолын хэл болон, хэтэрхий мэдээлжих болон бусад тоглоомын аргуудыг өргөнөөр хэрэглэдэг. Тэр бүү хэл Модернист, постмодернист бүтээл нь өөрийн таних кодтой байх ёстой ч гэж үздэг байна. Б.Галсансүхийн -Миний Өндөрхаан, Миний Шарльвиль Манцуйтай шүлэгч шиг сарны гэрэлд Зовлонт жингэрийн сүүдэр шиг жижигхэн Зуны шөнийн бөгчим янаглангуй хот Эрх чөлөө энд эрвээхэй шиг сэлгүүцэн Эрсийн гар охидын хормой болж.. Зовлонт жингэрийн сүүдэр шиг жижигхэн Зуны шөнийн бөгчим янаглангуй хот Миний Өндөрхаан, Миний Шарльвиль ... /Өндөрхаан хот/ хэмээх шүлэг нь түүнийг модернизмыг монгол болгож, төрөлх хөрс шороондоо ургуулж чадсаныг харуулж байна. Энэ цаг үед Т.Соднамжилын -Ус дуслах чимээ цагийн хэмжээс мөнөөс Усны орших цаг хугацаатай нийлнэ Уд модны найгах салхины эрхээр бөгөөс Уйдан салах сэтгэлийг магад сайшаана хэмээх мөрүүд ч эгээрэл, бясалгал, амьдралын үнэн чанарыг нээх нь нэн сонин үзэгдэлтэй. Яруу найраг, яруу найрагч Монголд маань элбэг. Хоёр саяулаа ч яруу найрагч байж магадгүй санагддаг. Гэхдээ хүний хүсэл сэтгэлийг буруутгах учиргүй. Бичсэнээ би аугаа гэж цурхиран уйлаад байгаа нь ганц эмгэнэл байж харин болох юм. Уран зохиолын мэдлэг олгох хүрээ угаас манайд хязгаарлагдмал. МУИС, МУБИС-ийн Утга зохиолын тэнхим, ... тэгсхийгээд хязгаарлагдана. Сургууль ч гэлтгүй хуруу дарам цөөн багш, оюунтнаар л хязгаарлагдана. Нөгөөтэйгүүр авьяас билэг гээч нь хүн бүхэнд тийм амар заяагаад байдаггүйд л бүх зүйл оршдог бололтой. Авьяасгүй нь өөрийгөө авьяасгүй гэдгээ ч таньдаггүй биз. Таньсан ч ичих булчирхай гэж үгүй учир улам л зөрүүдэлж зүтгэнэ. Тиймээс манайд уран зохиол хамгийн элбэг баян юмны нэг мөртлөө бас хамгийн хомс ховор зүйл санж. Уран зохиол, үгийн урлагийн үүрэг зорилт нь хүнд сайхан халуун кофе уух эс бөгөөс өнөө үеийн залуус хүнд металл хөгжим сонсох мэт л өндөр таашаалыг өгөхөд оршдог нь ч нууц биш юм. Тэр нь мэдээж тухайн хүний эрх чөлөө. Хүртэж чадахаараа хүртэнэ гэсэн үг юм. Өдгөө уран зохиол уншигчаасаа боловсрол мэдлэг шаардаж, таарч тохирохгүйдээ хүрэх нарийн түвэгтэй замыг сонгох болсон нь түүний өөрийн дотоод хөгжлийн асуудлаар тайлбарлагдах буй за. Жон Гриббоны "Deep simplity" буюу гүн энгийний тухай өгүүлсэн бүтээл шинжлэх ухааны хөгжлийн нарийн түвэгтэй асуудлыг энгийнээр тайлбарлан хүргэж байгаа нь барууны ертөнцөд өдгөө чихэр адил хэрэглэгдэж байна. Юм энгийншиж байна. Хөгжил ч эргээд энгийншиж байна. Үгийн ертөнцийн амьдрал ч энгийнийг эрхэмлэсэн гайхам урвал хөгжлийн замдаа эргэн оржээ. Энэ мэтэд монгол яруу найргийн гайхам энгийн, гүн гүнзгий сэтгэлгээний аясыг шившсэн мөр бадгууд төрөн гарсаар байна. М.Саруулдалайгийн -Зөөлөн цагаан гуниг минь цасан мэт будраад Зөрж өнгөрсөн бүсгүйн улаахан уруулд хайлна Зүйрлэшгүй ялдам ганц л агшны төлөө Зөн билгийн хорвоод би дөрөө мулталсан хэрэг ээ" хэмээх шинийг үл эрэлхийлсэн мэт ч агшны торгон мэдрэмж, амьдралын үнэт чанарыг шигтгэж чадсан мөрүүд, Х.Чилаажавын Аргалын цэнхэр утаа талын дундаас хөврөх нь Амар мэндийн аялгуу эгшиглээд байх шиг санагдах юм Арилжаа морины мөр айлын гаднаас зулрах нь Аглагхан талдаа үлдээсэн алганы хээ шиг бодогдох юм хэмээх талын ахуй, монгол амьдралын зурхайг харуулсан мөрүүд бодолд гүн утга нэхэж А.Эрдэнэ-Очирын Агт морь нутгаа тэмцэж ижилдээ ирээд үүрсэхийг Ангир галуу ганганан гунганаад хоргодож буцахыг Аавын минь унаж явсан морины толгой овоон дээр цайрахыг Амьдрал мөнхийн биш гэдгийг учирлан дуулах ёстой хэмээх сэтгэлгээний эмзэг мэдрэмжийн гайхам мөрүүд таньж уншигдах нь монгол яруу найраг оршсоор байгаагийн, оршсоор байхын утга учир хэмээн бэлгэднэ. Эцэст тэмдэглэхэд энд дурдаагүй өнгөрч одсон хийгээд, өнөө ахуйн олон хүмүүний шилдэг бүтээлээс ишлэн өгүүлж болох юм. Монгол яруу найргийн сонгодог дээрх өвүүд ч В.Инжинаашийн -"Хүсэлтэй сайхан утга уянга гээч нь Хөх үүлэн салхинаа хөвөх мэт" гэж хэлсэнтэй агаар нэгэн хиргүй тунгалагаар оршсоор байнам. Чухамдаа мянган оны хөх өвсөнд тэрлэсэн бадгууд цагийн тоосонд дарагдалгүй хүмүүний сэтгэлд эрдэнийн чулуу шиг тод эрхэмсэг гялалзсаар байх ажгуу. 
Л.Моломжамц 
