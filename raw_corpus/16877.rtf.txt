№287 (16877)     
1987 оны арван хоёрдугаар сарын 1.
Дэд ажилтан

<< Шинжлэх ухааны Академийн хүрээлэнгүүдийн төлөвлөгөөт, судалгааны ажлыг онол ба арга зүйн өндөр түвшинд гардан гүйцэтгэж, шинжлэх ухааны тодорхой салбарын хөгжилтөд шийдвэрлэх нөлөө үзүүлэгч эрдэм шинжилгээний боловсон хүчин нь эрдэм шинжилгээний дэд ажилтан мөн >> гэж эрдэм шинжилгээний дэд ажилтны үлгэрчилсэн дүрэмд заажээ. 

Шинжлэх ухааны судалгааны өгөөжийг нэмэгдүүлэх, түүний ололтыг  үйлдвэрлэлд нэвтрүүлэх, шинжлэх ухааныг шууд үйлдвэрлэх хүчин болгоход эрдэм шинжилгээний дэд ажилтан ийнхүү шийдвэрлэх үүрэгтэй. Өөрөөр хэлбэл үндсэн хүч нь учраас өнөөдөр Шинжлэх ухааны Академийн хүрээлэнгүүдийн эрдэм шинжилгээний нийт ажилтны дотор дэд ажилтан хамгийн их хувь эзэлж байна. Салбарын хүрээлэнгүүдэд ч бараг долоон зуу шахам дэд ажилтан ажилладаг. Эдний нэлээд нь эрдмийн зэрэг, цолтой хүмүүс юм. Манай шинжлэх ухааны байгууллагуудын боловсруулж байгаа ажилд эрдэм шинжилгээний дэд ажилтныг оролцуулахгүйгээр шийдэх сэдэв бараг байхгүй болохоор улс орны шинжлэх ухааны хөгжлийн хэтийн төлөв, өнөөдрийн байдал дэд ажилтны аль. хэр үр бүтээлтэй ажиллахаас шууд шалтгаална. 

Академийн болон салбарын хүрээлэнгүүдийн судалгааг үр дүнтэй боловсруулахад дэд ажилтнууд тодорхой хувь нэмэр оруулсны үрээр ШУА-ийн химийн хүрээлэнгийнхэн бичил организм үржүүлэх орчин пептон, хоол хүнсний хольцод нэлээд хэрэглэх казеин гаргаж авах, ерөнхий ба сорилын биологийн хүрээлэнгийнхэн буудайн аж ахуйн ашигтай шинж тэмдгийн генетик систем ба ракомбиногенезеци судалгаа, мал эмнэлгийн хүрээлэнгийнхэн << Бог малын иж балнад өвчинтэй тэмцэх арга >> зэрэг сэдвийг боловсруулахад амжилт, үр дүнд хүрчээ. 

Манай нийт эрдэм шинжилгээний ажилтны тал хувь болж. байгаагийн хувьд дэд ажилтны судалгаа шинжилгээний ажлын өгөөж одоогийнхоос хавьгүй илүү байх талаархи нийгмийн захиалга тэр бүр хангагдахгүй хэвээр байна. Орчин үеийн судалгааны арга зүйг бүрэн эзэмшиж чадаагүй, мэргэжлийн болон ерөнхий мэдлэг дутмаг, эх хэлний ба гадаад хэлний мэдлэг хангалтгүй байгаагаас тэдний судалгаа шинжилгээний үр дүн доголдон хомсдохоор барахгүй, ажлыг зөвхөн тайлагнах эсвэл дутуу боловсруулсан сэдвийг үйлдвэрлэлд шилжүүлэх буюу шинэлэг санаа, дүгнэлтгүй үлбэгэр бүтээл хэвлүүлэхэд хүргэж байна. Шинжлэх ухааны Академийн нийгмийн ухааны салбарын хүрээлэнгүүдийн дэд ажилтнууд ажилд хоёр хэвлэлийн хуудас бүтээл туурвих ёстой мөртлөө олонхи нь түүнийгээ биелүүлээгүй хагас дутуу орхидог байтал тухай бүрт тэдэнтэй тооцоо хийдэггүй хариуцлагыг нь дээшлүүлэхэд ч төдий л анхаардаггүй байна. Зарим ажилтнууд хурал дээр хэлсэн үг, эрдэм шинжилгээний цувралд орсон өгүүллээ ч төлөвлөгөөг ажил гэж дахин тооцуулдаг байна. Эрдэм шинжилгээний дэд ажилтны ажлын үр дүн явцыг жилд нэгээс доошгүй удаа эрдмийн зөвлөлөөр хэлэлцэж, зохих үнэлгээ өгч байх талаар эрдэм шинжилгээний дэд ажилтны үлгэрчилсэн дүрэмд заасныг ч мөрдөхгүй байна. Хэрэв энд журмаа баримталж, дэд ажилтнуудын энэ тодорхой хяналттай байж тэдний хийсэн ажлын тайланг тогтмол чанартай хамгаалуулж байсан бол, жишээ нь монголын нэвтэрхий толийг үндсэнд нь гардан хийж байгаа олон дэд ажилтны арван хэдэн жилийн ажлын үр дүн, өнөөдөр тодорхой харагдаж байх ёстойсон. Түүнчлэн мал эмнэлгийн хүрээлэнгийн эрдэм шинжилгээний ажилтнууд << Бог малын сохор, догол өвчинтэй тэмцэх >> сэдэвт ажлыг 1970-аад оноос хойш өнөөдрийг хүртэл хийхдээ бас л барьж авах тодорхой үр дүнд хүрч чадаагүй удааширсаар байна. 

Өнгөрсөн таван жилд Шинжлэх ухааны Академиас атестатчилалд оролцсон дэд ажилтнуудын гуч гаруй нь хангалтгүй дүн авч, нийт эрдэм шинжилгээний ажилтнаас зуун дөчөөд хүн ямар нэгэн шалтгаанаар шалгалтад оролгүй чөлөөлөгдөж байжээ. Ийм л байгаа учраас эрдэм шинжилгээний дэд ажилтнуудад тавих шаардлага суларч, тэд ч өөртөө шүүмжлэлтэй хандахаа больж, үр бүтээл багатай, дундыг барьсан хүмүүс болоход хүрдэг байна. Эрдэм шинжилгээний туслах ажилтан, дадлагажигч, дэд ажилтан, ахлах ажилтан гэсэн системийн хоорондын уялдаа холбоо, залгамж чанарыг зөв хослуулах нь эрдмийн ажлын эцсийн үр дүнг өндөр түвшинд байлгах нэг чухал нөхцөл мөн. Зөвхөн хоёр жил ажиллаж, тэр хугацаандаа элдэв ноцтой хэрэг зөрчилд ороогүй, << номхон, томоотой >> байсан л бол дадлагажигчаас дэд ажилтнаар дэвшүүлдэг арга барил ч анд муу нөлөө үзүүлжээ. Дадлагажигчийн хугацаанд эрдэм шинжилгээний ажилд авьяас билэгтэн болохоо харуулж, эрдэм шинжилгээний ажлын арга зүйг эзэмшиж, цаашдаа өсөх найдвартайгаа харуулсан тийм хүнийг л дэд ажилтнаар шалгаруулан дэвшүүлж байвал зохино. 

Шинжлэх ухааны Академийн мэдлийн дэд ажилтнуудыг авч үзэхэд тавиас дээш насны хүн 10, 3 хувь, 15-аас дээш жил ажилласан нь 35, 5 хувь байхад гуч хүртэл наснаас дөнгөж 5, 6 хувь, тав хүртэл жил ажилласан нь нэг хувь хүрэхтэй үгүйтэй байна. Олон жил ажиллаж эрдэм шинжилгээний ажлын дадлага туршлага ихтэй болсон дэд ажилтны тоо нэлээд олон байгаа нь сайн талтай боловч, аливаа ажил, түүний дотор эрдэм шинжилгээний ажлын залгамж халааг бэлтгэх, залуу ажилтнаас хүчээ тогтмол сэлбэж байх шаардлагыг эрдэм шинжилгээний ажил дээр илүү анхаарах ёстой билээ. Олон жил дэд ажилтнаар ажиллаж, тодорхой үр дүнд хүрсэн хүмүүсийг аспирантур, докторантурт явуулах, горилогч болгон эрдмийн зэрэг хамгаалуулах ажил ч бас л системтэй, оновчтой болж чадаагүй байна. Чухам иймээс дэд ажилтны дотор насны болоод. ажилласан жилийн хувьд их зааг ялгаа үүсч, залгамж холбоо сулрах хандлага гарч байгааг анхаарах ёстой. 

<< Эрдэм шинжилгээний байгууллагад ажиллагсдыг сонгон шалгаруулах шударга зарчмыг гол журам болгож, тэдэнд тавих шаардлагыг өндөржүүлэх хэрэгтэй байна >> гэсэн намын XIX их хурлын заалтыг хэрэгжүүлэх шаардлагатай байна. 

Эрдэм шинжилгээний дэд ажилтны их потенциалыг бүрэн дүүрэн ашиглах бүх талын механизм, нөхцөлийг бүрдүүлэх нь шинжлэх ухааны өгөөжийг эрс нэмэгдүүлж, улс орны оюун санааны болоод материаллаг үйлдвэрлэлийг хөгжлийн илүү өндөр шатанд гаргахад нэг чухал хүчин зүйл мөн.

