Цагдаагийн дарамт

Нийслэл хотод маань одоо аль ч замаар хэдийд ч явсан ялгаагүй бөөн бөглөрөл. Өвөл бол бүр ч таг түгжрэл. М.Энхболд дарга маань шилдэг залуу удирдагчийн шагнал хүртэж байх он жилүүддээ цас цэвэрлэдэг ганц хоёр машин авчих төсөв нь хүрээгүй л юм байх даа. 
Манайхан шиг замынхаа цасыг мөстөхийг нь хүлээж байгаад дараа нь хүрз зээтүүгээр нүдээд зогсож байдаг нийслэлтэй улс ер нь байдаг болов уу. Арай хийж халтиргаа гулгаан дотор гэлдэрч мөлхсөөр уулзвар өнгөрүүт цагдаа шүгэлдэх нь тэр. Нерв уураа тэвчин арай ядан зам чөлөөлөөд зогсмор аядав. 20 дөнгөж шүүрч яваа болов уу гэмээр насны жаахан залуу намайг өмнөө хүүхэд аятай "жижигрүүллээ". -Яав, юу болов оо, миний дүү? -Та эгнээ байр буруу эзэлжээ. -Юуны чинь байр эгнээ, энэ бөглөрлийг харахгүй байна уу? Үүнийгээ л зохицуулаач дээ. Чиний үндсэн үүрэгт ажил чинь биз дээ. -Миний ажлыг зааж зөвлөдөг чи хэн юм бэ? Торгоод өнгөрье гэж бодсон чинь. Дургүй хүргэсэн дух вэ. Май, шагнал чинь энэ, пад. Үнэмлэхээ хоёр дахиа цоолуулчих нь тэр. Түрүүчийн удаа эхнэрээ эмнэлгээс гарч ирэхгүй удахаар нь нервтээд хэд сигналдаж орхисон чинь нэг нөхөр хаанаасаа ч юм гарч ирээд бас пад хийлгэж орхисон юм. Худлаа гэвэл та талоноо гаргаад хараарай. Долдугаар зүйл дээр нь дохио өгөх журам зөрчсөн гээд цагаан дээр хараар дурайлгачихсан байгаа юм чинь аргагүй ш дээ. Тэр цагдаад би буруу өгөхгүй ээ. Одоо дахиад нэг пад хийлгэхэд гүйцээ. Та машин жолоодох эрхгүй болно. Үүний дараа тэр хэдэн зуун заалттай, ямар ч үгийн сүлжээтэй зүйрлэхийн аргагүй дүрмийн шалгалт өгөөд тэнцэх гээд үзээрэй, ёстой май. Хорин жил жолоо мушгихдаа хоёр дахь удаагаа цагдаагийнхны тавьсан дэгээнд өлгөгдөж байгаа минь энэ. Бас ч ханатай. Миний зарим найз нар, бүр энэ муу талон бүү хэл хэд хэдэн үнэмлэх сольсны дэргэд миний энэ юу ч биш. Одоо дахиад нас минь гүйцвэл ядаж жар хүртлээ тэрэг барих л байлгүй дээ. Үлдэж байгаа хорин жилд тэр хэдэн зуун заалттай дүрмийн аль нэгийг энэ маягаар ганц удаа "зөрчиж" л таараа. Хамгийн наад зах нь бүсээ зүүгээгүй, эсвэл гар утсаар ярьж яваад аль нэгэнд нь чихдүүлж л таараа. Над шиг шороон түмэн ядарсан ах дүү нартай хүнд арын суудал дээрээ илүү нэг хүүхэд суулгаж явах энүүхэнд. Бүр муугаар бодоход миний муу хуучин "экселийн" яндангаар утаа гарч л таараа. Яах билээ байз. Өгдөг юмыг нь өгье яршиг, талоныг минь сольж өгөхөд туслах танил тэнд байна уу? Хэнтэйгээ найрах билээ. Ийм дарамттай өдөр бүр та таардаггүй гэж үү. Худлаа гэвэл хоёулаа, Амгаланбаатар хурандаатай гурвуулаа зогсож байгаад хар утаа яндангаараа олгойдуулсан бүх машины жолооч нарын талоныг нэг бүрчлэн цоолъё. Таны жолооны үнэмлэхний талон гэгч дагавар хуудасны чинь 10 дугаар заалтыг зөрчсөн гэх үндэслэлээр. Тэрэг хөдөлгөж яваа хүмүүсийн тэн хагасаас илүү нь ганц хоёрхон өдрийн дотор машин жолоодох эрхгүй болно гэдэгтэй би мөрийцсөн ч бэлэн байна. Түүний дараагаар улсын хэмжээнд ганцхан байдаг мэргэжлийн комиссын үүдэн дээр урт дараалал үүснэ, тэнд ажиллаж байгаа хэд ч мөн ч "томорно доо, томорно". Нөгөө авлига үүсэх эх хөрсийг чинь бидний төр засаг иймэрхүү хууль тогтоомжоороо өөрөө л бий болгоод байгаа юм биш үү. Энэ талон гээч цаас хориод жил Орос манай хоёрт л байлаа. Оросууд үүнийгээ аль хэзээ ураад хаячихсан. Одоо манайд үлджээ. Хэзээ энэ төр иргэдээ дарамталдаг иймэрхүү цаасыг үгүй болгож дуусдаг бол, миний нас л лав гүйцэхгүй бололтой. Соёлтой ертөнцөд цаана чинь жолооны үнэмлэх гадаад паспортыг нь орлодог болсоор удаж байна. Таныг дүрэм зөрчсөний чинь төлөө саатуулж, торгож, эрүүгийн ч хүртэл хариуцлага хүлээлгэж болно. Гэхдээ манайхан шиг захын формтой банди нар таны нэгэнт авсан эрхийг чинь хүчингүй болгоод хаячихгүй шүү. Элбэгдорж сайдын өнгөрсөн жил индэр дээр урсан тэр олон цаасны чинь эхэнд энэ талон байсан юм даа, яах аргагүй. Шинэ төр засаг минь иргэд биднийгээ ядаж энэ дарамтнаас хурдан салгаж үзээрэй дээ. Үүнийг миний адил хэдэн зуун мянган иргэн хүсч байгааг эрхэм гишүүд минь ч бас мэдэж л байж таараа. 

