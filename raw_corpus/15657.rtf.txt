№8(15657)
1984 ОНЫ НЭГДҮГЭЭР  САРЫН 10.
Социализм нийгмийн хамгийн тэргүүний байгуулал

Олон улсын үйл амьдралын ерөнхий хандлага энх тайван, социализмын эрх ашигт нийцэн, эрчимтэй хөгжиж байна. Бүх нийтийг хамарсан энэхүү өөдрөг бадрангуй хандлага бол өөрийн бат найдвартай бааз суурьтай юм. Энэ нь дэлхийн социализмын хөгжлийн хүчирхэг алхаа, энх тайван, нийгмийн дэвшлийн төлөө өрнүүлж байгаа улс түмний тэмцлээр тодорхойлохдоо, хөдөлмөрийн хүмүүсийн ирээдүйдээ итгэх итгэлийг бадрааж байна. Тийм ч учраас МАХН-ын Төв Хорооны VII бүгд хурал дээр нөхөр Ю. Цэдэнбал << Социализмын алхааг империалистууд хэзээ ч зогсоож чадахгүй гэдэгт бид гүн итгэлтэй байна. Зөвлөлт Холбоот Улс, түүний холбоотнуудын авч байгаа арга хэмжээ тэдний эдийн засгийн хийгээд батлан хамгаалах хүчирхэг потенциал нь хүн төрөлхтнийг цөмийн сүйрлийн нурамд булахыг санаархагч дайн дэгдээгчдийн замд бат хориг болно гэдэгт бид итгэл төгс байна >> гэсэн билээ. 

Аугаа их Октябрийн хувьсгал манай эриний гол үйл явдал мөн. ЗХУ болон социалист хамтын нөхөрлөлийн бусад орны эдийн засаг, соёл, батлан хамгаалах хүчний хүчирхэг потенциал нь эдгээр орны ард түмэн улам элбэг дэлбэг, сайн сайхан амьдрах үндсэн нөхцөлийг хангаж байна. Бодит социализм улам бүр боловсрон хөгжиж, социализмын өөртөө татах хүч чадал өсөн нэмэгдсээр байна. Нийгэм, эдийн засаг, соёлын ийм их эрчимтэй хөгжлийг социализмаас өөр ямар ч нийгэм хангаж чадахгүй гэдгийг улс түмэн ойлгон мэдэж, үнэмшин итгэж байна. Социалист хамтын нөхөрлөлийн орнууд ийнхүү нийгмийн хамгийн тэргүүний сэтгэлгээний нэг ёсны генератор болж байгаа учраас империалистууд нийгмийн энэ хамгийн тэргүүний байгууллаас айхдаа коммунизмын эсрэг загалмайтны аян дайн зарлаж байна. 

Ангит нийгмийн эцсийн байгуулал капитализм хөгжлийнхөө дээд шат империализмд орсноор дайны аюул улам бүр нэмэгдэж байна. Тийм ч учраас орчин үед дайн, энх тайвны асуудал хамгаас хурц тавигдах боллоо. Дайн бол империализмийн мөнхийн дагуул мөн. Энх тайван социализм хоёр салшгүй нэгдмэл ойлголт юм. Дайн, энх тайван хоёр гал ус шиг эрс тэс харш зүйл билээ. Чухам энэ эвлэршгүй шинж чанар нь ч орчин үеийн олон улсын тайван дээр ангийн тэмцлийн хэлбэрээр илэрч байгаа юм. 

Социализм нь нийгмийн өөр өөр байгуулалтай улс орнууд энх тайвнаар зэрэгцэн орших ленинч зарчмыг үйл ажиллагаандаа удирдлага болгодог бол капитализм хүчээр түрээ барих замаар ноёрхлоо тогтоож, бусад улс орон, ард түмнийг мөлжин дарлаж байхыг ямагт эрмэлздэг. 

Энх тайван, нийгмийн дэвшлийн төлөө тэмцэл нь социалист байгууллын дотоод мөн чанараас үүсэн гарч байгаа юм. Социализм бусад улс оронтой харилцахдаа түрэмгий бодлого баримталдаггүй. Тэгэхийн шаардлага ерөөсөө байхгүй, Зэр зэвсэг үйлдвэрлэн ашиг хонжоо хайгч үйлдвэрийн эзэд социализмд байдаггүй. Социализмд бусад улс орон, ард түмнийг цөлмөн мөлжихийг сонирхогч анги байдаггүй. Чухам үүгээрээ ч социализм нийгмийн бусад байгууллаас тэс өөр, зүйрлэшгүй давуу юм. 

Харин капитализм бол эсрэг тэсрэг ангид хуваагдан капиталистууд хөдөлмөрчдийг дарлан мөлжиж, улмаар дэлхий дахиныг бүхлээр нь сорон мөлжиж байхыг хичээдэг учраас хүчээр түрээ барих, дайн хийх явдлыг эцсийн зорилгодоо хүрэх арга хэрэгсэл гэж үздэг. Чухам үүнийг нотлох тодорхой баримт бол америкийн империалистууд болон түүний НАТО-гийн холбоотнууд бусад аялдан дагалдагчдынх нь зэвсэгт түрэмгийллийн уршгаар Төв Америк, Ойрхи Дорнод, Африкийн өмнөд хэсэгт одоо бий болоод байгаа эмгэнэлт байдал мөн. Европт үүнээс илүү бодитой аюул занал бий боллоо. Өрнөд Европын хэдэн оронд америкийн цөмийн цэнэгтэй дунд тусгалын пуужин байрлуулж байгаа нь дэлхийн хоёр том дайны голомт болж байсан тус тивийг цөмийн шинэ дайны талбар болгох аюул руу түлхэж байна. Тийм учраас эрүүл ухаантай хүн бүхэн үүнийг эрс шийдвэртэй эсэргүүцэн тэмцэж байна. Олон улсын одоогийн нарийн түвэгтэй байдлын голомт болсон Европ нь дэлхий дахины улс төрийн уур амьсгалын байдлыг тодорхойлон заагч барометр болж байна. 

Одоогийн цэрэг стратегийн хүчний тэнцвэртэй байдал империалистуудын хүчээр түрээ барих бодлогод гэтлэн давшгүй бат цайз болж байгаа юм. Тийм учраас өрнөдийн дайны хэнээтнүүд цэргийн хүчээр ЗХУ, Варшавын гэрээний орнуудаас давуу болж авахын тулд улайран тэмцэж байна. Ингэснээрээ тэд зэвсгээр түүний дотор цөмийн зэвсгээр хөөцөлдөх шинэ үе шатыг нээж байгаа юм. Энэ нь эцсийн дүнд хүн төрөлхтөнийг, түүний бүх соёл иргэншлийг цөмийн дайнаар устгах аюулыг бий болгож байна. 

ЗХУ, социалист хамтын нөхөрлөлийн бусад орон империалистуудын дайны энэ хэнээрхлийн эсрэг эрчимтэй тэмцэж, цэргийн хүчний тэнцвэртэй байдлыг хадгалж империалистүүдэд давуу байдал хэзээ золгохгүй байхын төлөө тэмцэж байна. Энэ нь бүх нийтийн энх тайван байдлыг баталгаатай болгож байгаа юм. Цэргийн хүчний тэнцвэртэй байдлыг хамгийн доод хэмжээнд байлгах явдал манай гол зорилт мөн. Гэхдээ энэ тэнцвэрт байдал ямар хэмжээнд байх нь АНУ болон өрнөдийнхний үйл ажиллагаанаас шалтгаалж байгаа билээ. Ямар ч гэсэн нийгмийн хамгийн тэргүүний байгуулал социализмыг, улс түмний энх тайвныг хамгаалах боломж бүрэн байна. Социализм асар их хүч чадалтай болж өсөн хөгжсөөр байгаа учир өөрийгөө болон бүхий л байлдан ололтоо авран хамгаалах чадвартай юм. Үндэсний болон нийгмийн хөгжил дэвшлийн төлөө тэмцэж байгаа улс орнууд олон улсын ажилчин анги социализмын үйл хэргийг дэмжин талархаж, дайны эсрэг, энх тайвны төлөө шийдвэртэй тэмцэж байна. Эдгээр түүхэн үйл явц бол социализмын зүйрлэшгүй давуу тал, асар их хэтийн төлөвийг нотлон харуулж байна. Энх тайван дайныг ялах тавилантайн адил социализм өрнөн хөгжиж, капитализм тонон устгах зүй тогтолтой билээ. 

