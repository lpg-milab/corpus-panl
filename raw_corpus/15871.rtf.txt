№222. (15871)       
1984 ОНЫ ЕСДҮГЭЭР САРЫН 15
БҮХ НИЙТИЙН ҮЙЛС

Өнөөдөр байгаль, орчныг хамгаалах ээлжит сарын аян орон даяар эхэлж байна. Байгаль бол хүний аж төрж, сайн сайхан амьдрахын эх ундарга мөн. Тийм учраас байгаль, орчныг хамгаалж, зөв зохистой ашиглахтай холбогдсон асуудлыг улс ардын аж ахуйн бүх салбарын жилийн болон хэтийн төлөвлөгөөнд тусган хэрэгжүүлж байна. 

Ойг нөхөн сэргээх, мод тарих, ан амьтан үржүүлэх, орчны эрүүл ахуйг сайжруулах, хөрсийг хавж зурваслан хагалах, цэвэрлэх байгууламж барих буюу өргөтгөх, газар нутгийг хамгаалалтад авах гэдэг олон талт төлөвлөгөө арга хэмжээнд улс жил бүр 100 орчим сая төгрөг зарцуулж байна. Бүх шатны ардын депутатуудын хурлын байгаль, орчныг хамгаалах байнгын комиссууд байгаль, орчныг хамгаалах ажлын явцад хяналт тавьж, түүний чанарыг сайжруулахад тусалж байна. 

Монголын байгаль орчныг хамгаалах нийгэмлэгийн төв, орон нутгийн байгууллага, идэвхтний санаачилгаар их ажил хийж байна. Увс, Баян-Өлгий, Ховд зэрэг аймгийн байгаль, орчныг хамгаалах нийгэмлэгийн зөвлөл энэ талаар үр бүтээлтэй ажиллаж, социалист уралдаанд удаа дараа тэргүүн байр эзэлж ирэв. 

Манай хөдөлмөрчдийн дийлэнх нь байгаль, орчныг хамгаалж, түүний баялгийг ариг гамтай ашиглах талаар идэвх, санаачилгатай ажиллаж, иргэнийхээ үүргийг нэр төртэй биелүүлж байгаа нь социалист нийгмийн шинэ хүн төлөвшиж бий болсны бодит илрэл мөн. Баянхонгор аймгийн Баацагаан сумын ой хамгаалагч Н. Баасан мод тарьж үржүүлэх, эмийн ургамлыг арчлах, ан амьтныг өгөөж үржүүлэх талаар үр бүтээлтэй ажиллаж байна. Тэр нь намын байгууллагын удирдлага, туслалцаатайгаар байгаль орчныг хамгаалахад зориулсан музейг сумынхаа төвд байгуулжээ. Энэ мэт идэвх зүтгэлтэй ажиллаж байгаа Ховд аймгийн Дарви сумын ой хамгаалагч Н. Хайдав, Улаанбаатар хотын ногоон бүсийн ой, ан хамгаалагч Ш, Чойжил зэрэг олон хүнийг дурдаж болно. БНМАУ-ын урлагийн гавьяат зүтгэлтэн, кино оператор О. Уртнасангийн бүтээсэн баримтат кинонууд байгаль, орчныг хайрлах үзлээр хөдөлмөрчдийг хүмүүжүүлэхэд тус болж байна. Газрын хөрс, ой, ус, ургамал хамгаалах пионер сурагчдын эргүүлүүд идэвхтэй ажиллаж, мөн хот, суурин газрыг цэцэрлэгжүүлэх ажил бүх нийтийг хамран өрнөж байна. 

Байгаль орчныг хамгаалах талаар хийж бүтээсэн зүйл багагүй байгаа боловч цаашид гүйцэтгэх зорилт их байгаа нь мэдээж. Хот, суурин газарт нэгэнт тарьж, суулгасан модыг арчилж додомдохгүй үхүүлэх, гэмтээх, зүлгийг талхлах, хот орчны агаар, булаг шанд, гол горхийг бохирдуулах явдал бүрэн арилахгүй байна. Тэрчлэн олон салаа зам гаргах, агротехникийг шаардлага зөрчиж газрын хөрсний эвдрэл үүсгэх, хяналт болгоомжгүйн харгайгаар ой, хээрийн түймэр гаргах удаа цөөнгүй тохиолдож байна. Ийм байдлыг бүх нийтийн хүчээр эрс шийдвэртэй таслан зогсоох ёстой. Байгаль орчныг хамгаалах ээлжит сарын ажлын агуулгыг чухам үүнд чиглүүлбэл зохино. 

Бид төрөлх газар нутгийнхаа баялаг, байгалийн гоо үзэсгэлэн, зүйл бүрийн ургамал, амьтныг хайрлан хамгаалж, ус, агаарыг цэвэр тунгалаг байлгах түгээмэл үүрэг, хариуцлагыг өнөө болон хойч үеийнхнийхээ өмнө хүлээж байгаа билээ. Үүнтэй холбогдуулан байгаль хамгаалах асуудлаархи суртал нэвтрүүлэг, ухуулгын ажлыг хот, хөдөөд тогтмол болгож, түүний үр нөлөөг дээшлүүлэн, тэргүүний байгууллага, хүмүүсийн арга туршлагыг дэлгэрүүлэх хэрэгтэй байна. Үүний гол хүч бол Монголын байгаль, орчныг хамгаалах нийгэмлэгийн байгууллага, түүний гишүүн, идэвхтэнүүд мөн. Улс, хоршоолол, олон нийтийн байгууллага, хөдөлмөрийн хамт олны социалист уралдаан, бие хүний үүрэг амлалтад байгаль, орчныг хамгаалах арга хэмжээг тодорхой тусган, тогтмол дүгнэж байх нь зүйтэй, 

Хүрээлэн байгаа орчныг бохирдуулахгүй байх нөхцөл хангахуйц, технологийг үйлдвэрлэлд тууштай нэвтрүүлэн, улс, хоршоолол, олон нийтийн байгууллагын үүрэг, хариуцлагыг улам өндөржүүлэх цаг болжээ. Газрыг эзний ёсоор эдэлж сурах хэрэгтэй юм. Энэ нь ялангуяа хөдөөний хөдөлмөрчид, зорчигчид, автотээвэрчдийн анхаарлын төвд байх ёстой. Хөдөө аж ахуйн нэгдэл, сангийн аж ахуйд олон нийтийн үзлэг зохион, хөрс хамгаалах арга хэмжээг тариаланч, механикжуулагчдын ажлын үр, дүнтэй шууд холбон дүгнэж байвал газрын хөрсийг хамгаалахад ихээхэн тус нөлөө үзүүлнэ. Иймэрхүү үзлэгийг авто тээвэрчдийн аян замын дагуу ч зохиож болох юм. 

Аймаг, хот, сум бүр хавар, намрын улиралд ой, хээрийн түймрээс урьдчилан сэргийлэх ажлыг намын байгууллагын удирдлагын дор өргөн далайцтай хийвэл зохино. Байгалийн үзэсгэлэнт газар, түүх соёлын дурсгалт зүйл, ховор ан амьтан, ургамлыг бүртгэн хамгаалалтад авах явдал аймаг, сумын ардын депутатуудын хурлын гүйцэтгэх захиргааны үүрэг мөн. Зарим аймаг, сум энэ үүргийг цалгардуулж байгаадаа дүгнэлт хийх хэрэгтэй. Хот, зуурын газрын хөрс, ус, агаар, орчныг ариун цэвэр байлгах нь бүх нийтийн үйлс учраас ажилд ёс төдий хандаж болохгүй. 

Хүүхэд, залуучуудыг байгаль, орчныг хамгаалах үйл хэрэгт өргөн оролцуулах нь зүйтэй. Юуны өмнө байгаль, орчинтой зөв харилцаж, мод, ургамал, ан амьтныг хайрлан хамгаалдаг үзэл санаагаар тэднийг хүмүүжүүлэх ажлын үр нөлөөг дээшлүүлэх нь чухал байна. Байгаль орчныг хамгаалах нийгэмлэгийн зөвлөлүүд хууль тогтоомжийн биелэлтэд тавих хяналтыг улам үр нөлөөтэй, боловсронгуй болгож, үзлэг шалгалтыг төлөвлөгөө графикийн дагуу тодорхой хугацаагаар төрийн байгууллага, хууль хяналтын албатай хамтран зохиож байх хэрэгтэй, 

МАХН-ын Төв Хорооны ээлжит бус VIII бүгд хурал дээр нөхөр Ж. Батмөнх << Чадварлаг зохион байгуулсан, тодорхой, үнэн бодитой, зорилго чиглэлээ урьдаас төлөвлөж тогтоосон хяналт шалгалт, гүйцэтгэлийн сахилгыг бэхжүүлэхэд тус дөхөм үзүүлдэг >> гэж хэлсэн. Энэ заалтыг хүн төрөлхтөний оршин тогтнохын нэгэн үндэс болсон байгаль эхийг хамгаалах сахин биелүүлэх нь нам, улс, олон нийт, аж ахуй, соёлын байгууллага, нийт хөдөлмөрчний үүрэг мөн. 

