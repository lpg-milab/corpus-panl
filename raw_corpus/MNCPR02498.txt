Юм үзэж, нүд тайлсан Алтай нэр дэвшээд явж байна

"Хорин тав"-ын Алтайг нийслэлийн зүүн дүүрэгт аль ч намаас биш бие дааж нэр дэвшлээ гэхээр их олон хүн талархан хүлээж авчээ. Алдарт уулчин Зоригийн хүү Алтайг Баянзүрх дүүрэг төдийгүй Монгол даяар андахгүй. Түүний хөтлөн явуулдаг "Үүргэвчтэй аялал" нэвтрүүлгээр бид дэвэн дэлхийн сонин хачныг "амьдаар нь" шахуу үздэг билээ. Манай төр засгийн томцуул гадагшаа бишгүй л айлчилдаг. Тэд хэтэрхий дипломат баригдмал хүрээнд орон газрыг сонирхож явдаг бол Алтай дэндүү эрх чөлөөт хүрээнд тэнэж юм үзэж, нүд тайлсан сэтгүүлч юм. 
"Суусан цэцнээс явсан тэнэг дээр" гэсэн үг бий. Алтайд энэ үг тохирдоггүй. Тэр явсан цэцэн юм. Эр хүн эр хүндээ хайртай гэдэг бол "Сэтгүүлч хүн сэтгүүлч хүндээ голцуу л атаархуу" талдаа. Харин мөхөс миний хувьд энэ хүнд туйлын бахархалтай хандах олон шалтгаан байдаг болохоор түүнтэй очиж уулзсан юм. Бахархах шалтгаан гэвэл тэр аялах дуртай. Тэр аялснаа гайхуулах бус бусдад үзүүлэх гэж чармайдаг. Үзүүлээд зогсохгүй дүгнэж, их олон санаа хэлж өгдөг. Одоо амь насанд аюултай аялал жуулчлалаа хойш тавьж үзсэн харснаа ажил болгох цаг болсон байх аа. Монголын парламентад нэгийн зэрэг ийм хүн маш их хэрэгтэй байгаа юм. Олон бол дэмий л дээ. Угаасаа дэлхийн тавин хэдэн орны жирийн ард түмэнтэй холилдож хутгалдаж жаргал зовлонг нь амссан хүн Алтайгаас өөр байхгүй. Тэгэхээр тэр өрсөлдөгчгүй гэсэн үг. Нэн таашаалтай нь бие даагч. 
Энэ сонгуулийг томсгосон тойргоор хийж байгаа. Томсгосон тойрогт олны танил хүн гарахгүй бол танилцах гэж явсаар байгаад сонгууль дуусах нь гэж нөгөө яруу алдарт улстөрчид маань уйлагнаад явна лээ. Алтайн хувьд хэт багасгасан тойрог дотор "аялж" явна. Ингээд бодохоор хорвоо уужим ч юм шиг, бачуу ч юм шиг. 
Жинд явсан аав буцаж ирээд гэрсэг болдог лугаа орчин цагийн тэнэмэл хүү Монголдоо бол  Баянзүрх хавьцаагаас холдож чадахгүй. Эдний гэр энэ дүүрэг дотор л эргэлдээд байсан байдаг. Энийг нь мэдээд хуучин "Найрамдлын районыхон" мянга мянгаараа гарын үсгээ зурсан байна лээ. Алтайгаас аль нэг намаас нэр дэвшихгүй яасан юм гэхэд тэрээр "Намайг дэмжиж гарын үсэг зурсан хүмүүсийн тоо  бага гарын гурав, дөрвөн нам байгуулах хэмжээнд байна. Намд угаасаа би сүжиггүй. Иргэд ч жижиг байтугай том намуудад итгэл алдраад байна" гэсэн юм. Тэгэхээр Алтай төр ба иргэд хоёрыг холбосон шууд гүүр болох юм байна. 
Одоо сонгуулийн сурталчилгаа ид явагдаж баян, баян нэр дэвшигчид хоорондоо мөнгөөр зодолдож байх шиг байна. Хэдий тийм боловч их олон тойрогт зөв сайн хүмүүс мөнгө эрх мэдлийг үл огоорон нэр усаа гаргаж байгаа нь сайн цаг ирэхийн шинж гэлтэй. Эдний нэг болох Зоригийн Алтай  "Одоо би Монголынхоо төлөө биеэ зориулах цаг ирлээ" гэж явна. Сонгуулийн өдрүүдэд олдох магадлалтай сохор зоос, уут гурилын араас явалгүйгээр иймэрхүү хүмүүс Их хуралд  олноороо гараасай гэсэндээ түүнтэй уулзсан юм. 
"Уулзаж учирсан сонгогчид дэмжинээ л гэх юм. Дэмжлэг бүхний ард талд дээшээ гараад биднийгээ мартаж молиго үмхүүлвээ гэсэн захиас их байна. Голдоо ортлоо гомдсон, хаширсан, хулхидуулсан, дуу хоолой нь дээшээ бүү хэл дэргэдэх хүндээ хүрэхээ байчихсан нийгэм намайг угтаж байна. Налайх гэхэд хэдэн уурхайн цооногийг нь хятадууд булаагаад авчихсан, хот даяараа ганцхан халуун усны газартай, Тэрэлжийнхэн дархан газар амьдардаг нэрийн дор өөрийн гэсэн хашааны газаргүй, Шар хад, Маахуур толгойн гэр хороололд амьдрал хүнд гээд өөрчлөхөд амархан атлаа өөрчлөхийг хүсээгүй проблемууд очсон газар бүрт тааралдаж байна гэж сонгуулийн явцаа тэр хэлж байна. 
Хэрэв та сонгогдвол "Үүргэвчтэй аялал" зогсох уу гэхэд "Ажлынхаа зав чөлөөгөөр юу хийх нь хувь хүний эрх. Ойрын хугацаанд Румын гэдэг цыгануудын орон, Исланд гэх Европын бөглүү дайд, түүний цаадах Гренланд гэх тив арал нь мэдэгддэггүй нутаг, Скандиновын гайхамшигт орнуудаар явах төлөвлөгөөтэй. Белоруссыг хамгийн амар амгалан орон гэж дуулсан. Тийшээ ч гэсэн очих санаатай. Энэ дашрамд хэлэхэд ихэнх орон визгүй байдаг ш дээ. Африкийн орнуудад явах гээд маш их хөөцөлдөж билээ. Гэтэл хил дээр нь очтол бүх Африк даяараа виз шалгахгүй байх жишээтэй. Одоо бодож байхад хар Африкт хэн харлав л гэж дээ. Энд тэнд явж байхад тэндээ тэр чигтээ үлдчихмээр сайхан орон ертөнц дээр их байдаг. Ямар орон сайхан бэ гэвэл хуулиа биелүүлдэг, ямар нэгэн үймээн хямралгүй, хүн ард нь тайван амгалан газар одоо цагийн диваажин юм. Монголчууд тийм л болох хэрэгтэй байна. За тэгээд энд тэндхийн ард олноос нүдээр харсан, хулгайлчихмаар олон санаа байдаг. Манайхан олсон хэдэн төгрөгөөрөө гадагшаа дотогшоо явж сайхан юм үзэх хэрэгтэй л дээ... гэх аян замын сэдэв цааш өрнөсөн юм. 
Төр түшилцэж Монгол Улсын Үндсэн хуулийг батлалцаж явсан өдгөө улс төр нийгмийн амьдралын гүнд өдөр бүр оролцож байдаг үндсэн ажилтай З.Алтай  улс төрд шинэ хүн биш юм. Харин шинэ юм их хийх чадамжтай болохоор нь нийгмийн өөдрөг үзэлтэй хэсгийнхэн сэтгэлээрээ дэмжээд байгаа билээ. 
Коммунист нийгэмд хэлмэгдэж явсан Монголын үе үеийн нэрт сэхээтний удам залгаа, унаган хотын хүү З.Алтай бол зорьсондоо очдог шигээ хэлсэндээ хүрдэг сайн чанартай. 
Энэ сонгууль бас чиг яахав. Сонгож чаддаг юм бол гайгүй хүмүүс байна шүү. Сонгож цөхөөд байх юмгүй  гучаад нэрнээс гурвыг нь дугуйлаад л гүйцээ. Сайн цаг ирэх болтугай! 
Ж.Гангаа
