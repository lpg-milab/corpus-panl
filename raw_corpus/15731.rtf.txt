№82(15731)
1984 ОНЫ ДӨРӨВДҮГЭЭР САРЫН 5
Хүнсээр жигд хангах зорилт

<< Хүнсний асуудал бол манай хувьсгалын хамгийн эмзэг асуудал юм>> гэж В. И. Ленин хүн амын хүнсний хангамжийн асуудлыг улс төрийн ач холбогдолтойд үзэж байсан юм. Лениний сургаалыг үйл ажиллагааныхаа мөрийн хөтөлбөр болгодог манай нам, засаг хүн амын хэрэгцээт хүнсний зүйлийн бүтцийг нэмэгдүүлэн, чанарыг сайжруулах, үйлдвэрлэлийг нэмэгдүүлэхийг байнга анхаарч байна. МАХН-ын XVIII их хурлаас хөдөө аж ахуйг хөгжүүлэх хүн амын хүнсний хангамжийг сайжруулах асуудлыг зорилтот цогцолбор программын дагуу шийдвэрлэх заалт өгсөн юм. Тийм ч учраас хүнсний бүтээгдэхүүн, өргөн хэрэглээний барааны үйлдвэрлэлийг нэмэгдүүлэх, хүн амын хангамжийг сайжруулах талаар нам, засаг чухал арга хэмжээ авч байна. Эдгээр арга хэмжээ, манай нийт хөдөлмөрчний шургуу хөдөлмөрийн ачаар VII таван жилийн эхний гурван жилд хүн амын хэрэгцээнд нийлүүлсэн мах 6, 5 гурил 6, 1 талх 28. 6, цагаан будаа 35, чихэр 19. 8, төвлөрсөн бэлтгэлийн сүү 46. 7, төмс 43. 6, хүнсний ногоо 29. 4 хувь өслөө. 

Хөдөө аж ахуйг хөгжүүлэх, хүнсний бүтээгдэхүүний хангамжийг сайжруулах зорилтот программыг аймаг, хот, сумын хуваарьтай боловсруулж байгаа нь энэ чухал асуудлын шинжлэх ухааны үндэслэлийг дээшлүүлж байна. Хөдөө аж ахуйн нэгдэл, сангийн аж ахуй, хүнсний үйлдвэрүүд энэ программын бэлэн болохыг хүлээж, хүн амын хүнсний хангамжийг урсгалд орхиж болохгүй нь мэдээж хэрэг. 

Аймаг, сумын төвийн хөдөлмөрчдийн хүнсний хэрэгцээг зохистой хангах асуудал энэ программд чухал суурь эзэлж байгаа юм. Харин одоогийн байдлаар зарим аймаг, сумаас ялангуяа төв суурин газрын хөдөлмөрчдийг төрөл бүрийн хүнсний бүтээгдэхүүнээр хангах тодорхой арга хэмжээ аваагүй, энэ ажлыг системтэй болгож чадаагүйгээс орон нутгаас хэрэгцээг нь бүрэн хангах боломжтой хүнсний. зарим бүтээгдэхүүнээр хөдөлмөрчдийг гачигдуулж байгаадаа тэндхийн нам, захиргааны байгууллага зарчмын дүгнэлт хийж. энэ ажилд үндсэн эргэлт гаргавал зохино. 

Хүн амын хэрэгцээт хүнсний бүтээгдэхүүн үйлдвэрлэх төлөвлөгөөг жилийн турш жигд биелүүлж, хэрэглэгчдэд аж ахуйн гэрээт нэр төрлөөр бүрэн нийлүүлэх нь холбогдох байгууллагын нэн тэргүүний үүрэг мөн. Энэ үүргээ нэр төртэй биелүүлж, амжилтад хүрч байгаа байгууллага цөөнгүй байна. Говь-Алтайн Шарга, Завханы Отгон, Дундговийн Эрдэнэдалай сум орон нутгийн нөөц бололцоо, шефийн туслалцаанд тулгуурлан сумын төвийн байгууллага. хөдөлмөрчдийг хүнсний зүйлээр жигд хангах зорилттой ажиллаад амжилтад хүрчээ Эдгээр газарт мах, махан бүтээгдэхүүнийг хүн амд худалдаалах хэмжээг нэмэгдүүлэхдээ малын үүлдэр угсааг сайжруулж, эрчимтэй бордож таргалуулан, тэрчилэн түргэн торнилттой гахай, шувууны махыг хүнсэнд хэрэглэж байгаа нь зүйтэй. 

Энэчилэн гахай, шувуу, туулайн аж ахуйг үндсэн үйлдвэрлэл болон туслах аж ахуйн чиглэлээр эрчимтэй хөгжүүлж байгаа Хэнтий аймгийн Дархан сумынхан гахайн мал нядалгааны газрын хаягдал цус, адуу, тэмээний уушги зэргээр бордож, 100 - 180 килограммаас доошгүй жинтэй болгон нядалж, махны нөөцийг нэмэгдүүлж байна. Гэтэл зарим байгууллага, хариуцлагатан энэ ажилд хайхрамжгүй хандаж, хэрэгцээт хүнсний зүйлийг жигд биш нийлүүлж байгаагаас ялангуяа хавар, зуны улиралд хот суурин газрын хөдөлмөрчдийг хүнсний зүйлээр хангахад бэрхшээл учруулж байна. Тухайлбал, Дорноговь аймгийн хөдөө аж ахуйн нэгдлүүд өнгөрөгч онд Сайншанд хотын хөдөлмөрчдийн хэрэгцээнд 105 мянган литр сүү нийлүүлэх төлөвлөгөөтэй мөртлөө дөнгөж 29 мянган литр сүү нийлүүлж хөдөлмөрчдийг хохироож байв. 

Хүн амын хүнсний уламжлалт бүтээгдэхүүний нэг сүү, сүүн бүтээгдэхүүний хангамжийг сайжруулахыг орон нутгийн байгууллагууд онцгой анхаарах ёстой. Юуны өмнө ингэ, гүү, бог малын сүүг ашиглахыг гойд анхаарч, сурагчид болон гэрийн ажилтай хүмүүсийг зохион байгуулан, саалийн түр ферм байгуулж, ясли, цэцэрлэг, сургуулийн хэрэгцээг цагаан идээгээр хангадаг туршлагыг бүтээлчээр нэвтрүүлэх нь зүйтэй. Ийм ажлыг зохион байгуулахдаа цагаан идээг амт, чанар сайтай, цэвэр хийдэг ардын уламжлалт аргыг хүмүүст эзэмшүүлэх нь чухал. Тухайлсан, Өмнөговийнхон ингэний сүүгээр хоормог хийдэг, Архангай, Өвөрхангай аймгийн малчид бяслаг, цагаан тос, ааруул, ээзгийг амт, чанартай хийдэг аргыг тайлбарласан зөвлөмж, зурагт хуудас гаргаж, нийтийн хүртээл болгох талаар холбогдох газрууд анхаарвал зохино. 

Түүнчилэн сумын төвийн сургууль, цэцэрлэг, эмнэлгийн талхны газар, туслах аж ахуйг нэгдлийн дэргэд төвлөрүүлэн хөрөнгө хүчийг нэгтгэж, дундын аж ахуй байгуулах, нэгдэл, нэгдэл дундын үйлдвэр, хоршооллын хүнсний зах бий болгох хэрэгтэй. Ингэж л зохих нэрийн хүнсний зүйлээр хөдөлмөрчдийг жилийн турш хангах талаар нэгдэл, сангийн аж ахуйн удирдлага санаачилга гаргаж, дорвитой арга хэмжээ авах хэрэгтэй. Сүүлийн жилүүдэд туслах аж ахуй нэлээд хөгжиж байгаа нь хүн амын хүнсний хангамжийг сайжруулахад сайн нөлөө үзүүлж байна. Албан газар, иргэдийн туслах аж ахуйд төмс, хүнсний ногоо тариалах, гахай, шувуу үржүүлэх ажил эрчимжлээ. 

Хүнсний бүтээгдэхүүнийг оновчтой хуваарилах, хэрэглэгчдэд шуурхай нийлүүлэн, ухаалаг хэрэглэх, ариг гамтай хадгалах нь хүнсээр жигд хангахын нэг чухал нөхцөл мөн. Иймд хүнсний үйлдвэрийн барааг улирлын байдалд зохицуулж, хуваарилах, тээвэрлэж хадгалах талаар үйлдвэр, худалдаа, тээврийн байгууллага ажлынхаа уялдаа холбоог улам. сайжруулах нь чухал. Сумын төв болон суурин газруудад төрөл бүрийн зоорийг аж ахуйн аргаар барьж, хүн амыг мах, ногоогоор жилийн турш жигд хангах дорвитой ажил зохиох цаг болжээ. 

Хүн амыг хүнсний зүйлээр жигд хангах нь аж ахуйн тулгамдсан зорилт төдийгүй, улс төрийн нэн чухал асуудал гэдгийг ухамсарлан, энэ талаар хүлээсэн үүргээ нэр төртэй биелүүлэх нь энэ салбарын удирдах хариуцлагатан хөдөлмөрийн хамт олон бүрийн эх оронч үүрэг мөн. 

