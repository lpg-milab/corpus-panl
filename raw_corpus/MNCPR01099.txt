Улстөрчдөд анхааруулга өгөх орчин бий болсноор хөдөлгөөнүүд эрчимжсэн

Дэлхий дахинд ардчиллыг бэхжүүлэх зорилготой гэгдэх Бүгд найрамдахчуудын Олон улсын хүрээлэнгээс (БНОУХ) манайд хөтөлбөр хэрэгжүүлээд нэлээд хугацаа өнгөрч байна. АНУ-ын Олон улсын хөгжлийн агентлагаас санхүүждэг энэ байгууллага 
Ази, Африк, Латин Америк, Төв болон Зүүн Европын 50 орчим улсад үйл ажиллагаа явуулдаг. Улс төрийн судалгаа хийх, улс төрийн намуудад дэмжлэг үзүүлэх, эмэгтэйчүүд, залуучуудыг улс төрийн үйл ажиллагаанд татан оролцуулах чиглэлээр бие даасан хөтөлбөр хэрэгжүүлдэг юм байна. Тус хүрээлэнгийн Ерөнхийлөгч ойрын өдрүүдэд Монголд айлчилж байгаа юм. Тэрээр энэ удаагийнхаа айлчлалыг олон зорилготой гэж хэлсэн. Харин зорилго нь хэрхэн биелж байгаа, тэдний хөтөлбөрийн үйл ажиллагаа манайд ямар үр дүн үзүүлж байгааг БНОУХ-гийн Ерөнхийлөгч Лорн Крейнер хэрхэн дүгнэхийг сонслоо. 
-Улс төрийн ардчиллыг бэхжүүлэх зорилготой БНОУХ-гийн ерөнхийлөгч энэ талбартаа ажил хөдөлмөрийн ямар дадлага туршлагатай бол гэж манай уншигчид сонирхох байх. Та өөрийгөө товч танилцуулахгүй юу? -БНОУХ нь 1984 онд АНУ-ын Ерөнхийлөгч асан Рональд Рейганы санаачлагаар байгуулагдсан юм. Тухайн үед Рональд Рейган ардчиллыг дэлхий дахинд түгээн дэлгэрүүлэх хэрэгтэй. Энэ үйл хэрэгт АНУ зонхилох үүрэг гүйцэтгэх учиртай гэж үзсэн байдаг л даа. Би 1990-ээд онд АНУ-ын БНОУХ-гийн захирлаар ажиллаж байсан. 2000-2004 онд Ерөнхийлөгч Жорж Бушийн Засаг захиргаанд ирсэн. Тэгээд 2004 оноос буцаад энэ БНОУХ-гийнхээ захирлын албыг авсан юм. Манай хүрээлэнгийн захирлуудын зөвлөл гэж байдаг. Тус зөвлөлийн гишүүн, элчин сайд Ричард Уйлъяамсонтой хамт ирж ажиллаж байгаа шүү. -Харилцаа холбоотой байдаг улс орнууддаа танай хөтөлбөрөөс аль чиглэлээр илүү сургалт, сурталчилгаа, зааварчилгаа өгдөг вэ. Тэр дундаа манай улсад ямар хөтөлбөр хэрэгжүүлж ирэв? -Төлөөлөгчийн газруудаараа дамжуулж, тухайн улс оронд ардчиллыг бэхжүүлэх, түгээн дэлгэрүүлэхийн тулд ардчилсан шударга сонгуулийг зохион байгуулах, улс төрийн намууд, төрийн бус байгууллага, иргэний нийгмийн байгууллагуудад анхаарлаа чиглүүлдэг. Монголд 1991 оноос хойш дээр дурдсан чиглэлүүдээр, томоохон улс төрийн намуудтай хамтарч ажилласан. Энэ хугацаанд болсон бүх сонгуулийн үйл ажиллагаанд Олон улсын ажиглагчдыг оролцуулсан. Тэрчлэн улс төрийн томоохон намуудад зориулж ажиглагчийн сургалтыг улс орон даяар явуулсан. Ингэснээр монголчууд өөрсдөө сонгуулиа хэр зэрэг үнэн шударга явагдаж байгааг ажиглах боломж нээж өгөх зорилготой байсан. -Энэ удаа чухам ямар зорилготой ирэв? -Хамгийн гол нь хамтарч ажилладаг монголчуудтайгаа уулзаж, өнөөгийн нөхцөл байдалтай танилцах зорилготой. Ингээд ажиллах хугацаандаа Монгол Улсын Ерөнхийлөгч, Ерөнхий сайд, УИХ-ын дарга, МАХН, Ардчилсан нам, Иргэний зориг намын удирдлагатай уулзлаа. Энэ бүхнээс БНОУХ бол Монголд ардчиллыг бэхжүүлэхэд маш их хувь нэмэр оруулжээ гэж хоёр тал дүгнэлээ. БНОУХ-тэй цаашид ч хамтран ажиллах хүсэлтэй, энэ нь ач холбогдолтой юм гэсэн хандлага харагдаж байгаа. -Сонгуулийн үйл ажиллагаанд Олон улсын ажиглагч оролцуулсан, тэгээд хөдөө орон нутагт сонгуулийн ажиглагч бэлтгэх сургалт явуулсан гэхчлэн ярилаа л даа. Энэ нь сонгууль шударгаар явагдахад их нөлөөлдөг гэлээ. Гэтэл манайд явагдсан сонгуулиудын сүүлчийнх нь улам булхайтай боллоо, олонх суудал авсан намын луйвар байлаа гэсэн явдал бий. Хэрэв үнэхээр луйвар, булхай байгаа бол танай БНОУХ-гийн хөтөлбөрүүдийн үр дүн тэр хэмжээгээр тааруухан байгаа юм биш үү? -Сонгууль шударга болж байгаа эсэхэд иргэд өөрсдөө дүгнэлтээ гаргаасай. Харин тэр боломжийг нь бүрдүүлэх орчин нөхцөл бий болгоё гэсэн зорилгоор манай сургалт явагдсан. Бидний үзэж байгаагаар, манай ажиглагчдын дүгнэлтээр танай сонгуулиуд нээлттэй, шударга явагдсан. Зарим тохиолдолд дутагдлын чанартай зүйлүүд гарсан. Хамгийн гол нь сонгууль шударга явагдахад иргэдийн өөрсдийн нь хяналт маш өндөр байх ёстой юм. -Ардчиллыг бэхжүүлэх зорилготой гэж байгаа танай хүрээлэнгийн үйл ажиллагаа манай улсад үр дүн өгсөн нь юугаар илэрсэн гэж дүгнэж цэгнэж болох вэ? -Би Монголд гурав дахь удаагаа ирж байна. Энэ хугацаанд улс төрийн намууд олон болсон байна. Тэд сонгуулиар суудал авч гарч ирээд хамтарч хууль тогтоомж баталж, тэрнийгээ дараагийн сонгууль хүртэлх хугацаанд хэрэгжүүлэх гэж байгаа нь ардчилагдсаны нэг хэлбэр юм. Нээлттэй ардчилсан төрийн тогтолцоог бий болгох гэж ажиллаж байгаа нь харагдаж байна. Ер нь 1990-ээд оныхоос өнөөгийн нөхцөл байдал эрс өөр болсон. Энэ өөрчлөлтөд БНОУХ-гийн нэмэр тус бага ч болов байх нь гарцаагүй. Иргэд болон сөрөг хүчнийхэн үзэл бодлоо чөлөөтэй илэрхийлж байгаа энэ орчин нөхцөл нь өөрөө ардчилагдсан байгаагийн илрэл шүү дээ. -Манай нийгэмд сүүлийн үед үйл ажиллагаа нь эрчимжсэн иргэний нийгмийн байгууллагуудын тэмцлийг та хэрхэн үзэж байна вэ? -Иргэний нийгмийн байгууллагуудын ажиллаж байгаа хамгийн гол үзүүлэлт нь төр, засгийнхаа үйл ажиллагааг хянаж, өөрсдөдөө таалагдахгүй байгааг буюу олон нийтийн эрх ашгаас гажиж байна гэсэн шийдвэрүүдэд зохих тайлбаруудыг шаардаж байгаа нь туйлын зөв юм. Ийм болсон нөхцөл байдлыг мэдээлэх, олон нийтэд дэлгэх бие даасан хэвлэл мэдээллийн хэрэгслүүд байна. Улстөрчдөд анхааруулга өгөх орчин бий болсноор хөдөлгөөнүүд эрчимжсэн. Ер нь Монгол улсад жирийн иргэдийн үг төр, засагт хүрэх боломж байсан ч тэр бүр шийдвэрт нөлөөлж чаддаггүй байсан гэж үзэж байгаа. Одоо бол боломж нээгджээ. Цаашид манай хөтөлбөр парламентыг бэхжүүлэх, сонгуулийн шинэтгэлийг хэрэгжүүлэх, улс төр ба засаглалд эмэгтэйчүүдийн оролцоог нэмэгдүүлэх чиглэлээр ажиллана. 
Б.ХАЖИДМАА
