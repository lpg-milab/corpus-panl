№163 (15812)
1984 ОНЫ ДОЛДУГААР САРЫН 8.
АЛБАН ДААЛГАВАР, ӨВЛИЙН БЭЛТГЭЛ

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ю. Цэдэнбалын 56 тоот албан даалгавар нь мал сүргийг өвөлжүүлж, хаваржуулах ажлын мөрийн хөтөлбөр болж байна. Энэхүү албан даалгаврын анхан шатны ажил орон нутагт хэрхэн биелснийг Хөдөө аж ахуйн Яам саяхан шалгалаа. 

Аливаа ажлын эцсийн бодит үр дүн гагцхүү түүний бэлтгэл, зохион байгуулалтаас шууд шалтгаалдаг, Тийм ч учраас мал өвөлжүүлэх бэлтгэлийг эртээс тодорхой үе шат, дэс дараатай, чанартай, бүрэн хангахын ач холбогдлыг МАХН-ын Төв Хорооны VI бүгд хурал өндрөөр үнэлсэн билээ. 

Тус бүгд хурал манай зарим аймаг, сум, бригад малчин мал аж ахуйн өвөлжилтийн бэлтгэлийг цаг оройтуулан хийдэг, уг бэлтгэлийг шалган дүгнэх комисс ч энэ ажилд хариуцлагагүй ханддаг дутагдлыг тодорхой заан шүүмжлээд: << Өвөл болдгоороо болж, хаана ямар дутагдал байгааг хэнд ч мэхлүүлэхгүй илрүүлнэ. Тэгэхлээр үзлэгийг биш, өвлийг давж чадахуйцаар бэлтгэлээ базаах хэрэгтэй >> гэж онцлон заасан билээ. Өвөлжөө, хаваржааны хашаа хороог шинээр барих, хуучныг засч сэлбэх, шавардаж дулаалах, цасны хаалт, саравчны нүүрэвч хийх, хөрсийг ховхолж гаргах хөх бууц нөөцлөх, тоног хэрэгслийг хүрэлцээтэй бэлтгэх, өтөг бууцанд ариутгал хийж цэвэрлэх зэрэг мал өвөлжүүлэх бэлтгэлийн одоо хийсэн байвал зохих нэгдүгээр үе шатны ажлыг олонхи аймаг хугацаанд нь зохион байгуулан хийсэн боловч нэн даруй арилгавал зохих дутагдал нэлээд байгааг үзлэгийн дүн харууллаа. 

Булган, Увс, Дорнод аймаг мал өвөлжилтийн бэлтгэлийг хангах нэгдүгээр үе шатны ажлыг тун хангалтгүй хийсэн байна. Булган аймгийн Хишиг-Өндөр сум одоо болтол төлөвлөгөөт хашааныхаа гарцыг ч бариагүй, мөн аймгийн Гурванбулаг, Увс аймгийн Тэс, Түргэн сум засварлах хашааны 67. 1 - 91 хувийг сэлбэж додомлон дулаалаагүй байгаа. Мөн Булган аймгийн Гурванбулаг, Увс аймгийн Зүүнхангай, Бөхмөрөн сум бүх хашаа хорооныхоо хөрзөнгийн 44 - 94. 7 хувийг одоо болтол ховхолж ариутган цөөрүүлээгүй байна. Сэлэнгэ, Архангай, Увс, Дорнод аймгийн дулаалах хашааны 33, 4 - 59,3 хувийг дулаалаагүй, нүүрэвчтэй болгох, цасны хаалт хийх хашааны 38, 6 - 58, 9 хувийн ажлыг одоо болтол хийгээгүй байна. 

Мал аж ахуйн материаллаг баазыг бэхжүүлэх талаар нам. засаг ихээхэн анхаарал тавьж, удаа дараа олон чухал арга хэмжээ авсаар байгаа билээ. Дорнод, Хэнтий, Сүхбаатар аймаг, тэрчлэн говийн зарим аймаг сумдын малыг хашаажуулах ажлыг 1984 - 1985 онд шийдвэрлэхийн тулд модны хураамжийг хөнгөлөлттэйгөөр олгож, хашаа барих ажилд МХЗЭ-ийн гишүүд, залуучууд, ардын армийн дайчид, шеф байгууллагын хүчийг зохион байгуулан туслуулахын чухлыг МАХН-ын Төв Хорооны VI бүгд хурал онцлон заасан. Гэтэл энэ ажлыг газар дээр нь зохион байгуулан хэрэгжүүлэхэд нэлээд аймаг, сум нэгдэл тун хариуцлагагүй хандаж байна. Дорнод, Хэнтий, Дорноговь аймаг энэ жилийн төлөвлөгөөт хашааныхаа дөнгөж 17, 1 - 38, 7 хувийг барьжээ. 

Аймаг, сум, аж ахуй бүр дээрх ноцтой дутагдалд зарчмын дүгнэлт хийж мал аж ахуйн өвөлжилтийн бэлтгэлийн анхан шатны ажлын дутууг нэн даруй гүйцээх шаардлага тулгарч байна. Үүний тул, юуны өмнө аймаг, сум, аж ахуй бүр шинээр барих хашааны байршлыг өөрийн нутгийн газар зүй, цаг уурын онцлог байдал, малын эрүүл ахуйд тохируулан зөв сонгож, түүнийг нэн шуурхай барьж, улсын төлөвлөгөөг биелүүлэх хэрэгтэй. Тухайн сум, аж ахуй бүр хашаа барихдаа түүнд мал өвөлжүүлэх үү, хаваржуулах уу гэдгээ нарийн тогтоож, зориулалтын байр, хашлага, тоног төхөөрөмжийг иж бүрнээр бэлтгэвэл зохино. Тухайлбал, мал төллүүлэх хаваржаанд гэхэд л дулаан байр, пүнз, тасалгаа, төл, эхийн хайс, хашлага, тоног төхөөрөмжийг батлагдсан зураг төслийн дагуу бүрэн бэлэн болгох шаардлагатай байна. 

Мөн хавар задлаагүй бууц өвлийн хүйтэнд заавал хөлдөж, малыг хэвтрээс нь хайрч жиндүүлэн, тарга хүч алдуулах, хээл хаяулах, элдэв өвчинд нэрвэгдүүлэх үндэс болдгийг анхаарч, бүх бууцыг нэн даруй задалж ариутгах, шаардагдах хоргол, ачих бууцыг нөөцлөх хэрэгтэй. Мөн хашааны хана, дээврийн дулаалга, шавардлагыг одоохон хийж дуусгах нь чухал юм. Үүний хамт хашаа байранд цасны хаалт, саравчны нүүрэвч, мал услах, тэжээх онгоц, тоног хэрэгслийг одооноос эхлэн хийж дуусгах хэрэгтэй. 

Мал аж ахуйн өвлийн бэлтгэлийн нэгдүгээр шатны ажлыг нэн даруй хийж дуусгахын тулд социалист уралдааныг долоо, арав хоногоор зарлан, тухай бүр дүгнэж, нам, улс, ардын хяналтын байгууллагын хүч анхаарлыг төвлөрүүлэн, энэ ажлын эрч хүчийг улам нэмбэл зохино. 

Мал аж ахуйн өвөлжилтийн бэлтгэлийг эртээс чанартай бүрэн хангах нь малын зүй бус хорогдлыг багасгаж, өсгөн үржүүлэх, төлийг нь хорогдолгүй бойжуулах, ашиг шимийг арвижуулах, мал аж ахуйд учирсан хохирлыг нөхөх нэг гол үндэс мөнийг орон нутгийн нам, улс, хөдөө аж ахуйн байгууллага анхаарч, уг ажлыг тодорхой удирдан, биелэлтийг үе үе шалган дүгнэж ажиллах нь чухал байна. 

