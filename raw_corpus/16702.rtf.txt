№112 (16702)     
1987 омы тавдугаар сарын 10, 
Дэвшилд хөтлөгч программ

ЭЗХТЗ-ийн гишүүн орнуудын эдийн засгийн дээд хэмжээний 1984 оны зөвлөлгөөн социалист хамтын нөхөрлөлийн орнуудын шинжлэх ухаан - техникийн дэвшлийн 2000 он хүртэлх цогцолбор программыг боловсруулахаар шийдвэрлэсэн билээ. 1985 оны сүүлчээр ЭЗХТЗийн ээлжит бус 41 дүгээр чуулганаар уг программыг баталснаас хойш өнгөрсөн жил гаруйн хугацаанд социалист орнууд 1986 1990 он, цаашилбал 2000 он хүртэлх хугацааны эдийн засаг, нийгмийн хөгжлийн үндсэн чиглэлд цогцолбор программын тэргүүлэх ач холбогдолтой сэдвүүдийг сонгон тусгаж, хэрэгжүүлэх ажилд ороод байна. 

Цогцолбор программын 93 шийдвэрлэх асуудлаар толгойлогч байгууллагууд томилогдон, тэдний зохицуулалтын дор гэрээ, хэлэлцээрүүд байгуулагдан, олон улсын шинжлэх ухаан үйлдвэрлэлийн нэгдэл, хамтын судалгааны төв, лаборатори, зохион бүтээх товчоо, эрдэмтдийн хамтлаг бий Болох үндэс суурь тавигдаж байна. 

Социалист орнуудтай тогтоосон шинжлэх ухаан техникийн хамтын ажиллагаа нь ЭЗХТЗийн гишүүн орнуудын шинжлэх ухаан - техникийн ололтыг манай орны улс ардын аж ахуйн хөгжлийн хурдцыг түргэтгэх, ард түмний материаллаг аж байдал, соёлын түвшинг хэлбэрэлтгүй дээшлүүлэх зорилгоор өөрийн өвөрмөц нөхцөл байдалд тохируулан бүтээлчээр хэрэглэх өргөн бололцоо олгож байгаагаас гадна манай орны шинжлэх ухаан техникийн потенциалыг өсгөж бэхжүүлэхэд шийдвэрлэх нөлөө үзүүлж байгаа юм. 

Өнгөрсөн хугацаанд манай орон социалист хамтын нөхөрлөлийн хүрээнд хэрэгжүүлсэн шинжлэх ухаан - техникийн хорь гаруй гэрээ, хэлэлцээрт амжилттай оролцож, олон талын хамтын ажиллагааны дөч гаруй асуудлыг судлан боловсруулалцав. Суүлийн арав гаруй жилд Шинжлэх ухааны Академийн хими - технологийн цех, генетик, радио- электроник, хүнс, ноос боловсруулах, автомашины техникийн оношлогооны болон шатах, тослох материалын лаборатори, шинжлэх ухаан - техникийн мэдээллийн төвийг барьж байгуулах, өргөтгөн тоноглоход социалист орнууд их тусламж үзүүлэв. Манай орны шинжлэх ухааны потенциалыг бүрдүүлж байгаа боловсон хүчний тоо хоёр дахин нэмэгдсэн нь хамтын ажиллагааны чухал үр дүн мөн. Эдгээр нь ЭЗХТЗийн шинжлэх ухаан - техникийн дэвшлийн цогцолбор программын хүрээнд манай орон идэвхтэй хамтран ажиллах таатай нөхцөл бүрдүүлж байгаа юм. 

МАХН-ын XIX их хурал, Намын Төв Хорооны сүүлчийн бүгд хурлуудын шийдвэр нь улс орны шинжлэх ухаан - техникийн хөгжлийг бүх талаар хурдасгах, шинжлэх ухаан - техникийн дэвшлийн ололтыг өргөн ашиг л ах, түүнийг нийгмийн үйлдвэрлэлийн үр ашиг, бүтээгдэхүүний чанарыг дээшлүүлэх гол хөшүүрэг болгох зорилт дэвшүүлсэн билээ. Үүнийг амжилттай хэрэгжүүлэхэд ЭЗХТЗ-ийн гишүүн орнуудын шинжлэх ухаан техникийн дэвшлийн 2000 он хүртэлх программ чухал ач холбогдолтой учраас манай улс 1986 - 1990 онд зөвхөн биотехнологийн салбарт гэхэд 14 шийдвэрлэх асуудлын дөч гаруй даалгаварт хамаарах наян сэдвээр социалист орнуудын эрдэмтэдтэй хамтарсан судалгаа хийж байна. 

Тэжээлийн уураг үйлдвэрлэх, малын ашиг шим, хөдөө аж ахуйн таримлын ургацыг эрчимтэй нэмэгдүүлэхэд генийн болон эсийн инженер зүйн аргыг эзэмшиж ашиглах, энэ салбарын боловсон хүчнийг системтэй бэлтгэх, туршилт сорилтын баазыг бэхжүүлэх явдал хөгжлийн шаардлагаас урган гарч байна. Биологийн идэвхт бэлдмэл, уурагт болон органик бодис үйлдвэрлэх, ургамал хамгаалах, хөрсний үржил шимийг дээшлүүлэх өндөр үр ашигтай, цоо шинэ бодис, хэрэгсэл бий болгох арга, технологийг боловсруулж эзэмших нь манай орны хувьд социалист бусад орны нэг адил чухал асуудал болон тавигдаж байна. 

Улс ардын аж ахуйн электронжуулалт, иж бүрэн автоматжуулалт, шинэ материал гаргах, түүнийг үйлдвэрлэх технологийн асуудлаар манай улс нэлээд өргөн хүрээнд хамтран ажиллах болно. Шинэ материалын талаар явуулж байгаа хамтын судалгаа боловсруулалтын ажил нь нарны батарей болон электрон техник, микро - электроникийн эд анги үйлдвэрлэхэд чухал шаардлагатай цахиурын монокристалл ургуулах технологи боловсруулж эзэмших, газрын ховор элементийн люминофор цэвэршилтэй исэл, концентрат гарган авах технологи боловсруулах, үйлдвэрлэл явуулах, цоо шинэ шинж чанар бүхий керамик материал бий болгох асуудлыг хамарч байгаа юм. 

Цогцолбор программын хүрээнд манай улсын оролцож байгаа судалгаа боловсруулалт, үйлдвэрлэл, борлуулалтын бүх хэлхээг хамарсан арга хэмжээ нь улс орны хөгжлийн хэтийн төлөвийг тодорхойлоход онцгой ач холбогдолтой учраас нийт байгууллага, эрдэмтэн, мэргэжилтэн уг асуудалд туйлын хариуцлагатай хандах ёстой. 

Манай орны хувьд эл программ нь жинхэнэ дэвшилд хөтлөгч болох учраас яам, тусгай газар, үйлдвэрлэл, эрдэм шинжилгээ, сургалтын аль ч байгууллага, түүний удирдах хариуцлагатан уг асуудлаас хол хөндий байх учиргүй. Одоогийн байдлаар программыг хэрэгжүүлэх явдал зөвхөн түүнд оролцож байгаа хэдэн байгууллагын ажил мэтээр үздэг явцуу сэтгэлгээ бас л арилаагүй байна. 

Цогцолбор программыг хэрэгжүүлж байгаа явц, шинжилгээ судалгааны ажлыг зөвхөн боловсруулалтын үе шатаар дуусгах биш харин << Шинжлэх ухаан, техник - үйлдвэрлэл - борлуулалт >> ын үе шатыг бүхэлд нь хамарсан тодорхой гэрээ, хэлэлцээр, контрактын хэлбэрт шилжүүлэн орон бүрийн хүлээх үүргийг нарийн тодотгон зааж өглөө. Үүнтэй холбогдуулан төлөвлөлтөд дээрх үе шатыг бүрэн тусгах, хөрөнгө хүчийг түүнд төвлөрүүлэх шаардлага тавигдаж байгаад манай яам, тусгай газар, эрдэм шинжилгээ, аж ахуйн байгууллага бүр онцгой анхаарал тавивал зохино. Ялангуяа цогцолбор программд нэлээд асуудлаар тодорхой үүрэг хүлээж байгаа Хөдөө аж ахуй, Эрүүлийг хамгаалах, Хөнгөн, хүнсний үйлдвэрийн Яамд, Шинжлэх ухааны Академи, Шинжлэх ухаан - техникийн улсын хороо зэрэг байгууллага илүү анхаарч, ажил үүргийнхээ уялдаа холбоог нягтруулан ажиллах ёстой. 

