Авлигач ноёд яагаад цагдаа, ард түмэн хоёрыг дайсагнуулаад байна вэ

Дэлхийн түүхэнд дарангуйлагчид өөрсдийн хамгаалагч цөөврүүдээ хоёр янзаар бэлтгэдэг нь харагддаг. Үүний хамгийн түгээмэл арга нь их энгийн. Тэд хамгаалагчдаа хүний хэрэгцээт бүхий л зүйлээр дутаахгүй авч явдаг байна.
Үүнийх нь хариуд дарангуйлагчаа гадны элдэв халдлагаас амь насаа үрэн байж хамгаалдаг. Хуучин социалист Румын улсын дарангуйлагч Чаушеску гэж байв даа. Тэрбээр өөрийн улсын өнчин жаалуудыг тэжээн бүхэл бүтэн арми байгуулж өөрийгөө хамгаалуулж байв.Тэд Ерөнхийлөгчөө эцгээ гэж үздэг, түүний төлөө амиа золиосолдог байлаа. Энэ арга эртнээс улбаатай. Ил хаадын улсыг байгуулж байхад "Уулын өвгөд " гэдэг дийлдэхгүй дайснууд монгол хаадын эсрэг тэмцдэг байв. Одоогийнхоор бол лалын салан тусгаарлагчид юм уу даа. Уулын өвгөд дайчдаа мансууруулан, охид хүүхэн, тансаг хоол ундаар бүрэн хангадаг байжээ. Дайчид эзнийхээ төлөө үхвэл үүнээс ч илүү сайхан хойд настай учирна хэмээн итгэж, шантрахаа мэдэхгүй дайтаж, эздээ хамгаалдаг байсан хэмээн түүхэнд өгүүлсэн байдаг. Тэжээж тэтгэдэг эздийнхээ төлөө юугаа ч хайрлахгүй тэмцэх нь ердийн ухамсрын хүмүүст тэр бүр бүрэн төгс ойлгогдохгүй ч байж магадгүй. Хамгаалагч нар гэр бүлийг нь хүн шиг байлгаж байгаа буянт хүний төлөө юугаа ч хайрлахгүй тэмцдэг. Тэгээгүй бол харин жир биш мэт, гажиг зан авиртай хүн гэж ойлгогддог байжээ. Нөгөө нэг арга нь их ховор. Тэд цагдаа цэргийг тасарч унатал өлсгөж, өвлийн хүйтэнд хөлдүү цемент дээр цантай сүүдэрт өдөржин жагсааж, яг өөрсөдтэй нь адилхан аж амьдралтай жагсагчдын эсрэг турхирч байна. Манай цагдаа нарт шээх ч газар олддоггүй. Тэд дан шинель, хавар намрын савхин хүрэмтэй хамгаалалтад зогсож зовох тусмаа жагсаал хийж байгаа ард түмнийг үзэн ядаж байдаг. Цагдаагийн сэтгэлд тамлагдан зовж байгаа шалтгаан нь ард түмэн болж буудаг. Тэд л өвлийн хүйтэнд жагсан, зүв зүгээр байсан цагдаа нарт гай тарьж байгаа мэтээр төсөөлөгддөг. Үүнээс болж өлссөн, даарсан цагдаа нар өөрсдийн ах дүү болсон ард түмний нэг хэсэг жагсагчдыг үнэн голоосоо үзэн ядаж тасар татахаас ч буцахаа байдаг. Угтаа цагдаа ард түмэн хоёр яг ижил амьдралтай. Яг ижил зовлонтой. Тэд адилхан гэрт амьдарч, цагдаа нь өдөржин ордон руу дайрсан жагсаалыг махан биеэрээ хааж байгаад орой гэртээ очиход хөлдүү гэрт өлссөн хүү нь бээрчихсэн угтдаг. Жирийн ард ч мөн адил, гэхдээ тэр нь жагсагч биш байвал цагдаадаа тал хувин нүүрс илүүчилнэ. Харин жагсагч байвал тэр хоёр хамтдаа нүүрсэнд гарах ийм л хүмүүс юм. Жагсагчид уг нь хоёр биенийхээ энэ зовлонгоо нимгэлэх гэж тэмцэж байгаа. Түүнийг нь цагдаа ойлгохгүй байна. Ойлгоё гэсэн ч өдөржин хоосон байсан ходоод нь хоржигноод ойлгуулахгүй байгаа юм. Ингэж хамгаалагчдаа зовоож өөрсдийгөө хамгаалуулах нь шилдэг хамгаалалт аж. Эртний Африк, Арабын орнуудад "гепард" хэмээх махчин барыг өлсгөж өлсгөж дайсныхаа эсрэг хэрэглэдэг байсан юм гэнэ лээ. Харангадаж унатлаа өлссөн эдгээр араатан хүүе хаая гэхийн завгүй эсрэг этгээдийнхээ жагсаал руу дайран орж үй олноор нь морь хүн хоёрыг барьж иддэг юм гэсэн. Түүнээс бус ингэж хамгаалагчаа өлсгөж байгаад өөрсдийгөө хамгаалуулдаг жишээ хүний түүхэнд нэн ховор. Харин манай эрх баригчид өөрсөд рүүгээ ирэх ард түмний тэмцлийн ирийг ингэж ард түмэн, цагдаа хоёрын тэмцэл болгон хувиргаж чадаж байна. Өөрийн ажсанаа цухас дуулгахад, тэмцэл авлигач ноёдын эсрэг биш зөвхөн цагдаагийн хүчний эсрэг болон хувирч, жинхэнэ зорилгоосоо хазайгаад удлаа. Авлигач ноёдууд өөр өөрсдийн хүмүүсийг явуулж ард түмэн цагдаа хоёрын тэмцлийг бичүүлж ирээд түүнээ харсан шиг шоолон зугаацдаг. Хэдхэн авлигачдын ховх сорчихсон хоосон нийгэмд өлсгөлөн ард түмний хэрхэн хоёр хэсэг тэмцэлдэхийг тэд харцгааж байна. Энд би жагсагчдыг үзэн ядаж ордон хамгаалан зогсоо цагдаа хүүд, мөн эсэргүүцэл илэрхийлэн жагсаж яваа хүмүүс хоёрт хоёуланд нь хандаж ганц нэг юм хэлмээр байх юм. Жагсагчид аа, та нарын хоосон гэртээ орхиод гарсан үр хүүхэд лугаа адил цагдаа хүүг бүү үзэн яд. Тэд танай, манай хүүхдүүдтэй яг адил. Тэднийг нулимж, цагдаа мөрдсийг нь хуулан хаяснаараа бид авлигачдын бахыг хангаж, өөрсөд шигээ ард түмний дургүйцлийг асааж байна. Түүний оронд цаад жинхэнэ авлигач руугаа дайрвал яасан юм. Цагдаатай дайтаж байхаар ядахдаа ганц цонхоор ч болтугай хашгирвал авлигач ноёд цочирдох нь арай илүү мэт. Мөн цагдаа нар аа, авлигачдын үүр уурхайг махан биеэрээ гинж болон зогсож амь өрсөн хамгаалж байхаар наад хүмүүсээ хүрэх гэсэн зорилгод нь хүргэчихээч. Та нар хамгаалах үүрэгтэй. Гэхдээ гэнэдээд ч болтугай алдаа гаргаад, та нартай яг адил наад хүмүүсийн юү хүсээд байгааг биелүүлчихээч. Арваадхан авлигач төрийг хоосолж байгаа талаар ярьж, бичээд удлаа. Тэднийг нь солиод, дахиж гарч ирэх хүмүүст нь хяналт тогтоогоод өгчихвөл энэ Монгол Улс дэлхийд байхгүй баян улс болоход ойрхон байгаа юм биш үү. Бидний өвөг дээдсээс өвлүүлэн үлдсэн эх нутаг минь биднийг тэжээж эхлэх гэж байна. Дотоодын нийт бүтээгдэхүүн 1000 ам.долларт хүрч байгаа гэнэ. Тэр мөнгө хаана байна. Нэг хүнд ийм мөнгө оногддог орон ингэж бидний амьдарч байгаа шиг зэрлэгшдэг юм уу. Ийм хоосон гуйлгачин байдаг юм уу. Авлигачид мөнгийг зүгээр л цацаж байна. Тэд ард түмнээр тохуу хийн гэрлэчихсэн үү, май 500, төрчихсөн үү май мянга гэж савируулан зүгээр өгдөг. Зүгээр өгсөн мөнгө зүгээр л гардаг. Тэгвэл төрд цугларч байгаа тэрбум тэрбум төгрөг авлигачдын гарын салаагаар урсаж байхаар ард түмэн шууд үр шимийг нь хүртдэг болох хэрэгтэй. Тэгэхийн тулд төрийг цэвэршүүлэх хэрэгтэй байна. Ард түмэн баяжвал тэд жагсахаа болино. Жагсахаа боливол цагдаа та авилгачдыг хамгаалан хөлдөж үхэх гэж зогсохоо байна. Тэгээд ер нь яагаад төр цагдааг ард түмнийг үзэн ядах сэтгэхүйд сургаад байна вэ. Тэд ард түмнээс айхдаа, хэзээ нэг цагт төр гэдэг авлигын уурхайгаас салгаж магадгүй гэж болгоомжлохдоо цагдааг ард түмнийг үзэн ядах сэтгэхүйд сургаж байна. Тэд цагдаагийн дэглэм тогтоож, төрийн эргэлт хийх гэж ингэж бэлтгэж байгаа юм биш үү. 
Ж.Сандагдорж
