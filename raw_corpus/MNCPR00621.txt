"ЭРҮҮЛ МОНГОЛ ХҮН" ХӨТӨЛБӨР ЭМЧЛҮҮЛЭХ ХҮНЭЭ Л ХҮЛЭЭЖ БАЙНА

Аймгийн эрүүл мэндийн газрын дарга Г.Ганхуягтай ярилцав.
-Энтеровирус 71-ээр үүсгэгддэг гар, хөл, амны өвчнөөр халдвартын тасагт хэвтэж байгаа хүүхэд байна уу. Өвдсөн болон сэжигтэй тохиолдол аймгийн хэмжээнд цөөнгүй гарлаа. Урьдчилан сэргийлэх ямар арга хэмжээ авч байна вэ? 
-Одоо аймгийн нэгдсэн эмнэлгийн халдвартын тасагт 4-10 сартай , хоёр хүүхэд хэвтэн эмчлүүлж байна. Биеийн байдал гайгүй байна. Манай аймгийн хувьд тархалт харьцангүй гайгүй байна. Энэ өвчин бол ариун цэвэртэй холбоотой. Тиймээс зөвхөн өвчин гарсан голомтод олон нийтийн газруудад ариутгал хийхээр төлөвлөөд байна. 
-Аймгийн хэмжээнд нэгдсэн ариутгал хийхэд халдваргүйжүүлэлтийн бодисын хүрэлцээ муу байна гэсэн үг үү? 
-Ер нь албан газрууд өөрсдөө ариутгал хийх ёстой. Эрүүл мэндийн газрын хувьд нэмэлт ариутгалыг хариуцна. Тухайлбал, хүнсний зах, олон нийт цуглардаг газруудад ариутгал хийхэд нэмэлт бодис шаардлагатай шүү дээ. 
Өвчний голомтыг ариутгах бодис хүрэлцээтэй байгаа. 
-Нэмэлт бодис авахад хичнээн төгрөг хэрэгтэй вэ? 
-Бид 4.5 сая төгрөгийг төсөвлөөд байна. 
-Нэгдсэн эмнэлгийг хангайн бүсийн эмчилгээ, оношилгооны төв болгох шийдвэр гарсан. Одоогоор энэ асуудал ямар шатанд байна вэ? 
- Хангайн бүсийн эмчилгээ, оношилгооны төвийн бүтэц орон тоо, удирдах зөвлөлийн багийн асуудал одоо Эрүүл мэндийн яаманд ид хэлэлцэгдэж байгаа. Бидний явуулсан эмч мэргэжилтнүүдийн орон тоог нэмэх саналын талаар сайдын албан тоот ирээд байна. 
-Хичнээн орон тоо нэмэх санал явуулсан бэ? 
-Одоо ажиллаж байгаа эмч, мэргэжилтнүүд дээр 100 орчим орон тоог нэмэх санал явуулсан. Харин яамнаас боломжгүй гэсэн албан тоот ирүүлсэн. 
-Нэгдсэн эмнэлэгт нарийн мэргэжлийн эмч, мэргэжилтэн нэмэх шаардлага байгаа. Тухайлбал, мэдрэл, нярайн эмч дутагдалтай байна гэсэн. 
-Тиймээ. Одоо долоон хүнийг төрөлжсөн нарийн мэргэжлийн 3-6 сарын сургалтад явуулах гэж байна. Энэ жил нийтдээ төрийн сангаар 40 гаруй хүнийг сургалтанд хамруулж байна. Хүний нөөцийн хувьд манай эмнэлэг харьцангүй хангалт сайтай гэж бодож байна. 
- Нэгдсэн эмнэлэг бүсийн эмчилгээ, оношилгооны төв болоход шийдвэрлэх асуудал цөөнгүй бий. Тухайлбал, ариутгалын чанар, зарим тасагт тоног төхөөрөмжийн хүрэлцээ муу байгаа гэж байсан. Энэ талаар? 
- Ариутгалын дезкамер нэмж хоёрыг аваад байгаа. Нэмж авах тоног төхөөрөмж, байгаа нь үнэн. Энэ жил лаборотарийн тоног төхөөрөмжийн шинэчлэл хийхэд 400 сая төгрөг төсвөөс батлагдсан байгаа. Одоо тендер нь зарлагдана. Саяхан төрөх тасаг суурин ЭХО аппараттай боллоо. Мөн НҮБ-ын хүн амын сантай яриад цусны станцад хөргөлтийн системтэй тоног төхөөрөмжийг хүлээлгэж өгөх гэж байна. Ингээд төсөл, хандиваар ойрын үед цөөнгүй тоног төхөөрөмжийг суурилуулна. 
- Нэгдсэн эмнэлэг албан ёсоор хэдийнээс бүсийн төвийн статусаар үйл ажиллагаагаа эхлэх вэ? 
-Бүсийн төвийн удирдлагын бүтцийг томилох эрүүл мэндийн сайдын тушаал гарна. Ойрын үед гарах байх. Үүний дараа албан ёсоор үйл ажиллагаагаа эхэлнэ. 
- Бүсийн төвийн удирдлагын асуудлаар нэгдсэн эмнэлэгтэй санал зөрөөд байсан. Шийдэлд хүрч чадсан уу? 
- Энэ асуудлаар хурцдаад байсан зүйл байхгүй. Ер нь бүсийн төвийн удирдах зөвлөлийн бүрэлдэхүүн, удирдлагыг яам шийдэж, томилно шүү дээ. 
-Эмийн сангуудад худалдааж байгаа эм, бэлдмэлийн чанар, үнийн талаар нилээдгүй гомдол, шүүмжлэл гардаг боллоо. Энэ талаар хяналт, шалгалт хийж байна уу? 
- Аймгийн мэргэжлийн хяналтын газрын эм, био бэлдмэлийн байцаагч, Эрүүл мэндийн газрын эмийн бодлого хариуцсан мэргэжилтэн эмийн сангуудад хамтарсан шалгалт хийж байна. Энэ шалгалтаар худалдаалж байгаа эмийн чанар, үнэ тариф, эмийн сангуудын ажлын байрны стандартыг шалгах юм. Ер нь энэ шалгалтыг жилд хоёр удаа явуулдаг. Нэг үеэ бодвол эмийн сангуудын байр савны зөрчлийн асуудал харьцангуй гайгүй болсон. Хамгийн гол нь борлуулагдаж байгаа эм, бэлдмэлийн чанар, баталгаанд хяналт тавьж байна. Энэ сарын 28-нд шалгалтын дүн гарна. Тэр үед иргэддээ мэдээлэл хийнэ. 
-Хичнээн эмийн сан байна вэ? Эм, бэлдмэлийн үнийг хязгаарлаж чадахгүй, зах зээлийнхээ хуулиар зохицуулагдах ёстой гэж байгаа. Үнэд яаж хяналт тавих вэ? 
-Аймгийн хэмжээнд нийтдээ 31 эмийн сан үйл ажиллагаа явуулж байна. Эм, бэлдмэлийн үнийн хувьд зах зээлийн хуулиараа зохицуулагдаж байгаа ч хэтрүүлж болохгүй шүү дээ. Энд 100 төгрөгний үнэтэй эм өөр эмийн санд 300 төгрөг байж болохгүй биз дээ. Үүнд мэргэжлийн байгууллагаас хяналт тавих үүрэгтэй. 
- Бид хоёрын ярилцлага олон асуудлыг хөндөж байна. "Эрүүл монгол хүн" хөтөлбөрийн явц ямар байна Оройхон гараад ширүүхэн дайрч байгаа сурагтай байсан. 
-Энэ хөтөлбөр манай аймагт дөрөвдүгээр сараас эхлээд явж байна. Бид удахгүй "Эрүүл монгол хүн" хөтөлбөрийн үзлэгийг явуулна. Үндсэндээ хөтөлбөр маань энэ оныг дуустал хэрэгжих юм. Нийтдээ аймгийн хэмжээнд 41 мянган хүн энэ хөтөлбөрт хамрагдах ёстой юм. Одоогоор үзлэг 10 гаруй хувьтай байна. Албан байгууллага, иргэд хөтөлбөрийн үзлэгт төдийлөн хангалттай хамрагдахгүй байна. Өнөөдрөөс эхлэн хэвлэл мэдээллийн хэрэгслүүдээр дахин мэдээлэл, сурталчилгаа явуулж, албан байгууллагуудад албан тоот хүргүүлэх гэж байна. Улсын хэмжээнд хэрэгжиж байгаа энэ хөтөлбөрт иргэд өөрсдөө идэвх чармайлт гаргаж, эрүүл мэндийнхээ төлөө үзлэгт хамрагдах хэрэгтэй шүү дээ. Харамсалтай нь иргэд их хойрго хандаж байгаа нь ажилд саадтай байна. Эрүүл мэндийн салбарынхны хувьд шаардагдах тоног төхөөрөмж, эмч боловсон хүчин гээд бүхий л зүйл бэлэн байна.Зөвхөн үзүүлэх иргэнээ л хүлээж байна даа. 
У.Цэрэнбат
