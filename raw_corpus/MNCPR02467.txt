Улс болгон одонтой, одонтой бол гавьяатай

Одон буюу орден гэдэг үг нь Германы Orden, ordo гэсэн латин үгээс гаралтай. Онцгой гавьяа, үйлсийг өндрөөр үнэлж байгаагийн илрэл болгон олгодог бөгөөд Европын орнуудаас уламжлалтай юм байна.
Анх дундад зуунд дайн тулаанд онцгой гавьяа байгуулсан цэргийн дарга нарт олгодог байжээ. Тэр үед зарим орнуудад орден буюу одон гэсэн үг нь шашны тэргүүнд үйлчилдэг бүлэг хүмүүст онцгой эрхтэй гэдгийн бэлгэ тэмдэг болгон олгодог байсан хэмээн түүхэнд тэмдэглэгдэж үлджээ. Түүнийг хүртдэг хүмүүсийн тоо ч хязгаартай байсан. XIX-XX зууны үе хүртэл Европын орнуудад жирийн иргэдэд одон олгодоггүй байсан нь үүнтэй холбоотой. Дэлхийн түүхийг эргэн харваас сэргэн мандалтын үед Европын орнуудын хаадууд одон олгох явдлыг нэвтрүүлж өөрт нь үнэнчээр зүтгэсэн мөн цэргийн хүмүүсийг ийнхүү урамшуулдаг болсон. Өнөөдрийг хүртэл Европын зарим орнуудад буй одонгууд бүр дундад зууны үед анх бий болсон түүхтэй. Жишээ нь, Данийн "Зааны одон", Бельгийн "Леорольдын одон", Францын "Хүндэт легионы одон", Их Британийн "Эзэнт гүрний одон" зэрэг нь нэлээд эртний түүхтэйд багтана. Дэлхий хоёр системд хуваагдсан байх үед коммунист гэгдэж байсан орнууд нь эртнээс уламжлагдан ирсэн одонгуудаас татгалзсан байна. Тийм болохоор одон гэдэг улс орон төдийгүй хүн төрөлхтний түүхийг өгүүлэх нэгэн баримт юм. Францын "Хүндэт легионы одон" "Хүндэт легионы одон" нь Францын цэргийн бөгөөд иргэний дээд шагнал. 1802 онд Наполеон Бонапарт анх бий болгож жирийн иргэд, цэргийн зүтгэлтнүүдэд энхийн, дайны үед гаргасан гавьяаг нь үнэлэн олгож байхаар болжээ. Өнөөдөр тус улсад энэ одонг Францын Ерөнхийлөгчийн зарлигаар өгдөг. Ерөнхийлөгчийн дэргэд "Агуу одонгийн канцлер" гэдэг тусгай алба байдаг бөгөөд одонгоор шагнах ажлыг үндсэнд нь хариуцдаг. "Хүндэт легионы одон" нь таван зэрэглэлтэй . Хамгийн дээд зэрэглэл гэгддэг "кавалер"-ыг хүртэхийн тулд цэргийн эсвэл иргэний салбарт 20-иос доошгүй жил үр бүтээлтэй зүтгэсэн байх ёстой. Үгүй бол мэргэжлийнхээ чиглэлээр доод тал нь 25 жил ажилласан байна гэсэн давхар журамтай. Францын Ерөнхийлөгчөөр сонгогдсон хүнд Хүндэт легионы "Том загалмай" зэрэглэлийн одонг тангараг өргөх ёслол дээр олгодог уламжлалтай. Японы "Мандах наран" одон Японы үндэсний гэгддэг "Мандах наран" одонг 1875 оны дөрөвдүгээр сарын 10-нд Төрийн Зөвлөл дээд шагнал болгон баталжээ. Иргэний, цэргийн гэсэн хоёр ангилалтай энэ одон нь нийт найман ангилалтай бөгөөд Японы болон гадаадын иргэдийн хүчин зүтгэлийг үнэлж байгаагийн илэрхийлэл юм. Өнөөдрийг хүртэл "Мандах нар" одонг дөрвөн сая хүнд олгоод байгаа гэнэ. Түүнээс гурван сая нь цэргийн хүн хүртсэн байна. Жирийн иргэдэд олгохдоо хашиж буй албан тушаалаас нь хамааран аль зэрэглэлийг нь олгохыг шийддэг. Тус одонгийн уяа нь 30 мм-ийн өргөнтэй байх ёстой. Европт "Мандах наран" одонг нэлээд их хэмжээгээр хийлгэсэн байдаг гэнэ. Энэ нь гадаадын иргэдэд олгоход зориулагдсан юм байна. Германы "Холбооны гавьяаны загалмай" ХБНГУ-ын дээд шагнал болох "Холбооны гавьяаны загалмай" одонг анх 1951 оны есдүгээр сарын 7-нд тухайн үед ХБНГУ-ын Ерөнхийлөгчийн албыг хашиж байсан Теодор Хэусс анх баталсан түүхтэй. Энэ одонг улс төр, шинжлэх ухаан-нийгэм болон оюуны салбарт идэвх зүтгэл гаргасан хүмүүст олгодог юм. Анх 1951 он батлагдсаныхаа дараахан найман зэрэглэлээр олгодог байсан бол 1952 онд зарим нэгэн өөрчлөлтийг оруулсан байна. Хүн төрлөхтөний үнэт зүйлс болох ардчиллыг хамгаалах, хөгжүүлэх, Герман орны бусад орнуудтай тогтоосон найрамдал хамтын ажиллагааг хөгжүүлэх үйлст оруулсан хувь нэмэр энэ одонг хүртэх бас нэгэн нөхцөл болдог. Жил бүр уг шагналд 4000 хүртэл хүний нэрийг дэвшүүлдэг. Харин Германы Ерөнхийлөгч энэ дотроос сонголт хийдэг. 2004 онд 3450 дахь хүн энэ одонг хүртсэн юм. "Их Британийн эзэнт гүрний" одон 1917 оны зургадугаар сарын 4-ний өдөр Британийн хаан Ү Георг энэ одонг анх бий болгосон. Дэлхийн I дайн болж байсан тухайн үед эзэн хаанаас олгодог шагнал бий болгох зайлшгүй шаардлагатай болжээ. 1918 оноос эхлэн одонг цэргийн зүтгэлтнүүд болон жирийн иргэдэд олгодог болсон түүхтэй. Тусгай зөвлөл нь Их Британийн хааны зөвшөөрлөөр Гэгээн Павелийн сүмийг энэ шагналын эздийн цуглардаг газар болгосон байна.Тус шагналыг хүртсэн 2000 хүн дөрвөн жилд нэг удаа тус сүмд цугларч мөргөл үйлддэг уламжлалтай. Нийгмийн болон ардчиллын төлөө хүчин зүтгэл гаргасан хүмүүст энэ шагналыг олгох журамтай. Нийт таван ангилалтай Их Британийн эзэнт гүрний одонг АНУ-ын Ерөнхийлөгч асан Рональд Рейган, өдгөөгийн Ерөнхийлөгчийн аав том Буш, алдарт "Битлз" , "Роллинг Стоунз" хамтлагийн гишүүд нэрт жүжигчин Элизабет Тейлор нар хүртэж байжээ. Монголын анхны одон "Эрдэнийн очир" Дэлхийн аливаа улс гүрэн төрийнхөө тусгаар тогтнолын билэг тэмдэг болсон улсын дээд шагналд одон медаль хэрэглэж ирсэн түүхэн уламжлалтай. 1911 онд Монгол Улс тусгаар тогтнолоо сэргээснээ дэлхий нийтэд зарлаж, улс төрийн бүх эрхийг шарын шашны толгойлогч Богд гэгээн барих болсон тэр үед л төрийн одон тэмдгийг бий болгосон түүхтэй. Богдын Засгийн газар төрийн тусгаар тогтнолыг бататгахаар 1912 оны өвөл хаант орос улсад тухайн үеийн Гадаад яамны сайд Чин ван Ханддорж тэргүүтэй төлөөлөгчдийг илгээсэн. Тэднийг хаант Оросын II Николай хаанаас "Аннын" тэргүүн зэрэг, "Станислав"-ын тэргүүн ба хоёрдугаар зэргийн эрдэнэ одонгоор шагнажээ. Үүнээс сэдэвлэн Богдын Засгийн газар төрийн тусгаар тогтнол гадаад байдлыг бэхжүүлэхэд энэ мэт "Эрдэнэ"-ийн одонтой байх нь хэрэгтэй гэж үзэн 1913 онд Петербург хотын Бокын пүүсэнд "Эрдэнийн очир" одонг анх захиалан хийлгэжээ. Тэр үед феодал, язгууртан хүнийг л зэрэг хэргэм шагнахаас бус харц ардын дотроос хэн ч шагнал хүртэх эрхгүй байж. Үүний нэг жишээ нь 1912 оны эцсээр баруун хязгаарыг тохинуулах сайд Хатанбаатар Магсаржаваас Сэргэлэн тэргүүтэй таван цэрэгт тайжийн хэргэм олгох саналыг Богд хаанд өргөн мэдүүлэхэд Богд "Тайж гэгч Чингэсийн угсаа төрлийн нэр болох ба Сэргэлэн нарын таван цэрэг бол угаас харц ард тул шууд тайж болоход хараахан зохилдохгүй" гэж анхааруулсан байна. Гэвч тухайн үед баян чинээлэг хүмүүс ихээхэн хөрөнгө мөнгөөр зэрэг, хэргэмийг хахуульдан авах явдал цөөнгүй байсан гэнэ. "Эрдэнийн очир" одон тухайн үед 12 зэрэглэлтэй, мөнгөн дэвсгэр дээр очирыг алтаар үйлддэг байж. 1921 онд ардын хувьсгал ялж засгийн эрх ард түмний гарт шилжих өдрөөс л ардын засаг хувьсгалын үйл хэрэгт гар бие оролцсон Монгол-Зөвлөлтийн дайчдыг шагнах асуудлыг анхаарч байж. Зөвлөлтийн харьяат зарим хүмүүсийн байгуулсан гавьяаг Ардын засгийн газраас 1922 онд Ардын түр засгийн газар нийслэл хүрээнд шилжиж ирэхэд Зөвлөлт Орос улсаас Монгол улсад суух элчин төлөөлөгчийг орлож байсан Андрей Яковлевич Охтин, Монгол цэргийн штабын даргаар ажиллаж байсан Владимир Антснович Хува нарыг "Эрдэнийн очир"одонгоор анх шагнасан байна. "Эрдэнийн Очир" одонг 1991 оны аравдугаар сард сэргээн хэрэглэх тухай бага хурлын тогтоол гарч "Эрдэнийн очир" одонг "Сувдан шигтгээт", "Шүрэн шигтгээт", "Оюун шигтгээт" гэсэн гурван зэрэг дэвтэйгээр хэрэглэхээр тогтсон байна. Энэ одонгоор олон улсын харилцааны шударга ардчилсан зарчмыг бататгаж, Монгол Улстай найрамдал хамтын ажиллагааг бэхжүүлэхэд онцгой хувь нэмэр оруулж гавьяа байгуулсан гадаад улсын төр, засгийн газрын тэргүүн, төр, олон нийтийн бусад зүтгэлтнийг шагнадаг аж. Энэ одонгоос хойш 1925 онд БНМАУ-ын төрийн дээд шагнал одон тэмдгийг бий болгох тухай Дотоод ба Цэргийн яамнаас боловсруулсан "Бичгийн гавьяа", "Цэргийн гавьяа"-ны одон тэмдгийн эх зураг бий болсон. Тус шагналын анхны эздийг дурдвал Д.Сүхбаатар, Х.Чойбалсан, Хатанбаатар Магсаржав нар "Цэргийн гавьяаны одонгоор, Д.Лосол, Б.Цэрэндорж нар "Бичгийн гавьяа"-ны одон тэмдгээр тус тус шагнагдаж байжээ. Өдгөө Монгол Улсын Ерөнхийлөгчийн зарлигаар олгогддог одон медалийг жагсаавал, төрийн цол, одон, медаль гэж ангилдаг. Төрийн цол 1.Улсын баатар 2. Хөдөлмөрийн баатар 3.Ардын зүтгэлтэн 4.Гавьяат зүтгэлтэн Одон 1.Чингэс хаан одон 2.Сүхбаатарын одон 3.Эрдэнийн очир одон 4.Хөдөлмөрийн гавьяаны улаан тугийн одон 5.Цэргийн гавьяаны улаан тугийн одон 6.Алтан гадас 7.Цэргийн гавьяаны одон 8.Алдарт эх I, II Медаль 1.Хөдөлмөрийн хүндэт медаль 2.Цэргийн хүндэт медаль 3.Найрамдал медаль 4.Шударга журам медаль 5.Ойн медаль Дээрх цол, одон, медалийг хүртэгсдийн тоо хязгааргүй учраас дурдах аргагүй юм. Ямартаа ч хамгийн отгон одон нь "Чингэс хаан". Энэ одонг 2002 онд Монгол Улсын Ерөнхийлөгч асан П.Очирбат хүртэж байсан бол өнгөрсөн жил хөгжмийн зохиолч Б.Шарав хүртээд буй. Одон медалийн тухай бичих явцдаа гадаадын орнуудын төрийн дээд одон медалиар шагнагдсан монгол хүн хэр олон байдаг талаар сонирхоход, энэ тухай тодорхой тоо баримт нэгтгэдэг газар төдийлөн элбэг биш юм билээ. Гэхдээ тодорхой тооны хүмүүс гадаадын нэр хүндтэй шагналыг авсан байдаг бөгөөд тэр нь тухайн оронд Элчингээр сууж байсан хүмүүст нутаг буцахтай нь холбогдуулан олгодог шагнал. Тус шагналыг олгохдоо "танай улсын иргэнд тийм шагнал өгөх гэсэн юм" гэж тухайн орны Засгийн газраас зөвшөөрөл авсны үндсэн дээр олгодог байна. Японы засгийн газраас манай нэр хүнд бүхий зургаан хүнд "Мандах наран" одонгийн чимгүүдээс олгосон байдаг. Энэ одонгийн анхны эзэн нь Энх тайван найрамдлын нийгэмлэгийн холбоонд олон жил орчуулагчаар ажилласан Д.Алмаз юм. Үүний дараагаар орчуулагч Ц.Цэвэгмаа, Монголоос Японд суусан анхны Элчин сайд Дамбадаржаа, элчин Б.Ёндон, Морин хуурч Ж.Батчулуун нар хүртжээ. Хамгийн сүүлд буюу өнгөрсөн жил Ерөнхий сайд асан Д.Содном "Мандах наран" одонгийн "Сүр жавхлант тууз" гэдэг цолыг хүрсэн. Бусад нь яг ямар цол чимэг авсныг Японы Элчингийнхэн төдийлөн сайн ялгадаггүй ямартаа ч тус бүртээ өөр өөр утга агуулгатай цол хэргэм гэсэн. Харин БНСУ-ын төрийн дээд шагнал Мугүнхва одонгоор Монгол Улсын Ерөнхийлөгч асан П.Очирбат, элчин сайд асан Л.Галбадрах нар шагнуулж байжээ. 
Д.Цогзолмаа Ю.ДЭЛГЭРМАА 

