"Соёл эрдэнэ" чуулга Монголын рок, попын цагаан толгой

Монгол Улсын соёлын тэргүүний ажилтан, Буриад улсын урлагийн гавьяат зүтгэлтэн, Ардын жүжигчин, ОХУ-ын Төрийн шагналт, хөгжмийн зохиолч Б.Наранбаатартай уулзаж хөөрөлдлөө. Тэрбээр Буриад улсад уран бүтээлийн томилолтоор очоод 16 жил болж буй аж. "Соёл эрдэнэ" чуулга, ятгын дөрвөл хамтлагийг үүсгэн байгуулж байсан тэрээр эх орондоо түр ирээд байгаа юм.
-ОХУ-ын Төрийн шагналыг аль хэр өндөр босго давж авав даа? -Энэ том шагналыг гадаадын иргэдээс анх удаа авч байгаа хүн нь би юм билээ. Манайхны сайн мэдэх "Амьдрал нулимсанд дургүй" кинонд тоглодог Ирина Муравьева, Элина Быстрицкая нарын том жүжигчдийн хамт энгэрээ мялаалгасандаа хувьдаа их баярлаж байлаа. ОХУ-ын мэргэжлийн 87 театр, чуулгаас хагас жилийн турш шигшин шалгаруулж, Москвагийн Эрдмийн бага театр, Буриадын Үндэсний дуу, бүжгийн "Байгаль" театрын "Уг гарвалийн сүлд" дуулалт бүжгэн жүжигт эл шагналыг олголоо. Их Монгол Улсын 800 жилийн ойд зориулсан монгол туургатны уг гарвалийн сэдэвт энэ бүтээлийн хөгжмийн зохиолчоор нь би ажилласан юм. -Буриадаас ОХУ-ын төрийн шагнал авсан олон хүн бий юү? -Анхных нь миний энэ шагнал. ОХУ-аас манай улсад суугаа Элчин сайд Б.А.Говорин гуай саяхан намайг хүлээн авч уулзахдаа "Та Монголоос болон Буриадаас энэ том шагналыг хүртсэн анхдагч боллоо. Монгол туургатны урлагийг хөгжүүлэхэд оруулсан үнэтэй хувь нэмэр, таны авьяас чадварыг тань үнэлэн энэ өндөр шагналыг олгожээ. Хоёр орны найрамдлын сар арваннэгдүгээр сард болдог юм. Тэр үеэр эх орондоо энэ дуулалт жүжгийг тоглуулахад бид бүхий л талаар тусална. "Эрдэнэт, Дархан, Улаанбаатар хотын театруудад толилуулбал ямар бол" гэж надад санал тавьсан. Би одоо бодоод л байна. "Уг гарвалийн сүлд"-ээ, мөн "Байгаль" театрын уран бүтээлчдийн тайлан тоглолтыг Монголынхоо үзэгчдэд толилуулчихвал сайхан л байна. -Буриадад очоод хэдэн жил болчихов? -Монголын соёл, урлагийн хөгжлийн хорооны дарга Б.Бадар-Ууган агсан, орлогч дарга Н.Энхбаяр гуай нарын санал болгосон уран бүтээлийн томилолтоор Буриадад очсоноос хойш 16 жил боллоо доо. Буриадын театрт очиход оркестр нь гэхэд баян хуур, басс гитар зэрэг цөөхөн хөгжмийн зэмсэгтэй зургаа долоон хүний л бүрэлдэхүүнтэй байсан. Очоод 12 хүн дуулж хөгжимддөг ятгын чуулга, морин хуур, ёочин, шанз зэрэг мэргэжлийн олон хөгжимчдийг бэлтгэж бүх Оросын ховор хөгжмийн зэмсгийн уралдаанд түрүүлж байлаа. Одоо 40 гаруй хүний бүрэлдэхүүнтэй бүрэн хэмжээний оркестртой болсон. -Таныг рок, попынхон "загалмайлсан эцэг"-ээ гэж үздэг юм билээ. Энэ талаар яривал... -Монголд рок, поп урлаг үүссэний 35 жилийн ой энэ жил болно гэж ярилцаж байна. Бид 1970 онд "Соёл эрдэнэ" чуулгыг үндэслэн байгуулсан болохоор рок, поп урлаг үүссэний 37 жилийн ой болж байгаа гэж үзэх ёстой л доо. Гурван жилийн дараа "Соёл эрдэнэ"-ийн маань 40 жилийн ой болох нь. Би энэ чуулгын ахлагч, хөгжмийн зохиолч, уран сайхны удирдагчаар ажиллаж байсан юм. "Соёл эрдэнэ" чуулгаа би Монголын рок, попын ертөнцөд А үсгийн шан татсан цагаан толгой гэж боддог. Рок, попын тулгын чулууг тулалцахад хамтран зүтгэсэн Д.Цэрэнбат, Ж.Батсайхан, Б.Эрдэнэхуяг, Г.Жаргалсайхан, Д.Галсанбат, Б.Нандинцэцэг нараараа бахархаж явдаг. Харамсалтай нь, хөгжмийн зохиолч З.Зундарь, гавьяат жүжигчин Д.Галсанбат, дуучин Б.Баяраа, Б.Нандинцэцэг, Д.Дуламсүрэн, Л.Амарсанаа, хөгжимчин Дамдин нарын авъяаслаг нөхөд маань даанч залуугаараа ертөнцийн мөнх бусыг үзүүллээ дээ. Хөгжмийн зохиолч том Жагаа, "Чингэс хаан"-ы Жагаа, дуучин Т.Ариунаа бүгд л "Соёл эрдэнэ"-ээр дамжиж гарч ирсэн юм. -Таныг Монголын мэргэжлийн ятгачдын нэг гэдэг байх аа? -Мэргэжлийн 16 ятгачны нэг нь би. Берлинд болсон дэлхийн залуучууд оюутны аравдугаар их наадамд өөрийн зохиосон "Уран сэтгэмж" ятгын гоцлолоор оролцож алтан медаль авч байсан. 1967 онд УАДБЧ-д ороод ятгын дөрвөл байгуулж Ардын жүжигчин Түмэндэмбэрэл гуай, дуучин Гэрэлт-Од нарын хамт 18 аймгийнхаа бараг бүх сумдаар явж байлаа. -Хөдөөгүүр явахад хөгжилтэй явдал тохиолдоно биз? -Бид хөдөө урлагийн бригадаар явахдаа "Зил 130" машинд бүрхүүл хийгээд тойрдог байсан. Нэг удаа Гэрэлт-Одынхоо чемоданыг машин дээрээс алдчихсан чинь дотор нь байсан цуу нь хагараад тоглолтын дээл нь нэлэнхүйдээ цуу болчихсон. Урдуур суусан үзэгчид "юун цуу хаанаас үнэртээд байнаа" гэж гайхаад байж билээ. -Олон юманд "анхдагч" байжээ дээ? -Анхдагч гэж үү. /инээж/ Ардын жүжигчин Д.Лувсаншарав гуайн хөгжмийг нь бичсэн "Аман хуур" киноны аман хуурын гоцлол байдаг даа. Тавдугаар ангид байхдаа "Баян Монгол" чуулгын хөгжимчин Батбаяртай хамт тоглосон юм. Сүүлд "Моторын дуу", "Говийн зэрэглээ" киноны хөгжмийг тоглосон байдаг юм. -Буриадын алдартай уран бүтээлчидтэй хэр найзалж байна? -Бүгдтэй нь найз гэхэд болно. ОХУ-ын Ардын жүжигчин Дугардашиев, Ким Базарсадаев, хөгжмийн зохиолч А.Андреев, Пүрбо Дамиронов, Ю.Эрдынеев, В.Усович, Ардын зохиолч Гунгаа Чимитов, Алексей Бадаев, Галина Раднаева, Николай Шабаев гээд бүгд л миний найзууд. Зарим нь бурхан болчихлоо доо, хөөрхий. -Уран бүтээлчийн ганзага хэр арвиныг бусдад гоо сайхны таашаал хэрхэн төрүүлж буй бүтээлээр нь үнэлж цэгнэх байх. Таны хувьд... -Зургаан жүжгийн хөгжим, 200 гаруй нийтийн дуу, 600 гаруй хөгжмийн найруулга, найрал дуу, киноны хөгжим бичиж олны хүртээл болгосон байна. Миний уран бүтээлүүдээс "Замд гаръя", "Агиймаа", "Эндүүрэл", "Арван найман нас", "Намрын уянга", "Эрдэнэтийн эзэд", "Анхны цас", "Аялгуу", "Сэтгэлийн эгшиг" зэрэг хүмүүст нэлээд хүрсэн гэж боддог. "Анхны цас" аялгуунд маань дал наяад оны цэргүүд "Гал бадарч, дөл цацарсан энэхэн насандаа Гандан бууршгүй хайраа чамдаа өглөө Хэрвээ энэ дурлал бүтэхгүй бол Хүрэн зүрхэнд минь мөнхийн шарх үлдэнээ" гэсэн шүлэг зохиож дуулсан нь тухайн үедээ армийнхны хит байлаа. Одоо ч дуулагддаг гэсэн. -Буриадад хит болсон бүтээл гэвэл? -Олон бий. "Цагаатайн гол" дуу маань Буриадын Ерөнхийлөгчийн нэрэмжит шагналыг авч байсан. Зэдийн аймагт Цагаатайн гол гэж байдаг юм. Тэнд хэл аялгын хувьд бидэнтэй ойролцоо ярьдаг сартуулууд амьдардаг л даа. Тэд энэ дууг байнга дуулна шүү. -Буриадын уран бүтээлчидтэй хамтран зохиосон дуунуудаас чинь таны сэтгэлд ойрхон ямар дуу байна? -Гунгаа Чимитовын шүлэг "Сэгнэлбэлби" байна. "Ардагхан борингоо хурдание Арынгаа харгуйдаа цэгнэлээ би Амрагхан ганцынхаа хайрыгаа Алсдаа, хожимдоо цэгнэлээ би. Ульмагхан борынгоо хурдание Улынхаа харгуйдаа цэгнэлээ би Учирсан ганцынхаа хайрыг Ухаарах насандаа цэгнэлээ би" -Унасан газар, угаасан ус... -Ээжийн маань уугуул Булган аймгийн Хутаг-Өндөр сумынхан намайг нутгийнхаа хүн гэдэг юм. Би өөрөө дөчин мянгатын унаган хүүхэд. Э.Бат-Үүл, З.Зундарь бид чинь нэг довны хүүхдүүд. Тоочоод байвал олон доо. -Гэр бүлийнхнээ танилцуулаач? -Миний ханийг Оюун гэдэг. "Өргөн Сэлэнгэ минь ойн дундуур шуугин урсана" гэдэг дууг зохиосон хөгжмийн зохиолч Б.Дарамзагд агсны охин шүү дээ. Манай хүн хоёр жилийн өмнө соёл судлалаар /Ph.D/ докторын зэрэг хамгаалсан ч сая эх орондоо ирээд л дипломоо гардаж авах шив дээ. -Танайх хэдэн хүүхэдтэй билээ дээ? -Манайх хоёр хүү, нэг охинтой айл. Том хүү оранжировшик Н.Халиун "Up music" продакшны ерөнхий продюсер. Хүү Н.Золбоо АНУ-д сургууль төгсөөд, БНСУ-д магистр хамгаалсан. Банкны чиглэлээр ажилладаг юм. Охин Н.Нар-Оюу маань Дорнод Сибирийн Соёл урлагийн академийн хоёрдугаар курст найрал дууны удирдаач, төгөлдөр хуурч гэсэн хос мэргэжил эзэмшихээр сурч байна. Монголын хөгжмийн зохиолчдын холбооны хамгийн залуу гишүүн дээ. -Аав шигээ бас хөгжмийн зохиолч байх нь ээ. Хамгийн залуу гэхээр хэдтэй юм? -Охин хорьтой л доо. Өнгөрсөн оны арваннэгдүгээр сард Улаан-Үдийн Хоца Намсраевын нэрэмжит Драмын эрдмийн театрт уран бүтээлийн тайлан концертоо тавьсан. Монголоос "Люмино" хамтлаг урилгаар очиж оролцоод, Буриадын залуусыг доргиолоо шүү дээ. Би хөгжмийг нь бичсэн "Тэмүжиний анхны анд" гэдэг киноны хөгжмийн найруулгыг хийсэн. -Хилийн чанадад байхад Монголынхоо урлагаас хөндийрөх юм шиг санагдаад байна л даа... -Эх оронтойгоо элэг зүрхээрээ холбоотой болохоор хөндийрч холдоно гэсэн ойлголт байхгүй ээ. Манай консулын байранд МҮТВ гарна. "Сансар" КАТВ-ээр арваад суваг гарна. Тэр бүхнээс эх орондоо болж буй бүхий л мэдээлэлтэй танилцдаг. -Манай рок, попын дуучид Буриадад зохиогддог олон улсын наадмуудаас үе үе шагнал авч ирдэг. Та тэднийг лообийдоод байдаг юм биш биз? -Лообийдох нь ойлгомжтой шүү дээ. /инээдээ барьж ядан хөхрөв/ Монголын рок, попынхон надаар лообийдуулсан, лообийдуулаагүй маш чадалтай. "Цагаан сар" наадмын тэргүүн байрыг "Эмоушн", дуучин Оюунбилэг нар хүртэж, шилдэг оранжировшикаар Н.Халиун шалгарч байлаа. Дуучин Дашдондог, С.Сэрчмаа нар гранпри авч байсан. Хэдийгээр би Буриадад болж байгаа бүх наадмын шүүгчээр ажилладаг ч лообийдсон юм байхгүй ээ. Урлаг бол цэвэр авьяас шаарддаг зүйл байхгүй юу. 
Л.Батцэнгэл 
