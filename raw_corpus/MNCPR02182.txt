Эмээ нь хүнд сайн бараа зарахыг хичээдэг

Өдөр бүр ажилд явах, бас ажлаа тараад харих үед яг нэг л газраа суугаад урдуур, хойгуур явсан бүхэнд тамхи, чихэр ширхэглэн зардаг нэгэн хөгшнийг харсаар хэдийнэ эчнээ танил болжээ.
Нэг өдөр би тэр эмээгээс 50-ийн чихэр авах зуураа нэлээд олон зүйлийн тухай ярилцаж амжсан юм. Эмээг Л.Оюунчимэг гэдэг. Жолооч мэргэжилтэй ажээ. 1970 онд тэр үеийн Металистийн техник мэргэжлийн сургууль төгсөж ийм мэргэжилтэй болсон байна. Төгсөөд нутагтаа очиход аймгийн захиргаанаас хүлээлгэн өгсөн анхны машин нь самосвал байжээ. "Залуу ч байж дээ. Баянтээгийн нүүрсний уурхайгаас нүүрс зөөдөг байлаа. Баахан шонхор оросуудтай. Нэг удаа замд явж байгаад нэг самосвалаа замаас шахаад гаргачихаж билээ. Санаандгүй л дээ. Жаахан зүүрмэглээд..." хэмээн Л.Оюунчимэг гуай эрт үеэ дурсан инээд алдан ярилаа. Жолооч болсны дараахан аав нь өнгөрч амьдралын хатуу, хөтүүг амсах цаг ирсэн тухай бидний яриа цааш өрнөлөө. Оюунчимэг гуай айлын том охин. Дороо нэг дүүтэй. Аавыгаа өнгөрснөөс хойш ээж, дүүгээ дагуулан Баянхонгор аймгаасаа гараад хориод жил болжээ. Хотод орж ирээд янз бүрийн л ажил хийж. Цайны газар тогооч, зочид буудалд үйлчлэгч, Эх нялхсын эмнэлэгт асрагч гээд хийгээгүй ажил ховор. Жар шүргэж яваа тэр эмээг хавь ойрынхон нь андахгүй. Арга ч үгүй биз. Эмээ маань энэ ажлынхаа хажуугаар давхар сонгуульт ажилтай. Баянгол дүүргийн арваннэгдүгээр хорооны хэсгийн дарга хийдэг гэсэн. Энэ бол түүний нэгдүгээр ажил нь. "Үүрэгт ажлаас дуудвал энэ бараагаа бөөгнүүлж орхиод хажуудаа суудаг хөгшинд захиж үлдээгээд явдаг" юм гэсэн. Л.Оюунчимэг гуайн чөлөөт цагаараа хийдэг ажил нь тамхи, чихэр ширхэглэн зарах юм билээ. Эмээ нэгдүгээр ажлаа "ховч шаазгай" хэмээн тодорхойлсон. Учир нь энэ нь хорооны дарга болон бусад удирдах албан тушаалтны тогтоол шийдвэрийг ард олонд хүргэдэг, дээр үеийнхээр бол зарлага маягийн ажил юм уу даа. Төрийн албанд ингэж зүтгэснийхээ хариуд сард 56 мянган төгрөг авдаг. Жижигхэн чемоданд төрөл бүрийн тамхи, чихэр, кофе, бохь тэргүүтнийг өрөхийн зэрэгцээ телевизийн хөтөлбөр "ТВ 7хоног", цагаан утас, самар урдаа тавьжээ. Өдөртөө арав гаруй мянган төгрөгийн орлого олж, түүнээсээ бараа авч "цэвэр ашиг" нь хоёр мянган төгрөг болдог ажээ. Өдөр бүр "Бөмбөгөр" худалдааны төв явж, бараагаа цуглуулна. Хажуугаар нь үүрэгт ажилдаа очно гээд чөлөө зав огтхон ч гардаггүй гэсэн. "Эмээгээс нь хүүхдүүд ихэнхдээ чихэр авдаг. Тийм болохоор аль болох чанартай юм зарахыг боддог. Миний муусайн хүүхдээс ялгаа юу байхав дээ. Хятад чихэр байсан ч арай "супер"-ыг нь авахыг боддог юм. Тамхи ч гэсэн ялгаагүй. Эмээ нь "хулхи" юм зардаггүй. Нэгэнтээ л хүний хармаанаас тав, арван төгрөг шавхаж байгаа хойно түүнийхээ хариуд гайгүйхэн л юм өгөхийг бодно" гэлээ. Л.Оюунчимэг гуайн хань 1982 онд хорвоогийн мөнх бусыг үзүүлжээ. Таван хүүхэдтэй өнчирч үлдсэн ч ном эрдэмд гаргуун хүүхдүүд нь дотоод болон гадаадын их, дээд сургуульд суралцаж төгсөн амьдралдаа тус дэм болж явна. Эмээгийн том хүү нь Шинжлэх ухаан, технологийн дээд сургууль төгсөж, одоо Чех улсад сурахын зэрэгцээ ажиллаж байгаа гэсэн. Удаахь охин нь багш. Бусад хүүхдүүд нь бүгд тус тусын мэргэжил эзэмшин, амьдралын төлөө зүтгэж байгаа ажээ. "Гудамжинд суугаад байх юм. Хүн амьтан юу гэх юм" гээд манай охин загнаад байгаа. Яадаг юм, би ямар гуйлга гуйж байгаа биш, надад юм өг гэж жагсаал цуглаан хийгээд байгаа биш. Өөрийнхөө л хөдөлмөрөөр явж байна. Юунаас нь ичдэг юм" гэсэн. Ийнхүү хууч хөөрч суугаа энэ буурай 1984 онд унаж явсан машинтайгаа осолдон, шатсан юм билээ. Хүнд бэртэл авч, хэсэг хугацаанд гэртээ хэвтжээ. Бүх бие нь гүн түлэгдэн, гар хөлийнх нь шөрмөс татаж, царай зүс нь авах юмгүй болтлоо гэмтэж байсан ч тэр үеийн өвчнийг зовлонд үл тооцон өдгөө хоёрын зэрэг ажил хийн гялалзсаар явна. Санаа сэтгэл өөдрөг, шав гав хийсэн энэ хөгшин ойрын үед биелүүлэх нэг том зорилго тавьжээ. Тэр нь хүйтнээс өмнө байшин барих. "Хүүхдүүд маань дэмжиж, туслаад одоо хариугүй дуусч байгаа. Хүйтэн ч эхэлнэ. Бид ч шинэ байшиндаа орно" гэв. Биднийг ийн хөөрөлдөх зуур эмээ ажлын ачаалал ихтэй байлаа. 40 төгрөгийн тамхи, 50-ийн бохь, 50,100-гийн модтой чихэр, телевизийн мэдээ... гээд наймаа тасрахгүй юм. Л.Оюунчимэг гуай надтай ч ярьж, ажлаа ч амжуулах үед утас нь дуугарлаа. Төрийн ажлаас нь үүрэг ирж буй бололтой. "Хэлмэгдэлтэд өртсөн хүний ар гэрээс нь хүн дуудах ажил гарлаа. Эмээ нь явъя. Энэ юмнуудаа хумихаас" гэсээр бидний яриа ч өндөрлөсөн юм. 
Т.Гэрэлмаа
