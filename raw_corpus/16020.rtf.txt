№57 (16020)         
1985 оны гуравдугаар   сарын 7.
КОММУНИСТ ҮЛГЭРЛЭН ДАГУУЛАГЧ

<< Манай намд тэргүүний ажилчин, малчин, сэхээтэн элсэн орж эгнээ нь жилээс жилд өсөн өргөжиж байна. Энэ нь залуу гишүүд, орлогч гишүүдтэй ажиллах ажлын агуулга, хэлбэрийг байнга сайжруулж байхыг шаардаж байна >> гэж нөхөр Ж. Батмөнх Намын Төв Хорооны аппаратын ажилтнуудтай уулзахдаа хэлсэн билээ. 

МАХН-ын эгнээнд багтан орж, коммунистын нэр хүндийг өндөрт өргөж, коммунист ёсоор ажиллаж амьдрах гэдэг нь асар их хариуцлагатай, зүйрлэшгүй нэр төртэй эрхэм хувь тавилан мөн. << Хөдөлмөрт үлгэр жишээ үзүүлэн мэргэжлийг тасралтгүй дээшлүүлж, эрхэлсэн ажлынхаа арга техникийг эзэмшиж, тэргүүн туршлага судлан нэвтрүүлэхэд санаачилгатай оролцож, шинэ, дэвшилт үүсгэл санаачилга гарган улсын болоод олон нийтийн өмчийг хамгаалан нэмэгдүүлэхийн төлөө тэмцэнэ. . . >> гэсэн намын дүрмийн нэн чухал энэ заалт шаардлагыг манай коммунистууд тууштай хэрэгжүүлж, манлайллаа ямагт өндөрт өргөж, олон түмнийхээ тэргүүн эгнээнд ажиллаж, хөдөлмөрлөхийг эрхэмлэж байдаг билээ. 

Булган аймгийн Тэшиг сумын << Шинэ амьдрал >> нэгдлийн сүү тосны заводын мастер намын ахмад гишүүн Д. Гомбо үйлдвэрлэлийг дамжлагаар зохион байгуулж, механикжуулан хэмжилт хяналтын систем санаачлан нэвтрүүлээд, түүний удирдсан хамт олон хорь гаруй жилийн турш төлөвлөгөөгөө давуулан биелүүлж иржээ. Тэрчлэн Дархан хотын нэхий эдлэлийн үйлдвэрийн 231 дүгээр тасгийн мастер, аж үйлдвэрийн гавьяат ажилтан, коммунист М. Гончиг бригадынхаа гишүүн нэг бүртэй уйгагүй ажиллаж, сүүлийн долоон жилийн турш онцсайн чанартай бүтээгдэхүүн үйлдвэрлэгч хамт олон болзлыг хангаж, жил дараалан хамгаалж байна. Хамт олныхоо үнэнхүү манлайлагч болсон ийм коммунист орон даяар олон тоотой байгаа билээ. 

Коммунистууд эрхэлсэн ажил хөдөлмөртөө санаачилга, өндөр амжилт гаргаад зогсохгүй, намын бодлогыг хэрэгжүүлэхийн төлөө тууштай тэмцэж, хөдөлмөрчдөд өргөн сурталчилж, хөрөнгөтний үзэл суртлын аливаа илрэлийг шийдвэртэй няцааж, нийгэм, улс төрийн амьдралд туйлын идэвхтэй оролцож, шинэ хүнийг хүмүүжүүлэхэд чармайлт гаргадаг юм. 

Нам, улсын болон хөдөлмөрийн сахилгыг бэхжүүлэхийн төлөө коммунистууд тодорхой ажил зохиож, норм төлөвлөгөө таслах, хариуцсан мал сүргээ хорогдуулах, материал, түүхий эдийг хайр гамгүй зарцуулах чанар муутай бүтээгдэхүүн үйлдвэрлэх, нийгмийн өмч хөрөнгийг үрэгдүүлэх зэрэг ноцтой дутагдалтай эвлэршгүй тэмцэж, түүнийг тухай бүр илрүүлэн арилгахыг ариун үүргээ гэж үздэг. Ажил байдалдаа шүүмжлэл дүгнэлттэй хандаж, өөртөө өндөр шаардлага тавьж, хариуцлага нэр хүнд эрх үүргээ ажил хэрэгчээр ухамсарлан хэрэгжүүлэх найдвартай байх нь коммунистын онцгой чанар бөгөөд коммунист бүрийн нэр төр түүний хувийн үлгэр дууриалд манай намын хүч чадал, нэр хүнд оршино. Манай тэргүүний хүмүүс хувийн ашиг завшаан, эрх тушаалын төлөө биш, харин социалист эрхэм дээд туйлын зорилтыг хэрэгжүүлж, хөдөлмөрчин түмэн, эх орныхоо саруул гэгээн үйлсийг бадраахад авьяас чадлаа шавхан зориулах ариун хүслээр намд элсэн орж коммунист болдог билээ. 

Коммунист хүний бүхий л шилдэг шинж чанар, намч, зарчимт байдал, бусдыг удирдан зохион байгуулах, үлгэрлэн дагуулах чадвар нь коммунистуудаас намын үйл хэрэгт тодруулбал, намын байгууллагынхаа ажилд туйлын идэвхтэй оролцох явцад төлөвшин бүрэлдэж, хатуужин бэхэждэг. Гэхдээ энэ нь тухайн байгууллага хамт олны эрүүл уур амьсгал, асуудалд ажил хэрэгч шүүмжлэлтэй бүтээлчээр хандаж, бие биедээ харилцан өндөр шаардлага тавьдаг, дутагдалтай эвлэршгүй тэмцдэг, зарчимтай. ажил хэрэгч байдлыг хэвшил болгон тогтоож чадсан эсэхээс ихээхэн шалтгаалах нь тодорхой юм. Намын анхан шатны байгууллагын хурал, намын даалгавар, ганцаарчилсан ярилцлага, намын амьдралын бусад олон хэлбэрийн ажил нь коммунист хүний шилдэг чанарыг төлөвшүүлэн бэхжүүлэх томоохон сургууль мөн. 

Коммунистын нэг чухал чанар бол дутагдлыг шүүмжлэхээр зогсохгүй, түүнийг арилгах талаар идэвх санаачилга гаргаж, үлгэр дууриал үзүүлдэгт оршино. Коммунист ажиллаж байгаа тэр цэг, тэр салбарт намын бодлогыг хэрэгжүүлэх тэмцэл байнга эрч далайцтай өрнөж хөдөлмөрийн болон нийгэм, улс төрийн үйл ажиллагааных нь үр дүн ахицтай сайн байж, намын гишүүн бусчуудыг үлгэрлэн дагуулах шилдэг жишээ ямагт гарч байх ёстой. Намын ахмад гишүүдийн шилдэг уламжлал, нандин чанараар залуу коммунистуудыг хүмүүжүүлэх, тэдний ангийн хатуужлыг өвлүүлэхэд намын нийт хамт олон тууштай нөлөө үзүүлэх ёстой. 

Коммунист хүн нийгмийн аливаа үзэгдэл намын байр сууриас зөв үнэлэлт өгч, өнөөгийн ажил үйлсийн ирээдүйн хэтийн төлөвийг тод харж байхын тулд марксистленинист улс төрийн боловсрол, мэдлэгээ цуцалтгүй ахиулж, мэргэжил, чадвараар байнга өсч, ёс суртахууны үлгэр үзүүлэлтээрээ олон түмний хүндэтгэлийг хүлээж чадна. Ямарваа тулгамдсан зорилт, хүнд хүчир, бэрхшээлтэй асуудлын өмнө тулгарахад << Коммунист би л хийхгүй бол өөр хэн хийх вэ? >> гэсэн нандин чанар нь тодорч намын хүн бие хайргүй зүтгэж уул ажлыг давж гардаг сайхан чанараар бид бахархах ёстой. Албан тушаал, цалин буурах, ашиг орлого хасагдах, бэрхшээл нэмэгдэх вий гэж эргэлзэх сэтгэл гаргахгүйгээр хоцорч байгаа салбар буюу хоцрогчдын дунд очиж ажиллах, намын илгээлтээр аль шаардлагатай газар саналаараа явах, аливаа бэрх шинэ зүйлийг туршин хэрэгжүүлэхэд бусдаас урьдан манлайлдаг чанараараа коммунистууд онцгой ялгарч байдаг билээ. 

МАХН-ын улс төр эдийн засгийн бодлогыг нэр төртэй хэрэгжүүлэх тэмцлийн эхний эгнээнд идэвхтэй тэмцэж, үр дүнтэй хөдөлмөрлөх нь коммунист бүрийн үндсэн байр суурь мөн. Жагсаалын дунд юм уу, адагт тэдэнд байр байхгүй. Төрөлх хайрт намынхаа ээлжит XIX их хуралд амжилт бүтээлээ түрүүлж илтгэх тус аяны манлайд коммунистууд хошуучлан үлгэрлэх нь дамжиггүй юм. 

