Сэтгэлд мөнхөрсөн "Да" багш минь

Академич, зохиолч Ц.Дамдинсүрэнгийн уран бүтээлээр амьсгалж, уул усны тухай найргийнх нь тансаг ногоон зүлгэн дээр хөлбөрч миний үеийнхэн өсч өндийсөн юм. Да багшийн зохиосон "Хэрлэн" монгол хүн бүрийн сэтгэл зүрхэн дундуур урсан өнгөрдөг ажээ. Багш маань эрдэмтэй, ухаантай, авьяастай хүний туулах хэцүү хэрнээ гавьяатай замыг туулсан. Яруу найрагч эх орноо хайрлах хайраа, тэнэг хэрнээ ухаантны дүрд тоглодог хүнд сурталтнуудад гомдсон гомдол харамслаа шүлгэндээ шингээдэг. 
"Монгол-Орос хэлний тайлбар толь"-д Дорно дахины уламжлалыг санаж "Мянган жилийн харьцуулсан хүснэгт" хавсаргасныхаа төлөө Ю.Цэдэнбалын хүнд суртлын лантуунд олонтаа цохиулж Улс төрийн товчооны хурлаар хэлэлцүүлж, "Ху" намын эрхтэн дархтнууд "номхотгох цамц"-аа өмсүүлэх гэж хичнээн оролдсон боловч "Да" багш мунхаг дарга нарыг ухаанаараа ялж гарсан юм. 
Тэрээр тэдэнд "Та нар миний номыг шатаа! Тянь Ань Миний талбайд улаан хамгаалагчдын галд миний ном дэлхийн сонгодгуудын номтой хамт шатаж байсныг дуулаад, би ч эх оронтой юм байна. Бас дайсантай юм байна гэж бодож байсан юм. Өнөөдөр Сүхбаатарын талбайн зүүн хойд хэсэгт миний ном шатаж байна. Бээжин, Улаанбаатарын гал яасан адилхан байна вэ! "хэмээн өчиж байсныг миний үеийнхэн домоглон өгүүлдэг билээ. Энэ үгийг хичнээн эрэлхэг зоригтой хэлж байсан ч гэсэн эх оронч зүрх нь хичнээн шаналан зовж байсныг хэн мэдэх билээ! Түүний зүрх "Алс холын нутаг"-т шүлгээрээ уйлсан юм. 
Тэрээр энэ сайхан шүлгээ "Утга зохиол, урлаг" сонинд өгчээ. 
С.Дашдооров шүлгийг авч засаад хэвлэжээ. Дараа нь Да багш, миний муу шүлгийг улам сайн болгожээ гэж ёжилсон юм гэж С.Дашдооров дурсан ярьж байсан сан. Энэ шүлгийн 
... Далайн долгио гадагш цалгилавч 
Дахиад далайдаа үргэлж буцах юм 
Дандаа бие минь алсыг зоривч 
Дассан нутагтаа үргэлж буцах юм гэсэн дөрвөн мөрийг уншаад хөөрхий багшийгаа хайрлаад хоолойд нулимс тордог юм. Да багш сэтгэл санааны хүнд дарамтад байхдаа манай ангид эх бичгийн судлалын хичээлийг Га багшийн хүсэлтээр зааж "Нарангэрэл дагинын тууж" мэт гайхамшигт зохиолоор оюуныг минь гийгүүлж сэтгэлийг минь уярал, харууслаар дүүргэдэг байж билээ. 
Тэр үед Да багшийн ёс суртахууны сэдэвтэй хэдэн өгүүллэг уран зохиолыг доргион байсан болохоор хүнээс юм асууж сонирхохын одонд төрсөн манай Д.Пэлдэн агсан "Багшаа "Чөтгөр" өгүүллэгээ яаж бичсэн бэ" гэхэд Да багш "Энэ өгүүллэг гараад байхад хоёр сонин явдал болсон юм. Миний таньдаг нэг багш байлаа. Их сайн нөхдүүд байсан. Дондогийн Цэвэгмид бид хоёр Налайхын ойролцоо амрахаар очоод нөхөртэйгөө уулзсан чинь сүйд болдог найз маань дуугардаггүй! Сүүлд нь сонсвол "Чөтгөр" өгүүллэгтээ намайг бичсэн гэж бодсон юм билээ. 
Би тэр нөхрийгөө бичих нь бүү хэл түүний явдлыг огт мэддэггүй байлаа шүү дээ. Нэг өдөр нэг нөхөр утасдаж байна. Таныг "Чөтгөр" өгүүллэгтээ намайг бичсэн гээд Пүрэвжав дарга ажлаас халах гээд байна. Та намайг бичээгүй гэж Пүрэвжав даргад утасдаж тус болооч гэж их тэвдсэн хүн ярилаа. Эвлэлийн төв хороонд нь очиж би зохиогоод бичсэн шүү! "Дамдинсүрэн гуай бичсэн бичээгүй ямар хамаа байсан юм. Тийм л дутагдалтай нь үнэн юм бол ажлаас хал гээд халчихсан юм гэнэ билээ!" гээд багш маань ёжтой нь аргагүй инээмсэглэж билээ. 
Да багшаар Эх бичгийн судлал заалгаж ярьсан зүйлийг нь эргэцүүлэн бодож явахад эмгэд, өвгөдийн амнаас унасан үг бүхэн алт, хуучин номын өгүүлбэр бүхэн ухаан байдаг юм шүү гэж дандаа хэлдэг байжээ. Да багш өөрөө ном, өвгөд хоёрыг хичнээн хүндэтгэнэ. Нэг удаа ярианы далимд "Та нар намайг олон удаа төрийн шагнал хүртсэн, баян гэж жигтэйхэн гэж боддог уу. Би олсон хэдэн мөнгөө түвд, монгол номноос өгчихсөн юм шүү дээ" гэж билээ. Ном гэрт  байж байхдаа хүнд гэгээ татуулдаг юм. Сөхөж харсан ч, хараагүй ч чиний тархинд эрдэм болон цогцолдог юм гэж захидаг сан. Да багш "Одоогийн сэхээтнүүд гэртээ ном биш мод хивс хоёр хураадаг болжээ. Хивс хорхой өсгөнө. Мод гоё боловч эрдэм болохгүй" гэж хэлсэн нь өнөөгийн бидэнд сургамжтай бус уу. 
"Би нэг эмгэний тухай өгүүллэг бичээд сонинд өгсөн чинь С.Эрдэнэ гаргасангүй. Чойжилсүрэн зохиолч, Их шуугиан тарих байх гэж дагжаад байсан. Тэгэхэд би наад үгээ өгүүллэгийн минь ард бичээд буцаачих гэсэн юм. Юунаас айдаг байна аа! Энэ аймхай хүмүүс үү" гээд санаа алдана. 
Багш В.Шукшины тухай ярилаа. Би Шукшиныг ойлгосон, бас хэд уншуулж байж мэдрэгдэж байдаг шүү, адармаатай бичдэг хүн гэж билээ. Шукшиныг уншаад Тарваа, Даржаа, М.Чимэд тэргүүтнийг яаж Шукшиныг бичдэг болгоно доо! Энэ хүмүүс Шукшиныг уншаад Шукшин шиг бичдэг болчихгүй юм байх даа гэж билээ дээ. Да багшийн энэ үг эдгээр зохиолчдыг сайн зохион бичээсэй гэсэн уян сэтгэлийн үг байлаа. Да багш Га багшийн тухай ярилаа. Гаадамба ухаантай хүн гэснээ манайд Горькийн хэлсэн үгийг дандаа санагдуулдаг. С.Горький: "Гуталчин байх ёстой хүмүүс зохиол бичиж, зохиол бичих ёстой хүмүүс гутал загнаж байна" гэж хэлсэн юм. 
Энэ бол Гаадамбад зориулж хэлсэн үг шиг санагддаг. Гаадамба зохиолоо бичээд сууж байхаар Нууц товчоогоо судлаад байж байвал ямар ихийг бүтээх вэ. "Чөдөр өвс" гэдэг өгүүллэг манайд хэн ч бичээгүй, бичих ч үгүй сайн өгүүллэг. Бас л сайд дарга нарын хүүхдүүдийг "Чөдөр өвстэй" зүйрлэлээ, үзэл сурталд таарахгүй гээд шүүмжилж билээ. Энэ дарга нар шүүмжлэх юмаа ч олж чадахгүй шүү. Дарга нарын илтгэл, хэлсэн үг, ирээдүйд цаасны хогонд ачигдахад нөгөө муу Дамдинсүрэн, Гаадамба хоёрын бичсэн юм үнэхээр үнэд орно гэсэн нь он цагийг нэвт харж хэлсэн үг байж билээ. 
Энэ дарга нар чинь Ю.Цэдэнбалынхаа хэдэн номыг эрдэнэ гэж боддог юм. Номын санд нь Ю.Цэдэнбалын хэдэн халтар боть байхаас биш нэг ч хэрэгтэй ном байхгүй шүү гэхийг сонсоод багш ч арай дэндүүлж байна даа гэж бодож билээ. Сүүлд Өндөрхаан хотод ирээд аймгийн дарга нарын гэрээр орж номыг сонирхоход үнэхээр Лениний хэдэн боть, Ю.Цэдэнбал, Ж.Батмөнх нарын ботиуд байхыг хараад тэр үед багш даанч үнэн хэлж байжээ гэж санагддаг юм. Харин дарга нарын гэрт мод, хивс, хятад шаазан, мөнгөн хундага олон байх л даа. Да багшийн минь "Одоогийн сэхээтнүүд ном биш, мод, хивс хураах болжээ" гэснийг дарга бүхэн уншиж бодож яваасай гэж бодном. 
Да багш хоёр хоногийн дараа Батширээт сумын төвд уулзав. Багш маань Балдан Брайвуун хийдийн туурийг үзэж тэр орчмын хаднаас хагас машин ном олчихсон баяртай ирэв. Балдан Брайвуун хийдийн туурин дээр багш юу бодов доо гэхэд багш ёжтой инээснээ, "Манай үеийнхний та нартаа үлдээсэн чухал өв дөө" гэж билээ. Да багш манайхан чинь ном шатаах, сүм дуганыг нураах, хүнийг хорьж цаазлах "ухааныг" сахалт Сталинаас сурсан юм. Би тэр аюулт 1930-аад оны хэцүү юмыг амссан юм. Нэг өдөр мөрдөн байцаагч асууж байна. "Та яагаад феодалын үзэлтэй болсон юм бэ?" гэхэд би "Феодалын үеийн зохиолч А.Пушкин, О.Лерментов нарын зохиолыг уншиж, орчуулж олон түмнийг хордуулсан" гээд хэлчихэв. Байцаагч их дуртай зөвшөөрсөн янзтай бичиж байна. Хэд хоногийн дараа нөгөө байцаагч дуудаад "Та юу ярьсан бэ. Тэр хүмүүсийг чинь сайн хүмүүс гэж орос сургагч хэлж байна" гэж билээ. Тийм л мунхаг хүмүүс тэр аймшигт хэргийг хийсэн юм чинь шатаалгүй яахав, нураалгүй яахав. Алж талалгүй яахав гэж Да багш хэлээд, за хоёулаа нэг номтой ламынд очноо гээд "Сийх Жамц" гэдэг өвгөн ламынх руу явав. Жамц гуайн хаалгыг татаад орвол нэг хөгшин Жамц гуайгаар ном хуруулж байв. Жамц гуай тэвдэж байгааг Да багш дор нь мэдээд "За Жамц гуай ямар ном туулаав" гэж асуухад Жамц гуайн санаа амарч номынхоо нэрийг хэлээд "Та суу, суу" гэж Да багшийн царайг ажигласнаа "Та чинь Дамдинсүрэн гуай юу даа гэв Да багш "Тийм ээ, мөн байна. Түвд номын сан байгуулах санаатай ном цуглуулж явна, Түвдийн соёлыг хятадууд устгаж байна. Бид хайрлах, хамгаалах учиртай" гээд Да багш Жамц гуай хоёр ном хаялцаж ярилцав. Да багшийн түвдээр уншихад Жамц гуай үргэлжлүүлэн уншина. 
Да багш далай шиг гүн мэдлэгтэй, Жамц гуай ч түүнээс үл дутах Түвдийн боловсролтой нь ажиглагдаж байлаа. Жамц гуай бүх номоо үзүүлж "Дамдинсүрэн минь, эх оронд л хэрэгтэй юм над байвал аваад яв! Би номтой байсан. Шоронд орохдоо Сэрүүний хойт ууланд хамаг номоо нуугаад 10 жил яваад ирэхэд хийсэх нь хийсээд, норох нь нороод юу ч үлдээгүй байсан даа" гэж хоолой нь зангирч үгүй болсон номынхоо хувь заяаг биднээс нэхэж байх шиг санагдаж билээ. Жамц гуай авъя гэсэн номуудыг өгөв. Да багш явахын өмнө энгэрийн халаасаа ухаж ухаж бодь модны навтас дээр бурхан суулгасан дурсгал өгөв. Жамц гуайн бэлгийг авч зулайдаа хүргэж нүднээс нь нулимс унах үед "Энэ сайхан юмыг үзэх гэж хавчлага, мөрдөлт, шорон, өлсгөлөнг туулж дээ! Би ямар их азтай хүн бэ" гэж билээ. Да багш тэднийхээс гараад "Ёстой л алт шиг ухаантай сайхан хүн байж дээ. Бидний тэнэг барагдах биш. Энэ их ухаантан ийм байшинд амьдарч байхад энэ сумын дарга нар 2-3 өрөө байшинд амьдарч байдаг" гэж нухацтай өгүүлж билээ. 
Мэргэн номч Да багштайгаа 1977 оны арваннэгдүгээр сарын 17-нд гэрт нь уулзсан. 1982 оны есдүгээр сарын эхээр Биндэр суманд уулзсанаас хойш уулзаагүй билээ. Тэр уулзах үед охин Дулмаагаа амьдрал үзүүлж, ард түмэнтэй танилцуулж яваагаа ярьж, агнуур зүйч Ядамжавын Дашийн агнасан бор гөрөөсний махнаас огтлонгоо Хэнтийн соёлын хэлтсийнхний түвд номоор уурын зуух тахисан түүхийг хамарсан ярьж тэр соёлын байгууллагад ажилладаг соёлын дайснуудын тухай "Хурган Мао" Хэнтийд амьдарч байна гэж бичсэнийг минь уншаа биз дээ гэж ярьж, тэгж  байгаад явахдаа тэмдэглэлийн минь дэвтэрт 
"Ойн нарс шиг 
Олон сайхан мөрүүдийг жагсааж 
Ононы ус шиг 
Яруу сайхан урсгалыг ундаргаж 
Ой ухаанд багтаж ядтал 
Ургуулж урсгаж явахыг ерөөе зохиолч Ц.Дамдинсүрэн 1976 оны зургадугаар сарын 11-нд" гэж бичсэн үгийг нь санагалзан хоцорч билээ. 
Да багш юу бүтээсэн хүн бэ гэж өөртөө асуулт тавиад хариулах гэж оролдвоос, Монголын эртний уран зохиолын түүхийг гүнзгий судалж, дэлхийн уран сайхны соёлын нэгэн том урсгал бол Монголын уран зохиол юм шүү гэдгийг шинжлэх ухааны үндэстэй баталсан байна. 
Гэсэрийн туужийн судлал, монгол Рамаяны судлал нь уран зохиол судлалыг ийм өндөр түвшинд дэлхийн ард түмнүүдийн харилцаанд нь авч үзэхийн үлгэрийг үзүүлсэн мэт санагддаг. 
Бид Да багшийн "Монголын уран зохиолын тойм" гурван боть номоор эх орны уран зохиолын ертөнцөд хөлд ордог шүү дээ. Да багшийн эмхэтгэсэн "Монголын уран зохиолын дээж зуун билэг оршивой" номыг туулаагүй хүнийг Монголын соёлоос хэлтэлсэн хүн гэж итгэхэд хэцүү санагддаг. 
Да багш ямар нүгэл үйлдсэн бэ. Зарим хүмүүс кирилл үсгийн дүрэм зохиосон гэж, монголчууд бид кириллээр унших, бичих болсон нь нэг их нүгэл болоогүй болов уу. Бид кирилл бичгийн соёлоос суралцах, сонгодог сэтгэлгээ төлөвших гүүр болсон болов уу. Энэ үгийг уншаад Монголын тойруулаад цементэн хашаа барьж Монголыг дэлхий дахинаас салгахыг хичээгсдийн цөс нь томрох л байх. Харин монгол бичгээр унших, бичихийг хориглосон нь "энхрий хайрт" ХУ намын балмад бодлого байсан болов уу. Да багш энэ тэнэглэлд ямар ч хамаагүй билээ. Тэр бас улс төрийн зүтгэлтэн байлаа. Да багшийн ухаалаг үг Хирошимад хуралдсан энх тайвны хурлын индэр дээрээс дэлхий дахинд сонсдож байлаа. 
Багш маань насан туршдаа үнэний төлөө тэмцсэн юм. Малчдын цоорхой гэрийг Төв хорооны тогтоолоор хааж чадах уу хэмээн хэлчихээд сэхээтний төөрөгдлийн намагт живж байсан үе ч бий. Монголын зохиолчдын III их хурал дээр "Македоны Александр мэт дэлхийг байлдан дагуулагчдын түүхийг Монголын хүүхдүүд чих дөжиртөл сонсдог хэрнээ тусгаар тогтнолын төлөө цогтой тэмцэгч Чингэс хаан, Мандухай нарын нэрийг ч дурсахгүй байгаа нь гачлантай" хэмээн ярьж байлаа. 
Энэ мэт үнэн үг хэлснээрээ, Монголын түүхэнд холбогдолтой үйл явдлын 1000 жилийн хуанлийг бүтээснээрээ "үндэсний үзэлтэн" гэсэн пайзыг хүзүүндээ зүүж, номоо шатаалгаж цаасны утаанд нүдээ хорсгосон цөөхөн эрдэмтний нэг нь юм. Да багш цаг үеийнхээ хүү нь байх хувь тавилангаас ангид амьдраагүй юм. Сталины магтуу бичиж, төрийн сүлд дууллын үгэнд Ленин, Сталины нэрийг оруулж байлаа. Энэ бол Да багшийн буруу биш цаг үе улс төрийн бодлого хүний оюун санааг өөрийн урсгалд хүчээр оруулдгийн яруу тод жишээ бус уу ! 
Л.НЯМАА 

