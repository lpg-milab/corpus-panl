ДОХ-ын халдвар аюулын харанга дэлдэж байна

ДОХ-ын халдварын 17 дахь тохиолдлын хүн хөдөө амьдардаг ДОХ-ын вирусын халдварын шинэ тохиолдол бүртгэгдсэн тухай мэдээлэгдлээ. Энэ өвчинд хэдийнэ нэрвэгдчихсэн орнуудын туулсан зам манай орныг тойрсонгүй. Эхлээд ганц нэгхэн тохиолдол бүртгэгдэж хэдэн жил болсон ч одоо сард нэг биш хоёр, жилд хэд, хэдээрээ бүртгэгдэн ДОХ-ын вирусын халдварын дэгдэлттэй орны тоонд багтах нь. 
Өвчлөл хамгийн ихтэй орнуудын нөхцөл байдалд үндэслэсэн дэлхийн эрдэмтэн, судлаачдын баталснаар нэг хүний ард нуугдмал байдлаар халдвартай 100 хүн бий нь баттай гэгддэг. Энэ тайлбарыг Эрүүл мэндийн сайд Л.Гүндалай өчигдөр болсон хэвлэлийн бага хурлын үеэр дахин санууллаа. ДОХ-ын вирусын халдварын шинэ тохиолдол илэрсэнтэй холбогдуулж Л.Гүндалай сайд болон дэд сайд Б.Отгонболд, Халдварт өвчин судлын үндэсний төвийн ДОХ, Бэлгийн замаар дамжих халдварын тандалт судалгааны албаны дарга Б.Нямхүү нар мэдээлэл хийлээ. Энэ үеэр сэтгүүлчид Б.Нямхүүгээс нэлээд асуултад хариулт авсан юм. Тэрхүү ярилцлагыг хүргэж байна. 
-Шинэ тохиолдлын талаар тодорхой мэдээлэл өгөхгүй юу? -Одоогоор сүүлчийнх болж бүртгэгдээд байгаа 17 дахь тохиолдол ДОХ-ын вирусын халдвар мөн болох нь өнгөрсөн 27-ны өдөр батлагдлаа. Энэ оношийг дүрмийнхээ дагуу баталгаажуулсны дараа Эрүүл мэндийн яаманд албан ёсоор мэдээлсэн. ДОХ-ын вирусын халдвар тээгч 17 дахь тохиолдол болсон энэ хүн гадаадад удаан хугацаагаар ажиллаж амьдарч байгаад ирсэн. -ДОХ-ын тохиолдол албан ёсоор мэдэгдэж байгаа нь зөвхөн 17 ч дэлхийн хандлагаар нэг хүний ард 100 хүн байдаг гэж танай салбарынхан тайлбарладаг. Тэгэхээр одоо халдвартай 2000 орчим хүн бий гэж үзэж болох нь уу? -Халдвартай хүн лав л 500 хол давсан гэж манай мэргэжилтнүүд гаргаад байгаа. Нуугдмал шатандаа байгаа тэр олон хүнийг хурдан хугацаанд илрүүлэх, сэрэмжлүүлэх ажлыг оновчтой, хурдан зохион байгуулах нь маш чухал. Тэднийг илрүүлж, бүрэн мэдсэн тохиолдолд халдварыг тараахгүйгээр ажиллах боломжтой болно. Нуугдмал халдвартай хүн маш олон байх нь аюултай. Тэдний бие доройтоод ирсэн тохиолдолд эмнэлгүүдээр үзлэгт орж, онош хийлгэх нь ихэснэ. Тэр хэмжээгээр энгийн, өвчингүй хүмүүс халдварт өртөх магадлал их өснө. Орос, Хятад, Австри гээд өвчлөл хамгийн ихтэй бусад орны жишгээр халдвартай хүмүүсийн илрэх байдал нь чимээгүй, нэг төвшинд явж байгаад огцом өсч гарч ирдэг. Тэр хурдац буурахгүй, үргэлж нэмэгддэг үзүүлэлт бий шүү дээ. Тийм график манайд давтагдаж болзошгүй. Хүн бүр, ялангуяа өөрийгөө халдвартай байж мэднэ гэж сэжиглэж байгаа бүхэн эрт шатандаа, санаачилгаараа шинжилгээнд хамрагдах хэрэгтэй. -ДОХ-ын халдварын тохиолдол эхлээд гарч байхад хүмүүс их эмзэг хүлээж авдаг байсан. Одоо бараг тоохоо больж. Хүмүүсийг халдвар бүү аваач, эрсдэл бүү гаргаач гэж сануулах, сэрэмжлүүлэх ажил дутмаг байгаа юм шиг санагддаг? -Манай байгуулагаас эрсдэл өндөртэй бүсэд байнга тандалт явуулдаг. Энэ идэвхтэй тандалтын ажилд их мөнгө хөрөнгө зарцуулдаг. Гол нь хүмүүс, тэр дундаа бэлгийн идэвхтэй насны залуучууд өөрсдөдөө маш сайн хамгаалалт бий болгох хэрэгтэй байна. Тэгж дадах, сурах хэрэгтэй. Халдвар авахгүй байх талаархи мэдээлэлд маш анхааралтай ханддаг болгомоор юм. Хэрхэн хамгаалах, хамгаалж чадвал хүнд ямар ч аюулгүй, хамгаалаад өвчин тусалгүй үлдэх боломжтой талаар хангалттай мэдээлэл цацдаг. Гэвч хүмүүс сэрэмжлэхгүй буй нь бодитой үнэн л дээ. -Тэр хүн хаана амьдарч байгаа вэ. Хаана ажиллаж байгаад ирсэн юм бэ? -Хөдөө орон нутагт амьдардаг. Эхний тохиолдлууд бүгд нийслэлд байсан бол одоо халдвар хөдөө илрэх боллоо. Энэ нь бүр аюултай нөхцөл байдал үүсч байгаагийн илэрхийлэл юм. Чухам хаана, аль оронд ажиллаж байсныг нь хэлэх боломжгүй. Ер нь манайхан АНУ, Япон, БНСУ гээд гадаадад их л ажиллаж байгаа шүү дээ. Гэхдээ ер нь гадаадад ажилчин зуучилдаг байгууллагынхан нэг зүйлийг анхаарах хэрэгтэй болсон шиг байна. Хэрэв залуу хүн гадаадад гарч ажил хийе гэж байгаа бол, бүртгүүлсэн бол тэднийг гэр бүлээр нь гаргах тал дээр ямар нэг зохион байгуулалттай ажил хийх хэрэгтэй. ДОХ-ын халдвар монголд орж ирэх үндэс болж байгааг саяын тохиолдол харууллаа. -Аль аймагт юм бэ. Тэр хүн гэр бүлтэй юү. Хэрвээ гэр бүлгүй бол халдвар цааш тараахгүй байх тал дээр танай байгууллагаас дүрэм журмын дагуу арга хэмжээ авч чадаж байна уу? -Аль аймагт оршин сууж байгааг нь ч хэлэх боломжгүй. Аймгийн төвд цөөхөн хүн амьдардаг болохоор хүмүүс хэн нэгнийгээ сэжиглэж, зүй бус харилцаа үүсэх магадлалтай. Олон жил гадаадад байсан болохоор гэр бүлгүй хүн. Манай зүгээс олон улсын жишгээр тодорхой хяналт тавьж байгаа. Тэр хүнийг сугадаад, дагаад явах боломжгүй. Хүний эрхийг тэгж зөрчиж болохгүй биз дээ. Дагаж, цагдаж явах ч шаардлагагүй. Угаасаа хүмүүс халдвараас өөрийгөө хамгаалах боломжтой шүү дээ. Манай зүгээс халдвар тараах эрсдэлээс сэргийлж байна гээд түүнийг тусгаарлаж болохгүй. Тэр хүнд бас өөрийн гэсэн хариуцлага бий болж, танилцуулга хийгээд гарын үсэг зуруулаад авсан. Өөрөөр хэлбэл, тэр хүн халдвар тараахгүй байх хариуцлагыг бас хүлээдэг юм. -Манайд халдвар авсан хүмүүсээс одоо хэдэн хүн нас бараад байна вэ. Тэдний эмчилгээ хангалттай байна уу. Нэг их үр дүн гарахгүй байгаа мэт мэдрэгдэх юм? -17 хүнээс гурав нь нас барсан. Бас өмнө нь халдвар авсан хүмүүс одоо жинхэнэ өвчлөлийнхөө шат руу орж эхэлж байна. Шаардлагатай эм тариа, бэлдмэл нь хангалттай бий. Одоо хэн ч ДОХ-оор халдварлах эрсдэл хаяанд ирж, бид өөрсдөө урьдчилан сэргийлэх шаардлагатай болжээ. Тухайлбал, энэ сүүлчийн тохиолдол болон бүртгэгдэж байгаа хүн өөрийгөө халдвар авсан байж мэднэ гэж санаандгүй шинжилгээнд хамрагдаад л тандалтад багтах шаардлагатай гэсэн хариу авчээ. ДОХ-ын халдвар хөдөө чиглэсэнд Эрүүл мэндийн сайд Л.Гүндалай "Одоо морио унадаг шигээ хамгаалалт хэрэглэж сурцгаая..." гэдэг үгийг дамжуулсан. Энэ үеэр ДОХ-ын халдвартай эмэгтэй төрүүлсэн хүүхдэдээ вирус дамжуулж мэдэх эрсдэлийг бас асуусан юм. Тэр эмэгтэй хүүхдээ хөхөөрөө хооллодоггүй гэнэ. Харин ДОХ-ын вирусын халдвартай эсэх нь нэг жил таван сарын дараа тогтоогдох боломжтой аж. *** Хамгийн сүүлд хийсэн үзлэгээр нэг аймгийн гурван суманд тэмбүүгийн өвчлөл 80 хувь байгаа тухай баримт хэллээ. Энэ нь бэлгийн замаар ДОХ халдварлах эрсдэл маш их байгааг илэрхийлнэ гэж сайд дурдана билээ. Тийнхүү тун удахгүй томоохон хэмжээний үзлэгийг улсын хэмжээнд зохион байгуулж, хөдөө орон нутагт ДОХ-ын вирусын халдвар тогтоох аж. Энэ нь монгол орны хэмжээнд Оросын тусламжтайгаар 1952-1958 онд явуулсан томоохон үзлэг шиг үр дүнтэй ажил болно хэмээн төлөвлөж байгаагаа дэд сайд А.Отгонболд ч хэлсэн. 
Б.ХАЖИДМАА
