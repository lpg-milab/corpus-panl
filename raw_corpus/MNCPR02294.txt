Л.Ванган гуайг багшаа гэдэг хүн

Дэлхийн цуутнууд "гавьяат" гэдэг гуншингүй ч Нобель, Оскарын шагналтан гэдэг нэр төрөөрөө алдаршин явдаг. Үүн шиг дэлхийн хэмжээнд биш юмаа гэхэд: "Жанжаан буудчих уу?" гэдгээрээ түмний танил болсон "Сэлэм Тогмид" буюу Ц.Цэрэндорж гэдэг кино найруулагч Монголкино хоёр нэгэн сэжмээр хүйн холбоотой.
Энэ хүн уран бүтээлч болох алхмаа А.Очирбат (ардын жүжигчин), Д.Хишигт (УГЗ, кино найруулагч) нартай хамт хүүхдийн театраас эхэлсэн. Кино зохиолч-найруулагч УГЗ Ц.Зандраа гуайн "Шинэ жил" (1954 он) кинонд тоглосноор Монголкинонд орж ирсэн тэр цагаас хойш олон арван жилийг ардаа хийсэн кино найруулагч Ц.Цэрэндоржийн уран бүтээл, уран бүтээлийн нь жаргал зовлонг өнөөдрийн өндөрлөгөөс харвал нэгэн сонин түүх дурайна. Москвагийн БХК-ийн дээд сургууль дөнгөж төгсч ирсэн шижигнэсэн цовоо залуу, кино найруулагч Ц.Цэрэндорж, Л.Ванган багшийнхаа зөвлөснөөр зохиолч С.Цэрэнбалтавын "Нэгэн сумны учир" зохиолыг анх гардан авснаар уран бүтээлийн гараагаа урам зоригтой эхэлсэн. Гэвч анхны нь гараа тийм ч дардан шулуун байсангүй. Мэргэжлийн кино найруулагчийн уран чадвараар найруулсан энэ бүтээл нь "Их мэдэгч"-дийн санаанд нийцээгүйгээс хасагдаж тануулсаар нэр нь хүртэл өөрчлөгдөн "Цэргийн хүү" нэртэйгээр дэлгэцэнд гарсан. Яагаад ингэж үйлээ үзэв ээ гэвэл тухайн үедээ Монголд бараг анхны "Мелодрам" буюу баяр-гунигийн хослол, киноны гол дүр байлдагч Наваан (Д.Хишигт УГЗ), саальчин бүсгүй Цолмон (С.Догмид) нарын анхны хайр дурлалын баяр баясгалантай эхлэл ямаршуухан гунигт төгсгөл болж байгаа нь "Мелодрам"-ын шинжийг агуулсанд оршино. Энэ киног 40 шахам жилийн өмнө бүтээсэн гэхэд өнөөдөр ч байлдагч Навааны гарт байх сумны хонгиогоор хийсэн жижиг хонхны детальтай кадр нүдэнд үзэгдэх мэт болдог нь үнэхээр кино найруулагч Ц.Цэрэндоржийн уран чадварыг харуулсан нэгэн хэсэг яах ч аргагүй мөнөөсөө мөн. Уран бүтээлчид яльтай ялигүй бэрхшээлд шантардаггүй гэдгийг кино найруулагч Цэдэндамбын Цэрэндорж нотолсон. Түүний хоёр дахь бүтээл "Талын цуурай" киногоо яаж зовж бүтээсний нь бид сайн мэднэ. Учир нь кино лабораторид (плёнк боловсруулах цех) байсхийгээд "Талын цуурай"-н материал гээд бараг хоёр жил гаруй угаалгаж (боловсруулж) байж арайхийж 1969 онд дэлгэцэнд гарч билээ. Энэ тухайгаа Ц.Цэрэндорж: -Төрийн шагналт Л.Ванган багшийн "Талын цуурай" зохиолоор 13 бүлэг уран сайхны кино хийлээ. Уг киноны анхны хувийг бүрэн хэмжээгээр нь үзэж алга ташин хүлээн авсан. Гэтэл хэн нэгэн түшмэлийн санаанд таараагүй юм уу 16 удаа хайчлуулж тайруулж байж зургаахан бүлэг кино ухаантай юм үлдсэн юм даа гэж харамсан ярьдаг. Дашрамд "Алтны дэргэдэх гууль шарлана" гэгчээр Монгол киноны бүх уран бүтээлчид миний сайн танилууд, уран бүтээлийн найзууд билээ. Ц.Цэрэндорж манайхаар ирж хүүхдүүдийнхээ багш миний журамт хань М.Цагаан агсантай уулзаж хүүхдийнхээ хичээл сурлагын талаар зөвлөгөө авах зуур бид хоёр ч уран бүтээлийн яриа өрнүүлдэг. 1982 онд Ц.Цэрэндорж бид хоёр миний "Байлдааны даалгавар кино зохиолыг манайд (анх төрийн шагналт УГЗ Б.Сумхүү гуай уншиж, өөрөө кино хийнэ гэж байсан) кино болгохоор ярилцаж, тэрээр кинонд холбогдох материал хэрхэн цуглуулж байсан тухайгаа "Би Банзрагчийн "Халх гол"-ыг уншлаа. Тэр талх зөөдөг жолоочийн будилж байгаа хэсэг их сонирхол татлаа. Бидний зохиол үүнээс санаа авч хүүхдийн явдлыг илүү адал явдалтай болгож өгөх, эсвэл дайны хажуугаар фронт руу явсан хүүгийн эрэл болж "паник" болж байгаа зэрэг зүйл хийж өгвөл тун зүгээр. Би урьдаар сайн бясалгаж, дараа нь чамд хүндхэн даалгавар өгнө" гэлээ. Ц.Цэрэндорж юм л бол Ванган багш тэгсэн, ингэсэн гэж ярих их дуртай. Энэ удаа ч багшаасаа юу сурсан тухайгаа орхисонгүй. Ванган багш зохиолоо яаж хайрцагладаг аргыг надад зааж өгсөн юм гэх зэргээр бид хоёрын хооронд уран бүтээлийн халуун яриа цөөнгүй өрнөнө. 1983 оны өвөл Ц.Цэрэндорж Д.Нямаагийн "Багын найзууд" зохиолоор кино хийх болсноо надад ярьж, найруулагчийн зохиол хийхээсээ урьд эх зохиолоо намайг уншиж, санаа оноогоо хэлээрэй гээд үлдээлээ. Дараа нь би, зарим нэг санаагаа зохиолынх нь хуудсанд бичиж өгч билээ. Кино найруулагч Ц.Цэрэндорж "Цэргийн хүү"-гээр уран бүтээлийнхээ гарааг эхлэн "Талын цуурай", "Гул Аранжин", "Багын найзууд", "Намрын халуун өдрүүд" (телевизийн найруулагч Долгор агсны хамт) кинонуудын ерөнхий найруулагчаар ажилласнаас гадна "Өглөө", "Хонины найр", "Суварган цэнхэр уулс", "Тууврын замд", "Тэмдийн оч" зэрэг уран сайхны кинонд хоёрдугаар найруулагчаар ажилласан. Нэг удаа кино үйлдвэрийн хашаанд "Намрын халуун өдрүүд" киноны зураг авч байхад, Төрийн шагналт зохиолч С.Удвал гуай ирж найруулагч Ц.Цэрэндорж, Долгор нартай зургийн талбай дээр уулзаж ярилцаж байх үеийн нь зургийг авах аз надад тохиож билээ. Ц.Цэрэндоржийг кино найруулагч гэхээсээ "Сэлэм Тогмид" гэхэд л хот хөдөөгүй, хөгшин залуугүй андахгүй. Энэ дүрээ хэрхэн бүтээсэн тухайгаа Ц.Цэрэндорж: "Төрийн шагналт, ардын жүжигчин Д.Жигжид гуайн "Өглөө" кинонд хоёрдугаар найруулагч хийж байхдаа Тогмидын дүрд тоглуулахаар би 70-аад хүний проб авахад алиныг нь ч хүлээн аваагүй, Тогмидгүй л байлаа. "Өглөө" киноны зураг авалт хүрээний захын зургаар Дамбадаржаад эхэлж байтал Лодой гуай (Лодойдамба), Л.Ванган багш, Ч.Чимэд нар ирж зураг авалтын ажилтай танилцах зуураа Ванган багш гэнэт "Тогмидод Цэрэндорж тоглоно. Угтаа наад дүрийг чинь би чамд зориулж бичсэн юм. Юуны төлөө би чиний багш чинь билээ. Ганц наад дүрдээ тоглочих" гэж тулгах, хүсэх өнгөөр надад хэлсэн. Би ч шууд тоглож "Сэлэм Тогмид" гэдэг дүрийг босгосон нь намайг олны танил болгосон. Энэ бол Ванган багшийн минь ач. Уг нь энэ киноны нэр нь "Хэн хэлсэн бэ" гэдэг нэртэй байсан юм шүү дээ гэх нь цаанаа л нэг юм хэлэх гэсэн хэрэг болов уу. Олон жилийн дараа буюу өнгөрсөн зуунд "Байлдааны даалгавар" (1985 он), "Их замын тоос" (1985 он) зэрэг кинонд тоглосон. Энэ хүний кино найруулагчаас гадна жүжиглэх агуу их авьяасыг нөхөд нь хэрхэн үнэлж байсныг сонирхуулахад, Монголын анхны гурвал "Тунгалаг Тамир" киноны ерөнхий оператор Д.Баттулга агсан: "Цэрэндоржийг би л хувьдаа найруулагчаасаа илүү жинхэнэ байгалиас заяасан ховор авьяастай жүжигчин гэж боддог. Ялангуяа "Сэлэм Тогмид" нүдэнд харагдаад байдгийм" гэж хэлсэн нь Ц.Цэрэндорж зөвхөн кино найруулагч төдийгүй хүний сэтгэлд хүрсэн агуу том жүжигчин гэдгээрээ алдрын титэм өмссөн хүн. Ц.Цэрэндорж, харин баримтат кино нэг их олныг найруулаагүй байх. Миний мэдэх л Ч.Гомбын "Залуусын ая дуу" баримтат киног Д.Ичинноровтой хамт хийсэн шиг санагдана. "Чөлөөт уран бүтээлч" болсноос нь хойш Цэдэндамбын Цэрэндоржтойгоо бараг уулзаагүй. Төрд биш ч түмэн олондоо алдаршсан ийм нэгэн сайхан уран бүтээлч маань уулыг цас, эрийг нас гэгчээр цагийн эрхээр өтөлсөн ч дэлгэцэн дээрх нэрээрээ мөнхөрсөөр Халхын уудам нутгийнхаа альхан талдаа яваа юм бол доо хөөрхий. 
Аруухан овогт Пагмын ДАШХҮҮ 

