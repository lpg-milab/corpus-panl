№215 (17118)   
1988 оны есдүгээр сарын 7.
ОРОН НУТГИЙН МУЗЕЙ

<< Төв, орон нутаг дахь музей, кабинетыг өргөтгөн тохижуулах, тэдгээрийн үзмэрийг баяжуулан үйлчилгээг сайжруулах, түүх, соёлын дурсгалт зүйлийг сурвалжлан Бүртгэх, хамгаалах, сэргээн засварлах ажлыг хэтийн чиглэлтэй зохиож байхыг >> Ардын Их Хурлын чуулганаас онцлон заалаа. 

Өнөөдөр манай орны бүх аймаг, хот, 200 шахам сум, нэгдэл, сангийн аж ахуй, зарим яам, дээд сургууль, эрдэм шинжилгээний байгууллага, үйлдвэрийн газарт салбарын чиглэлээр музей, кабинет ажиллаж байгаа нь соёл түгээх үйлсэд ихээхэн ач холбогдолтой бололцоо нөөц юм. 

Дундговь, Увс, Сүхбаатар, Ховд аймгийн музей байгалийн баялаг, түүх соёлын ховор нандин зүйлийг эрэн сурвалжилж, сан хөмрөгөө баяжуулахын зэрэгцээ шинжлэх ухаан, гэгээрлийн ажлыг олон хэлбэрээр зохиодог болж, << Ням гаригийн клуб >> ажиллуулж, хөдөлмөрийн тэргүүний сайчууд, ахмад зүтгэлтнүүд, ардын хувьсгалын партизануудтай уулзалт хийх, нүүдлийн бэсрэгхэн үзмэр, үзэсгэлэнг хөдөөд аялуулах зэргээр санаачилж байна. Төв аймгийн музей өдрийн дэлгэцийг ашиглан баримтат кино гаргах, хөнгөн маягийн гэрэлт самбар, диафильм, өнгөт слайдын цуглуулга, ан амьтны дуу авианы бичлэгтэй >> болж түүнийгээ үзмэр, сурталчилгаанд өргөн ашиглаж байна. 

Архангай, Баянхонгор, Төв, Өмнөговь аймагт байгалийн музей нээж, Хөвсгөл аймагт зэрлэг амьтдыг гаршуулан нутагшуулж амьтны хүрээлэн байгуулах санаачилга гаргасан байна. Хэнтий, Архангай, Өвөрхангай аймгийн нам, захиргааны байгууллага багагүй хөрөнгө зарж угсаатны зүйн бие даасан музей байгуулснаас гадна Ховдын Манхан, Дорнодын Дашбалбар, Сүхбаатарын Сүхбаатар, Архангайн Жаргалант, Өмнөговийн Цогтцэцэний зэрэг олон сум, нэгдэл орон нутгийг судлах музей, кабинеттай болжээ. 

Орон нутгийн музей, кабинет тооны хувьд олширч байгаа нь сайн хэрэг боловч тэдгээрийг шинжлэх ухааны үндэстэй зохион байгуулан, үзмэр цуглуулга, сан хөмрөгийг бүртгэл тооцоо сантай, тайлбар судалгаатай болгон зөвхөн сонин зүйл хадгалан цуглуулах бус харин хөдөлмөрчдөд мэдлэг, хүмүүжил олгох, соёлжиход нь туслах, танин мэдэх, гэгээрэх боловсроход нь хэрэгтэй ажил тогтмол зохиодог байх ёстой. 

Музей бол хадгаламжийн газар биш учраас үргэлж боловсронгуй болж, нийт хөдөлмөрчдийн хүртээл, хэрэгцээнд идэвхтэй үйлчилдэг байвал зохино. Өнгөрсөн онд орон нутгийн музейн үзмэрийн эд өлгийн 20 хүрэхгүй хувийг нүүдлийн байдлаар нийтэд үзүүлснээс гадна Дархан, Булган, Хөвсгөл аймгийн нийт хүн амын дөнгөж 7 - 20 хувь музей үзсэн нь тэдгээрийн ажиллагаа, өгөөж бас л хангалтгүй байгаагийн баримт мөн. 

Манай ард түмний оюуны баялгийг хуримтлуулдгийн хувьд музейн үзмэр ховор нандин үнэ цэнтэй зүйлээр баян тул тэдгээрийг хадгалах, хамгаалах, сэлбэн засах, арчилж, тордох ажлыг ч зохих ёсоор хийж, ховор зүйлийг нарны гэрэл, чийг, тоос шороо, элдэв хортонгоос хамгаалж, халуун, хүйтний тохируулгыг ч зохих ёсоор анхаарч, өнгө үзэмж алдах, өгөрч муудах, хортон шавьжид идэгдэх, алдагдаж үрэгдэхээс хамгаалах үүргээ музейн хамт олон онцгой хариуцлагатай хэрэгжүүлэх ёстой. 

Орон нутгийн музейн үзмэр цуглуулга, түүний тогтолцоо бүрдэл, хадгалах арга зүй, эд өлгийн бүртгэл тодорхойлолт зэрэг чухал ажилд судалгаа шинжилгээний арга нэвтрээгүй, төвөөс үзүүлэх мэргэжлийн болон арга зүйн туслалцаа ч эрс үгүйлэгдэж байна. Музей удирдах газарт арга зүйн хэлтэс орон тооны эрдэм шинжилгээний ажилтантай мөртлөө зөвхөн мэдээ, гүйцэтгэл шаардаж, тайлан гаргах, цаг үеийн чанартай үзэсгэлэн байгуулах, зааж зааварлах төдийхнөөр голлодог байдлыг өөрчилбөл зохино. 

Орон нутгийн музейн эрхлэгчдийн 60, тайлбарлагчдын 90 гаруй хувь дунд боловсролтой, сан хөмрөгийн эрхлэгчдийн 70 хувь бага боловсролтой байгаа нь соёл гэгээрлийн ажлын нэг чухал түшиц газрыг боловсрол сайтай шилдэг боловсон хүчнээр хангах талаар БНМАУ-ын Соёлын Яам ихээхэн хүч чармайлт тавих шаардлагатайг харуулж байна. 

Орон нутгийг судлан сурталчлах музей, кабинет нь тухайн нутгийнхаа эдийн засаг, соёл, нийгмийн амьдралд гарч байгаа өөрчлөлт, шинэчлэлийг бүх талаар тусган сурталчлахын зэрэгцээ нутаг орны түүхийг судлах, ардын язгуур урлагийн өв уламжлалыг сурвалжлах эрдэм шинжилгээний ажил, үзэсгэлэн гаргах, гэгээрлийн арга хэмжээ зохион байгуулах зэрэг өргөн хүрээтэй, баялаг агуулгатай үйл ажиллагаа өрнүүлж байвал зохино. Үзэгчид хэзээ орж ирэхийг идэвхгүй хүлээж суух биш харин үзмэрээ тойруулан хөдөлмөрчдийн хүсэл сонирхолд нийцсэн шинжлэх ухаан, гэгээрэл, сурталчилгааны олон хэлбэрийн ажил зохиох үүргээ дүүрэн биелүүлэх ёстой. 

Манай орны гадаад харилцаа улам өргөжиж, зочин гийчин, жуулчдын тоо жилээс жилд нэмэгдэж байгаа өнөө үед тэдэнд улс, аймаг, сум, орныхоо хөгжил дэвшил, түүхэн замналыг мэдлэгтэйгээр, чадварлаг сурталчлахаас гадна танилцуулганаасаа эхлээд эвхмэл хуудас, ил захидал, марк, дугтуй, энгэрийн тэмдэг, өнгөт гэрэл зураг тэрчлэн богино хэмжээний баримтат кино хүртэл бий болгох шаардлагатай юм. 

Орон нутагт ажиллаж байгаа адил төстэй музейг өөр өөрийн өнгө төрхтэй, нутгийн зан заншил, ахуй нөхцөл, онцлогт тохируулан төрөл чиглэлээр ялгавартай, өвөрмөц нүүр царайтай болгох, түүх археологийн олдвор, геологийн эрэл хайгуулаар илэрсэн ашигт малтмалын дээжсээр сан хөмрөгөө баяжуулах талаар санаачилга гаргах нь чухал юм. 

Манай социалист байгуулалтын үйлсэд жинтэй хувь нэмэр оруулсан хөдөлмөрийн баатар, сайчууд, эрдэмтэн, зохиолч, нэрт уран бүтээлчид, сод хүмүүсийн уламжлал, замналыг сурталчлах, түүх, соёлын ховор нандин зүйлсээр музейн сан хөмрөгийг баяжуулах, нийтийн хүртээл болгоход Соёлын сан, уран бүтээлийн эвлэл, холбоод, Соёлын Яам, Шинжлэх ухааны Академи, холбогдох бусад байгууллага хамтран нам, захиргаа, улс, олон нийтийн байгууллагын туслалцаатайгаар орон нутгийн музей, кабинетуудын үйл ажиллагаа, үзмэрийг баяжуулан боловсронгуй болгоход хамтын чармайлт, санаачилга гаргах нь чухал байна. 

