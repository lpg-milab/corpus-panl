Амьд үлдсэнд нь хайр энэрэл түгээхсэн

Их хот амрах цагаар орон гэртээ тайван нойрсож байсан нэгэн гэр бүлийн гэж болох зургаан халуун амь галд шатан нас барсан аймшигт явдал гарсан билээ. Их хотын олон иргэний амьдрал хөдөлгөөний хэрээр ахуйн осол гамшиг олон гардаг ч нэг дор зургаан хүн эндсэн нь гамшигт тооцогдох тохиолдол байлаа. Тэдний дунд орчлонд мэндлээд тавхан хонож байсан бяцхан хүү байсан. Бас хоёр дахь хүүхдээ хүү байсанд нь баясан амьдарч, чихэнд нь Хүслэн хэмээн шивнэсэн 24 настай идэр залуухан аав ээж байсан. Айлын эзнийг А.Батням гэдэг аж. Энэ үйл явдал өнгөрсөн долоо хоногийн пүрэв гаригийн өглөө Сонгинохайрхан дүүргийн зургадугаар хорооны нутаг дэвсгэрт гарсан билээ. Талийгаачдыг хойтын нь замд үдэн өнгөрүүлэх хугацаа даваа гаригаар эцэс боллоо.
Оршуулах ёслолын дараа талийгаачдын ар гэрийнхэн өчигдөр Гандантэгчинлэн хийдэд ном уншуулж, өнөөдөр тэндхийн лам нарт манз барих бэлтгэлээ базаасан байв. Талийгаач А.Батнямын ахын зөвшөөрснөөр тэдний гэр бүлийн дунд ортол ээж нь уруулаа өмөлзүүлэн мэгшсээр байна. "Ээжийнхээ гар хөлийн үзүүрт гүйсээр байгаад сайхан хоол унд хийдэг байлаа..." гэж өгүүлэх түүний нүдэнд хүүгийн нь амьд ахуйдаа ачилж жаргаасан бүх л үйлдэл харагдсаар байгаа нь дамжиггүй. Тэрбээр олон зүйлийг яримаар байгаа бололтой. Магадгүй, чангаас чанга хашгиран цурхиран уйлмаар их нулимс хоолой дээр нь харлан тээглээд байна уу гэлтэй харагдсан билээ. Талийгаач А.Батням Цагдаагийн академи төгссөн нэгэн байна. Тийн Дэнжийн мянга орчимд цагдаагаар ажиллаж байхдаа эхнэр Октябртуяатайгаа танилцжээ. Тэд нас чацуу, 1984 оны залуус. Амьдралаа холбосноос хойш тун удалгүй Бельги явах болсноор Хөдөө аж ахуйн их сургуульд сурч байсан эхнэр нь бараг төгсөхийнхөө даваан дээр сургуулиа орхиод, ханьтайгаа дөрөө нийлүүлэн одсон тухай өдгөө гэр бүлийнхэн нь өгүүлж байна. Айлын том охин Октябртуяа дүү нартаа тусалж дэмжихийг хичээх сэтгэл тээхийн хэрээр А.Батням хадам талдаа элэгтэй хүргэн байсан аж. Талийгаач эмэгтэйн БНСУ-д ажиллаж байсан дүү одоогоос хоёр сарын өмнө авто осолд орж хүндээр бэртсэн юм билээ. Тэгээд сахиж, эмчлүүлэхээр аав нь Сөүл рүү явсан үеэр энэ золгүй явдал болжээ. Талийгаач А.Батнямын хадмын талаас хотод ойрын төрөл садан байхгүй шахам. Сая ажил явдлаар хадам ээжийнх нь төрсөн дүү нар нь Сайншандаас иржээ. Тэрбээр Дорноговийн хүн аж. Эхээс наймуулаа бас айлын том охин юм билээ. Энэ бүхнийг талийгаач А.Батнямын гэр бүлийнхний дотор сонсч суусны зэрэгцээ ах нь болох А.Баттулгын хүүрнэхийг тэмдэглэн авав. -Та энэ айлын том нь юм аа даа? -Үгүй ээ, би дээрээ нэг ахтай, айлын хоёр дахь хүү. Гурван хүү, ганц охинтой айл даа. Ийм айхтар осолд өртөөд нас барчихаж байгаа дүү минь манай отгон. Маш их тэмцэлтэй, амьдралынхаа төлөө хүн шиг явж ирсэн хүү. Залуу хүн гэхэд би дүүгээ нэг удаа архи ууж үзсэн болов уу гэж боддог юм. Гэр бүлийнхэндээ нэг ч удаа согтуу хөлчүү харагдаж үзээгүй. Тамхи ч татдаггүй. Өвөл ч байсан хамар дээр нь хөлс бурзайчихсан явдаг. Үүдэн нэг шүд нь багахан хугарчихсан юм. Тэр шүдээ гаргачихаад л нүдээрээ инээмсэглэсэн, чөлөө завгүй амьдрал ахуйгаа хөөсөн тийм сайхан дүү минь байлаа. Зүс царай нь яг над шиг. Надтай их адилхан гэдэг байсан юм. Дүү минь том, өсгөлүүн сайхан биетэй залуу байсан. -Түүнийг эхнэртэйгээ Бельгид амьдарч байгаад ирсэн гэж мэдээлэгдсэн юм? -Миний ганц охин дүү бол энэ нас барчихаж байгаа дүүгийн яг зулай дээр нь гишгэж төрсөн. Энэ зовлон тулгарахад эхээс төрсөн бидний дундаас илүү их эмгэнэж, ядарч яваа нь ганц дүү охин минь. Дүү охин нөхрийн хамт, талийгаач дүү эхнэрийн хамт Бельгид гарч ажиллаад энэ жил л ирж байгаа юм. Улсын баярын өмнөхөн талийгаач дүү эхнэрийн хамт ирсэн. Нөгөө хоёр нь бүр есдүгээр сар гаргаж ирсэн юм аа. Манайхан гадаадад гарч ажиллана гэдэг хар ажил хийж л таван төгрөг цуглуулах зорилго тээнэ шүү дээ. Эрэгтэй дүүгээ нутагтаа ирнэ гэхэд нь манай гэр бүлийнхэн бараг тэндээ жаахан суурин байсан нь дээр юм биш үү гэж захиж байлаа. Тэгээд хоёр дүү маань энд, эх орондоо амьдрахыг илүү чухалчилсан. "Борооны дараахь солонго" нэртэй компани байгуулаад дөнгөж нэг дэлгүүр ажиллуулж худалдаа эрхэлж эхэлсэн нь энэ. Ханын материалд худалдаж авсан байшингаа өргөтгөж, хоёр давхар сууц болгосон. Нийтдээ таван өрөөтэй. Ер нь бол цаашдаа гадаад худалдаа эрхлэх бодолтой явсан шиг билээ. -Улсын баярын өмнө ирсэн хүмүүс сая хоёр дахь үрийнхээ зулайг үнэрлэсэн гэхээр бэр тань Бельгиэс давхар биетэй ирсэн юм байна? -Тийм ээ, дүү нар минь Монголоос явахдаа анхны хүүхдээ төрүүлчихээд бараг хоёр сартай байхад нь орхиод явсан. Тэдний том охин гурван настай байсан юм шүү дээ. Энэ сарын 10-нд бэр маань төрж, эмнэлэгт гурав хоноод гэртээ гарч хоёр дахь хоног дээрээ л золгүй явдалд өртчихөж байгаа нь энэ. Миний ажил байнга л урагш, хойшоо явна. Энэ гал түймэр гарахын өмнөхөн Улаанбаатараар дайрч урагшаа явахад дүү маань гэр бүлдээ шинээр мэндэлсэн хүүгийнхээ тухай, түүндээ нэр өгснийгөө утсаар яриад л... 
-Гал гарсан үйл явдлыг та нар хэзээ анх мэдээ вэ? -Гал гарсны өглөө мэдсэн. Одоо ч ээж маань, охин дүү маань, манай хамгийн том ах нар маш хэцүү байна. -Энэ олон хүн осолдож эндсэн явдалд төр, захиргааны байгууллагуудын зүгээс их тусламж дэмжлэг үзүүллээ, оршуулгын зардлыг даалаа гэхчилэн мэдээлэл бас цацагдсан юм? -Нийслэлийн Засаг даргын Тамгын газрын ажилтан бидэнтэй уулзаж "Хүсэх зүйлээ албан бичгээр илэрхийл. Тэр бүхнийг тань олгоё, шийдвэрлэе..." гэхчилэн хэлсэн. Тэр үед ухаантай ухаангүйн дунд явсан болохоор ийм, тийм юм хэрэгтэй, дутуу гуцуу гээд тоочоод суух завдал бидний хэнд ч байгаагүй ээ. Дүүрэг, хорооны зүгээс байнга холбоотой ажилласан. Бид телевиз үзэх, сонин унших ч боломжгүй л эмгэнэж, ажил явдал хөөцөлдлөө. Хүмүүсийн ярьснаар төр, захиргааны байгууллагуудаас мөнгөн туслалцаа авсан гэхчилэн яригдаж байна. Мэдээллийн хэрэгслээр л тэгж яригдсан юм гэсэн. Бидэнд мөнгөн туслалцаа үзүүлсэн тохиолдол байхгүй ээ. Ажил явдлын үеэр Иргэний бүртгэл мэдээллийн улсын төв маш хүндэтгэлтэй хурдан шуурхай ажиллаж бичиг баримтын асуудлыг шийдвэрлэж өгсөн. Хэрэв тэгээгүй бол талийгаачдын алтан савыг нээсэн лам даваа гаригт оршуулах ёстойг хэлсэн. Осол гамшиг пүрэв гаригт гарсан болохоор албан байгууллага ажиллах ганцхан баасан гаригт л бүх зүйлийг амжуулах шаардлага тулгарсан. "Буян" компани гэхэд зургаан хүнийг оршуулах зардлыг 50 хувиар хөнгөлсөн. Бас Зүүнхараагийн төмөр замын депогийн хамт олон тусалсан. Аав, ээжийн, бидний өөрсдийн хамт олон болж, ханилж нөхөрлөж явсан хүмүүс их тус боллоо. Дүү минь ч олонтойгоо сайхан амьдарч явсан юм байна. Найз нөхөд нь их ирж, очсоон. Яахав, бид нэгэнт нас барсан, хэзээ ч учирч золгохгүй болсон дүүгийнхээ хойноос дахиж буян хийж чадах биш хэн нэгнээс мөнгө төгрөг харахгүй ээ. -Таны аав, ээж одоо хаана амьдардаг вэ? -Аав, ээж минь надтай цуг Зүүн хараад амьдардаг юм. Би нааш цааш ирж очин байдаг л даа. Аав, ээжийгээ эрүүл агаартай газар бас саалийн хэдэн үнээтэй тохинуулаад суулгачихсан. Хотод ирж хэдхэн хонохоороо толгой өвдөж, дотор муухайрлаа гээд л байдаг улс шүү дээ. Ер нь бол ээж эмнэлэгт сургуульд, аав ч сургуульд ажиллаж байгаад тэтгэвэртээ гарсан. -Уучлаарай, яг ослын талаар дахин тодруулахад дөрөв нь гэр бүлийн буюу таны дүү, бэр нар үр хүүхдийнхээ хамт эндчихсэн. Нөгөө хүмүүс нь ямар холбоотой болох, бас байшингийн дээд давхраас үсэрч амь гарсан хоёр хүү хэний хүүхдүүд байв? -Ямар ч байсан бэр төрчихсөн болохоор ээж нь буюу миний дүүгийн хадам асарч тойлоод цуг амьдарч байсан байгаа юм. Хүргэндээ тус нэмэр болж байж л дээ. Бас хадам ээжийн нь төрсөн дүүгийн хүүхдийн гуравхан настай бяцхан охин байсан. Тэгээд байшингийн дээд давхарт бэрийн маань хоёр бага дүү унтаж байж. Нэг нь зургадугаар ангийн нөгөө нь "Хүнсний технологийн коллеж"-ийн нэгдүгээр дамжааны оюутан. Одоо би энэ хоёр хүүхдэд их санаа зовж байна. Осол гарах хүртэл амьдарч байсан байшин нь миний аав, ээжийнх байсан юм. Дүүгээ Бельгид байх хугацаанд би байшин сууцыг нь хадгалсан. Ирэхээр нь "За, миний дүү аав ээжийнхээ байшин сууцыг яаж зарцуулж амьдарч төлөвшихөө өөрөө сонго..." гээд өгсөн. Дүү маань зарж борлуулаад Ханын материалд хашаа байшин аваад, дэлгүүр ажиллуулж байсан нь тэр. Чухам хашаа, байшинг нь авсан хүн хэдийнээс эндээ ирж сууна, тогтоно гэж ярьж тохирсон нь мэдэгдэхгүй байна. Тэр худалдсан хүнээсээ дүү маань буцааж хөлслөөд хадмуудыгаа суулгаж байжээ. Одоо тэгээд эмнэлэгт байгаа хоёр хүү орох оромжгүй, оочих аягагүй боллоо. Юу хүсэхийгээ албан бичгээр илэрхийл гэж байсан зохих албаны хүмүүст одоо л хандмаар байна. Нэгэнт миний сайхан дүү энэ хүмүүсийг хайрлаж, нэг тогооноос хоол идэж, тэвэрч тэтгэж явсан болохоор би энэ хоёр нялх хүүг бас бодохгүй байж чадахгүй. Тэдэнтэй өдөр бүр бөөрөөрөө нийлж суугаад, тус дэм болоод явна гэж юу байхав дээ. Тийм болохоор тодорхой хэмжээгээр энэ хоёр хүүд л гар сунгах боломж бий эсэхийг шийдвэр гаргах хэмжээний эрх мэдэл бүхий хүмүүсээр тодорхойлуулна гэж л бодож байна. *** *** *** Талийгаач А.Батнямын хадмуудын хөлсөлж амьдарч байсан байшинд очвол тавын таван хүний зураг тавьж, зул барьжээ. Залуухан эхнэр, нөхөр хоёр ууган охиноо дундаа тэвэрсэн зураг жаазгүй байна. Тэд ер бусын аз жаргалтай нүүр дүүрэн инээмсэглэх ажээ. Юм бүхэн үймж бужигнах энэ цагт бас нэг айлын аж амьдрал орвонгоороо эргэлээ. Харь оронд осолд орсон хүүдээ очих гэж орон гэрээ зарж гарын бэл, унааны зардал хийгээд одсон аав, ээж төрөөс юу ч гуйгаагүй. Боломж, хүрэлцээ муутай ч тэгж л явах ёстой юм шиг болохгүйгээ болгох гээд л зорьж явсан. Тэнд ч нэг нь үхэх сэхэхийн даваанд тулж, энд нэг нь хүүхэд төрүүлж тэднийгээ дэргэд нь байж энгэртээ тэврэх гэхдээ өрх гэрийн амьдралаа талаар нэг тарааж явдаг Монгол ахуй, бидний тарчигхан хэв шинжит амьдрал л харагдаж байна. Галд шатаж нүүр нүдгүй түлэгдсэн ч байшингийн дээд давхраас үсэрч амьд үлдсэн хоёр хүү ээжийгээ бас газар дээрх ганц эгчийгээ хань, үр хүүхдийн хамт галд үйж одохыг үзлээ. Үхсэний хойноос үхэж болдоггүй. Тэдний том нь болох нэгдүгээр дамжааны оюутан залуу түлэнхийгээ үл ажран уйлсаар хэвтэнэ гэсэн. Эмчилгээний журмаар бол унтах ёстой гэж эмч өгүүлбэл "Би хар дарж зүүдлээд унтаж чадахгүй байна..." гэсэн байна лээ. Дүүгийнхээ хайрлаж, тэвэрч тэтгэж явсан хүмүүсийн төлөө, амьд үлдсэн хоёр дүүд нь дэм болох сон гэсэн халуун сэтгэлийг дэмжиж, тусалж, ажил хэрэг болгоосой, эрх мэдэл бүхий шийдвэр гаргах хүмүүс нь. Амьд үлдсэнд нь хайр энэрэл түгээхээс өөр зам үлдээгүй байна. 
Б.ХАЖИДМАА
