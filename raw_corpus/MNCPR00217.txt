Хадгаламжийн банкны сураг алдарсан 2.4 тэрбум хаус болон хувирчээ

Хадгаламжийн банкнаас 14 тэрбум төгрөг сох дутаад байгаа. Дутаад байгаа ч гэж тус банкны ерөнхий нягтлан Ц.Чимидцэрэн тэргүүтэй нөхдүүд энэ их мөнгийг хувьдаа завшчихсан нь илэрч цагдаагийн байгууллагаар шалгагдаж яваа. МАХН-ын дэргэдэх МАСЗХ-ны тэргүүлэгч гишүүний нэг Ц.Чимидцэрэн, залуучуудын холбооны хурган дарга нарын хамт банкны багагүй мөнгийг гадны казинод алдчихсан гэж байгаа. Үүний зэрэгцээ Хадгаламжийн банкнаас өөр шалтгаанаар их хэмжээний мөнгө ор сураггүй, юунд зарцуулагдсан нь тодорхойгүй алга болсон байдаг. Тодруулбал, "Алтай констракшн" барилгын компанийн нэр дээр нэлээд их хэмжээний мөнгө гүйлгээнд гарсныг цагдаагийнхан тогтоож эхэлсэн мэдээлэл бий. Тус компанийн захирал Х.Бат-Эрдэнэ гэдэг залуу мөн л МАСЗХ-ы Удирдах зөвлөлийн гишүүн. Хотын ерөнхий архитектор М.Цэлмэгийн жолоочоор ажиллаж байсан энэ залуу гэв гэнэтхэн компанийн захирал болтлоо дэвшсэний эх үндсийг Ц.Ч-имидцэрэнтэй нөхөрлөснөөс үүдэлтэй гэдэг. "Алтай констракшн"-ы захирал Х.Бат-Эр-дэнэ банкнаас орж ирсэн мөнгийг цааш нь юунд зарснаа хүлээхгүй байгаа сурагтай.
Юунд зарсан нь тодорхойгүй, ямар ч баримтгүй алдагдсан гэх 2.4 тэрбум төгрөгийн араас нэхэн эрэн сурвалжилсан юм. Барилгын чиглэлийн энэ компани хэнд ямар хаус барьж буйг сонирхлоо. "Алтай констракшн"-ы вэб сайт руу орж үзэхэд "Бугат хаус" 2006-2007 оны хооронд баригдана гэсэн товчхон мэдээлэлтэй зураг байв. Захиалга хэдийнэ авагдсан гэснээс өөр мэдээлэл барилгын компанийнхан гаргасангүй. Энэ нууцлагдмал хаусны эрэлд гарч Төв аймгийн Зуунмод хот орох зам буюу Түргэний голыг өгсөөд хуучин Буга үржүүлэхийн сангийн аж ахуй байсан ам руу ороход "Бугат хаус" байв. Хотоос 40 км газар. Зургаан хаус баригдаж. Үүн дээр нэмж зургааг барих юм гэдэг мэдээллийг авав. Мөн гараашныхаа дээр жолооч нарын амьдрах байр сууц бас баригдаж байгаа аж. Мэддэг хүн олохоос бус багагүй төөрч байж очихоор сууриа тавьсан Богд уулын аманд байрлах эл хотхонд сахиул айлаас өөр хүн байхгүй байсан. Хаусыг сонирхож үзэж байтал гурван ч жип машин араас сүнгэнэлдэн давхилдан орж ирж таарав. Сахиул өвгөн "Манай эзэд ирж явна" хэмээн тэднийг заагаадхав. 55-33 УБГ, 30-50 УБО улсын дугаартай Ланд маркийн машинаас Ганцхудагт хоригдож байгаад батлан даалтаар гарсан "Алтай констракшн"-ы захирал Х.Бат-Эрдэнэ буугаад ирэх нь тэр. Тэрбээр хар шил зүүсэн байсан бөгөөд түүний хамт хаус сонирхохоор ирсэн бололтой цагаан дээлтэй туранхай нөхөр болон өөр зургаа, долоон харчуул байв. Тэд нэг байшинг онгойлгож дотогш орсон. Барилгын ажлыг хариуцаж буй Ганзориг гэх залуугаас дотогш орох зөвшөөрлийг хүстэл "Байж бай, захирал..." гэж хэлээд оруулсангүй. Нэг ч их удалгүй тэд гарч ирээд шууд машиндаа суун яаран одсон. Харин 06-30 УБС дугаарын "Пажеро" хөлөглөсөн Ганзориг гэх нөгөө залуу "Энэ хувийн хаус биш. Амралтын бааз. "Алтай констракшн"-ы барилга биш" гэх зэргээр асуух сөхөө ч өгөлгүй өөдөөс баахан загнаж ширүүлсэн. Мөн "Бугат хаус" гэж вэб сайтад байхгүй" гэж хэлээдхэв. "Алтай констракшн"-ы вэб сайтад юу байгаа үгүйг мэдэж байгаа гэх энэ хүн төд удалгүй "Энэ барилга "Алтай констракшн"-ых биш" гэх мэтээр эргэж буцсан юм ярьчихаад яваад өгөв. Зам зааж өгсөн тэр хавийнхан "Бугат хаус" гэж мэддэг юм байна лээ. Нэрээ нууцлахыг хүссэн эх сурвалжийн мэдээллээр энэ сууцууд МАСЗХ-ы томчуудын захиалгын байр аж. Чимидцэрэн, Занданшатар, Содбаатар, Бат-Энх, Бат-Эрдэнэ, Мөнхбат нар захиалга өгсөн эздийн нэг нь гэсэн мэдээлэл бий. Төлөвлөгөөгөөр нийт 12 хаус баригдах учиртай. Нэг хаус нь зуу хол давсан саяар баригдахаар төлөвлөсөн гээд бодохоор их л тансаг харш босох аж. Ирэх долдугаар сард барилгын ажил бүрэн дуусах ёстой гэнэ. Гэхдээ Хадгаламжийн банкны асуудал сөхөгдөн гараагүй бол шүү дээ. Аливаа барилгын ажил эхлэхэд гэрээ, төсөл байгуулахаас үнэ тохирох гээд мундахгүй олон ажил бий. Тэгтэл 2006 оноос эхэлсэн уг барилгын ажилд бэлэн мөнгийг дор дор нь тоолж өгөөд л лусын хаан шиг загнаад байсан байна. Гэтэл Хадгаламжийн банкны асуудал оволзоод ирсэн чинь нөгөө лусын хаан шиг байсан нь болиод барилгын ажил гэнэт зогсонги болж одоо бүр баригдахаа ч болиод эхэлсэн гэнэ. Хаврын сар шувтарч байгаа үед барилгын салбарынхан ажилдаа хэдийнэ орсон байхад "Бугат хаус"-ынхан бүгээд л. Ийнхүү ор тас сураггүй алга болсон 2.4 тэрбум төгрөг хэдэн хүний тансаг орд харш болохоор зэхэж байсныг цагдаагийнхан олж мэдээгүй биш. Харин мэдэхийн дээдээр мэдэж байгаа гэнэ лээ. Эрүүгийн цагдаагийн газрын хэдэн нөхдүүд өнөөх барилга дээр оччихоод чимээгүй буцаад яваад өгдөг гэсэн. Цаашид энэ барилга байшинг холбогдох газар нь анхааралдаа авахад илүүдэхгүй болов уу. Нэн ялангуяа Хадгаламжийн банкнаас алга болсон мөнгөний эрлийн үзүүрээ эндээс атгавал яасан юм бэ? 
Д.Цагаан 
