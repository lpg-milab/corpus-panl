№81 (16044)        
1985 оны дөрөвдүгээр сарын 4.
Их наадам, залуусын бүтээл

Лениний комсомолын санаачилгаар дэлхийн залуучууд оюутны XII их наадам энэ оны долдугаар сарын эцсээр социализм, энх тайвны бат цайз, найрамдал нөхөрлөлийн өлгий болсон аугаа их ЗХУ-ын нийслэл Москва хотноо болно. 

<< Империализмын эсрэг, эв санааны нэгдэл, энх тайван, найрамдлын төлөө >> дайчин уриа Москвагийн их наадмын гол үзэл санаа, утга агуулгыг илэрхийлж байна. Империалист харгис хүчний түрэмгий бодлогын уршгаар цөмийн дайны аюул хэзээ ч байгаагүй ихээр нэмэгдэж, улс түмний энх амьдрал, эрх чөлөө, тусгаар тогтнолд заналхийлж байгаа өнөө үед дэлхийн хүн амын тавны нэг нь болсон залуучууд, оюутны үүрэг хариуцлага асар их бөгөөд хамтын ажиллагаа, харилцан ойлголцох үйл явцыг улам эрчимжүүлж, дайны эсрэг, энхийн төлөө хүн төрөлхтний нийтийн тэмцэлд залуучууд жинтэй хувь нэмэр оруулах ёстой. Москвагийн их наадам социализмын орнуудын болон манай гаригийн дэвшилт залуу үеийнхний амьдралд онцгой ач холбогдолтой үйл явдал болох нь тодорхой. Одоо дэлхийн 150 гаруй орны залуучууд Москвагийн их наадамд оролцохоор бэлтгэж, үндэсний хороо байгуулан эрчимтэй ажиллаж байна. 

Манай орон даяар зөвлөлтийн баатарлаг ард түмэн, улаан армийн ялгуусан ялалтын түүхт 40 жилийн ой, дэлхийн залуучууд оюутны ээлжит их наадамд бэлтгэх үзэл суртал, улс төр, зохион байгуулалтын өргөн хүрээтэй ажил өрнөж, хөдөлмөр, сурлага, урлаг, спортын өндөр амжилтаар их наадамдаа бэлэг барих хөдөлгөөн залуучуудын дунд үүсэн гарч бүх нийтийг хамарлаа. 

Дэлхийн залуучууд, оюутны удаа дараагийн их наадамд амжилттай бэлтгэж, идэвхтэй оролцож ирсэн уламжлал ёсоороо их наадамд бэлтгэхэд манай залуучууд гавшгайлж, үндэсний хороо, аймаг, хотын салбар комиссууд улс ардын аж ахуйн салбаруудад ажиллаж байгаа залуучуудын дунд үзэл суртал, зохион байгуулалтын өргөн ажил зохиож байна. 

Их наадамд эрчимтэй бэлтгэж, дэлхийн хэмжээний чуулга уулзалтад шалгаран оролцохын төлөө манай залуучууд юуны урьд ажил хөдөлмөр, сурлагадаа шинэ дээд амжилт гаргаж, энх тайван, найрамдлын төлөө дэлхийн дэвшилт ардчилсан залуучуудын тэмцэлд бодитой хувь нэмэр оруулахыг эрмэлзэж байгаа нь зүйн хэрэг. Манай орны залуу үеийнхэн хөдөлмөр, сурлага, уран бүтээлээрээ шалгарсан 300 охид, хөвгүүд, хоёр зуу гаруй залуусыг их наадамд төлөөлөгч, жуулчнаар илгээх болно. 

<< Дэлхийн залуучууд оюутны XII их наадамд гавшгай хөдөлмөр, онц сурлага, уран бүтээлээ зориулъя >> уриан дор өрнөсөн социалист уралдааны сайхан дүнгээр, тэрчлэн германы фашизм, японы милитаризмыг ялсан түүхт ялалтын 40 жилийн ой угтсан ажлынхаа амжилтаар их наадам, түүхт ойг угтах залуучуудын өндөр эрмэлзлийг дэмжин, үр нөлөөтэй удирдан зохион байгуулж, улс ардын аж ахуй, соёлыг хөгжүүлэх VII таван жилийн төлөвлөгөөт зорилтыг амжилттай биелүүлэхэд түлхэц өгөх гавшгай хөдөлмөрийн уриа дуудлага болгон эрчимжүүлэх нь төв, орон нутгийн нам, ХЗЭ-ийн нийт байгууллагын өнөөгийн тэргүүн зэргийн зорилт болж байна. 

Өвөрхангай, Хэнтий аймаг, Улаанбаатарын оёдлын үйлдвэрийн нэгдэл, Анагаах ухааны дээд сургуулийн ХЗЭ-ийн гишүүд, залуучууд манай орны нийт ажилчин, малчин, сэхээтэн, оюутан залуучуудыг уриалж их наадам угтсан социалист уралдаанд гавшгай хөдөлмөрийн дайчин өндөр үүрэг аваад түүнийгээ амжилттай хэрэгжүүлж байгаа бөгөөд таван жилийн төлөвлөгөөг чанарын өндөр амжилтаар ханган биелүүлсэн Төв аймгийн Жаргалантын сангийн аж ахуйн тракторч М. Баяраа, Ховд аймгийн барилга угсралтын трестийн барилгачин М. Нямдаваа нарын зэрэг тэргүүний залуусын амжилт үе тэнгийнхэндээ уриа дуудлага болж байна. 

Аймаг, хот, сум, сангийн аж ахуй, үйлдвэр, соёлын салбарын нам, ХЗЭ-ийн байгууллага их наадам угтсан ажлыг улам эрчимжүүлэхдээ мал хаваржуулах төл хүлээн авч хорогдолгүй бойжуулах, хаврын тариаланг хугацаанд нь чанартай хийх, цаг үеийн бусад чухал ажлыг шамдан гүйцэтгэхэд анхаарлаа төвлөрүүлэх ёстой. 

Хөдөлмөрийн амжилтын салшгүй бүрэлдэхүүн хэсэг сурлага, урлаг, спортын ололтыг өндөр байлгахын тулд сурагч, оюутнууд хаврын шалгалтад сайн бэлтгэж, сэхээтэн залуучууд оновчтой санаачилга гаргаж, урлаг, утга зохиолын шилдэг бүтээл туурвих, тамирчид дээд амжилт тогтоохын чармайх ёстой. Залуу үеийнхэнд нам, ард түмний хувьсгалт дайчин, хөдөлмөрч уламжлалыг өвлүүлэхэд чиглэсэн << Дурсамж >> аяныг эрчимжүүлж, үр нөлөөгий нь дээшлүүлэх, дайны хор хөнөөлийг гүнзгий таниулах, эх оронч, интернационалч үзэл, монгол, зөвлөлтийн ард түмний найрамдал, ах дүү социалист орнуудын нөхөрлөл, хамтын ажиллагааны үр шимийг сурталчлах үзэл суртал, соёл хүмүүжлийн ажлыг ХЗЭ-ийн бүх шатны байгууллага өрнүүлж үүнд эвлэлийн хэсэг, үүрүүдийн ажлыг жигд чиглүүлэх хэрэгтэй. Их наадам угтаж ЗХУ, социалист хамтын нөхөрлөлийн бусад орны залуучуудын дунд зохиож байгаа баялаг хэлбэртэй ажлуудыг өргөн таниулж, туршлагаас нь суралцах их наадмын дэлхий дахины ач холбогдол, өнөөгийн үйл явцыг өргөн сурталчлах, империалист харгис хүчний элдэв явууллага, харш суртал нэвтрүүлэгт хажуу няцаалт өгөх, энх тайван намжмал байдлын төлөө ЗХУ болон ах дүү социалист бусад орон дэлхийн дэвшилт хүчний явуулж буй тэмцлийн утга агуулгыг тайлбарлан таниулах ажил их наадам угтсан арга хэмжээний хүрээнд эрчимтэй явагдах ёстой. 

Дэлхийн залуучууд, оюутны их наадамд шалгаран оролцох манай залуучуудын үндсэн гол болзол нь тэдний ажил хөдөлмөр, сурлага, урлаг, спортын бахдам амжилт учраас энэ зорилтоо биелүүлэхэд нь залуу үеийнхэнд тал бүрээр туслах талаар их наадамд бэлтгэх аймаг, хотын салбар комиссууд ажлаа чиглүүлэх, тэрчлэн комиссуудыг тодорхой удирдлага чиглэлээр хангаж. ажлыг нь үр дүнд хүргэх асуудал төв, орон нутгийн намын байгууллагын нэг чухал үүрэг мөн.

