№100(15749)
1984 ОНЫ ДӨРӨВДҮГЭЭР САРЫН 26
Оромдож болохгүй онц чухал ажил

Оролдож огтхон ч болохгүй онц чухал ажил бол мал оторлолт, малыг тогтвортой өсгөж, нэгжийн ашиг шимийг тууштай нэмэгдүүлэх үндсэн зорилтын хувь заяа эцсийн эцэст отрын үр дүнгээс шууд шалтгаалдаг учраас уг асуудал ингэж хурцаар тавигдаж байна. 

Малыг дээд зэргээр таргалуулж, нэгэнт авсан тарга хүчийг сайн тогтооход байнга бэлчээр сэлгэн оторлох илүү ашигтай байдаг юм. Гэтэл зарим сум, нэгдэл, намын анхан шатны байгууллага нэгдэлч, малчдыг зун, намрын болон өвөл, хаврын оторт сайн зохион байгуулж гаргах ажлыг урсгалд нь орхидгоос болж, тарга хүчээ гүйцэд аваагүй мал сүрэг байгалийн бэрхшээл тохиолдмогц олон тоогоор хорогдож байна гэж гавьяат нэгдэлчин, коммунист Т. Дагдан МАХН-ын XVIII их хурлын индэр дээрээс онцлон хэлж байж билээ. 

Хоньчин хүн хэзээ ч гэсэн өөрийнхөө биеийн амрыг харалгүй хониныхоо ая тавыг тааруулж, отор нүүдэл хийх нь чухал. Малчин хүн зун, намрын улиралд биеийн амраар мэрийж байгаад өвөл, хаварт нь зутарч зүдэрч сууж таарахгүй. Сайн маллавал муу мал гэж байхгүй, хонио муухан маллавал сайн мал гэж огт байхгүй. БНМАУ-ын хөдөлмөрийн баатар, төрийн шагналт, алдарт хоньчин С. Цогтгэрэл ийм зөвлөлгөө өгч байна. 

Отор нүүдэл сайн хийсээр малдаа жинхэнэ махан тарга авахуулж, цагийн бэрхийг зутрахгүй давдаг суурь, малчин сүүлийн үед улам олшров. Зөвхөн 1983 онд 33 мянган суурь оторт гарч, нийт малын 98 хувийг хамарчээ. Оторлосон малын 86. 7 хувь нь тарга хүч сайн авч, зөвхөн хавар, намрын жингийн зөрүү нь найман сая шахам хоньтой тэнцэх хэмжээнд хүрч, оторчдод 28 сая төгрөгийн нэмэгдэл хөлс олгожээ. 

Гэвч отрын ажлын зохион байгуулалт, чанар, өгөөж зохих шаардлагын хэмжээнд хараахан хүрэхгүй байна. Иймээс мал оторлох ажлын чанар, үр дүнг сайжруулахад тус болох зорилгоор << Үнэн " сонины газар 1984 оны отрын ажлыг шефлэн авч байгаа юм. Манай нийтлэл зохион байгуулалтын ажлын нэг гол чиглэл бол мал оторлодог тэргүүн туршлага, ашигтай шинэ үүсгэл санаачилгыг дэмжин дэлгэрүүлэх явдал юм. Юуны өмнө нөхөр Ю. Цэдэнбалжир 1981 оны 56 тоот албан даалгаварт дурдсанчлан << Бэлчээрийг зун, намрын улиралд богино хугацаанд сэлгэж ашиглах замаар суурь бүрийг нүүдэллэх хугацаа бэлчээр ашиглах маршруттай болгож, хөдөлмөрийн баатар С. Цогтгэрэлийн малыг бэлчээрт нь хотлуулан таргалуулдаг туршлагыг нэвтрүүлэх ажлыг эрчимжүүлэхийг эргэлт чухалд үзэж байна. Отрын аяны нийтлэл зохион байгуулалтын ажлын бас нэг чиглэл бол оршиж байгаа дутагдлыг илчлэн шүүмжилж арилгах, шийдвэрлэгдээгүй зарим асуудлыг шуурхай шийдвэрлэхэд олон нийтийн хүч анхаарлыг төвлөрүүлэх явдал мөн. Газар сайгүй амь бөхтэй байгаа, юуны өмнө арилгавал зохих хамгийн гол дутагдал бол отрыг оромдож, нүд хуурдаг явдал юм. Тухайлбал, хаваржаанаас зусланд, зуслангаас намаржаанд бууж, нутаг сэлгэснийг отор нүүдэл хийлээ гэж үздэг, бас зун, намрын дэлгэр цагт мал аяндаа ойр зуурын тарга тэвээрэг авч байгааг << отрын олз>> гэж дэвэргэн, өөрийгөө хуурч, бусдыг тайвшруулдаг ноцтой явдал нэлээд аймаг, сумын удирдах ажилтан, мэргэжилтний практикт байнга үзэгдэж байна. 

Түүнчлэн отрын гэр майхан ачаад хонь малаа алсын оторт гаргахаас түвэгшээж, малаа биш, биеэ оторлодог залхуу хойрго малчин ч байна. 

Иймээс МАХН-ын Төв Хорооны 1983 оны VII бүгд хурал << Урьд жилүүдэд тохиолдсон бэрхшээл, гаргасан алдаа дутагдлаа дэндүү амархан мартаж, түүнээсээ сургамж авдаггүй, малыг отроор таргалуулахад туйлын хариуцлагагүй хандаж байгаа удирдах нөхөд, мал аж ахуйн мэргэжилтэн, малчин олон байна. Хэнээр ч шаардуулалгүйгээр малаа оторлон таргалуулдаг хэдэн малчны сууриар үзлэг шалгалтын хүмүүсийг оруулаад манайд мал оторлох ажил ийм байдалтай байна гэж өөрийгөө болон тэднийг хууран мэхэлж, малаа зохих ёсоор оторлон таргалуулахгүй байгаа бусад малчдын урагшгүй дутагдлыг бүрхэгдүүлэн далдлахыг оролддог удирдах ажилтнууд ч байна>> гэж амьдралын үнэн байдлыг нухацтай онож дүгнэснийг мартаж болохгүй. Чухамдаа энэ заалт отрыг оромдож болохгүй гэсэн зарчмын шаардлагыг нийтлэг зорилт болгон дэвшүүлж байгаа юм. 

Өөр нэг ноцтой дутагдал бол мал оторлох ажлыг зөвхөн малчин, мал аж ахуйн мэргэжилтэн, сум, бригадын хариуцлагатан зэрэг цөөн хэдэн хүний үүрэг болгон явцууруулж үздэг явдал юм. Чухамдаа төл хүлээн авах, ургац хураах үеийнх шиг холбогдох бүх байгууллагын хүчийг мал таргалуулахад эрчимтэй дайчлан, улс орны хэмжээний том кампани болгож чадвал отрын үр ашиг мэдэгдэхүйц сайжрах бололцоотой юм. 

Гэтэл одоогийн практикаас үзэхэд, отрын ажилд хүн хүч, шаардлагатай бусад зүйлээр тусалж байгаа шеф албан газар, оторчдын майханд очдог урлагийн бригад, кино механикч, оторчин бүрийн хэрэгцээт захиалгыг хүлээн авч, нэр цохон тогтмол үйлчилдэг худалдаа, ахуйн үйлчилгээний цэг салбар, хэвлэл, шууданг нь байнга биечлэн хүргэдэг холбооны ажилтан байна уу гэвэл бараг байхгүй гэхэд хилсдэхгүй. 

Отрын ажилд ердийн унаа хөсөг ашиглахгүй, авто хөсгийн аяс дагах, малын тарга хүчний жинлэлтийг алдаг оног ёс төдий хийх, отор нэрээр зэргэлдээ суурь бригад, сумын өвөлжөө, хаваржааны нутгийг талхлах, зуны дэлгэр цагт өөрсдийн өвөлжөө, хаваржааны бэлчээрийг идүүлж, өвлийн хүйтнээр аймаг, сум алгасан нүүж зутардаг ноцтой дутагдлыг шийдвэртэй арилгахыг амьдрал шаардаж байна. 

Түүнчлэн мал оторлох ажил бол зун намрын зургаан сараар хязгаарлах ажил биш гэдгийг ч санах хэрэгтэй. Малаа гоц сайн таргалуулахын сацуу нэгэнт авсан даргыг баттай тогтоож, дараа жилийн ногоо цухуйх, хүртэл хур таргатай байлгахгүй бол отрын үр дүн талаар өнгөрнө. Иймээс мал оторлох, түүний үр дүнг хамгаалах нь тодорхой үе шаттайгаар жилийн турш үргэлжлэх, бух нийтийн хүч анхаарлыг төвлөрүүлсэн үлэмж хариуцлагатай чухал ажил мөн. 

