Алла Пугачева

Та Брежневийг мэдэх үү? Аан, Алла Пугачевагийн үед амьдарч байсан нэг улстөрч үү" гэсэн хошин яриа байдаг. Энэ бол зүгээр ч нэг үг биш.
Монголчууд бидний сайн мэдэх Оросын алдарт дуучин Алла Пугачева уран бүтээлээрээ өөрийн гэсэн онцлогтой, дууны урлагийн бүхэл бүтэн эрин үеийг бүтээсэн агуу эмэгтэй юм. Хэд хоногийн өмнөөс Оросын алдарт дуучныг дөрөв дэх нөхөр Филипп Киркоровоос салсан тухай Оросын хэвлэл мэдээллээр шуугих боллоо. Алла өөрөө дуучин Лолита Милявская руу утасдаж нэвтрүүлгээрээ дамжуулан энэ тухай албан ёсоор мэдэгдэхийг хүссэн гэнэ. Оросын "Жизнь" сонинд бичсэнээр санхүүтэй холбоотой асуудал нь салах шалтгаан нь болжээ. Филипп Киркоров "Чикаго" нэртэй мюзикл хийхдээ нэлээд хэмжээний хөрөнгө зарцуулсан байна. Харамсалтай нь энэ бүтээл түүний төлөвлөсөн шиг их хэмжээний ашиг орлого олсонгүй. Төдөлгүй банкууд түүнээс авсан зээлээ төлөхийг шаардсан гэнэ. Хамгийн гол нь Филипп Алла Пугачевагийн нэр дээр зээлээ авсан юмсанж. Харин салалтынхаа талаар "энэ салалт бол зөвхөн бичиг баримт дээр байдаг бүртгэлийг хүчингүй болгосон бөгөөд бид цаашдаа ч холбоотой байх болно" гэж тэдний хэн хэн нь мэдэгдээд байна. Хоорондоо бараг муужирмаар олон насны зөрөөтэй тэд 1994 онд Санкт-Петербург хотод гэрлэлтээ бүртгүүлж, мөн оны тавдугаар сард нь Иерусалимд очин үнэн алдартны шашны сүмд бурханы өмнө эхнэр нөхөр болцгоосон юм. Нэртэй хосуудыг салж байгаа тухай өнгөрсөн хавраас эхлэн хэвлэлүүд бичих болсон ч энэ оны гуравдугаар сард л тэд албан ёсоор гэрлэлтээ цуцлуулжээ. Харин хосууд энэ мэдээллээ нууцлахаар тохирсон байна. Тэр битгий хэл гэр бүлийн гэрлэлтийг бүртгүүлэх газрын ажилтнуудад энэ талаар үг дугарч болохгүй хэмээн анхааруулжээ. Алла үүнээс өмнө охин Кристинагийнхаа аав, Миколас Орбакас, найруулагч Александр Стефанович, продюсер Евгений Болдин нартай гэрлэж байсан билээ. Энэ эмэгтэйн амьдралын талаар янз бүрээр бичиж ярьцгаадаг. Харин багадаа маш ичимхий, зориг муутай охин байсан гэвэл хүмүүс бараг үнэмшихгүй байх. Алла 1949 онд дайны дараахан Москвад төрсөн. Түүний ээж Зинаида Архиповна Москваг хамгаалах тулалдаанд оролцож байжээ. Ээж нь охиноо авъяастай болохыг анзаарч таван настай байхад нь төгөлдөр хуур заалгахаар багш хөлсөлжээ. Удалгүй долоон настай Алла Ипполитова-Ивановагийн нэрэмжит хөгжмийн сургуульд элсэн орсон юм. Охин нь зуныхаа амралтаар тосгон руу явахад хүртэл араас нь төгөлдөр хуурыг нь аваачиж өгөн нэг өдөрт доод тал нь гурван удаа хөгжмөө давт гэсэн шаардлага тавьдаг байсан гэнэ. Аллаг 14 настай байхад нь Талдомын гутлын үйлдвэрийн борлуулалтын асуудал хариуцсан захирлаар ажиллаж байсан аавыг нь улсын хөрөнгө завшсан хэргээр гурван жил шоронд хоригдох ял оноосон байна. Гэвч түүний эцэг үлгэр жишээ байсан хэмээн хугацаанаасаа өмнө суллагджээ. Пугачевагийн нэг онцлог нь хөгжмийн маш сайн боловсрол эзэмшсэн явдал юм. 1981 онд Луначарскийн нэрэмжит театрын урлагийн дээд сургуулийн театрын найруулагч мэргэжлээр дүүргэсэн. 1974 онд Бүх Холбоотын эстрадын жүжигчдийн уралдаанд оролцож гуравдугаар байр зээлсэн нь амжилтад хүрэх анхны гараа нь байсан гэдэг. Тэр ердөө гурван минут үргэлжлэх нэгэн дууг дуулахдаа өөрийнхөө авъяас чадварыг бүхэлд нь харуулж чадсан байна. Үүнээс нэг жилийн дараа олон улсын "Алтан орфей" нэртэй эстрадын дуучдын уралдаанд оролцож бидний сайн мэдэх "Арлекино" дуугаараа тэргүүн байрны шагнал хүртжээ. Энэ дууг өмнө нь маш олон дуучин дуулсан боловч Алла шиг амьдруулсан дуучин байсангүй. Ингэж Пугачева нэрд гарсан түүхтэй. Түүнээс хойш өнөөдрийг хүртэл 50 гаруй жил дуулж нэр алдрын оргилоос буусангүй. Өөрийн ер бусын хувцаслалт, үсний засалтаараа шүтэн бишрэгчдийнхээ гайхлыг үргэлж төрүүлдэг. Түүний дуулсан дуунуудын ихэнх нь шилдэгт ороод зогссонгүй өөрийнх нь нэрийн хуудас болсон гэж хэлж болно. Түүнийг зөвхөн дуучин гэвэл маш том эндүүрэл болно. 1978 онд Пугачева "Дуулж байгаа эмэгтэй" нэртэй киноны гол дүрд тоглосон. Энэ кино нь үзэгчдийн зүрх сэтгэлд хүрсэн түүний бас нэгэн бүтээл байв. Алла мөн ая зохиодог. Тэрээр олон жилийн турш Борис Горбонос нэрээр дууны ая зохиодог байжээ. Борис Горбонос хэмээн хөгжмийн зохиолчийг хэн ч мэддэггүй, яагаад нуугддаг нь хүмүүсийн гайхлыг төрүүлж байсан гэдэг. Энэ талаар Аллагаас асуухад "Тэр хүн өвчтэй, хаашаа ч явдаггүй, хэнтэй ч уулздаггүй, уулзахыг ч хүсдэггүй" хэмээн тайлбарласан байна. Ингээд зохиосон дуу нь "Ая дуу" дууны уралдаанд түрүүлэхэд Алла аргагүйн эрхэнд бүх үнэнээ хэлжээ. 1995 онд Пугачева дахин тайзан дээр гарахгүй хэмээн мэдэгдсэн боловч үүнд хэн ч итгээгүй. Тэрээр олон түмний анхаарлын төвд байсаар байв. Одоо ч мөн адил. Харин ч сурвалжлагчид түүний ахуй амьдралыг илүүтэй ихээр сонирхох болжээ. Тэрээр ирээдүйн төлөвлөгөөнийхөө тухай ярих дургүй, дэлхийгээр аялж, хамгийн хайртай Цюрих хотдоо аль болох ойр ойрхон очихыг хүсдэг гэнэ. 1992 онд тэрээр "Алла" нэртэй фирм байгуулж "Алла" хэмээх сүрчиг үйлдвэрлэсэн. Хамгийн сонирхолтой тэр өөрийгөө од гэж боддоггүй гэнэ. Энэ тухайгаа сурвалжлагчид чухам юу гэж ярьсныг сонирхуулья. -Та од болсон гэдгээ хэзээ ойлгосон бэ? -Амьдралдаа энэ үгийг өөрөө өөртөө ч хэлж байгаагүй. Яагаад гэвэл бүх юм харьцангуй. Дэлхий даяараа чамайг мэддэг, гар дээрээ өргөж байвал жинхэнэ од гэсэн үг. Би од бол орон нутгийн шинжтэй, Оросынх байх. Нэг удаа намайг үзэгчид маш их хайрладаг гэдгийг мэдэрсэн. Ингээд л болоо. -Танд атаархах сэтгэл төрж байсан уу? -Үгүй. Гэхдээ заримдаа хар биш цагаахан атаархал төрдөг. Баруун Европын одуудад атаархдаг. Тэд олны танил болохын сацуу чинээлэг амьдрах боломжтой. Нэрд гарсан бол санхүүгийн хувьд өөрийгөө тэтгэх чадвартай болдог. Манайд ингэх боломж алга. Аятайхан юм идэж, хүний нүдэнд гайгүй харагдахыг бодно. Болдогсон бол мөнгө олох гэж явахаа болимоор байна. -Авъяас гэдэг шагнал уу, туршилт уу? -Энэ бол бурхны хишиг бөгөөд өөрийгөө илэрхийлэх боломж. Чи архинд толгойгоо мэдүүлэхгүй хөдөлмөрлөх юм бол хүмүүсийн зүрх сэтгэлд өөрийгөө ядахдаа хэсэг хугацаанд ч гэсэн үлдээх боломж. -Танд муу чанар бий юу. Түүнээсээ салах юмсан гэж боддог уу? -Энэ тухай бодоход хэтэрхий оройтсон байна. Одоо ийм чанараасаа салаад ч яах юм билээ... -10-20 жилийн өмнөхийг эргүүлэн авчрах боломж олдвол та юуг өөрчлөх вэ? -Би өнгөрсөн үе руу нэг хором ч эргэж очдоггүй. Хүсэхгүй байна. Өнгөрсөн үеийг санахыг ч хүсэхгүй байна. -Алла Борисовна Та үргэлж хөгжчимчин, хөгжмийн зохиолч, найруулагч хүмүүстэй гэрлэж байжээ. Яагаад нэг том бизнесмэн, эсвэл нэртэй улстөрчтэй гэрлээгүй юм бэ? -Гэрлэх ч юм бил үү, хэн мэдлээ. Алла өөрийнхөө амьдралын тухай хэд хэдэн ном бичсэн. Түүний дурлалын түүхүүдээс хамгийн дуулиантай нь яах аргагүй Филипп Киркоровтой учирсан түүх юм. Эхэндээ Филиппийг өөртөө огтхон ч халгаахгүй байсан Алла залуу эрийн завсар зайгүй довтолсон довтолгоонд нэг л өдөр автаж, түүнтэй гэрлэсэн гэдэг. Хэтэрхий олон насны зөрөөтэй ч Алла энэ удаагийн аз жаргалаа авч үлдэхийн тулд эмэгтэй хүний хувьд өөрөөсөө гарч болох бүх алхмыг хийсэн гэхэд хилсдэхгүй. Бүр хүүхэд хүртэл төрүүлэх оролдлого хийж байсныг нь бид мэднэ. Ухаалаг, эрч хүчтэй, асар өндөр нэр хүндтэй, баян чинээлэг энэ хатагтай одоо ч Оросын шоу бизнест хүчтэй нөлөөтэй хэвээрээ байна. Ажиглагчид энэ салалтын дараа Аллагаас илүү Киркоровт хасах оноо очно гэж үзэцгээж байгаа юм. 
Ю.Дэлгэрмаа
