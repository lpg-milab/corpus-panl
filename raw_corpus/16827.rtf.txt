№237 (16827)
1987 оны аравдугаар сарын 3.
Дүр - гол хэмжүүр

Уран сайхны бүтээлийн гол хэмжүүр нь уран дүр мөн. Дүрд амилуулсан үзэл санаа нь үзэгч олны сэтгэл санаанд сайн нөлөө үзүүлж оюуныг баяжуулж ой ухаанд нь хоногшин үлдэж. өнөө. хойч үеийнхнийг ард түмнийхээ хувьсгалч баатарлаг уламжлал эх оронч үзэл санаагаар хүмүүжүүлэхэд тус болж байх ёстой билээ. 

<< Уран бүтээл, амьдралын үзэгдлийг гүнзгий тусгаж чадахгүй, сэтгэлд хоногшин үлдэх нийтлэг яруу дур бүтээх нь ховор байгаа бөгөөд тулга тойрсон сэдэвтэй нэг загварын, тоочин нуршсан зохиолууд нэлээд гарч байна >> гэж намын XIX их хурлаас зааж тэмдэглэсэн билээ. Намын их хурлаас хойш жил гаруйн хугацаанд тайз, дэлгэцнээ гарсан бүтээлүүдэд сэтгэлд хоногшин үлдэх, үлгэрлэн дагуулагч нийтлэг дүр хэр зэрэг байна гэж тунгаан үзвэл тосны хувьд цөөнгүй кино бүтээж, жүжиг тоглосон боловч урлах ухааны өнөөгийн түвшинд бүтээсэн уран сайхны тод томруун дүр бас л үгүйлэгдсээр байна. 

Д. Батбаярын << Хайрыг хайрла! >> , Ц. Балдоржийн << Өв залгамжлагч >> , С. Жаргалсайханы << Буцах хаяг >> жүжгийн дүрүүд өнөөгийн хүүхэд, залуучуудын ёс суртахууны хүмүүжлийн чухал асуудалд олон нийтийн анхаарлыг хандуулахыг эрмэлзсэн боловч тэр бүрий оновчтой шийдэл олсонгүй. Орчин цагийн үзэгчдийн сэтгэл санааг эзэмдэж, тэдний амьдрал, ажил үйлсэд үлгэр дууриал болохуйц дүр бүтээж чадахгүй байгаагийн гол шалтгаан нь уран чадвар, өргөн мэдлэг, уйгагүй хөдөлмөр дутаж, арга барил, сэтгэлгээ хоцорсонд байна. Уран бүтээлчид социалист бүтээн байгуулалтын халуун цэгт очиж амьдрал судлах, өнөөгийн хүмүүсийн оюун сэтгэхүйд гарсан өөрчлөлт хувьслыг гүнээс нь ул суурьтай шинжлэн үзэхгүйгээр санаанаасаа ургуулан зохиож, хялбарчлан, загварчилж хийсвэр дүр бүтээх нь олонтаа байна. Тэрчлэн зохиолч, найруулагч, зураач, тайз чимэглэгч, жүжигчдийн хамтын ажиллагаа нэгдмэл чармайлт дутаж байна. Ялангуяа манай жүжигчид өнөөгийн ажилчин, малчин, сэхээтэн нартай уулзаж, өөрсдийн ирээдүйн баатрынхаа эх дүрийн үзэл бодол, хүсэл тэмүүллийг судлах, эрэл хайгуул хийх талаар санаа тавихгүй, зөвхөн зохиолын үгийг цээжилж, үйл хөдөлгөөнийг дамжуулах маягаар найруулагчийн гар харж, өнөөгийн хүмүүсийн дүр төрхийг загварчлан харуулж байна. Үүний улмаас амьдралаас тасархай, орчин цагийн хүний сэтгэл санаанаас хөндий, үнэмшилгүй баатрууд олширч үзэгчдийн ойр дотнын танил болж чадахгүй тэдэнд бүр заримдаа өрөвдөлтэй харагдахад ч хүрдэг байна. Үүний тодорхой баримт гэвэл " Нулимсны наадах инээд >> жүжиг, << Багын найзууд >> кино зэрэг тайз, дэлгэцийн бусад саарал бүтээлүүдийн олон дүр юм. Найруулагч нар дүрдээ тохирох жүжигчнийг шилж сонгох, жүжигчин нэг бүрт мэргэжлийн тусламж, зөвлөлгөө өгч, нягт хамтран ажиллах талаар бүтээлчээр хандаж чадахгүй байна. 

Кино найруулагчид өөрийн бодол баримтлалыг хүчээр тулгаж жүжигчдийн гаднахь төс, төрх байдлыг хэт шохоорхох зэрэг өнгөц зүйлээр хөөцөлдөж, цэцэрхэх, бүхнийг мэдэгчийн дүр үзүүлэх маягаар бүтээлд хандаж нэгэнт батлагдсан эх зохиолыг дур зоргоор өөрчилдөг байна. Төрийн хошой шагналт, зохиолч Д. Намдагийн << Хярааны хонхорт >> жүжгийн гол баатар нь жүжигчнээс өндөр уран чадвар, мэдлэг ухаан шаардсан гүн гүнзгий агуулгатай дүр бөгөөд " эх орондоо хайртай, улс орныхоо тусгаар тогтнолын төлөө тэмцэгч Цэрэнжавыг театрын тайзанд сайн бүтээсэн. Гэтэл уг жүжгээр хийсэн << Харуул занги >> кинонд жүжигчин нь дүрээ төлөвшүүлэн бясалгаж товойлгон гаргаж чадаагүйгээс гол баатрын оюун санааны ертөнцийг бүрэн дүүрэн нээж үзэгчдэд итгэл. үнэмшил төрүүлэхгүй харин ч киноны нэвтрэн гарах санаа, уран сайхны үнэмшлийг бүхэлд нь бууруулжээ. 

Найруулагч, жүжигчид зохиолын утга санаа, амьдрал, дүрийн судалгаа ул үндэстэй хийдэггүйгээс сайн зохиолыг ч саармагжуулах тохиолдол гарсаар байна. Сэхээтний нэр тор, ёс суртахууны асуудлыг хурцаар дэвшүүлсэн төрийн шагналт зохиолч С. Эрдэнийн << Хатуу тоглоом >> гэдэг жүжгийн сайн зохиолыг найруулагч, жүжигчид болчимгүй тоглож, хөнгөмсөг хандсан учраас орчин цагийн эрдэмтдийн сэтгэлгээний цар хүрээнд хүрч чадалгүй сэхээтний үзэл санаа, зан суртахууны зөрчлийг хэт бүдүүвчилж, дүрүүдийн хэв шинж, уран сайхны итгэл үнэмшлийг алдагдуулахад хүрчээ. Үзэгчдийн сэтгэл татах тайз, дэлгэцийн зохиол бүтээл ховор байгаа нь эх зохиолын чанар чансаатай шууд холбоотой байна. 

Үйлдвэрлэлийн сэдэвтэй зохиолуудын өгүүлэмж, зөрчил, тэмцэл нь ижил төстэй бие биеэ давтсан шинжтэй байна. Үйлдвэрийн хоцрогдсон дарга, шинээр ирсэн ерөнхий инженер ( << Шийдвэрлэх алхам >> , << Тойрох хуудас >> , << Галын урсгал >> ) , эсвэл удирдлагын зөвшөөрөлгүй яваад арга хэмжээнд орсон жолооч ( << Гэрлэж амжаагүй явна >> , << Нарны унага >> зэрэг нэг хэвээр хэлбэр төдий ихэр дүрүүд давтан давтан бүтээх өрөөсгөл хандлагаас уран бүтээлчид ангижрах хэрэгтэй юм. Тайз, дэлгэцийн дүрийг бүтээхэд шинэ сэтгэлгээ шинэ арга барил, зоригтой эрэл хайгуул хэрэгтэй байна. Жүжиг, киноны зохиолд чанарын эргэлт хийх талаар БНМАУ-ын Соёлын Яам, уран бүтээлчдийн эвлэл холбоод, театр, киноны байгууллагууд хамтарсан тодорхой чиглэлтэй, нэгдмэл зорилготой арга хэмжээ авч хэрэгжүүлэх хэрэгтэй байна. 

Үйлдвэрлэлийн гол бүтээгдэхүүн нь чанаргүй болж байгааг нарийн шүүн хэлэлцэхэд утга зохиол, урлагийн шүүмжлэл судлалыг идэвхтэй ашиглах ёстоЙ. Шүүмжлэл, өөрийн шүүмжлэлээс хол байгаа цагт чанарын хэмжүүргүй таамгаар ажиллахад хүрнэ гэдгийг санах нь зүйтэй. 

Театр, киноны байгууллагууд жүжигчдийн уран чадварыг дээшлүүлэх программ боловсруулах, нийгэм, улс төрийн мэдлэг боловсролыг ахиулах, ажил мэргэжлийн аттсстатчиллыг зохион байгуулах зэрэг арга хэмжээг өнөөгийн өндөр шаардлагын түвшинд авч хэрэгжүүлбэл зохино. Манай үзэгчид өөрсдийнхөө хүсэл бодол, эрмэлзэл тэмүүллийг хамтран хуваалцагч, аливаа бэрхшээл, нарийн түвэгтэй асуудлынхаа утга учир, сонирхсон зүйлдээ хариу авч, амьдрал ахуй, ажил үйлсдээ бодитой нөлөөлөхүйц шинэ соргог дүрийг хүлээж байна. Өнөөгийн хүмүүсийн оюуны өндөр шаардлагыг хангаж, социализмыг идэвхтэй гардан байгуулагч, хөдөлмөрийн хүнийг алдаршуулан, түүний нийгмийн идэвхтэй байр суурь, иргэнлэг үзэл, сэтгэлийн баялаг ертөнцийг бодитой үнэмшилтэйгээр яруу сайхнаар нээж харуулахад уран бүтээлчид авьяас билэг, хүч чадлаа дайчлах нь тулгамдсан зорилт болж байдаг. 

