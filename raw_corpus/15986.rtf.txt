№23(15986)         
1985 ОНЫ НЭГДҮГЭЭР САРЫН 26.
Тэмээнд ч халамж хэрэгтэй

МАХН-ын Төв Хороо, БНМАУ-ын Сайд нарын Зөвлөл тэмээн сүргийг өсгөх талаар онцгой анхаарч 1973 онд тусгай тогтоол гаргаж, 1975 онд улсын тэргүүний тэмээчдийн зөвлөлгөөнийг зохион байгуулж, энэ талаар чухал зорилт дэвшүүлснээс гадна Намын Төв Хорооны VI бүгд хурал ( 1983 оны ) тэмээ өсгөх тооцоотой, үр нөлөөтэй арга хэмжээ авч хэрэгжүүлэхийг аймаг, орон нутгийн нам, улс, хөдөө аж ахуйн байгууллагуудад зориуд анхааруулсан билээ. 

Тэмээг өл даадаг, хатуужил тэсвэр сайтай, өлчир бадриун амьтан гэж үзээд халамж анхаарал, арчилгаа маллагааг сулруулдаг өрөөсгөл үзэл бодол, хоцрогдсон арга барил малчдаас эхлээд мал аж ахуйн мэргэжилтэн, нэгдэл, сангийн аж ахуйн удирдах хүмүүст хааяагүй байгаагийн уршиг нь тэмээн сүрэг өсгөхөд муу нөлөө үзүүлсээр байна. 

Бүтээлч тодорхой ажил зохиовол тэмээг тогтвортой өсгөж, ашиг шимийг арвижуулах нөөц боломж их байгааг тэргүүний хамт олон, малчны үлгэр жишээ нотолж байна. Баянхонгор аймгийн Баян-Өндөр сум тэмээний бүс нутгийг сонгон тогтоож, улаан булан, үйлчилгээний нэгдсэн барилга, хориод айлын сууц, тэжээлийн агуулах, тэмээний эмчилгээ, тэжээлийн цэгтэй тэмээчдийн хэсгийн төв байгуулан инженерийн хийцтэй болон энгийн уурхайн тавиад худгийг тэмээний бэлчээрт гаргаж, суурь бүрийг ингэ ботголуулах хашаа хороотой болгон, маллагааны технологийг боловсруулж, тэргүүний тэмээчдийн туршлагыг нийтэд эзэмшүүлэх үр нөлөөтэй ажил зохиож ирсэн байна. 

Байгаль, цаг агаарын нөхцөл жигд биш байсан боловч энэ сум дээр дурдсан ажлын үрээр олон жил дараалан тэмээ өсгөх төлөвлөгөөг давуулан биелүүлж, бүтээгдэхүүний үйлдвэрлэлийг ихээхэн нэмэгдүүлсэн юм. Тэмээнд халамж тавьж, торомны байр, тэмээ тэжээх талбай, хашаа, тэжээлийн агтлах, усан сантай эмчилгээ, тэжээлийн цэг зэрэг нөхцөл бололцоог сайжруулж, тэмээг оторлон таргалуулах, тавлаг онд оруулахад нарийн нягт анхаарч уйгагүй ажилласан Дундговь, Сүхбаатар, Хөвсгөл, Баян-Өлгий зэрэг аймаг, түүнчлэн нэлээд сум, нэгдлүүд 1984 оны тэмээ өсгөх төлөвлөгөөг амжилттай биелүүллээ. 

Одоо улсын хэмжээгээр 1, 8 мянга шахам суурьд 560 гаруй мянган тэмээ өвөлжүүлж байгаа бөгөөд өнгөрөгч зун, намар отрын аяныг зарим газар муу зохиосноос арван мянгаад тэмээ дундаас доош тарга хүч авсан байна. Тэдгээрийг тэжээж, арчилгаа маллагааны сайн нөхцөлд байлган онд оруулах, тэмээний хорогдлын зонхилох нь хүйтэн сэрүүний улиралд гардаг учир үүнээс сэрэмжилж тэмээг оторлон чамбай таргалуулж, өвөлжүүлэх бэлтгэлийг ханган, нутаг бэлчээрийг тохируулж, байнга хариулан, нөмөр зөөлөн хөрстэй буюу бууцтай газар хотлуулан, ус хужраар тогтмол хангаж, турж доройтох үед нэмэгдэл тэжээл өгч, давжаа биетэй, цариг муутай ботго, тормыг нэмнэн, тэжээх хэрэгтэй. 

Нийт аймаг, сум нэгдэл тэмээний нутаг бэлчээр, хэвтэр бууц, хариулга маллагаа, тэжээл, хужир, усны хангамж, ингэ хээлтүүлгийн ажлын байдалд шуурхай үзлэг шалгалт хийж, холбогдох арга хэмжээг цаг алдалгүй авах нь чухал байна. Ингэний хээл хамгаалах, нийлүүлэгт хамруулах, буур буураар нь хэсэглэн хариулж, гардан хээлтүүлгийн аргыг өргөн хэрэглэн, бүрэн хээл авахуулах, ботго хүлээн авч бойжуулах бэлтгэлийг хангах нь аймаг, орон нутгийн нам, улс, хөдөө аж ахуйн байгууллагын удирдах хүмүүс, мэргэжилтэн, тэмээчдийн одоо үед онцгойлон анхаарвал зохих ээлжит ажил мөн. 

Сүргийн дотор хээлтэгчийн эзлэх хувийн жинг зохистой хэмжээнд хүргэх, үржлийн ингэ, залуу тэмээг хүнсэнд хэрэглэдгийг зогсоох, өндөр ашиг шимт тайлгаар буур тавих, зоомал эмнэлгийн үзлэг, үйлчилгээг чанаржуулах, ингэ сувайрах, хээл хаяхыг сэрэмжилж, зуун эхээс бойжуулах ботгоны тоог нэмэгдүүлэх нь тэмээн сүргийг өсгөх гол нэг болзол мөн гэдгийг тууштай санаж ажиллах хэрэгтэй байна. 

Тэмээг уналга эдэлгээнд, ингийг саалинд сургаж, түүний таваарлаг чанарыг нэмэгдүүлэх, материаллаг баазыг бэхжүүлэх, ялангуяа ингэ, ботго, тормыг хашаагаар хангах, өсвөрийн тэмээг эрчимтэй бойжуулах зорилтыг сум, нэгдэл, аж ахуй бүр ажил хэрэгчээр шийдвэрлэх ёстой. Тэмээчдэд малчдын уламжлалт арга болон тэргүүн туршлага, зоомал эмнэлгийн шинжлэх ухааны анхны мэдэгдэхүүн эзэмшүүлах, тэднийг социалист уралдаанд бүрэн хамруулах, тогтвор суурьшилтай ажиллуулан, мэргэжүүлэх, хөдөлмөрийн идэвхийг өрнүүлэх талаар нам, олон нийтийн байгууллагууд дорвитой арга хэмжээ авбал зохино. Ялангуяа ноднин тэмээ их хорогдуулсан Дорнод, Хэнтий аймаг ажил хэрэгч арга хэмжээ авч тэмээн сүргийнхээ хохирлыг нөхөх хэрэгтэй байна. 

Тэмээ хичнээн бадриун ч гэсэн маллагаа, халамж анхааралгүйгээр аяндаа өсөхгүй нь мэдээж учраас тэмээг тал бүрээр арчлан тордож, тэргүүний тэмээчид, хамт олны сайн туршлагыг тууштай нэвтрүүлэн, тэмээ өсгөх нөхцөл боломжийг иж бүрэн бүрдүүлэхийг тэмээтэй бүх аж ахуй, тэдгээрийн удирдлага, малчид, тэмээчид, хөдөө аж ахуйн мэргэжилтнээс шаардаж байна. 

