№126 (16716)         
1987 оны тавдугаар сарын 27.
НИЙТЛЭЛИЙН МӨРӨӨР

<< Нам, улс, олон нийт, аж ахуйн байгууллагууд хэвлэл, мэдээллийн нийтлэл, шүүмжлэлийг цаг тухайд нь соргог тусган авч, түүний мөрөөр ажил хэрэгч арга хэмжээ авдаг байх үүрэгтээ хариуцлагатай хандах хэрэгтэй >> гэж МАХН-ын XIX их хурал дээр нөхөр Ж. Батмөнх хэлсэн билээ. 

Сонин, хэвлэлд нийтэлж, радио, телевизээр нэвтрүүлсэн туршлагыг дэлгэрүүлж, дутагдлыг арилгах, шинээр дэвшүүлсэн асуудлыг шийдвэрлэхэд туслах зорилгоор яам, тусгай газар, аймаг, сум, байгууллага бүхэнд хэвлэлийн нийтлэлийн мөрөөр зохиох ажил эрхэлсэн комиссууд ажиллаж байна. Хэвлэл, мэдээллийн нийтлэл, нэвтрүүлэг хүнд хүрч нөлөөлөхөд намын байгууллагын анхаарал, дэмжлэг нэн их ач холбогдолтойг Баянхонгор аймгийн Богд сумын туршлага харуулж байна. Сумын намын байгууллага ( нарийн бичгийн дарга нь Л. Дандар ) хэвлэлийн нийтлэлийн мөрөөр ажиллах комиссыг нийтлэлийн сэдэв, агуулгаас үндэслэн хэдэн хэсгээр зохион байгуулж, өөрийн сум, аймгийн төдийгүй, нийтэд санаа дохио болох шүүмжлэл болон тэргүүн туршлагыг сумын хөдөлмөрчдийн хурлаар хэлэлцүүлж, тэдний саналыг авч, туршлагыг дэлгэрүүлэх, дутагдлыг арилгах төлөвлөгөө гаргаж хэрэгжүүлдэг байна. Нийтлэлийн мөрөөр ажиллах кабинеттай болж, тэнд төв, орон нутгийн хэвлэлд сүүлийн таван жилд нийтлэгдсэн чухал чухал сэдвийг төрөлжүүлэн тавьж хүмүүст уншуулж таниулдаг ажээ. Оны эхний гурван сар гэхэд тус кабинетад 41 хүн ирж, хэвлэлийн нийтлэлээс уншиж танигдсаны 11 нь малчин байлаа. Одоо сумын хэмжээгээр малын хариулга маллагаа сайжирч, хорогдол багасч, олон жил тасалж байсан сүү, ноосны төлөвлөгөө биелж, архидан согтуурагч, хөдөлмөрийн сахилга зөрчигчгүй болохоор дэвшүүлсэн зорилтоо амжилттай хэрэгжүүлж байна. Тэрчлэн БНМАУ-ын Хөнгөн, хүнсний үйлдвэрийн Яам, Нийтийн аж ахуй, үйлчилгээний Яам, Худалдаа, бэлтгэлийн Яам, тэдгээрийн хэвлэлийн мөрөөр ажиллах комисс сүүлийн үед хэвлэлийн шүүмжлэлийг сайтар анхаарч идэвхтэй ажил зохиодог боллоо. 

Хэвлэлийн нийтлэлийн мөрөөр зохиох ажлыг хүчтэй болгох тухай МАХН-ын Төв Хорооны 1976 оны тогтоолд заахдаа: << . . . тус тусын аймгийн байгууллага. хүмүүсийн ажлын талаар нийтлэгдсэн тэргүүн туршлага, дутагдал доголдлын тухай өгүүллийг намын хорооны товчоо буюу нарийн бичгийн дарга нарын зөвлөлгөөнөөр хэлэлцэж, сонин хэвлэлд гарсан шүүмжлэл бүрийг холбогдох байгууллагын хурлаар заавал хэлэлцүүлж, дутагдлыг засах арга хэмжээ авч, шүүмжлэлийн мөрөөр зохиосон ажил, түүний үр дүнг нэгээс хоёр сарын дотор аймгийн намын хорооны нарийн бичгийн даргын гарын үсэгтэй хариугаар сонин. сэтгүүлийн газарт заавал мэдэгдэж байхыг. . . >> аймаг, хотын намын хороодод, мөн энэчлэн ажиллахыг яам, тусгай газар, олон нийтийн байгууллагуудын удирдлагад даалгасан билээ. 

Хэвлэлийн нийтлэлийн мөрөөр зохиох ажлыг эрчимжүүлэх талаархи Намын Төв Хорооны тогтоол, намын их хурлын шийдвэрийг хэрэгжүүлэх ажил дайчин биш, системгүй, ерөөс арга хэлбэр, зохион байгуулалт нь ихээхэн хуучирчээ. Хэвлэлийн шүүмжлэлийг соргог тусган авахын оронд элдэв өө сэв хайж шүүмжлэл эсэргүүцэх, дутагдлаа хаацайлах, эсхүл төлөвлөгөө гаргаж, ажил сайжруулах даалгаврыг тухайн байгууллага, хүмүүст өгсөн төдийгөөр доголдол арилж, асуудал шийдэгдсэн мэтээр хэлбэрдэж, ор нэрийн төдий хариуг хэвлэл, мэдээллийн газар өгч нийтлүүлж, нүд хуурах хандлага газар авчээ. Бас шүүмжлэлд дөжирсөн байдал гаргаж, амарлингуй, тоомсоргүй хүйтэн ханддаг, мөрөөр нь ажил зохиох бүү хөл хариу ч өгөлгүй таг дардаг, хийгээгүйгээ хийсэн шигээн хуурамч хариу ирүүлдэг зохисгүй явдал Сэлэнгэ, Сүхбаатар, Дундговь, Говь-Алтай, Дорнод зэрэг аймгийн намын байгууллага, тэдгээрийн хэвлэлийн нийтлэлийн мөрөөр ажиллах комиссын ажилд үргэлжилсээр байна. 

БНМАУ-ын Соёлын Яам, түүний харьяа байгууллага, хүмүүсийн дутагдлын талаар 1986 онд << Үнэн >> сонины тэргүүн, дагавар өгүүлэл, бусад материалд хориод удаа шүүмжлэгдсэн байтал 1987 онд орлогч сайд нь цөмийг нэгтгэн товчхон хариу өгчээ. Намын XIX их хурлаас шинжлэх ухаан, үйлдвэрлэлийн холбоог бэхжүүлэх талаар өгсөн заалт, их хурлын төлөөлөгчдийн зарчимч шүүмжлэлийн сэдвээр << Үнэн >> сонинд нийтлэгдсэн цуврал материалд ШУА-ийн удирдлагууд дорвитой хариу өгөөгүй өдий хүрлээ. 

Улаанбаатар хотын ажил үйлс, нийслэлийнхний өмнө тулгарсан чухал асуудлуудаар << Үнэн >> сонинд олон тооны өгүүлэл, шүүмжлэл нийтлэгдсэнийг хотын иргэд хөдөлмөрчид сайшаан хүлээж авсаар атал түүний мөрөөр юу хийсэн тухай Улаанбаатар хотын намын хороо, АДХ-ын гүйцэтгэх захиргааны удирдлагуудын гарын үсэгтэй дорвитой хариу сонины газар ирээгүй, үгүйлэгдсээр байна. Мэндийн хариугүй зөрж өнгөрсөн танилынхаа тухайд хэн ч гэсэн гайхан эргэлздэг бол ажил төрлийг нь сайжраасай гэх үүднээс сонинд нийтэлсэн зүйлд хариу өгдөггүй нь нэг ёсондоо хүнд суртал, шүүмжлэл эсэргүүцэх онцгой хэлбэр юм. Өөрийн аймаг, байгууллагатай холбогдсон шүүмжлэлийг л бол анхаардаг өрөөсгөл хандлага дэлгэрснээс Сухбаатар зэрэг аймаг дээрх комиссыг << Шүүмжлэлийн мөрөөр ажиллах комисс >> гэж нэрлэсэн нь сонин, сэтгүүл, радио, телевизээр нийтэлж, нэвтрүүлсэн тэргүүн туршлагыг түгээн дэлгэрүүлэх асуудал тэр комисст хамаагүй байж таарах мэт болжээ. 

Өөрийн төдийгүй бусад аймаг, хот, яам, газар, байгууллага, хүмүүсийн талаар хэвлэлд нийтлэгдсэн, радио, телевизээр нэвтрүүлсэн шүүмжлэлийг соргог тусган авч, дүгнэлт хийхийн хамт юуны өмнө дутагдал доголдол гарсан, гарч болох шалтгааныг илрүүлж хүмүүст хор холбогдол, засах арга замыг ил тод тайлбарлан сурталчилж хэрэгжүүлэх ажлыг системтэйгээр удирдан зохион байгуулахад хэвлэлийн нийтлэлийн мөрөөр ажиллах төв, орон нутгийн комиссууд ажлаа чиглүүлбэл зохино. 

Төв, орон нутгийн хэвлэлд нийтэлсэн үр ашигтай тэргүүн туршлагыг дэмжин дэлгэрүүлэх талаар хэвлэлийн нийтлэлийн мөрөөр ажиллах комиссын ажлыг эрс өөрчлөн сайжруулах цаг болжээ. 

Манай хэвлэл, мэдээллийн хэрэгсэл бол нам, ард түмний индэр учраас түүний нийтлэл, нэвтрүүлэгт хандах хандлага нь хувь хүний үзэмжийн хэрэг биш харин нам, ард түмэн улс орны эрх ашгийн асуудал гэж үзэж мөрөөр нь зарчимч, ажил хэрэгч бодитой арга хэмжээ авч байх үүрэг, хариуцлагыг иргэн бүр хүлээх ёстой. 

