НҮБ-ын босго хийгээд Монгол

Бид энэ дугаартаа Баабарын "ХХ зууны Монгол, нҮҮдэл суудал, олз гарз" номын хэсгээс нийтэлж байна. Зохиогч анх хоёр боть, таван бүлгээс бүрдсэн Монголын түүхийн ном бичихээр төлөвлөн эхний гурван бүлэгт нэгдүгээр ботио хэвлүүлж олны хүртээл болгосноос хойш найман жил гаруй өнгөрчээ.
Энэ хооронд уул боть чамгүй олон мянган хувь хэвлэгдсэн боловч тэр дороо борлогдон дуусаж олдохгүй барааны нэг болжээ. Гадаадын нэлээд хэдэн хэлээр орчуулагдсаны дотор зөвхөн англи хэлээр 7-8 удаа дахиж хэвлэгдсэн байна. Дэлхийн аль ч номын санд очсон Баабарын "ХХ зууны Монгол" ном Монголын тухай эхний хэрэглээний сурах болжээ. Гадаад ертөнцөд түгсэн байдлаараа Монголын утга зохиолоос "Нууц товчооны" дараа орж байна гэсэн дүгнэлт ч гарчээ. Зохиогч одоо номныхоо II дэвтрийг бичээд дуусаж байгаагаас гадна эхний нэгдүгээр ботио дахин янзлаж шинэчилжээ. Номыг анх 1907 оноос Үндсэн хууль баталсан 1992 он хүртлэх хугацааг хамруулж бичихээр зорьж байсан бол одоо Монголын бүхий л түүхийн үеийг хамруулахаар шийдсэн ба номныхоо нэрийг ч "Монголчууд: Нүүдэл, суудал" гэж өөрчилсөн аж. "Хэвлэлд өгөх өдөр хүртэл үргэлжлэх бүх үеийг эндээ хамруулна" гэж зохиогч ярив. Бидний мэдэх "ХХ зууны Монгол: Нүүдэл суудал" ч хэлбэр, бүлэглэл ангиллын хувьд нэлээд өөр болжээ. Эхний боть нь л гэхэд гурван дэвтэр 16 бүлэг, 200 гаруй хэсгээс бүрдэж буй нь уншигчдад илүү дөт хялбар болгосон хэрэг гэж Баабар гуай тайлбарлалаа. Манай сонин энэ дугаартаа Монгол улс НҮБ-д элссэний 44 жилийг тохиолдуулан энэ байгууллагад элсэхэд учирч байсан саад бэрхшээлийн тухай хэсгийг нь нийтэлж байна. Чан Кайши Ялтын тохиролцооноос буцлаа 1947 онд Монголын төлөөлөгчид Нью-Йорк орж НҮБ-д элсэх өргөдпөө өгч Аюулгүйн зөвлөлөөр хэлэлцүүлсэн байна. Тэгэхэд Хятадын төлөөлөгчид Монголыг чухам энэ Пэйташаны хэргээр буруутган түүхэн турш түрэмгийлэгч орон байсан, одоо ч тэр хэвээрээ байна гэжээ. 1949 онд Гоминдан намынхан Бээжингээс хөөгдөж Тайванийн арал руу зулбасан боловч, НҮБ дахь Аюулгүйн зөвлөлийн Хятадын байр суурин дээр 1971 он хүртэл суусан юм. 1947 онд Монголыг НҮБ-д элсэхэд дэмжиж байсан Хятад 1953 оноос эхлэн улайран эсэргүүцэгч боллоо. 1953 оны хоёрдугаар сарын 25-нд ерөнхийлөгч Эйзэнхауэр Конгрөсст хэлсэн үгэндээ Ялтын нууц гэрээнээс татгалзаж байгаагаа зарлалаа. Үүнийг Чан Кайши соргогоор тусган авч 1945 оны Зөвлөлт-Хятадын гэрээг хүчингүй болгох таатай боломж нөхцөл гэж үзжээ. Уул гэрээний Гадаад Монголын тухай заалтад тэрээр тун ч сэтгэл дундуур явсан юм. Тэрээр үүнээс хэдэн сарын өмнө 1952 онд Тайбэйд хуралдсан Гоминдан намын IV их хурал дээр илтгэл тавихдаа дайны дараа Гадаад Монголын тусгаар тогтнолыг de jure хүлээн зөвшөөрсөндөө ихэд харамсаж, үүнд ЗХУ-ыг зэмлээд: ... Хэдийгээр ингэсэн ч БНХАУ өөдлөн дэвжиж хүчирхэгжээд ирэхээр манай өөрийн нутаг Гадаад Монголыг эх орныхоо өвөрт эргүүлэн авна гэдэгт би гүн бат итгэдэг. Гадаад Монголыг буцааж авах явдал бол манай хэзээ ч өөрчлөгдөн хувиршгүй стратегийн зорилт байх болно. Гадаад Монголын тусгаар тогтнолын асуудлыг тухайн үедээ Төв Хороогоор албан ёсоор ярьж сайшаасан боловч хувь хүний хувьд миний хүлээх хариуцлага энд бас бий... Хатуу ширүүн амьсгалтай, хүйтэн цаг агаартай, юу ч үйлдвэрлэдэггүй Гадаад Монголыг орхиод улс орны бүтээн байгуулалтад шилжихэд нэг их гарзтай биш бөгөөд улс орон маань амь алдчихааргүй байсан. Энхийн бүтээн байгуулалтыг урьтал болгоод ийнхүү Гадаад Монголыг зөнд нь хаясан юм. Үүнийг одоо эргээд харахад үнэхээр хүүхдийн балчир "романтик зан" гаргасан байжээ... гэв. Хүүхдийн "романтик зан" нь гарсан гэж үзсэн үү, АНУ бололцоо олгож байна гэж дүгнэсэн үү, Тайваний хятадууд тэр дор нь Гадаад Монголын тусгаар тогтнолыг хүлээн зөвшөөрсөн найман жилийн өмнөх зарлигаа хүчингүй болголоо. Эйзэнхауэр Конгресст үг хэлсэн тэр өдөр буюу 1953 оны хоёрдугаар сарын 25-нд Тайванийн ГЯЯ-сайд Е Гүнчао (VI Gunchao) мэдэгдэл гаргаж "Зөвлөлт-Хятадын найрамдлын гэрээ"-г хүчингүй болгосон гээд гэрээний хавсралтад байсан гээд хавсралтад хамаарч байсан Гадаад Монголын тусгаар тогтнолыг хүлээн зөвшөөрсөн баримт мөн хүчингүй болсныг зарлалаа. Ийнхүү Тапэй Монгол-Төвдийн хороонд Гадаад Монголын асуудлыг дахин хариуцуулахаар шийдэж байх энэ мөчид Зөвлөлтийн бүрэлдэхүүнд орох гэж өргөдөл өгсөн Монголын удирдагчдын саналыг Москва эс хүлээж авч, Монгол нь харин ч тусгаар тогтнолын хувьд улам бэхжиж байжээ. НҮБ-ын босго хийгээд Монгол НҮБ байгуулах гурван гүрний гэрээнд СССР өөрийгөө задалж Украин, Беларус хоёрыг тусгай бие даасан гишүүн болгуулж дөнгөжээ. НҮБ нэг талаас харахад Дэлхийн парламент ч юм шиг, Аюулгүйн зөвлөлийн байнгын гишүүн таван гүрнийг эс тооцвол шийдвэрийг цаад орны том жижгээс үл хамааран саналын олонхиор шийддэг байгууллага болжээ. Гэвч нөгөө талаас хүйтэн дайн эхэлмэгц АНУ, ЗХУ хоёрын дипломат тоглоомын талбар боллоо. Дэлхийн II дайны дараа дэлхийн шинэ хуваагдал эхлэв. НҮБ нь тухайн улс орны nation-state мөн бишийг баталгаажуулдаг газар болжээ. Ингэхээр хүйтэн дайны гол хоёр баатар өөрийн талын орнуудын nation-state-ийг НҮБ-аар баталгаажуулж аваад дараа нь хоорондын маргаанд мөнөөх орноо өөрийн талын санал болгон ашиглах сонирхол улам нэмэгдэв. Москва зөвшөөрсөн учир Монгол улс 1947 онд НҮБ-д элсэхээр шийдэв. 1911 оноос эхлэн дэлхий нийтээр ялангуяа хүчирхэг гүрнүүдээр хүлээн зөвшөөрүүлэх хүсэл эрмэлзлэлийн оргил нь энэ байлаа. Ялангуяа хар залуу наснаасаа Монгол орны тусгаар тогтнолын төлөө бүхий л амьдралаа зориулсан Чойбалсангийн хувьд энэ нь бүх насных нь мөрөөдөл байв. Ингээд өөрийн залгамжлагч Цэдэнбалыг Нью-Йорк руу илгээлээ. Монголд коммунизм байгуулах идеалд хөтлөгдсөн, үүний тулд эх орнынхоо тусгаар тогтнолоос татгалзахад бэлнээр барахгүй ийм зүйл санаачлан шахаж явсан Цэдэнбалын хувьд НҮБ-д элсэх асуудал төдий л чухал бус байсан бололтой байдаг. Тэрээр Нью-Йоркт очингуутаа Зөвлөлтийн төлөөлөгчийн газар байрлаж авсан ба хөрөнгөт ертөнцийг жигших үзэлдээ хөтлөгдсөн үү, НКВД-ээс айсандаа тэгсэн үү чуулганд ганц удаа гарч үг хэлснээс өөрөөр байрнаасаа гарсангүй, тэндээ кино үзэж оросуудтай архи ууж бүх цагаа өнгөрөөжээ. Тэрээр Монголыг НҮБ-д элсүүлэх талаар бусад орны төлөөлөгчидтэй уулзах ухуулах талаар юу ч хийгээгүйгээр барахгүй дагаж явсан төлөөлөгч, бие хамгаалагч нартаа зөвлөлтүүдээс өөр хэнтэй ч холбогдохыг хориглосон ба элдэв юм асуувал "no" гэж хэлээд урьдаас нь хаалгаа хааж байхыг тушаажээ2. Хожим НҮБ-д Монголыг элсэхэд гол саад болж байсан Хятад энэ үед Монголыг дэмжиж байлаа. Тэд мэдээж элдэв анхааруулга өгсөн, ялангуяа Пэйташаны хэрэг явдалтай холбогдуулан монголчуудыг мөнхийн түрэмгийлэгчид гэж нэрлэсэн, гэвч НҮБ-д монголчууд төлөөлөлтэй байж Гадаад Монгол nation-state статусаа олон улсын тавцан дээр баталгаажуулахыг зөвшөөрч байв. Харин америкчууд оросуудтай өрсөлдөн шөргөөцөлдөх наймаалцлалынхаа хүрээнд Монголыг элсэхийг эсэргүүцжээ. Монголчууд НҮБ руу хандсан дараагийн алхмаа Чойбалсанг үхсэнээс хойш 1955 онд хийжээ. Нэгэнт ЗХУ Монголыг өөрийн бүрэлдэхүүнд авахгүйгээ хоёргүй нэг утгаар илэрхийлчихсэн учир Цэдэнбалын хувьд энэ удаа эргэлзээ байсангүй бололтой. Харин хэдэн жилийн өмнө дэмжиж байсан Чан Кайшигийн Хятад өдгөө Тайваны аралд хөөгдсөн төдийгүй Ялтын гэрээнээс бүрэн татгалзсан болохоо илэрхийлчихсэн байлаа. Энэ удаа тэд Монголыг өөрийн салшгүй нэг хэсэг гэсэн албан ёсны баримтлалтай болчихсон байв. 1955 онд АНУ, ЗХУ хоёр өөр өөрийн талаас тав таван улсыг харилцан зөвшөөрөөд НҮБ-д элсүүлэхээр үгсжээ. Зөвлөлтийн тавд Албани, Болгар, Румын, Унгар тэгээд Монгол байв. Гэтэл нэрсийн жагсаалтыг хараад Аюулгүйн зөвлөлийн байнгын хорооны гишүүн Тайванийн төлөөлөгч Зэнь Яньфу (Zheng Үаngfu) боож үхэх дөхөв. Тэрээр индэр дээрээс эхлээд "бөөнөөр арилжаалах" наймааг эсэргүүцэн баахан ярьж байснаа Монголын асуудал руу орон "Гадаад Монгол бол Хятадын салшгүй хэсэг мөн", "Зөвлөлтөд булаагдсан Хятадын нутаг", "Хятад, Солонгос хоёрыг түрэмгийлж байхын тулд Зөвлөлтүүдийн хуурамчаар тусгаарласан улс-4 гэх зэргээр хараав. Тэрээр Монголыг Солонгосын дайнд цэрэг илгээсэн хэмээн гүтгэлээ. Хятад вето тавих эрхтэй байсан тул бусад есөн орон 1955 оны арванхоёрдугаар сарын 14-нд элсэж Монгол хаалганы гадна үлдлээ. 1956 онд Цэдэнбалаас НҮБ-ын Ерөнхий нарийн бичгийн дарга Даг Хаммершильдэд захидал бичин Монголыг тус байгууллагад элсүүлэхийг хүсэн, бүхий л дүрэм журмыг сахиж байхаа амлаад болох гэж буй чуулганд ажиглагч оруулах хүсэлт тавьжээ. Үүнд нь уурласан тайваньчуудаас болж Хаммершильд "НҮБ-ын чуулганд ажиглагч суулгах дүрэм байхгүй" хэмээн татгалзсан байна. Ингэхээр нь Цэдэнбал 1956 оны долдугаар сарын 8-нд хуралдсан Ардын их хурлын чуулганаар Монгол улсыг НҮБ-д элсүүлэхийг гишүүн орнуудад уриалсан уриалга гаргууллаа. Ингээд 1956 онд Монголыг НҮБ-д элсүүлэх асуудал дахин босож ирэв. Энэ удаа зөвлөлтүүд Монголыг Японтой тулгаж аль алиныг нь элсүүлэхийг америкчуудад санал болгосон байна. Тайваньчуудын хүчтэй эсэргүүцлийн дүнд Япон элссэн боловч Монгол дахин гадна үлдлээ. 1960 оны арванхоёрдугаар сард Африкийн франц хэлтэй орнуудын санаачлага дэмжлэгээр Мавританыг НҮБ-д элсүүлэх асуудал орж ирүүт энэ удаа зөвлөлтүүд ардаа олон дэмжлэгтэйг нь харгалзаад Монголоор барьцаалан татгалзаж буцаасан байна. Мавритан хойтон хавар нь НҮБ-д элсүүлэх асуудлыг нь дахин хэлэлцүүлэх санал оруулж, ЗХУ ч зөрүүлээд Монголын гишүүнчлэлийн асуудлыг тавилаа. Мавританыг гишүүн болгохыг хөрш Марокко нь эсэргүүцэж байсан тул зөвлөлтүүдэд шалтгаан байв. Мавритан, Монгол хоёрыг хоёуланг нь элсүүлэх тухай АНУ, ЗХУ хоёр хоорондоо тохиролцжээ. 1961 оны хоёрдугаар сард Төрийн департмэнтээс Москвад суугаа АНУ-ын элчин сайд Гадаад Монголын тухай түүний сювернитетийн тухай харилцан ярилцаж ойлголцсон тухай албан мэдээ цацагдав. Ингэхээр нь Тайпэй шаралхаж яаралтай мэдэгдэл гарган АНУ-ын Төрийн департамэнтэд хүргүүллээ. АНУ дипломат шугамаар Гадаад Монголтой харилцаа тогтоох хэлэлцээр хийх гэж байгаа нь манай Засгийн газарт мэдэгдсэн тул Хятадын Засгийн газар Гадаад Монголын асуудлаар ямагт хатуу байр суурь баримталсаар ирснээ АНУ-ын Засгийн газарт мэдэгдэн тайлбарлах шаардлагатай гэж үзлээ. Гадаад Монгол бол тусгаар тогтносон сювернитет улсын нөхцлийг хангаагүй тоглоомын дэглэмтэй улс юм. Гадаад Монголын тусгаар тогтнол гэдэг бол Ялтын нууц гэрээний нэг хэсэг болно... 1947 онд Пэйташанд болсон хэрэг явдалд Гадаад Монголын цэрэг зөвлөлтүүдийн заавраар Шинжаанд халдан түрэмгийлсэн. Солонгосын хойгт дайн эхэлмэгц Гадаад Монгол тийш цэрэг илгээж коммунист дээрэмчин Солонгост тусалж НҮБ-д дайсагнаж байсан юм. Энэ бүхэн нь Гадаад Монгол тусгаар улс бишээр барахгүй Зөвлөлтийн гадаад дахь түрэмгийллийн зэвсэг болж хувирсан гэдгийг батлаж байна... АНУ-ын Засгийн газар энэ асуудлын ноцтой талыг танин мэдэхийн зэрэгцээ эцсийн уршигт үр дагаврыг тооцоолж үзэхийг хичээнгүйлэн хүснэ. Хятадууд асуудлыг ноот төдийгөөр хязгаарласангүй. Цагаач хятадуудыг ашиглан Монгол улс НҮБ-д элсэхэд АНУ зөвшөөрч байгааг эсэргүүцсэн цуглаан, эсэргүүцлийн бичгийн урсгал зэргийг зохион байгуулж АНУ-ын Засгийн газарт шахалт үзүүлэх гэж оролдов. Улмаар Тайваний дэд Ерөнхийлөгч АНУ-д айлчлахдаа энэ талаар Ерөнхийлөгч Кеннедид баахан гомдол тавив. Эцэст нь тайваньчуудын тун хэтэрсэн тул америкчууд эрх баригч хоёр гол намаараа дамжуулан Тайвань АНУ-ын дотоод хэрэгт хэт оролцож төвөг учруулж байна гэж мэдэгдэхэд хүрсэн байна. Аравдугаар сард Мавритан НҮБ-д элсэх болоход ЗХУ гол саад болж буй орныг тайваньчууд болохыг тайлбарлаж, хятадууд за л гэх юм бол энэ нь ЗХУ-ын талаас ямар ч эсэргүүцэлгүй болохыг нотолжээ. Ингээд эцэст нь Монгол улсыг НҮБ-д элсүүлэх асуудал хэлэлцэх үеэр Тайванын төлөөлөгчид "тамхи татахаар" гарч явахаар тохирсон байна. Ийнхүү Монгол улс 1961 оны аравдугаар сарын 27-нд Нэгдсэн үндэстний байгууллагын бүрэн эрхт гишүүн болж, nation-state-ийг нийтээр хүлээн зөвшөөрдөг ХХ зууны нэгэн өвөрмөц бүтцээр хүлээн зөвшөөрөгдлөө. 

