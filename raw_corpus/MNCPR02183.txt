Эмээгийн гэрэл дор

Цагаан сар дөхөөд ирэхээр эмээ хэзээ, хэзээнээс илүү бодогдоод эхэлдэг. Эмээ байхгүй бол амьд явж чадахгүй мэт л санагддаг байж билээ. Гэтэл эмээгүй он жилүүд алсалсаар арван он өнгөрчихжээ. Хүн гэдэг амьтан худлаа юм даа, эмээгүйгээр миний амьдрал арван жилээр урагшилжээ.
Би ухаан орсон цагаасаа л эмээтэйгээ хэдэн насны зөрүүтэйгээ тооцож эхэлсэн санагддаг юм. "Эмээ ээжийг гучин таван настайдаа, ээж намайг хорин таван настай төрүүлсэн. Ядахад эмээгийн хүүхдүүдийн том нь ээж биш, тэгсэн атлаа намайг орой төрүүлжээ" гэж бухимддаг байлаа. Тэгээд л нийлүүлээд бодохоор эмээ маань надаас яг нэг жарны өмнө төрсөн байдаг байв. Би хүмүүст "Эмээ маань жаран долоон настай" гэж хэлдэг байснаа илүү тод санадаг юм. Харин эмээгээ жаран нэгтэй байхад тохиолдсон явдлыг яриулах их дуртай сан. Тэр үед эмээ ой өнгөрч яваа сөөсгөрхөн зээгээ тэврээд дэлгүүрээс нэг талдаа гурван кг мах, нөгөө талдаа таван литрийн бидонтой сүү аваад орцондоо орсон гэдэг юм. Орц харанхуй байх тэр цагт нэг их гайхмаар зүйл биш л дээ. Ядахад 120 мянгатын байшин маань давхар бүртээ айлтай, өдрийн цагт ч нарны гэрэл үздэггүй орц. Тас харанхуйд ачаа ихтэй, дээрээс нь хамгийн чухал хүн-ачаа тээсэн эмээ подваль руу өнхөрчихсөн гэдэг. Дээшээ шат руу явахын оронд подвалийн нээлттэй хаалгыг өнгөрч, шатны уруу өнхөрчихөөд эмээ ухаан алдсан юм даг уу даа. Нэг сэрээд "Миний хүү байна уу" гэхэд нь "Аан, аан" гээд чимээ өгөөд байсан гэдэг. Эмээ зөвхөн миний дуугарч чимээ өгснийг л бахархан ярьдагсан. Би ч тэр их ачааг өргөж яваад гараа хугалсан эмээгийнхээ тухай биш харин өөрийнхөө хариу өгснийг л яриулах гэж тэр түүхийг сөхдөг байж дээ. Эмээ долоон хүүхэд төрүүлсний зургаа дахь нь миний ээж. Гэхдээ тэр олон хүүхдүүдээс би эмээгийн гар дээр өссөн анхны зээ нь. Тиймээс ч над шиг эрх танхи, над шиг эрх мэдэлтэй хүн тэдний ганц өрөөтэй байранд байгаагүй ээ. Ээжийнхээ дэргэд өтөлтлөө эхнэр авч үзээгүй нагац ах-, эмээ бид гурвуул амьдардаг байлаа. Аав, ээж маань халаасны өрөө хөлслөн өдөр тутмын ажилдаа гүйнэ. Харин надад хагас, бүтэн сайнаар тэдэн дээрээ очих хатуухан алба байдаг байлаа. "Өндөг, хиам гээд бэлэн юм битгий идүүлээрэй. Идэхэд нь амар, жижиглэж тасалсан гурилтай шөл хийж өгөөрэй" гэсэн аман захиастай очсон би бушуухан амралтын өдөр дуусахыг хүлээдэг сэн. Гоё шил шаазангүй, бас сервант, мебель ор байхгүй ч эмээгийнхээ хоёр эрээн авдартай, газраар гудас дэвсэн унтдаг тэр гэртээ ирэх хамгийн жаргалтай үе байсан сан. Надад хурга ишиг эргүүлж, сүү цагаан дээр дэрвэж өссөн бага насны түүх байхгүй ээ. Гэхдээ надад Туулын хөндийд боссон орон сууцны хорооллын шороон дунд дээс тоглож, гутлын тосны саванд шороо дүүргэн өшиглөж бас дэлгүүрээс дэлгүүрийн хооронд сүү хайн бидон санжигнуулан явсан дурсамж бий. Одоо санахад миний бага насны багагүй цаг хугацаа дэлгүүрийн оочерт зогсч өнгөрөөсөн санагддаг юм. Агаа маань архи тамхи хэрэглэхгүй, харин надтай л амттан булаалдаж иддэг эр байлаа. "Уг нь архи ч багагүй хүртдэг, зодоон цохионд ч оролцож явсан, цаадах чинь" гэж эмээ хааяа хуучилдаг байлаа. Гэхдээ ээжийгээ өрөвдөөд архинаас шууд л гарчихсан гэх ах маань авгай авах асуудлаа ч хаячихсан нэгэн. Бид гурав дэлгүүрт ирсэн хамгийн амттай, хамгийн үнэтэй юманд гар татдаггүй байлаа. Хонины өрөөл мах долоо хонохгүй л дуусах гээд байна гэсэн тооцоог эмээ гаргаж байсан санагддаг юм. Гэр орондоо тавилга төхөөрөмж авахыг мэддэггүй ахын цалинг, эмээгийн тэтгэвэртэй идэж ууж л дуусгадаг байсан бид гурвын тансаглал картын барааны хэцүүхэн үеэр дуусгавар болсон. Угаасаа бараа таваар картанд орохоос өмнөх хомс байдал эмээг туйлдуулчихаад байсан санагддаг юм. Байнга л дэлгүүрт эмээтэйгээ зогсч байсан тэр үе тод байна. Эмээгийн хөл өвддөг болохоор би оочер дөхтөл зогсоно. Харин дөхүүлчихээд эмээ өөрөө очихгүй бол хүүхэд болохоор яс голдуу юм өгчихнө гэж ярьдагсан. Нэг удаа эмээ намайг хар эрт сэрээж аваад ХИД-1 рүү явсан. Юунд ч юм хүмүүс сунайтал зогсч, гараа сарвалзуулж байлаа. Эмээ намайг өмнөө хийж аваад л зүтгээд байв. Харин зүтгэж зүтгэснийх миний гарт шоколадны нүд шиг цаас өгсөн байсан нь ангилсан мах авах эрхийн бичиг байжээ. Миний тэр бичгээр, бас эмээ өөрийнхтэйгөө нийлүүлээд хоёр уут мах аваад гэртээ их баяртай харьсан санагддаг юм. Тэр үед эмээ "Миний охин хүн болжээ. Хүний тоонд орж" гэж билээ. Энэ үгийг эмээ надад олон удаа хэлсэн. Сүү ч нүдний гэм болж, Яармаг, Нисэхийн дэлгүүрүүдээр явж, хоёр гурван литр сүү олоод ирэхдээ би өөрийгөө хамгийн аз жаргалтай хүн, хамгийн сайхан үйлийг бүтээсэн гэж боддог байлаа. Намайг багад Цагаан сар гэж тэмдэглэдэггүй байсан. Харин ёолкоор манайх орцны хүмүүсээ гэртээ урьж, цай уулгадаг байлаа. Тэд ч миний том ногоон гацуур дээр тавт, гуравтын төгрөг тавьсныг эмээ цуглуулж аваад намайг төрөхөд нээсэн хадгаламжийн дэвтэртээ хийдэг байв. Харин 1990 билүү, 1991 онд манайх Цагаан сарын баярыг анхлан тэмдэглэж эхэлсэн. Он гараад л эмээгийн ярьж, бас шаналж эхлэхийн шалтгаан тэр баяр л байдаг сан. Ууцаа хэзээ чанах вэ, энэ жилийн буузны тоо багадах вий дээ, хүний гар олигтой цайлгахгүй бол болохгүй шүү гэсээр тэр өдрүүдийн яриа өрнөнө. Мөнгөн дэвсгэрт шинэчлэгдсэн нь эмээд маань их зовлон болсон доо. Хүмүүсийн барьж золгох харж дадаагүй мөнгө нь тавьт уу, зуут уу гэдгийг ялгаж, гар дээр барих бэлгээ сонгох хэцүүхэн ажил түүнд байжээ. Тэр жилүүдэд ногоон шилтэй "Royal" гэсэн спиртийг найруулж баярын архиа бэлдэх тийм ч хачирхмаар зүйл биш байсан. Харин хачирхах юм нь нэг шил спиртээр хэнийх хэдэн шил архи найруулсан гэдэг нь сонин байсан. Одоо барьж золгосон мөнгөний учрыг олох гэж зүдэж байгаа хөгшдийг харахаар эмээ маань харагдаад байдаг юм. Үнэндээ насны тоо нэг нэгээр ахих тусамд л эмээтэйгээ 60 насны зөрүүтэйгээ байнга боддог болж байв. Тэр үеийн хүйтэн дайны үзэл суртал хүүхдүүд бидэнд шууд тусдаг байжээ. Радиогоор байнга яригдах Рейган гэдэг хүнийг эмээ бид хоёр үзэн яддаг байлаа. Сүүлдээ тэр хүний хөөргөх пуужин бидэн дээр буугаад ирэх вий гэж айх болсон. Тиймээс ч эмээдээ "Эмээ хоёулаа Рейганы пуужинд үхэхээсээ өмнө Туулын үерт үйчихье" гэж хэлж байсан биз. Тэр үед АНУ-ын тухай яасан ч их муугаар ярьдаг байсан юм, Туул гол ч их үерлэдэг байсан бололтой юм. Миний хувьд дэлгүүрт зогсч байтал пуужин унаад, эмээгээсээ хол үхчихнэ гэж айсан юм болов уу даа. Эмээ "Октябрийн ялалттай чацуу" гэж ирээд бахархан ярих дуртай сан. Сүүлдээ ардчилсан хувьсгал ялсан морин жилийн дараахан эмээ бас морин жилтэй болоод явчихлаа. Түүнээс удалгүй шиг санагдана. Шилдэг өгүүллэгийн түүвэр уншиж байхдаа зохиолч Э.Оюун морь жилтэй, 1918 онд төрсөн гэж танилцуулгадаа бичсэнийг мэдээд эмээгийн Октябрийн ялалтын жил төрөөгүй гэдгийг би илрүүлээдэхлээ. Эмээ "Мэдэхгүй ээ, би морь жилтэй гэдэг нь л үнэн. Аав тэгж хэлдэг юм. Бас Улаан хувьсгалтай нэг жил төрсөн гэж ярьдаг байсан. Тэгвэл 1917 он биш, 1918 онд л төрсөн юм байж дээ" гэж суусан сан. Гэхдээ ная шахсан эмээ маань 1917 онд төрсөн, морь жилтэй хэвээрээ л үлдсэн дээ. Эмээ миний төдийгүй найзуудын маань найз нь байсан. Баруун аймгийн аялгатай ярьдаг түүний яриаг анхандаа ойлгохгүй байна гэж найзууд гомдоллох ч удалгүй хөгшин атлаа итгэлтэй найзтай болдог байсан. Эмээг долоо, найман настай байхад ээж нь төрөхийн хүндрэлээр өнгөрсөн юм билээ. Ганц охин, дөрвөн хүүтэй үлдсэн аав нь гадаа гарч эр, дотор орж эм болсоор хүүхдүүдээ өсгөсөн талаар эмээ хуучилдаг байв. Харин эмээг 18 хүрэхэд нэг айлд богтлохоор болсон гэдэг. Тэр үед хувьсгал ялаад удаагүй, дарлагдсан эмэгтэйчүүдийг засаг бүхий л бодлогоороо дэмжиж байсан цаг. "Сургуульд явуулж өгөөч" гэж сумын захиргаандаа гаргасан хүсэлт нь хуучны ёс заншлаар айлын эхнэр болох гэж байгаа өнчин охин Долгорынх байсан учраас амархан биелсэн байх. Шинэ сар гаргаад л хүнийх болох ёстой охин өдөр бүр сумаас ирэх шийдвэрийг нүдээ чилтэл хүлээсээр... Аз болж хуримаас өмнө амжиж хот руу явсан юм билээ. Бараг л оргож босч сургуульд явах болсон эмээ дээр аав нь ирээд сайн явахыг ерөөж хацар дээр нь үнссэн гэдэг. Хөөрхий дөө, хар залуугаасаа ханиасаа өнчирсөн өвөг маань боломжийн айлын бараанд гэдэс цатгалан яваг гэж санасандаа тэр товыг зөвшөөрсөн биз дээ. Харин шазруун Долгор охин хаа баруун хязгаараас хүний бага эмч болоод нутагтаа буцсан гэх. Эмээ залуудаа гарт багтахгүй, өтгөн хар үс, уран давхраатай цайвар царайтай хүүхэн байснаа хааяа ярихад нь "Эмээ худлаа онгироод л " гэж цаашлуулдаг байсан. Гэхдээ сургуулиа төгсч, хотоос явахаасаа өмнө хүний өдөн цагаан малгайг гуйж өмсөөд авахуулсан зураг нь үнэхээр сайхан хүүхэн байсныг нь баталдаг. Хүний эхнэр болсон хойноо бодоход бурхан миний эмээд ханийн заяаг дутаачихсан шиг санагддаг. Эмээ сайхан хүүхнүүдийг тойрдоггүй тэр хувь заяанд амьдарсан. Эмээ долоон хүүхэд төрүүлсэн гэж дээр хэлсэн. Гэхдээ хоёр, гурван эрийн энгэр түшиж, үр хүүхдийг нь төрүүлсэн ч хамтдаа хүүхдүүдээ өсгөхийн баяр, ханьдаа эрхэлж тунирхахын сайхныг эмээ минь бүсгүй хүний хувьд амсаагүй. Ер нь эмээ их хатуу чанд хүн байж гэж одоо л бодоод байгаа юм. Түүнээс бус миний мэдэх эмээ шиг зөөлөн хүн одоо хэр тааралдаагүй явна, тааралдах ч үгүй биз ээ. Эмээгээс өмнөх амьдралыг нь асуусан ээжид хүртэл "Чи тэрийг мэдэж яах нь вэ" гээд хэлдэггүй байсан гэх юм билээ. Хэдэн хүүхдээ дагуулаад хот орон бараадаж ирсэн эмээ насаараа ХААИС-д эмчээр ажилласан. Харин тэтгэвэрт гарчихаад хүргэн, бэртэй болж бүл өргөжихдөө "Хүүтэй бол охинтой, охинтой бол хүүтэй" гэж ярьж суух болсон юм билээ. Хүргэн, бэрээ өөрийнхөөсөө дутахгүй хайрлаж, хүний хүнээс илүү өөрийнхийгөө түрүүлж зэмлэж сурах нь хадам, бэрийн амьдралд байх тэр олон бэрхшээлийг зөөллөж өгөх биз. Бурхан болоод удсан том хүүгийн нь эхнэр тэр олон жилийн дараа ч үдийн цайнаараа "Ээжээ" гээд гүйгээд ирдэг байсан нь бэрээ охин шигээ л хайрладаг байсных байлгүй дээ. Яг арван жилийн өмнөх шинийн нэгний өглөө сэрэхдээ эмээ "Ханиад хүрээд хонож" гэсээр босч ирсэн билээ. Тэр шинийн өдрүүдэд эмээгийн 80 насны ойг нижгэрхэн тэмдэглэсэн. Шанхай руу мэргэжил дээшлүүлэх сургуульдаа амралтаа дуусгаад ээжийг явах өглөө эмээ гэрлийг нь асаагаагүй жорлонгийн өрөөнд орж суучихаад "За миний охин, сайн яваарай. Ээжийн нь гэдэс эвгүйрхээд байна" гээд гарч ирээгүй билээ. Харин дараа нь "Бие муу байгааг царайнаас маань мэдчихвэл муу охин минь санаа нь зовчих байх гээд жорлонд орчихлоо" гэж хачирхмаар үдэлтээ тайлбарлаж байсан. Өвгөн шувууд өдөө хумих цагаа өөрсдөө мэдэрдэг гэдэг үнэн юм. Шинийн нэгний өглөө ханиад хүрснээс бие нь нэг өөдлөхгүй байна гэж итгэсээр байсан эмээ Майн баярын өглөө тэнгэрт хальсан. Гаргаж өгөөгүй охинтойгоо ч уулзаж чадаагүй. "Хөдөлгөөн багадсанаас цөс ихдээд байх шиг байна шалаа угаана аа" гэж долоохон хоногийн өмнө ярьж байсан эмээ элэгний хорт хавдартай болсноо ч мэдээгүй бурхан болсон юм. Олон жил дэрлэсэн Энэ дээлийг угааюу гэтэл Саалийн нь үнэр хайран гэсэн шүлгийн сайхан мөр байдаг. Үнэхээр л эмээгийн өөртөө тааруулан эсгэж хийсэн оодгорхон атлаа өргөн тэр дан дээлийн нь үнэр одоо ч гаргаж ирээд үнэрлэхэд эмээг дэргэд авчирдаг юм. Сүүлийн жилүүдэд, даавуунд боож, тусад нь хайрцагт хийхгүй бол үнэтэй сүрчгийн нялуун үнэр эмээгийн минь үнэрийг дарчих гээд байдаг болсон байна лээ. Гэхдээ л нүдээ аньж ирээд гүнзгий амьсгаа авахад жаран насаар эгч эмээгийн минь дэндүү танил үнэр сэтгэлийн мухарт ханхийдэг юм даа. Эмээтэй өссөн хүүхдүүд нэгнийхээ зовлон, жаргалыг мэддэг гэдэг шиг эмээ, өвөөгийн хүүхдүүд сэтгэлийн гүнд үе, үехэн ханхийдэг тэр үнэрийг байнга мэдэрч амьдардаг биз ээ. Амьдрал бол өнгөрсөн өдрүүд биш, дахин дурсагдах өдрүүд юм гэсэн үг бий. Юутай үнэн үг билээ. Надад эргэн дурсагдаж буй тэр гайхамшигт өдрүүд бол эмээтэйгээ байсан гэрэлт цаг хугацаа юм. Тиймээс ч эмээгийнхээ өвөрт дулаацаж, элбэрэлд нь нэвчсэн тэр аз жаргалтай өдрүүдийнхээ тухай дурсамжаа эмээгийн гэрэл дор гэж нэрлэлээ. 
Э.Энэрэл
