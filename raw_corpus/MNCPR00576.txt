Зах зээлийг тогтворжуулахын тулд Засгийн газраас 700 саяыг гаргах нь

Нийслэлийн махны хангамжийг тогтворжуулахын тулд Засгийн газраас 700 сая төгрөг гаргахаар болжээ. Гэхдээ энэ мөнгийг шууд төсвөөс гаргаад Засгийн газар мах худалдан авч нөөцөлнө гэсэн үг биш аж. Үүнийг мах үйлдвэрлэгчдийг урамшуулах хэлбэрээр хэрэгжүүлэх гэж байна.
Ирэх арванхоёрдугаар сараас 2006 оны долдугаар сар хүртэлх хугацаанд бэлтгэлт, борлуулалтад нь хяналт тавьж сар бүр зохих хэмжээгээр олгох замаар дээрх 700 саяыг олгох юм байна. Үйлдвэрлэгчдийг тодорхой шалгуураар сонгон шалгаруулж уг урамшуулалд хамруулах гэнэ. Ер нь өнөө жил хамгийн их хүндэрсэн бүтээгдэхүүний зах зээл нь махных байсан. Нийлүүлэлт хийгдээгүй, тиймээс үнэ нь огцом бөгөөд ихээр өсч иргэдийн амьжиргаанд удтал асуудал үүсгэсэн хэвээр байв. Тиймээс Засгийн газар, Махны холбоо, үйлдвэрлэгчид зунаас хойш хэд хэдэн удаа хэлэлцээрийн ширээний ард суусны үр дүнд эхний ээлжинд нийслэлийнхний хэрэгцээнд нийлүүлэх махны нөөцтэй болохоор тогтсон. Үүний эхний алхам нь хийгдэж эхлээд буй нь энэ. Нөөц бий болгосноор килограмм махны бөөний үнэ 1700 төгрөгөөс хэтрэхгүй байхаар зохицуулагдах болохоор хэрэглэгчид ирэх хавраас эхлэн 2000-ын мах идэх боломжтой болж байгаа. Энэ зохицуулалтыг бизнесийнхний зарим нь үзэхдээ Засгийн газар үнэ хязгаарлах гэж байгаа зохисгүй алхам гэх хардлага цухалзуулж байсан. Тэгвэл асуудлын гол нь Засгийн газар бизнест хэт хутгалдаж, үнийг хязгаарлах гэж байгаа хэрэг бус гагцхүү зах зээлийг тогтворжуулахад чиглэгдэж буй гэж Махны холбооныхон хэлж байна. Урамшуулалд хамрагдахыг хүссэн үйлдвэр аж ахуйн нэгжүүдийн саналыг ХХААЯ дээр хүлээн авч байгаа бөгөөд ирэх арваннэгдүгээр сарын нэгнээр дуусгавар болгох юм. 700 сая гэдэг уг нь махны ганц хоёрхон ченжийн халаасанд явж байдаг мөнгө. Гэсэн хэдий ч эргэлтийн хөрөнгөгүй манай үйлдвэрлэгчдийн хувьд энэ тоо чамлахааргүй том сонсогдож байгаа аж. Нэгэнт Засгийн газраас үйлдвэрлэгчдэдээ ийм боломж олгож байгаа болохоор одоо тэдний өрсөлдөөн дотоодынхоо зах зээлд аль болох чанартай мах бэлтгэж нийлүүлэхэд л чиглэгдэх нь. Засгийн газрын тогтоолд нөөцийн хэмжээг тусгахдаа 3000 тонноос доошгүй гэсэн байна. Харин урамшуулалд хамрагдах бэлтгэн нийлүүлэгчид хэд хэдэн шаардлагыг хангасан байх бөгөөд хамгийн эхний шалгуурт Махны холбооны саналыг авсан байх, мөн зохистой үнийн санал, мах махан бүтээгдэхүүний эрүүл ахуйн үндсэн шаардлага болох MNS 5023:2001 гэсэн стандартыг хангасан байх зэргийг нарийвчлан тусгасан аж. Үүнээс гадна уг 700 саяын урамшуулалд хамрагдахын тулд өдөрт 50 бод, 200 бог мал нядлах хүчин чадалтай үйлдвэртэй байх, 300 тонноос доошгүй багтаамж бүхий хөргөлтийн зоорьтой байх, махыг мөчилж, ангилж савлах цехтэй, борлуулалтын сүлжээтэй байх гээд олон шаардлага тавигдаж байгаа юм. Эндээс үзвэл, хэрэглэгчид ирэх хавраас эхлэн хямд үнээс гадна хамгийн гол нь ариун цэвэр, эрүүл ахуйд нь эргэлзэж сэжиглэх юмгүйгээр найдвартай хүнс хэрэглэх болох нь. Нөгөөтэйгүүр НӨАТ-ыг энэ чиглэлийн үйлдвэрлэлийг дэмжих зорилгоор НӨАТ-ыг бууруулахаар татварын багц хуулийн шинэчилсэн төсөлд тусгасан байгаа. Энэ мэтчилэн өнөө жилээс эхлэн дотоодын хэрэгцээнд бүтээгдэхүүнээ зовлон багатай бэлтгэн нийлүүлэх боломж нээгдэж байгаа болохоор махны зах зээл тогтворжиж харин экспорт тодорхой хэмжээгээр буурах төлөвтэй болж байна. Гэхдээ энэ нь экспорт хязгаарлагдчихна гэсэн үг биш зөвхөн ирэх нэг жилийн хувьд л тийм байх болов уу гэсэн таамаг байгаа юм. Дотооддоо зах зээл тогтворжчихвол харин ч энэ нь экспортдоо эерэг нөлөө үзүүлэх юм байна. 
Н.Пагма

