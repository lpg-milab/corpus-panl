Камертоны Д.Болд олон түрүүг авч, Л.Гүндалай рокеруудтай өөрийгөө жишив

Рок попынхны хүсэн хүлээдэг Монголын рок, поп урлагийн Пентатоник дээд шагнал гардуулах ес дэх удаагийн наадам уржигдар Соёлын төв өргөөнд болж өндөрлөлөө.
Энэ үдэш үзэгчдийн танхим нижигнэсэн алга ташилтаар дүүрэн байсныг энд дурдах нь зүйтэй болов уу. Учир нь рок, попынхон төдийгүй үзэгчид номинаци тус бүрийн шагналын эздийг тодруулах тэрхэн мөчид үзэгч олон нам гүм болж, зарласны дараа нижгэр алга ташилтаар тэднийг мялааж байсан юм. Пентатоник наадмын энэ удаагийн хамгийн олон шагнал хүртсэн "Камертон" хамтлагийн дуучин Д.Болд тэр үдшийн од болов. Түүний "Yah uu", "Зөвхөн чам руу" зэрэг дуу шилдэг денс болон поп дууны шагналыг эзэндээ авчирч, "Хайрын хүч" цомог нь шилдэг цомгийн номинациар тодорлоо. Түүнчлэн тус наадмын R & B дууны төрөлд мөн л Болдын "Нүд чинь хайр харуулна", шилдэг бичлэгтэй дуугаар түүний "Kiss you" тэргүүлж, фенүүд нь "Болд чи шүү" хэмээн орилолдоно. Харин шилдэг альтернатив дуугаар "Нисванис" хамтлагийн "Улаан хэрүүлч" дуу шалгарсан. Тус хамтлагийнхнаас дуугаа яагаад ингэж нэрлэсэн тухай лавлахад, "Энэ дуу анх нэргүй байсан. Тэгээд бид бэлтгэлээ хийж байгаад хоорондоо маргалдаж, зодолдох шахсан. Удахгүй эвлэрч, ярилцаж тохиролцоод "Улаан хэрүүлч" нэр өгсөн" гэлээ. Мөн шилдэг этник дууны төрөлд "Люмино"-гийн "Ламбагуайн нулимс", шилдэг поп тоглолтоор МУГЖ Т.Ариунаагийн "Нэг л үдэш", шилдэг рок тоглолтын шагналыг "Хурд"-ын "Acoustic amplugged", кино жүжгийн шилдэг дууны төрөлд Дашка, Хулан нарын хамтран бүтээсэн "Хар санаа хайр сэтгэл", "шилдэг аяз"-аар "Хурд" хамтлагийн гитарчин Д.Отгонбаярын "Би бол", шилдэг хөгжимчнөөр Д.Цолмон, шилдэг дебют дуучнаар Отгоо, шилдэг дебют хамтлагаар "Татар" тус тус тодров. Сонирхуулахад, энэ үдэш үзэгч олныг хөгжөөсөн, бас тэдний анхаарлыг татсан хамгийн эгзэгтэй үе бол шилдэг рок дууг тодруулах номинаци байлаа. Урт үс, уранхай жинстэй олон рокеруудын дундаас шилэх хэрэг гарлаа. Энэ номинацийн шагналын эзнийг УИХ-ын гишүүн Л.Гүндалай зарлав. Тэрбээр хэлэхдээ "Рокерууд дууныхаа үг хэллэгээр нийгэмд болж буй сөрөг үзэгдлийг илчилдэг. Тэднийг гаднаас нь харахад нэлээд "хүнд гар" харагддаг. Үнэнийг хэлэхэд, би ч гэсэн УИХ-ыг хуралдуулахгүй гурван ч удаа тараасан нэлээд хүнд гар ш дээ. Тиймдээ ч биднийг нэг дор тааруулсан биз ээ" хэмээхэд үзэгчид нирхийтэл инээлдэв. Түүнчлэн Монголын соёл урлагт үнэтэй хувь нэмэр оруулсан гэх тодотголтойгоор Пентатоникийн академийн дээд шагналыг "Чингис хаан" хамтлагийн гишүүн Д.Жаргалсайхан, "Баян Монгол" чуулгыг үндэслэн байгуулагч, бөмбөрчин Д.Нямбаяр нар гардлаа. Ийнхүү "Пентатоник" дээд шагнал гардуулах ёслолд дуучин, бүжигчин, хамтлаг гээд нийт 1500 гаруй уран бүтээлч оролцож ая дуугаа өргөснөөр энэ жилийн "Пентатоник-2005" өндөрлөсөн юм. 
Ч.Анна
