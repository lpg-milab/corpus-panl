Хонгороос хор холдоогүй байна

Дархан- Уул аймгийн Хонгор сумын "МИК" компанийн хашаан дахь байрыг түрээсэлж байсан БНХАУ-ын иргэд цианитийн хүчлээр шороо угааж байгаад газрын хөрс хийгээд ундны усанд алджээ.
Тус сум төвдөө долоон гүний худагтай. Түүний нэг нь эл хүчлээр хордсон байна. Гэхдээ тэнд агуулагдаж байгаа хүчлийн хэмжээ 0.26 хувьтай. Харин бусад худгийн ус энэ хүчлээр хордоогүй гэсэн урьдчилсан дүнтэй байгаа юм байна. Тэрхүү худгийн ус хаагдсанаар Хонгор сумын төвийн ус сувагт холбогдсон албан газар орон сууцнуудад хэрэглээний ус очихоо больсон аж. Тэгэхээр одоогийн байдлаар сумын төвийн орон сууцны айл, албан газрыг Дархан-Уул аймгийн Дархан Ус суваг компаниас зөөврийн усаар хангаж байгаа аж. Тухайлбал, тус компанийн жолооч Д.Мягмар Дархан-Уул аймгаас ус зөөж байгаа. Сумын орон сууцанд амьдардаг айл албан газар өдөрт хагас бүтэн хоёр машин ус хэрэглэдэг. Харин гэр хороололд амьдрагсад Цианы хүчилд хордоогүй гэсэн урьдчилсан оноштой байгаа гүнийхээ худгаас хүн малгүй ундалж байна. Харин уг хүчлийг газрын хөрс гүний усанд алдсан "МИК" компанийн хашаа сумын цэвэрлэх төхөөрөмж, цэвэрлэсэн усаа хаядаг цөөрмийг Дархан-Уул аймгийн Онцгой байдлын газар хамгаалалтдаа авчээ. Хамгаалалтад авсан гэдэг нь хашааны хаалга түгжих, ил задгай цөөрөм, цэвэрлэх төхөөрөмжийг торон хашааны дээгүүр нь улаан цагаан хосолсон тууз тохож эргэн тойронд нь машин морьтой эргүүлийг гаргажээ. Гэвч гай газар дороос гэхчээр тусгай хамгаалалтад байгаа цэвэрлэх төхөөрөмжийн хашаанд энэ сарын 9-ний өдөр өглөөний 9:30-10:00-ын хооронд гал гарав. Хамгаалалттай бүсэд гал гардаг хачирхалтай үзэгдлийг нүдээр харлаа. Тэнд хамгаалалт нэг иймэрхүү. Галыг худгийн дэргэд 64-63 ДАА гэсэн цагаан машинтай эргүүлд гарч байсан Онцгой байдлын газрын албаны хоёр хүн очиж шороогоор дарж байгаа харагдав. Энэ нь тавдугаар сарын 9-ний өдрийн Хонгор сумын дүр төрх. "МИК" компани нь эл сумын ус суваг цэвэрлэх байгууламжийг хариуцдаг аж. Харин тэдний хашаанд байрлалтай барилгыг бусдад түрээслүүлсэн хүн нь иргэн н.Батболд. Түүний бусдад байр түрээслүүлэх ажил нь 2006 оны арванхоёрдугаар сарын 26-наас аман хэлцлээр суурь нь тавигджээ. Энэ өдөр тус сумын ИТХ-ын дарга руу Сангийн яамнаас утас цохиж. Гэхдээ танай суманд түрээслэх байр байшин байна уу гэсэн өнгө аястай. Тэрхүү утсан хийгээд амин яриа хэлцэл явсаар байрны сарын түрээс дээр хүрчээ. Байр түрээслэхийг хүсэгсэд японтой хамтарч аж ахуй байгуулна гэж хэлсэн учир байр түрээслэгчид баян японд сарын 300 мянгаар түрээслэнэ гээд л хэлчихэж. Гэтэл түрээслэгчид сарын түрээсийг 800 мянга хүртэл өсгөөд өгчээ. Харин яг ямар ажил явуулах болгонд түрээслэгчид япон биш хятад болон хувирсан аж. Мэдээжийн хэрэг энэ бүхэн цөөн хүний дунд хөшигний цаана болсон нь ойлгомжтой.Өндөр түрээсэнд пологдсон тэдний хувьд түрээслэгчид байрандаа юу хийж байгаа нь хамааралгүй болжээ. Гэхдээ эргэн тойрныхон тодруулбал "МИК" компанийнхан тэднийг ус хэрэглэж байгаа болон тэндээс бохир ус гарч байгааг мэджээ. Бүр тэндээс гарч байгаа усыг нэг литрээр савлан төв рүү шинжилгээнд явуулсан ч дээжинд хүрэлцэхгүй гэсэн шалтгаанаар орхигдсон байна. Харин нөхцөл байдал хүндэрсэн тэр мөчид ганц литр ус шинжлээд хортой, улмаар хөрсөнд гүний усанд хүчил алдсан гэдгийг Онцгой байдлын газрынхан тогтоожээ. Тэр болтол тэнд цианитийн хүчлээр шорооноос алт ялгаруулан авч угааж байсан байна. Энэ нь тэнд тодорхой хугацаанд ус хөрс бохирдуулах үйл ажиллагаа явсаар байж. Тэндээс гарсан усыг уусан айлын хоёр үхэр, нэг хонь үхсэнээр тэнд далд явагдаж байсан хорт үйл ажиллагаа нийтэд ил болсон юм. Хамгаалалтын бүсийн ойролцоо цөөхөн ишиг, хурга эргүүлж явсан эх хүү хоёртой таарсан юм. Тэр эмэгтэйн нэг хонь цэвэрлэх байгууламжаас гарсан уснаас уугаад үхсэн юм байна. Хонь үхсэн талаар Ж.Цэрэннадмид "Дөрөвдүгээр сарын 23-ны өдөр хэдэн хонио эргүүлж явсан хүүхэд хонь татаад ойчлоо гэж гүйж ирсэн. Гэрээсээ сүү авч очоод ам руу нь хийтэл босч ирээгүй татагнаж байгаад үхсэн. Үхсэн хонийг баруун урагш нь гаргаад нүх ухаж булсан. Түүнээс хойш тавдугаар сарын 3-нд нэг ямаа үхсэн. Тэр тухай сумын захиргаанд мэдэгдээгүй. Ганц ямаа юм гэж бодоод өнгөрсөн дөө. Хор уршиг нь хожуу гарах юм шиг байна" гэж ярилаа. Тусгаарласан бүсэд морин эргүүлээр томилогдоод байгаа М.Нямдорж "Эргүүлд гараад дөрөв хонож байна. Иргэдийн малыг энэ бүсэд ойртуулахгүй байх үүрэгтэй. Мал орчих гээд болохгүй юм. Малынхаа хойноос хүмүүс бас явахгүй юм" хэмээж байв. Тус сумын иргэн Ч.Энхтайван "Бид энгийн амьдралтай улс шуудай гурилын төлөө явна. Олж ирээд мөөжөө нарынхаа (хүүхдүүдээ хэлэв бололтой) дунд тавина. Дуусахаар нь дахиад л би гарна. Мөнгөтэй улс ус хөрс хордуулаад бид нарыг алах гэж байна" хэмээн хэлж байна. Ер нь иймэрхүү үзэл бодолтой хүн олон таарав. "Бороо гоулд" компанийн явуулын лаборатори ус, хөрс, агаарт шинжилгээ хийсэн. Хорын аюул хол байгаа. Гэхдээ танай улсад ямар стандарт байдгийг бид мэдэхгүй гэж хэлсэн тухай Засаг дарга Б.Батнаран ярив. Тэрбээр гадны вэб сайтуудаас материал татаж авч үзлээ. Хэрэглэж алдаж байсан түүх байдаг юм байна. Энэ талаар тодорхой мэдлэггүй байсан тул учраа олохгүй их л хэцүү юм. Шинжилгээний хариу баасан гаригт гарна хэмээн цааш нь хэлэв. Түүнээс Сангийн яамны ямар албан тушаалтай хүн тус суманд байр түрээслэх талаар ярьсан тухай лавлахад би танихгүй. Манай ИТХ-ын даргатай ярьсан юм билээ гэсэн товчхон хариулт өглөө. Тэгэхээр хамгийн их Цианитийн хүчлээр угаагдаж байсан хүдэр "МИК" компанийн хашаанд хамгаалалтад байгаа.Түүнийг "Бороо гоулд" компани зааврынх нь дагуу устгаж өгнө, тусална гэж хэлж байгаа аж. Ер нь уг газар дээр хүчлээр 18 машин шороо угаагдсан гэдэг мэдээлэл байгаа аж. Тэр тооны машин шороонд цианитийн хүчил өндөр дозоор агуулагдаж байгаа гэж үзэж болно. Тэр шороог цэвэршүүллээ ч ус хөрснөөс хор нь хэзээ арилах нь бүү мэд. Тэдэнд ийм хор аюулыг УИХ-ын гишүүн Н.Баяртсайханы толгойлж байгаа Сангийн яамныхан шахсан байх магадлал өндөр байна. Гэтэл эрэл тэнд ажиллаж байсан гурван хүний хүрээнд эргэлдээд байх шиг ээ. "Өглөө" кинон дээр сэлэм Тогмидыг буудуулахад, буудсан хүн нь биш ээ цаад эзнийг нь олов уу гэж Сүхбаатар хэлдэг. Тэгвэл тус сумынханд нүүрлэсэн аюулыг Хонгорын хонхроос биш Сангийн яам хавиас хайвал олдох магадлал өндөр бололтой. Энд хэн буруутай нь олдож мэднэ. Хотын ямаа хог цаасаар хооллодог, хөдөөний ямаа усны тунгалаг, өвсний соргогт бэлчээрлэдэг. Булингаргүй гээд амссан уснаасаа шууд үхжээ. Өнгөц харахад ганц муу ямааны төлөө юун сүртэй юм гэмээр. Тэгвэл үгүй юм. CN гэдэг хор бол сүүлийн үеийн амиа хорлогчдын гол зэвсэг гэдэг. Гитлерийн Германы дээд тушаалын офицерууд хувцасныхаа заханд өчүүхэн төдий дусаагаад хадгалж явдаг хэрэгсэл байсан тухай олон баримт бий. Тэнд байдал бишидвэл шинельнийхээ захыг хальт хазаад "чад" хийдэг байж. Ийм л хүчтэй хор 6000 хүнтэй томоохон суурин газар, улаан зам дээр урсаад байдаг. Монгол хүний хээгүй хэнэггүй зангаар гайгүй байхаа гэсхийгээд сууж байдаг. ЗХУ-д Чернобылийн атомын цахилгаан станцыг дэлбэрэхэд тухайн үед маш сайн нууж олныг тайвшруулсан. Хожим цөмийн цацраг идэвхит хорны нөлөөгөөр хоёр толгойтой хүүхэд хүртэл төрж эмгэнэлт амьдрал үргэлжилсээр байгаа. Хонгор сумынхан Цианитийн хорноос болж одоогоор усаа ууж болохгүй байна. Энэ хор нүдэнд үл үзэгдэх тул түгшүүр хэдэн арван жил ч үргэлжилж магадгүй. Яагаад анзаарахгүй байдлыг тэнд бий болгоод буйн цаад учир юу байна гэж бодоход хүрлээ. Хонгороос хор холдоогүй байна. 
Г.Эрдэнэбат
