Урд гол

Гол мөрнийг үзэж, гол мөрнөөр явавч гол дотор минь ганцхан гол урсах юм. Энэ миний гол юм, би энэ голын юм. Урд гол намайг төрөхөд урсаж байсан, намайг төгсөхөд урсаж л байх билээ. Би энэ голын зөөлнөөр мэлмэрэх эхэн ундарганаас өөрийгөө анх үзсэн юм. Тэнд усны хүрдэн дээр сумын сургуулийн халимгаа хусуулсан сурагчийн түнжин толгой минь данхайж нэг, зуйвантаж нэг харагдаад миний уруулаар үүсэн бидэрлэх долгион нүүрийг минь зүлгэн угаагаад байх шиг санагддагсан. 
Тэгээд би балгасан усаа залгилгүй тонгойн харжээ хэвтэхэд, усан толион дээрх миний зурагны цаанаас газрын гүнээс оргих усан судлын лугшилтаар тунгалаг элс нь боронзлон угалзлах сонихон байж билээ. Танхил бага чиний энэ гэнэн цаг аяндаа ингээд л амьдралын эргүүлэгт үйгдэнэ дээ гэж "нүдээрээ" надад хэлж байсан нь тэр ажээ. Амьдралын энэ эргүүлэгт аз жаргал, гуниг зовлон аль аль нь буй гэсэн шиг алдхан тойром ундаргадаа ергөх долгисоороо сануулан сануулан байж үү дээ. Голынхоо эхэнд би бодлоороо дамжин очиж суулаа. Адагт нь очтол алхан явмаар санагдаж байна. Ийн алхъя хэмээж замаа бодохул навчны шаргиа сонсогдож, цас чихран агаар тунгалагшаад, хавар эртийн бороо үе үехэн хаялж, харгалин урсах уснаас хөл нүцгэн эгч хувингаар утгахдаа үсээ дүрэн буцах нь тааралдах ажгуу. Тиймээ, голоо уруудъя, энэ бүхэн намайг хүлээж байгаа. Цасны ус үнэртсэн болор өглөө байсан юм. Намар цаг. Урд голын эхний хус бургасан төгөл цасанд хучигджээ. Модны үзүүр салаанд үлдсэн ганц нэг навч, цас нөмөрсөн мөчрөөсөө дагжих мэт үзэгдэнэ. Хөлийн дор цас чихарна, цасанд дарагдсан навчис бас шаржигнана. Чихарч шажигнасан чимээ алхалт болгонд минь лавсан сонсогдсон тэр өглөө голын эхний нэгэн модны мөчрөөс унжсан өрөөсөн "бойтгийг" би олж харсан юм. Түүнийг авахын тулд би байгаагаа хоёр нийлүүлсэн шиг өсөх хэрэгтэй байлаа. Хэрэв морьтойсон бол дөрөөн дээрээ өндийхөөргүй авчих тийм л өндөрт байв. Гэвч тэр өглөө голын эхэнд миний үзсэнээр нэгэн цагаан үен, хоёр шаазгай, бас нэг хэрээ л байсан юм. Тэр өглөө би тийм л амьтадтай тааралдсан юм. Хаа нэгтээ адуу тургих ч юм уу, үхэр мөөрөх чимээ үл сонсжээ. Өнөө бойтогоо авах гэж бургасны урт мөчрөөр ороолгож гарав. Ороолгоод л, ороолгоод л байлаа. Унадаггүй ээ, өнөөх чинь. Тэгж тэгж, нэг юм мөчирний үзүүрийг хуга гуядаж унагав. Тэгээд өнөө бойтгоо авч үзвэл, ямархуу нандин юм байсан гэж санана. Ажил үйлэнд уран, айлын шинэ бэр сэтгэлээ шингээн шингээн нэхсэн болов уу гэмээр тэр бойтог шиг зүйл маань уран шувууны үүр байжээ. Амыг нь ямар оёо ийм байдаг бол гэмээр, оноож үл мэдэх оёогоор бөх гэгч имхэрдэн оёсон байлаа. Хаанаас ч харсан хөвөрч, сэмрэхээргүй нягт юм. Тэгээд мөчрийн үзүүрийг хэд ч ороосон юм, мөчир л модноосоо хугарч ойчихооргүй бол, яагаад ч унахааргүй бөхөлж үүрээ тогтоожээ. Амаар нь өөрөө ордгийг бодоход атгахан биетэй байм тэр шувууны хайр, хөдөлмөрөөр бүтсэн мөнөөх үүр миний муйхарлан баахан гуядсанд, хэдэнтээ сэмэрч урагдсан байхаар ч,үнэндээ өчүүхэн ч гэмтсэнгүй. Тийм л бөх хийжээ. Тэгээд өнөөхийг ухаж үзлээ. Хэдэн хагархай хальс гарч ирлээ. Бор толбонцортой хөх өнгөтэй хальс. Үүрээ аваад харилаа. Ээж айлд байх сайн гэдэг юм гээд авдарт хийчихэж билээ. Айлд ийм үүр байхаар гэр бүлийнхний бөөр өвддөггүй ажээ. Нээрээ бодоход, тэрхүү гайхам нэхээст үүрээс юу ч цоорч гоожих билээ дээ. Бөөр хэмээх эрхтэн ч тэр мэт бөх бөмбийлүүлэн байх ёстой болов уу. Тийм болохоор л ийн бэлгэддэгийм болов уу даа гэж санагдана. Ертөнцийн бүх юм учир утгатай гэдэг. Хожим мөнөөх үүр, цагаан эрвээхийнд идэгдээд аргагүй гаргаж хаясан билээ. Ертөнцийн бүх юм хэмжээт настай, нэг нь нөгөөгөө үрдгийн нэгэн давтамж энэ биз ээ. Тэр үүрийг хог руу хаяхад лав л олох үеийнх шигээ баярласны хэмжээгээр гутраагүй юм. Юунд баярлах, юунд гутрахын ухаан тэлж байсных юм болов уу. Харин мөнөөх үүрэнд өндөглөсөн шувуу, өндөг болж унасан шувууд Урд голынхоо эхэнд байгаа даа гэж бодогдсон билээ. Урд гол чухамдаа өөрөө тэр шувуудын үүр болсон билээ. Голоо уруудаад алхаж явна.Үхэр оготно харгана бутны завсраар бултас бултасхийнэ. Голын бургасыг цочтол шившрэлдэнэ. Нүгэлгүй, гэнэн. Түүний дайсан бол үнэг. Үхэр оготно албал үхэргүй болдог гэж эмээ хэлдэгсэн. Үхэр түүнд хайртай юу, тэр үхэрт хайртай юм уу бүү мэд. Голын урд хөвөөнд үхэртэй айл олон. Харин нэг айлын гадаа ганцхан тугал уяатай байдаг байснаа, нэг зэл, хоёр зэл, гурван зэл тугал болсон билээ. Жилээс жил тэдний хураасан аргал нэмэгдэнэ. Том цагаан гэрээс нь том болсон юм даг. Тэднийх нэг иж мотоцикльтэй. Тэднийхээс бэлгүй айлууд унаагаа солиод л байв. Харин энэ айлын мотоцикль анх яг ямар байсан, янзаараа л байгаад байна. Энэ айлын охин нэгэн цагаан гутал өмсөнө. Дандаа л түүнийгээ өмсөнө. Тэр их гоё өндөр охин болсон билээ. Харин өнөө цагаан гутал нь хэвээрээ байдаг байлаа. Улам л өнгө орсон мэт харагддагсан. Харин хөл нь багтаад байсан нь сонин. Тэр цэвэрхэн охины хөл өсдөггүй байсан юм болов уу. Бас нэгэн их цагаан гэр байлаа. Оосор бүч нь үргэлж шинээрээ харлан гөрмөлтдөгсөн. Энэ гэрийн эзэгтэй нь гоё гоё шүхрүүд өдөр бүр сольж барин, гол гатлан сумын төв рүү явдаг сан. Өөрөө шүхэрнээсээ гоё эгч. Нөхөр нь албаны унаа унадаг, сайхан цагаан хүн. Тэднийд дутуу юм байгаагүй байх аа. Харин үр хүүхэд л заяагаагүй юм. Гоё шүхэрнүүдийнхээ тоогоор насалж чадсан уу, яасан, орчлонгоос эрт явсан даа, тэр эгч. Түүнийг үгүй болсноос хойш манай сумын наадам дээрх хүүхнүүдийн барьсан шүхэр нэг л өнгөгүй байх шиг санагддагсан. Бүр зохихгүй ч байх шиг. Шүхэр барьсан түүн шиг гоё эмэгтэйг одоо хэр үзээгүй санагдана. Голоо уруудаж л явна. Усны тохойн эрэг дор хомоол хөвнө. Урсгалын хаялгад ээрэгдэн бөмбөлзөнө. Энэ тохойд уралдсан "морь" минь бас ингээд зогсчихдогсон. Бидний хэдэн нөхөд зуны өдрүүдэд гол сахин өнжинө. Тэнд модны хугархай, хомоол голд урсган уралдана. Өнөө хомоол модоо хурдан шарга, салхин хондон гэж зүслээд өдөржин өөртэйгөө хамт голоо "үсэргэнэ". Гол маань миний нэг морь байсан юм. Голоо унаж өсчээ. Өвөл нь. Гол толийтол хөлдчихнө. Сарнаар мөнгөлөгтөж, нарнаар алтарна. Цагаан сарын өмнөхөн, гол дээр сумынхан хамаг ширдэг, дэвсгэрээ гөвж цэвэрлэнэ. Ингэхээр гол маань тоосонд цоохортоод, уйлчихаад нүүрээ хиртэй гараараа нухалчихсан хүүхэд шиг болчихно. Хавар хайлж, ирэх өвөл хөлдтөл өвлийн голын гоо сайхан үгүй болчихно. Тэр нэг өвөл голынхоо мөсний тунгалагаас долоохдоо хэлээ наачихаж билээ. Голын мөсөн дээр хэлний минь хээ цусан толботой үлдчихсэн юм. Голдоо гомдсон ч, голдоо голоосоо хайртай байхын эхлэл болсон юм. Жаахан байж дээ. Голынхоо өмнө эргийг барин алхалсаар Хөх толгойн ард ирчихжээ. Нэг зун энүүхэн хавьд гадаадын баахан жуулчин ирсэн юм. Бидний нүдийг бүлтийлгэсэн юмыг тэд хийж билээ. Гол руу морь хараад. Хүүхэд бид баахан жигшиж, боовон дээр нь яр гарна даа гэлцэж билээ. Бид голдоо их хайртай байжээ. Хөх толгойн зүүн хойд талд нэгэн хүйтэн булаг байдаг. Түүнийг минь мэдчихвий эд гэж хэрдээ айж билээ. Харин тэд түүнийг мэдээгүй юм. Голын их уснаас ногоон саваар утган авч, үрчгэртсэн биеэ угааж байсан тэднийг нойтон ширгэн дээр хэвтсэн бид сониучирхан харж хэвтсэн нь сая мэт. Гэвч тэр цагаас хойш Урд гол даруй хорин таван жил хөлдөж, мөн төдий жил хаврын нарнаа уур савсуулан хайлжээ. Тэрхүү жуулчдад олдоогүй булгийн уснаас уух гэж эрэг рүү тонгойн хэвтэж байгаад нэг уначихаж билээ. Нүүр дух хага ташиж, толгой хүйтэнд нь мэнэрэн часхийх сарнихын хэрээр, булаг булингараа хөөн цэвэршиж билээ. Энэ булгийн уснаас их л нямбайлан утгаж савандаа хийдэг нэгэн эгчмэд охин байв. Хувингийнх нь амсар усаар бялхах үед асгачихаад дахиад л уудлаад эхэлдэг тэр охин айлын өргөмөл. Нэг намар мөнөөх охин гэнэт алга болоод ээж аав нь баахан сандарч билээ. Тэгэхнээ аавынхаа хэлсэн хатуу үгэнд гомдож ууланд зусч байсан төрлийнхөө айл руу явчихжээ. Түүнээс хойш мөнөөх охиныг аав ээж нь ширүүн хараагүй байх аа. Хоёр хөгшин түүнийг дагаад л явна. Дагасаар л амьдарч яваа биз ээ. Голын эргийнхээ хэдэн хусанд хайртай. Жилд нэгээр нь сумын шинэ жилийн баярын сүлд модыг чимнэ. Цөөхөн атал, хаанаас авсныг нь мэддэггүй л байлаа. Хусны навч ходоод доторт сайн гэдэг. Наадам тарсан нэг орой. Хамт явсан нөхөд сумаас урагш гараад л мориныхоо хар гүйхээр явчихлаа. Тэдний дунд манаргаж явахдаа эмээ навч захисныг саналаа. Мориныхоо амыг арай ядан эргүүлэн авч буцан гүйхээрээ ирж өвгөн хусны мөчрийг нэгэнтээ шувтран навчисаас нь аваад буцан давхив. Үдшийн гэгээ хариугүй бөхөж байсан юм. Тийн авч очсон атга навчийг эмээ хандлан буцалгаж наадмын сараас намрын сар дуустал уусан санагдана. Уруудаж алхсаар Урд голынхоо тэхий дундын гарман дээрээ ирчихжээ. Гарамны энэ хавиас хүмүүс дураар суваг татан урсгаж ногоогоо усалдаг юм. Хаврын эхэн сард гарамны доохно талын голын өмнө хойд бие бор саарал хөрсөөр мэлтэрч байдаг. Харин намрын сард тэр бор саарал хөрс мэлтэрч байсан талбай нэлэнхүйдээ гүн ногооноор хөвсөлзөнө. Урд голынхоо усыг урагш, хойш салаалан урсгаж, үр ногоогоо усалснаас тэр байхгүй юу. Намар нь мөнөөх талбайд сургуулийн хүүхдүүд шуугилдан шаагилдан ногоо хураана. Тэгээд бүгдээрээ өдөржин ажиллачихаад голынхоо усан дээр эгнэн суучихаад гараа угаана. Чи миний дээр угаалаа гэлцэн урсгалын эх рүү мөчөөрхөлцөн гүйцгээдэгсэн. Тэгж байгаад Урд голоо гатлаад харьцгаадаг. Гарамны доохно алхаж явтал нэг жижигхэн цүнхээл тааралдлаа. Энд нэг явдал болсон юм. Хавар дөрөвдүгээр сард л байсан юм болов уу гэж бодогддог. Цэцэрлэгийн хүүхдүүдийг салхинд гаргаж явсан юм. Нэг жижигхэн ишгийг хэдэн сөөсгөр банди ус руу шидсээр байгаад алчихаж билээ. Охид уйлалдаад л байсан санагдана. Гурав дөрөвхөн настай хүүхдүүд шүү дээ. Амьтан хайрлах ухаан суугаагүй байжээ. Хэн ч тэд нарт ийм юмны үлгэр болоогүй байх. Гэхдээ ийм явдал болсон билээ. Хайраас төрсөн үрс, хайрын тухай хожуу л ойлгодог бололтой. Цагаан бургасны хөвөөнд бяцхан суулаа. Нүдээр үзээгүй боловч хүмүүсийн ярьдаг нэгэн хөгтэй эрийн тухай бодогдож байна. Урд голыг өгсөж уруудан архи уудаг эр байсан байгаа юм. Нэгэн зуны халуунд согтуу, морь харан сууж байгаад уначихаж. Баахан удсан юмсан уу даа. Халуун ид шатаж байсан тул батгана шаваад, хэцүүдэх дөхөж байхад нь хүмүүс сэрээж босгосон гэдэг. Харин өнөө эр ийн байсандаа нэг их зовсон шинжгүй босоод явчихсан гэдэг санагдаж инээд хүрнэ. Улаан байшингийн дээд түнгэ дээр хүрээд ирлээ. Энд чацарганын гоёхон төгөл байдаг юм. Нэгдлийн нэгэн авхаалжтай дарга үүнийг санаачлан хийснийг нутгийнхан үл мартана. Сургуулийн сурагч бид нараар чацаргана түүлгэнэ. Нэгийг амандаа, хоёрыг уутандаа түүн түүдэгсэн. Төдхөнөө шүд сийгнэ. Тэгээд уутаа дүүргэнэ. Надад нэг охин чацаргана түүхэд тусалж билээ. Тэр номин цэнхэр дээлтэй байсан юм. Намайг хэлээ хараач гээд инээхдээ, тэр өөрийнхөө хэлний өнгийг ямар байсныг мэдэж байсан болов уу гэж бодогддог юм. Түүний хэл шинэ чацарганын өнгөөр шаргалтан туяарч байсан билээ. Минийх бас тийм байсан биз ээ. Улаан байшингийн рашаан дээр ирлээ. Өвөл харзлаад үл хөлдөнө. Тэндээс хүүхдүүд аав ээждээ рашаан зөөгөөд л байдаг байлаа. Аав ээж хоёр надад рашаан авчирч өгдөг байсан. Тэндээс л биз дээ. Аав ээж хоёртоо би ч бас рашаан аваачиж өгсөн. Гэхдээ их цөөхөн аваачиж өгчээ. Улаан байшингийн ар талаар дэрс их. Тэндхийн дэрсээр би хоёр зүйл хийж сурсан билээ. Цайны идээ шүүдэг шүүр, гэр шүүрддэг шүүр хоёр. Энэ дэрсээр хийсэн шүүр цай сайн шүүнэ. Бас ийм дэрсээр хийсэн шүүр гэрийн хогийг сайн шүүрддэг билээ. Харин миний сэтгэлийн шүүр бол Урд гол минь юм. Тэр миний дундуур урсч, аз жаргалыг уйтгар гунигаас шүүдэг билээ. Урд гол маань Улаан байшингийн доохно шургаад шингэчихдэг юм. Би энд ирчихсэн байна.Одоо буцаад өгснөө. Сургуулийн сурагч би нэг удаа "Урд гол" шүлгээрээ сумынхаа "Хүрэл тулга" хүүхдийн шүлгийн наадамд гуравдугаар байр эзэлж билээ. Аав шүлгийг зассан юм. Одоо тэр шүлгийнхээ мөрүүдийг ер юу ч санадаггүй. Харин аавын нэмж бичсэн хоёр мөр л сэтгэлд үргэлж гэрэлтэн байдаг билээ. Тэр хоёр мөр нь: Алиман сарны гэрэлд алтаар урсана, энэ гол Мөнгөн сарны гэрэлд мөнгөөр урсана, энэ гол гэсэн байдаг юм. 
Б.Золбаяр
