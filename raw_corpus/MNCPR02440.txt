Тогтвортой хөгжил ба байгаль орчинд тулгарч буй асуудлууд

Байгаль орчны яам байгуулагдсаны 20 жилийн ойд Байгаль орчны дэд сайд, доктор /Ph.D/ Б. Энхмандах
Эх дэлхий гэсэн ганцхан цэнхэр гариг дээр, байгалийн таашгүй ааш араншингийн доор мөр зэрэгцэн амьдарч буй дэлхийн улс орнууд есо-системийн доройтол, дэлхийн уур амьсгалын дулаарлын өмнө хөгжлийн төвшингөөсөө үл хамааран бүгд л хүчин мөхөсдөж байгааг сүүлийн жилүүдэд ган, зуд, үер, гал түймрийн аюул дэлхий дахинд ойр ойрхон нүүрлэх болсон явдал баталж байна. Хүн төрөлхтөн дэлхийтэйгээ хүйн холбоотой гэдгийг байгаль эх бидэнд байнга мэдрүүлэх боллоо. Үүнийг мэдэрч буй ард түмний нэг бол дэлхийн өндөр хөгжилтэй бүс нутгаас 3-7 мянган км алслагдсан, далайд гарцгүй, эх газрын гүнд, дэлхийн 2 үлэмж их гүрний хүрээлэлд, өргөн уудам нутгаараа тарж байршсан 2,5 сая хүн амтай, түүнээс улбаалсан нэн бага зах зээлийн багтаамжтай Монгол орон юм. 1992 онд Рио де Жанейро хотноо дэлхийн улс орнуудын төрийн тэргүүн нар хамтран тогтвортой хөгжлийн үзэл баримтлал, зарчмуудыг боловсруулсан юм. Дэлхийн цэвэр усны гурван том хагалбар дээр оршдог, экологийн нэн эмзэг бүс нутагт хамаардаг Монгол орон бол даян дэлхийн тогтвортой хөгжлийн стратегийг хэрэгжүүлэх нэн чухал талбар мөн. Энэхүү стратегийн ач холбогдол бүхий олон улсын баримт бичигт тулгуурлан Монгол улсын XXI зууны тогтвортой хөгжлийн хөтөлбөр /MAP-21/-ийг НҮБ-ын Хөгжлийн хөтөлбөр, "Чадавхи-21" сангийн дэмжлэгтэйгээр Монгол улсын Засгийн газар, төрийн болон төрийн бус байгууллага, олон нийтийн өргөн оролцоо дэмжлэгтэйгээр 1998 онд боловсруулан хэрэгжүүлж эхэлсэн байна. Мөн энэхүү хөтөлбөрийн үндсэн дээр бүх аймаг, нийслэл хотын тогтвортой хөгжлийн хөтөлбөрийг боловсруулан аймаг, нийслэлийн Иргэдийн Хурлын Тэргүүлэгчдийн хурлаар хэлэлцэн батлуулж мөрдөж байна. Монгол Улсын тогтвортой хөгжлийн хөтөлбөр нь нийгэм, эдийн засгийн тогтвортой хөгжил, байгалийн нөөцийн ашиглалт, байгаль хамгаалал, хэрэгжүүлэх арга хэрэгсэл гэсэн дөрвөн цогц хэсгээс бүрдэхийн зэрэгцээ Рио Де Жанерогийн Тунхаглалд тусгагдсан тогтвортой хөгжлийн талаархи 27 зарчмыг агуулж байгаа юм. Монгол Улсын XXI зууны тогтвортой хөгжлийн хөтөлбөрт анх удаа улс орны амьдралын бүх салбарын хөгжлийн асуудлыг өөр хооронд нь болон байгаль орчны асуудалтай нягт уялдуулан цогцолбороор нь авч үзэж, хөгжлийн бодлого, стратеги, арга ажиллагааг нэгтгэн тодорхойлсон бөгөөд хэрэгжүүлэх үйл явц 2 үе шаттай өрнөж байна. Үүнд: Нэг. НҮБ-ын хөгжлийн хөтөлбөрийн дэмжлэгээр 1996 онд эхэлсэн МАР-21 төслийг 1999 оноос үргэлжлүүлэн санхүүжүүлж хэрэгжүүлсэн. Энэ үед улс оронд тогтвортой хөгжлийн талаар хийж буй ажлаа Азийн орнуудаас нэн тэргүүнд НҮБ-д тайлагнаж, Даян дэлхийн тогтвортой хөгжлийн бэлтгэл чуулганууд болон Йоханнесбургийн чуулга уулзалтад идэвхитэй оролцсон юм. Мөн үндэсний чадавхи бүрдүүлэх, тогтвортой хөгжлийн боловсрол олгох чиглэлд ахиц дэвшил гаргаж чадсан байна. 2002 онд тогтвортой хөгжлийн хөтөлбөрийн хэрэгжилтэд хийсэн үнэлгээний дүнгээс харахад тогтвортой хөгжлийн стратеги, хөтөлбөрт тусгагдсан зорилтуудын 80 гаруй хувь нь төр, засгийн болон орон нутгийн бодлого төлөвлөлтөд тусч , 67 хувь нь хэрэгжиж буй дүн гарч байжээ. Ийнхүү НҮБ-ын санхүүгийн дэмжлэг туслалцаатайгаар тогтвортой хөгжлийн ажлын алба үйл ажиллагаагаа 8 жил гаруй хугацаанд явуулсны үр дүнд тогтвортой хөгжлийн бодлого, менежмент, чадавхийг үндэсний хэмжээнд болон орон нутагт бий болгож чадсан. Хэдийгээр уг төсөлт ажил 2004 онд дууссан хэдий ч тогтвортой амьжиргааг дэмжих, ядуурлыг бууруулах, Алтай Соёны Эко бүсийн биологийн төрөл зүйлийг ард иргэдийн оролцоотой хамгаалах, Нутгийн иргэдийн оролцоотойгоор байгалийн нөөцийг хамгаалж байгалийн нөөцийн менежментийг сайжруулах зэрэг чиглэлээр олон салбар төслүүд амжилттай хэрэгжиж МАР- 21 төслийн бий болгосон үндэсний чадавхид тулгуурлан тогтвортой хөгжлийн бодлого, стратегийн үнэлгээ хийх, тогтвортой хөгжлийн үзэл баримтлалыг төрийн бодлогод тусгуулах чиглэлээр ажилласан байна. Хоёр. 2006 оноос эхлэн Монгол Улсын Ерөнхийлөгчийн санаачилгаар 2021 он хүртэл улсаа хөгжүүлэх цогц бодлогын төслийг тогтвортой хөгжлийн үзэл баримтлалд тулгуурлан боловсруулж, УИХ-д батлуулахаар Засгийн газраас өргөн бариад байна. Тогтвортой хөгжлийн Сургалт судалгааны Төв нь БОЯ-тай хамтран НҮБ-ийн Байгаль Орчны Хөтөлбөрийн Азийн салбарын санхүүжилтээр улс орны тогтвортой хөгжлийн стратегийн үнэлгээ хийж дуусаад байна. Улсын хэмжээнд яам, газрууд болон 4 бүсийн аймгуудыг төлөөлүүлэн хийсэн судалгааны дүнгээс харахад, хот хөдөөд ажиллаж буй төрийн ажилтнуудын 60 гаруй хувь нь тогтвортой хөгжлийн үзэл баримтлалын талаар тодорхой мэдлэгтэй болж, төр засгийн бодлого, шийдвэрийн баримт бичгийн 70 орчим хувьд энэ үзэл санаа тодорхой хэмжээгээр туссан болох нь харагдаж байна. Энэ бүхэн бол өөрчлөгдөн шинэчлэгдэж байгаа Монгол орон дотоодын болон дэлхий дахиныг хамарсан тогтвортой хөгжлийн удирдлагын сүлжээний хүрээнд ажиллахыг эрмэлзэж байгааг илэрхийлж байна. Хөгжлийн төлөөх зорилго, үйл ажиллагаа нь хойч үеийнхний хөгжлийн болон байгаль орчны хэрэгцээг тэгш хангасан байх зарчим дэлхийн нийтэд үйлчилдэг. Энэ чиглэлээр манай оронд үйлчилж буй хууль эрх зүйн орчныг  сайжруулах талаар сүүлийн жилүүдэд ахицтай ажиллаж байна. 1990-ээд оноос байгаль орчны чиглэлээр 34 хууль, 100 гаруй үндэсний хөтөлбөр болон дүрэм журмыг баталж, 330 гаруй байгаль орчны чанар стандарттай болсон бөгөөд эдгээр хууль эрх зүйн баримт бичгүүд нь бүхэлдээ байгалийн баялгийг зүй зохистой ашиглах, хамгаалахад чиглэгдэж байна. Хэдийгээр нааштай алхмууд байгаа боловч Монголын байгаль орчины өнөөгийн байдалд хүндрэл бэрхшээлтэй асуудлууд ихээхэн хуримтлагдаад байна. -Уур амьсгалын өөрчлөлтийн болон хүний зохисгүй үйл ажиллагааны улмаас сүүлийн жилүүдэд шороон шуургатай өдрийн тоо ихсэх боллоо. үүнээс үүдэн хил дамнасан шар шороон шуурга Солонгос, Япон орнуудад хүрч, бүс нутгийн хэмжээний байгаль орчны хүндрэлийг бий болгох болсон юм. Иймд хөрш зэргэлдээ Хятад, Солонгос, Япон орнуудтай шороон шуурганы нөхцөл шалтгааныг тодорхойлж, арилгах чиглэлээр идэвхтэй хамтран ажиллаж эхэлсэн нь тогтвортой хөгжлийн бодлогыг хангасан чухал арга хэмжээ болж байгаа аж. Цөлжилттэй тэмцэх үндэсний хөтөлбөрөөр дамжуулан шороон шуурганы талаар бүс нутгийн хэмжээнд хүлээсэн үүргээ биелүүлэх чиглэлээр Монгол улс идэвхитэй ажиллаж байна. Мөн озоны үндэсний хөтөлбөрийг амжилттай хэрэгжүүлэх талаар Ази, Номхон Далайн орнуудыг тэргүүлж буй орны тоонд орж байна. - Байгалийн хагас хуурай, хуурай бүс бүслүүрт оршдог хөдөө аж ахуйн үйлдвэрлэл зонхилсон Монгол оронд уур амьсгалын өөрчлөлт, малын бэлчээрийн талхагдал, газар тариалан, уул уурхайн зохисгүй үйл ажиллагаанаас үүдэлтэй газрын доройтол, цөлжилтийн аюул нүүрлэж байна. Энэ бэрхшээлийг багасгаж, сөрөг нөлөөллийг бууруулах зорилгоор олон тооны хөтөлбөрүүд хэрэгжүүлж байгаагийн дээр Даян дэлхийн байгаль орчны сан /ДДБОС/, НҮБ-ын Хөгжлийн хөтөлбөр /НҮБХХ/, НҮБ-ын Байгаль орчны хөтөлбөр /НҮББОХ/, Дэлхийн байгаль хамгаалах Сан /WWF/, Зэрлэг амьтан хамгаалх Нийгэмлэг /WCS/, Швейцарын хөгжил, хамтын ажиллагааны нийгэмлэг, Германы техник хамтын ажиллагааны нийгэмлэг, Нидерланд, Япон, Бүгд найрамдах Солонголс улсын Засгийн газар, Дэлхийн банк, Азийн хөгжлийн банк зэрэг хөгжлийн туслалцааны болон олон улсын санхүүгийн байгууллага, хандивлагч орнууд орон нутагт цөлжилттэй тэмцэх, бэлчээрийн зохистой менежмент, сэргээгдэх эрчим хүч, бичил уул уурхай зэрэг төслүүдээр дамжуулан туслалцаа үзүүлж байгаа нь тодорхой үр дүнгээ өгч байгаа юм. Гэвч Монгол улсын мал аж ахуйн салбарт ямааны тоо толгойг богино хугацааны эдийн засгийн ашиг сонирхлын үүднээс их хэмжээгээр өсгөж, малчин түмний олон мянган жил уламжлан хадгалж ирсэн сүргийн бүтцэд өөрчлөлт орж байгаа нь нэн тэргүүний анхаарал хандуулах шаардлагатай асуудал болон хувирчээ. "Мянгат", "Хоёр мянгат" малчныг урамшуулдаг нь чанарын бус тооны хойноос хөөцөлдөж бэлчээрийн талхагдлыг багасгах, цөлжилттэй тэмцэх бодлоготой зөрчилдсөөр байна. -Монгол оронд даян дэлхийн ач холбогдолтой олон ховор, ховордсон амьтан, ургамлын зүйлүүд байдаг учир олон улсын хөгжлийн байгууллагууд эдгээр төрөл зүйлүүдийг хамгаалах менежментийг сайжруулах, хамгаалах ажлыг эдийн засгийн үр өгөөжтэй холбох талаар манай улсын Засгийн газартай хамтран ажилласаар байна. Ганцхан жишээ хэлэхэд, Нидерланд улсын Засгийн газрын урт хугацааны тусламжаар Тахийг эргэн нутагшуулах төслийг Байгаль хамгаалах холбоо БОЯ-тай хамтран хэрэгжүүлж буй бөгөөд орчны бүсийн иргэдийн амьдрал ахуйг дэмжиж, экологийн аялал жуулчлал хөгжүүлэхэд туслалцаа үзүүлж байна. - Монгол улсад бохирдол, хор хөнөөлийн улмаас нөхөн төлбөр өгөх зарим хуулийн заалтууд хуулиудад байдаг ч хүний бие мах бодид шууд хор хохирол учраагүй тохиолдолд энэ заалтыг амьдралд хэрэгжүүлсэн шүүхийн шийдэл одоо хүртэл байдаггүй. Төрийн болон хувийн хэвшил, хувь хүний үйл ажиллагааны улмаас агаар, ус, хөрсний бохирдол үндэсний болон олон улсын норм хэмжээнээс давсан үзэгдэл улам их болж байгаа нь бохирдлын хор хохирлын шалтгаан, эх үүсвэрүүдийг бодитойгоор таслан зогсоох талаар байгаль орчны холбогдох хуулийн заалтуудыг өнөөгийн нөхцөл байдалд тохируулан боловсронгуй болгох шаардлага хэрэгцээ улам их болж байгааг харуулж байна. Байгаль орчны нөөц баялаг, үйлчилгээний үнэ цэнийг бодитойгоор тооцох ажлыг дэмжих, бохирдлыг бохирдуулагч нь төлөх эдийн засгийн арга механизмыг дэлхий нийтээр мөрдөлгөө болгодог зарчмын ягштал барих нь ч мөн учир дутагдалтай хэвээр байна. Энэ үүднээс Засгийн газрын шийдвэрээр ойн экологи эдийн засгийн үнэлгээний арга зүйг боловсруулан гаргасан төдийгүй ховор амьтны экологи эдийн засгийн үнэлгээг үнэлгээг хийсэн нь дэвшилттэй үйл явц юм. Канадын олон улсын хөгжил, судалгааны төвийн санхүү, техникийн дэмжлэгээр Монгол орны байгалийн зонхилох нөөц баялгийн үнэлгээг мөн хийж дуусгасан юм. Байгаль орчинд нөлөөлөх байдлын үнэлгээний тухай хууль 1998 оноос эхлэн хэрэгжсэн ба энэхүү хууль нь аливаа төлөвлөсөн эдийн засгийн үйл ажиллагаанаас байгаль орчинд учирч болзошгүй хор хохирлыг багасгах үндсэн арга хэрэгсэл болж ирлээ. өдгөө байгаль орчинд нөлөөлөх байдлын үнэлгээний хэрэгжилт шинэ шатанд гарч аж ахуйн нэгжийн аливаа үйл ажиллагаа бүрт Байгаль орчинд нөлөөлөх байдлын Ерөнхий үнэлгээг хийж, дүгнэлтээс хамааран цаашид нарийвчилсан үнэлгээг хийх эсэхийг шийддэг журам бодитойгоор хэрэгжиж эхлээд байна. Гэсэн хэдий ч хүний зохисгүй үйл ажиллагааны улмаас байгаль орчинд сөрөг нөлөө үзүүлсээр байгааг саяхны үйл явдлууд харуулж байна. -Ашигт малтмалын ашиглалт байгаль орчны нөхөн сэргээлтийн динамик харьцаа алдагдаад олон жил болжээ. 1975 оноос хойш манай уул уурхайн үйлдвэрүүд нийтдээ 500-аад сая шоо метр газар шорооны ажил хийжээ. үүнээс 300 гаруй сая нь 1990 оноос хойш буюу "Алт" хөтөлбөр хэрэгжиж эхэлснээс хойших хугацаанд хамаарагдаж байгаа аж. Гадаргуугаар нь бус газрын баялаг сэндийлсэн хир хэмжээгээр нь тооцвол олон зуун сая шоо метр газар нөхөн сэргээлт хийгдээгүй үлдсэн гэж үзэж болно. 2006 оны байдлаар Монгол Улсын хэмжээнд нийт уул уурхайн үйлдвэрлэл эрхэлдэг 331 аж ахуйн нэгжийн үйл ажиллагаанд хийсэн судалгаанаас үзэхэд нийт 13718.5 га газар олборлолтод өртөн эвдрэлд орж, үүнээс 2553.2 га буюу 18.0 %-д нөхөн сэргээлтийг хийсэн байна. Нөхөн сэргээлтийг хийлгүй орхисон талбайн хэмжээ 11200.0 гад хүрчээ гэсэн дүгнэлтийг манай байгаль орчны байгууллагууд гаргажээ. Аж ахуйн нэгжүүдийн өмнөх жилүүдийн нөхөн сэргээлтийн ажил, түүнийг орон нутаг хүлээлгэн өгсөн байдалд шалгалт хийхэд биологийн нөхөн сэргээлт хийсэн аж ахуйн нэгж маш цөөн байсан ба голдуу техникийн нөхөн сэргээлт хагас дутуу хийж орхисон дутагдал ажиглагдсан аж. Мөн хөрс хуулалтын явцад үржил шимт өнгөн хөрсийг стандартын дагуу тусад нь овоолго хийж, нөхөн сэргээлтийн ажилд хэрэглэх ажил хангалтгүй байгаа зөрчил ихэнх аж ахуйн нэгжүүдэд гарч байна. 2007 оны 7-р сарын 30-ны өдрийн байдлаар 132 аж ахуйн нэгж байгууллага 2007 оны төлөвлөгөөг батлуулахаар ирүүлээд байгаагийн 125-г хянан баталж, Байгаль орчны сайдын 2007 оны 01 дүгээр сарын 09-ний өдрийн 06 дугаар тушаалаар батлагдсан "Хайгуулын болон ашиглалтын тусгай зөвшөөрөл эзэмшигчийн байгаль орчныг хамгаалах, нөхөн сэргээх талаар хүлээсэн үүргээ биелүүлэх баталгааны тусгай дансны гүйлгээнд хяналт тавих журам"-ын дагуу 1 тэрбум 137.83 сая төгрөгийг тусгай дансанд төвлөрүүлээд байна. 2007 оны 8 дугаар сарын эхээр УМХГ, УХЭГ-ийн хамтран зохион байгуулсан нөхөн сэргээлтийн шалгалтын ажлын үр дүнгээс үзэхэд урьдчилсан байдлаар 50 гаруй хувьд нөхөн сэргээлт хийсэн гэсэн мэдээтэй байна. Хэдийгээр дутагдлууд байгаа боловч сэндийлсэн газрыг тэгшлээд хуучин байсан байдалд нь оруулах техникийн нөхөн сэргээлтийг дийлэнхи компаниуд хийдэг болж, бас ургамлыг нь тарьж ургуулан, ан амьтдыг нь буцааж нутагшуулах ажлыг хамардаг биологийн нөхөн сэргээлтийн ажлыг ч зарим компаниуд хийдэг болсон зэрэг нь дэвшилттэй хэрэг. Иймээс байгаль орчины ашиглалт ба түүнийг бүрэн нөхөн сэргээх асуудлын логик уялдааг хангах нь орчин үеийн тогтвортой хөгжлийн стратегийн нэн чухал чиглэл хэвээр байна. Энэ стратегийг хангах хууль зүйн орчин бүрдүүлэхэд Ашигт малтмалын шинэ хууль тодорхой ач холбогдолоо үзүүлж байна. Уг хуульд стратегийн ач холбогдолтой орд гэдэг ойлголтыг тусгайлан оруулж, улсын хөрөнгөөр хайгуул хийж нөөцийг нь тогтоосон байдлаас хамруулан төрийн оролцооны хувь хэмжээг тогтоосны гадна нөхөн сэргээлтийг жил бүр хийж, гэхдээ хайгуулын лизензтэй компаниуд нөхөн сэргээх ажилд зарцуулах мөнгөнийхөө тэн хагасыг нь орон орон тутгийн төсөвт, ашиглалтын зөвшөөрөлтэй нь БОЯ-ны төрийн сангийн төсөвт хийсний дараа ажлыг нь эхлүүлж байхаар хуульчилжээ. Нөхөн сэргээх ажлыг түүнийг хэрэгжүүлдэг мэргэжлийн компаниар ч хийлгэж болох, байгаль орчинд ноцтой хохирол учруулбал үйл ажиллагаа явуулах эрхийг нь 20 жилийн хугацаагаар түдгэлзүүлж байх асуудлыг ч энэ хуулинд тусгасан байна. Ийнхүү эдийн засаг, хууль эрх зүй, байгаль орчины асуудлууд өөр хоорондоо нягт уялдаатайгаар тавигдах болсон нь шинэчлэгдэж буй Монгол орны төрийн бодлогын нэгэн чухал дэвшил гэж үзэж болно. Нутаг усаа авран хамгаалах хөдөлгөөнүүд, ард иргэд, иргэний нийгмийн байгууллагуудын тэмцэл ч нилээд өрнөх боллоо. Засаглалыг сайжруулах Засгийн газрын үйл ажиллагаа болон байгаль хамгаалах иргэдийн хөдөлгөөнүүдийн тэмцлийн үр дүнд ихэнх талууд дэвшилтэт технологиор олон нийтийн хатуу хяналтан дор уул уурхайг жинхэнэ утгаар хөгжүүлэх нь зүйтэй, ингэх ч боломжтой гэдэг нэгдсэн ойлголтонд хүрээд байна. -Тогтвортой хөгжлийн ерөнхий үзүүлэлт сайжрах хандлагатай байгаа авч хот, хөдөө дэх төрийн удирдлагын одоогийн тогтолцоо, төр засгийн ажилтнуудын сэтгэлгээ байгалиа хамгаалж амьдрах ухаанд иргэдээ хөтлөн удирдах төвшинд тэр бүр хүрээгүй байгааг олон нийтийн анхааралд өртсөн сүүлийн үеийн үйл явдлууд ч харуулж байна. Дархан уул аймгийн Хонгор суманд хууль бусаар алт олзворлосноос болж цианит натриар ард иргэд, мал хордож, үндэсний хэмжээний асуудал болоод байна. Иймээс өнөөгийн шатны тогтвортой хөгжлийн нэн тулгамдсан асуудлын нэг бол нутаг орон бүрт байгаль орчиндоо хир нийцсэн бодлого, үйл ажиллагаа явуулж байгаа байдлын талаар нарийвчилсан үнэлгээг хийж, гарч буй сөрөг үзэгдлийг даван туулах чиглэлээр аймаг, сумдын иргэдийн хурал, Засаг даргын Тамгын газрынхан цогц бодлого хэрэгжүүлэх шаардлагатай болоод байна. Хүний буруутай үйл ажиллагаанаас болж байгаль орчинд учруулах хор хөнөөл олигтой буурахгүй байгаа хэдий ч Монгол улсын тогтвортой хөгжлийн стратеги ирээдүйд ч үр дүнтэй хэрэгжих зарим үндэслэл, боломж байгааг энд тэмдэглэмээр байна. Үүнд: Нэгдүгээрт, Монгол улсын тогтвортой хөгжлийн гадаад таатай нөхцөл бүрдэж байна. Олон улсын байгууллагууд болон дэлхийн томоохон улс орнуудаас үзүүлэх дэмжлэгийн цар хүрээ үлэмж нэмэгдэж байна. Тухайлбал АНУ-ийн Мянганы сорилын сангаас 285 сая ам.долларын буцалтгүй тусламжийг энэ оноос эхлэн авахаар болж, энэ тухай гэрээнд Монгол Улсын Ерөнхийлөгч АНУ-д айлчлахдаа гарын үсэг зурлаа. Энэ тусламжийн хөрөнгийг дэлхийн хөгжиж буй 63 оронтой 16 үзүүлэлтээр өрсөлдсөн Монгол улс 14 дэх орон нь болж авч байгаа юм. Тусламжийн хөрөнгийг Монголын төмөр замыг шинэчлэн өөрчлөх, сургалт үйлдвэрлэлийн төвүүдийг бэхжүүлэх, эрүүл мэндийн урьчилан сэргийлэх үйлчилгээ болон үл хөдлөх хөрөнгийн бүртгэлийг сайжруулах зэрэг арга хэмжээнд зарцуулах төслийг Монголынн эдийн засагчид хийгээд байна. Хоёрдугаарт, Монгол улсын Ерөнхийлөгчийн зарлигийн дагуу 2021 он хүртэлх хугацааг хамран боловсруулсан улсаа хөгжүүлэх цогц бодлогын хөтөлбөрийг даян дэлхийн тогтвортой хөгжлийн баримтлал, Монгол улсын 21-р зууны тогтвортой хөгжлийн хөтөлбөр, түүнийг хэрэгжүүлж ирсэн арга туршлагад тулгуурлан эрдэмтэн судлаачид, өргөн олон түмний оролцоотойгоор боловсруулан УИХ-д өргөн бариад байна. Энэ бол өнөө амьдарч буй үеийнхний ирээдүй рүүгээ чиглэсэн том хөрөнгө оруулалт, Монголын үе үеийнхний амьдрал ахуйгаа залж жолоодож явах луужин нь болох учиртай юм. Монголчууд бид түүхэн чухал үйл явцын зааг дээр байна. Удахгүй энэхүү хөгжлийн цогц бодлогын хөтөлбөрөө Их хурлын чуулганаараа хэлэлцэн батална. Цогцолбор хөгжлийн ийм үзэл баримтлалтай болж чадсанаар улс төрийн хүчнүүд түүнийг хэрхэн хэрэгжүүлэх арга барил дээрээ л хүчээ сорьж, улс гүрнээ шинэ байдлаар жолоодох ирээдүй нээгдэх бизээ. Гуравдугаарт, Монголчууд хөгжлийнхөө асуудал дээр үндэсний зөвшилцөлд хүрэхээс өөр замгүй гэдгийг тогтвортой хөгжлийн үндэсний стратегиа хэрэгжүүлсэн сүүлийн 10 гаруй жилийн туршлага харуулав. Үндэсний зөвшилцлийг хангахын тулд хөгжлийн төлөө хамтран ажилладаг бүх байгууллага, хүмүүс өргөнөөр хамтран ажиллах хэрэгтэйг бүх төвшинд хүлээн зөвшөөрөөд байна. Хүн хүнээ дээдлэх, унаган байгалиа дээдлэх, хууль ёсоо, Мөнх хөх тэнгэрээ дээдлэх Их Чингисээс улбаатай монгол ухаан, зан заншил энэ бүхний бас нэг үндэс болж байна. Дөрөвдүгээрт, Тогтвортой хөгжлийн талаар бодит ажил үйлс өрнүүлэх нь бүхнээс чухал болж байгаа гэдгийг хотод ч, хөдөөд ч ойлгож бодит ажил үйлс өрнүүлж байна. Энэ нь уул усаа, газар шороогоо, мал амьтнаа цэвэр ариун байлгаж, байгалийн цэвэр бүтээгдэхүүн хэрэглэн эрүүл мэндээ хамгаалах, хүрээлэн буй орчиндоо, хүн арддаа хор аюулгүй бизнес эрхлэн хойч үедээ буян үйлдэх, иргэдэд өөрийгөө бусдын дайтай авч явах холч ухааныг нялх багаас нь төлөвшүүлэх, тогтвортой хөгжлийн боловсрол олгох чиглэлээр өрнөж байна. Энэ талаар үндэсний стратегийн үнэлгээний багийн тайланд тодорхой жишээнүүдийг багтаасан байгаа. Бүхэлд нь авч үзвэл, тогтвортой хөгжлийн стратегийг хэрэгжүүлэх явцад Монгол улс мэдэгдэхүйц ололт амжилтанд хүрснийг үнэлгээний үр дүн харуулж байна. Гэхдээ одоогийн хүндрэл бэрхшээлийг даван туулж, Монгол улсын тогтвортой хөгжлийг хангахад өөр хоорондоо уялдаа холбоотой дараах хэд хэдэн асуудлыг шийдвэрлэх хэрэгтэй байгаа юм. Үүнд: Нэг. Стратегийн хэрэгжилтийн явцаас харахад салбарын явцуу эрх ашгийн зөрчил нийт үр дүнд сөргөөр нөлөөлж байна. Иймд байгаль орчны стратеги үнэлгээ (БОСҮ) хийж хэвших явдал нэн чухал байна. БОСҮ-ний зорилго нь аливаа нэгэн бодлого, хөтөлбөрийн хэрэгжилтээс байгаль орчинд нөлөөлөх нөлөөллийг тогтоох, сөрөг нөлөөллийг багасгах арга замуудыг зааж өгөх бодлогын судалгааны арга хэрэгсэл юм. БОСҮ-ний аргаар салбарын стратеги, бодлогын үнэлгээг хийж, байгаль орчны асуудлыг салбар бүрийн бодлого, стратегиудад зөв уялдуулах нь тогтвортой хөгжлийн үндэсний стратеги /ТХҮС/-ийг бодитойгоор хэрэгжүүлэхэд чухал ач холбогдолтой. Иймээс салбар хоорондын хамаарал, ажил төрлийн уялдаа холбоог нарийвчлан судлах, төлөвлөлтийн түвшний чадавхийг бий болгох, сайжруулах замаар салбар хоорондын бодитой зохицуулалтын механизмыг бий болгох нь Монгол улсад ТХҮС-ийг амжилттай хэрэгжүүлэх урьдчилсан нөхцөл юм. Хоёр. Тогтвортой хөгжлийн үндэсний Зөвлөл /ТХҮЗ/-ийн бүтцэд сүүлийн үед хийсэн зохицуулалтаар ТХҮС-ийг хэрэгжүүлэх үндсэн үүрэг БОЯ-нд ноогдож байгаа нь стратегийн хувьд тийм ч оновчтой шийдэл биш бөгөөд хэрэв тус яамны эрхзүйн чадамжийг дээшлүүлж, үндсэн чиг үүүргийн яам болгож, бусад хамтрагч байгууллагуудын үүрэг хариуцлагыг тодорхой болгохгүй тохиолдолд стратегийн хэрэгжилтийг зөвхөн дан ганц манай яам хариуцан гүйцэтгэх боломжгүй юм. ТХҮС-ийг хэрэгжүүлэх явцад талуудын оролцоо хамгийн чухал асуудал бөгөөд хэрэв бүх талуудын жигд оролцоог хангаж чадвал биелэлт нь бодитой болно. ТХҮЗ-ийн ажлын аппаратыг бүрдүүлж, ТХҮЗ болон орон нутгийн зөвлөлийн ажлыг сэргээн олон талын оролцоог хангах нь ус агаар шиг чухал боллоо. Нөгөө талаас, бүх шатны засаглал, шийдвэр гаргагчдаас тогтвортой хөгжлийн тухай гүнзгий мэдлэг ойлголт, удирдан чиглүүлэх хүсэл эрмэлзэл хүчтэй шаардагдаж байгаа. Мөн нээлттэй, шударга, ил тод бодлогоор сайн засаглалыг дэмжих явдал хэрэгтэй байна Гурав. Бүх шатанд тогтвортой хөгжлийн боловсрол олгох үйл ажиллагааг эрчимжүүлэх нь чухал байна. Тогтвортой хөгжлийн боловсролын хөтөлбөрийг Засгийн газраас яаралтай батлан мөрдүүлж, зорилтот бүлгүүдэд чиглэсэн, сайн зохион байгуулсан мэдээлэл сурталчилгааны ажлыг илүү түлхүү зохион явуулах шаардлагатай байна. ТХҮС-ийн төлөвлөх, хэрэгжүүлэх үйл явцыг аливаа нэгэн хөгжлийн бодлого, стратегийн салшгүй нэг хэсэг болгохын тулд мэдлэг чадавхи олгох, мэдээлэл сурталчилгааг сайтар хийх нь тэргүүлэх ач холбогдолтой болоод байна. Олон нийтийг тогтвортой хөгжлийн цогц мэдээллээр бүрэн хангаж, тэдгээрийн шийдвэр гаргах үе шат бүрт идэвхитэй оролцох бололцоо нөхцлийг бүрдүүлэх нь стратегийг үндэсний болон орон нутгийн хөгжлийн үндсэн баримт бичиг болгож, удирдах үүрэг ролийг нэмэгдүүлэх, шийдвэр гаргагч бүрийн ширээний ном болгоход их хувь нэмэр оруулна. Дөрөв. Мониторинг, үнэлгээ ба туршлага хуримтлуулах асуудал чухал болж байна. Тогтвортой хөгжлийн үзүүлэлтүүдийг боловсруулах явцад бий болсон, стратегийг хэрэгжүүлэхэд хуримтлагдсан чадавхи мэдлэгд түшиглэн ТХҮС-ийн явц, алдаа оноог тодорхой цаг хугацаанд тогтмол үнэлж дүгнэж байх нь стратегийн хэрэгжилт хангахад чухал үр нөлөөтэй. Ийм учраас мониторинг үнэлгээний чиглэлээр ажиллах бүтцийг бий болгох нь чухал. Үүнд, яам, агентлагуудын одоогийн бүтцэд байгаа үнэлгээ, мониторингийн албадуудыг ашиглах нь илүү тохиромжтой. Улсын болон хувийн хэвшлийн аудитын албад, мэргэжлийн хяналтын байгууллагуудыг мөн оролцуулах боломжтой. Тав. Монголчууд байгаль орчноо хамгаалж амьдрах өнө эртний уламжлалтай улс. Энэ уламжлалыг орчин үеийн тогтвортой хөгжлийн үзэл баримтлалаар баяжуулан хөгжүүлж, аж төрөн хөгжиж буй сум суурин газар, нутаг нутгийнхан Монголд бий болж эхэлж байна. Цаашид энэ үүсгэл санаачлагыг эдийн засаг санхүүгийн болон удирдлага, зохион байгуулалтын талаар дэмжин хөгжүүлж, Монголд төдийгүй Ази ба дэлхий дахинд загвар болохоор тогтвортой хөгжлийн нэгжүүдийг Монголын тодорхой бүс нутгуудад бий болгомоор байна. Энэ үйлсийг НҮБ-ын Байгаль Орчины Хөтөлбөр болон бусад олон улсын байгууллагын дэмжлэг тусламжтайгаар хэрэгжүүлэх чадавхи туршлага манай эрдэмтэдэд ч, Байгаль орчны болон бусад холбогдох төрийн болон төрийн бус байгууллагуудад ч бий болоод байна. Энэ талаар цаашид хамтран ажиллаж төсөл, хөтөлбөр хэрэгжүүлэх шаардлагатай байгааг онцлон тэмдэглэе. 

