"Айзам" хэзээ ч цуцашгүй

Ная, ерээд оны залуусын зүрх сэтгэлд хөгжимлөг сайхан аялгуу дуунуудаараа хоногшсон  "Айзам" гэж хамтлаг байдаг. "Жигүүртэй юм шиг залуу нас", "Хавар", "Дурсамж", "Итгэл", "Чи минь", "Твист бүгдээрээ бүжиглэцгээе", "Чамдаа зориулъя" гэх мэт дуунууд нь хит болж байсан энэ хамтлаг эдүгээ 30 жилийнхээ ойтой золгож байгаа юм байна. Тус хамтлагийн ахлагч СТА О.Энхболдтой ярилцлаа. 
-Монголын рок, поп урлагт 30 нас хүрсэн хамтлаг тун ховор. Орчин үеийн урлагт энэ их урт хугацаа, тийм үү? 
-"Айзам" хамтлаг анхны бие даасан тоглолтоо 1978 онд хийж байсан юм. Түүнээс хойш 30 жил өнгөрчихөж. Манай дуунууд рок, поп урлагт үндсэндээ сонгодог болчихлоо. Одоо ч хүмүүс уйдахгүй сонссоор байна. 
-Хамтлаг концерт хийхээ больчихоор тарчихсан юм шиг сэтгэгдэл төрөх нь байдаг. Танай хамтлаг ер нь хичнээн жил шоу тоглолт хийсэнгүй вэ? 
-1992-1997 оны хооронд тоглолт хийгээгүй, түр завсарласан. Гэхдээ бид Монголын тайзан дээр шавь нараа үлдээсэн л дээ. Тэд маань "Айзам-II" гэж хамтлаг байгуулаад дуулж байлаа. Яг тайзан дээр гараад дуулаад гүйгээд байхгүй ч бид дуулсаар л байгаа. Энэ намар харин 30 жилийнхээ ойгоор нэг том тоглолт хийнэ ээ. 
-Олон жилийн өмнө залуусын шүтэн биширч, даган дуулж байсан тэр дуунууд өнөөдөр ч хуучраагүй. Гэхдээ урын сангийн дуунууд тань сүүлийн жилүүдэд  хэр өөрчлөгдсөн бэ? 
-Нэг их өөрчлөгдөөгүй ээ. Мэдээж орчин үеийн онцлог бол байна. Жишээ нь, тоглож байгаа хөгжим маань орчин үеийнх болсон болохоор дуугаралт нь хүртэл чанаржсан байгаа шүү дээ. 
-Танай хамтлагийн дуунууд хамгийн түрүүнд маш өнгөлөг, хурц тод аялгуугаараа ялгардаг л даа. Ийм зүйлийг хүн дуурайх боломжгүй байдаг. Тэр тансаг гоё дуунуудыг ямар хүмүүс зохиосон юм бэ? 
-Ид хит болж байсан үеийн тэр сайхан дуунууд чинь бүгд нэг хүний л бүтээл юм. Д.Ганболд гэж хосгүй авьяастай хүн бий шүү дээ. Тэр маань үг, ая аль алийг нь зохиосон. "Хавар" гэдэг дуу нь, яагаав телевизүүдээр цаг агаарын мэдээний ард аялгуу нь явдаг даа, тэр дуунаас өгсүүлээд бүгд маш хөгжимлөг, тансаг аялгуутай. Энэ чанараараа ч рок, поп дотроо нэгэнт классик болчихож дээ. 
-Сүүлийн үед ямар дуунууд дуулж байна? 
-"Амрагхан Агиймаа", "Сумын наадам" гээд ер нь хуучных шигээ аялгуулаг дуунууд бий. Ирэх долдугаар сарын эхээр манайхан Лондонд тоглох гэж байна. Тэнд "Монголчуудын наадам" гэж болох юм. Лондон дахь манай ЭСЯ, "MGL-UK" нэртэй монголчуудын нийгэмлэгээс хамтран энэ наадмыг зохион байгуулж байгаа юм билээ. Тэгээд манай хамтлагийг ирж тоглооч гэж урилга ирүүлсэн. Их Британийн парламентын гишүүн Жон Гроган гэдэг хүний урилгаар бид очих юм. Энэ хүн "MGL-UK" нийгэмлэгийнхэнтэй холбоотой ажилладаг юм шиг байна лээ. 
-"Айзам" анхны бүрэлдэхүүнээрээ дуулсаар байгаа юу, өөрчлөгдсөн үү? 
-Маш олон дуучид, хөгжимчид гаргасан хамтлаг шүү дээ, манайх. Анхны бүрэлдэхүүн нь Т.Нямдорж, Д.Ганболд, Ц.Зандраа, Сайнбуян, Зориг гэж залуучууд байсан юм. Хамгийн анх "Айзам"-д одоогийн "Харанга" хамтлагийн ахлагч, гавьяат жүжигчин Б.Энхманлай бөмбөрчнөөр орж байсан байгаа юм. Тэгээд хоёр сар "бөмбөрдөөд" цэрэгт явсан. Энэ мэтчилэн "Айзам" хамтлагаар орж гарч уран бүтээл хийсэн 60 гаруй хүн байдаг юм. Би 1983 онд энэ хамтлагтаа ороод өнөөг хүртэл 25 жил дуулж байна. 
-Одоо танайд хэн хэн байна? 
-Өнөөдрийн бүрэлдэхүүн гэвэл "смоуки" Ганбаа гэж гоцлол гитарчин байна. СТА Н.Ганбаатар л даа. Мөн бөмбөрчин СТА Ц.Баярсайхан, басс гитарчин Х.Баатархүү, даралтат хөгжимчин Б.Уламбаяр, бид тав. 
-Нэг сонин юм анзаарагддаг л даа. Одоо таны үеийн дөч гаруй насныхан зөвхөн "live music pub"-уудад дуулах юм. Концерт тавьдаггүй. Яагаад тэр вэ. Өнөөдөр амьд хөгжим сонсъё гэсэн хүн яалт ч үгүй ганц Дуурийн театр руу л очих болдог, өөр газар байдаггүй. Гэтэл хүн болгон бас дуурь, балет сонирхохгүй, бас тэр болгон ресторан, шөнийн клубээр яваад байхгүй? 
-Бид чинь энэ урлагтаа дуртай, үүгээрээ л хүмүүст үйлчилдэг улс. Биднийг сонсдог сонсогчид шоу, концерт хэсээд явахгүй шүү дээ. Амьд хөгжмийн хөтөлбөртэй ресторан, клубүүдээр л орж ирнэ. Би найзууддаа хошигнодог юм. Дээр үед бид нар их, дээд сургуулиудын мөнгөн хонхны баяраар явж дуулдаг байлаа. Одоо найр хуримаар явж байна, хэдэн жилийн дараа насны ойн баяруудаар явж дуулах байх аа гэж. Тэгэхээр бидний сонсогчид хаана байна бид тэнд л дуулж байгаа юм. Сүүлийн 10-аад жил бид амьд хөгжмийн хөтөлбөртэй ресторан, клубүүдэд дуулж байна. Энэ хооронд манай хамтлаг гурван концерт, нэг CD, гурван клип гаргалаа. Хоёр жилийн өмнө "Энхболд" соло цомгоо гаргасан юм. 
-Одоо танай хамтлаг хаана хаана дуулж байгаа вэ? 
-Аравдугаар хороолол дахь "Стелла", гуравдугаар хороолол дахь "English inn" шөнийн клубүүдэд дуулж байна. Бид нар анх "River sounds"-д дуулж эхлээд нэлээд хэдэн клубт дуулсан даа. Нэг хоёр жилээр гэрээ хийгээд тоглоод явдаг. 
-Ийм газруудад дуулаад хэр орлого олдог юм бэ? 
-Яахав, чамлахааргүй шүү. Ер нь боломжийн. Тэнд чинь бидний үеийн фэнүүд маань дүүрэн шүү дээ. Дууг маань дагаж дуулцгаагаад л, нэг тийм амьд халуун орчин бий болчихдог байхгүй юу. Бүр хоолой мэдэн дуулцгаана гээч. 
-Миний мэдэхээр, ерээд оны оюутнууд та хэдийн дуугаар сэтгэлээ хөглөж хөгжөөж явдаг байлаа? 
-Ная, ерээд оны оюутнуудын дунд манай дуунууд ид дуулагдаж байсан. Хаана их, дээд сургуулиудын хонхны баяр болно тэнд манай хамтлаг зоолттой байдаг байлаа. Тэр үеийн төгсөлтийн баярын хөтөлбөр одоогийнхоос огт өөр байсан юм. Төгсөгчид анги ангиараа сургуулийнхаа заалыг цагаар хөлсөлж аваад биднийг урьж тоглуулна. Одоо бол тийм юм үгүй болсон байна лээ. 
-Дөч гарсан эрчүүд зүгээр л энд тэнд дуулаад явна гэж мэдээж байхгүй. Та нарын бизнес, ажил амьдралыг сонирхож болох уу? 
-Бид чинь бүгдээрээ өөр өөрийн ажил мэргэжилтэй хүмүүс. Би ОХУ-ын хөрөнгө оруулалттай "Алтан Дорнод Монгол" ХХК-д ажилладаг. Гадаад худалдааны мэргэжилтэй. Уламбаяр маань Чингэлтэй дүүргийн Эрүүл мэндийн төвийн орлогч дарга. Эмч хүн шүү дээ. Харин Баатархүү, Баярсайхан, смоуки Гамбаа гурав хөгжмийнхөө ажлыг дагнан хийж байгаа. Смоуки Гамбаа маань МУИС төгссөн монгол хэлний мэргэжилтэй. 
-Долоо хоногт хэдэн удаа клубт тоглодог вэ? 
-Гурваас дөрвөн өдөр тоглоно. 
-Том компанийн гадаад худалдаа хариуцсан мэргэжилтэнд энэ хөтөлбөр их л шахуу юм байна. Та тэгээд амарч чаддаг уу? 
-Чадалгүй яахав. Компанийнхаа ажлыг ажлын цагаараа хийчихнэ. Тоглолт бол оройн цагаар. Тэгээд хоногт таван цаг унтана, хангалттай шүү дээ. Ер нь тэгээд энэ урлагт их дуртай, дээр үед хаалттай байх үеэс нь эхлээд л гүйж, зүтгэж өдий хүрсэн. Бидний адил аль нэгэн компанид ажилладаг хүмүүс олонхи нь ажлаа тараад билльярд тоглодог ч юм уу тийм маягаар л алжаалаа тайлж зугаацдаг байх. Харин бид тайзан дээрээ гараад дуулаад түүнээсээ эерэг цэнэг, кайф авдаг байхгүй юу. 
-Та чинь дээр үеийн дөчин мянгатын байрны орцонд банзан гитар бариад барууны хамтлагынхныг дуурайж дуулж өссөн, трапецтай залуусын нэг биш биз? 
-Мөн л дөө. Гэхдээ дөчин мянгатынх биш. Микрийнх. Манай Микрийнхэн чинь (Сансар хороолол) бас тусдаа том ертөнц байлаа шүү дээ. Талийгаач Галсанбат бид хэд гитараа бариад гүйлдэж л явлаа. Микрийнхнээс сүүлийн үед бол "Камертон"-ы Болд, дуучин Гантулга, "Никитон"-ы Батчулуун, "Өргөө"-гийн Бархас гээд олон бацаанууд байна. 
-Тэр үедээ та барууны хамтлагуудын пянз хаанаас яаж олж авдаг байв. Их ховор, бараг нууцаар худалдаалдаг байсан биз дээ? 
-Би Чехэд гадаад худалдаа, эдийн засгийн чиглэлээр сурч байсан юм. Оюутан байхдаа л янз бүрийн пянз авчирдаг байлаа. Нэлээн том цуглуулгатай. 
-Таны ажилладаг компани хамтлагийг тань ивээн тэтгэдэг биз дээ? 
-Үгүй. Ажил, "Айзам" хоёроо би хэзээ ч хольж байгаагүй. 
-Ойрын үед Лондонгоос өөр газар тоглолт хийх үү? 
-Уг нь АНУ, БНСУ-аас бас биднийг уриад байгаа. Гучин жилийнхээ ойн тоглолтыг хийчихээд явах уу, өмнө нь явах уу гэдгээ одоохондоо шийдээгүй л байна. Ямар ч байсан гучин жилийнхээ ойд сайхан тоглолт хийнэ ээ. 
-Шинэ дуунууд хэр олонтой болсон бэ? 
-Бид яг шоу концертын ажил хийдэггүй болохоор тэр болгон шинэ дуу хийе гээд байдаггүй. Тэртэй тэргүй бидний дуу цагийн шалгарлыг давчихсан. Яахав, жилдээ ганц хоёр сайхан дуу хийгээд л явж байна. Шинэ уран бүтээл хийх тухайд бол орон зайг залуучууддаа үлдээе л дээ. 
-Одоо та нарын хоолой өмнөхөөсөө өөрчлөгдсөн үү. Цуцдаг уу, үгүй юу? 
-Цуцаагүй л байна. Харин ч илүү туршлагажсан байх. Илүү гоё болсон гэж бодож байна. 
-Уучлаарай, та хэдтэй вэ? 
-Дөчин зургаа хүрч байна. 
-Цаашид хэр удаан дуулах вэ? 
-Хүмүүсийг болиоч ээ гэж орилтол нь дуулна. Одоо бол болиоч ээ гэж орилохгүй, дуулаач ээ л гэж байна. Тэгэхээр дуулсаар байх болно. Пол Маккартни жаран хэдтэй дуулж л байна шүү дээ. 
-Гэр бүл тань өнөр өтгөн үү? 
-Эхнэр бид хоёр гурван хүүхэдтэй, нэг зээтэй өнөр өтгөн гэр бүл амьдарч байна. 
-Амьд хөгжмөөр фэнүүдээ баясгаж яваа "Айзам"-ынханд талархъя. Үнэндээ амьд урлаг ихээхэн үгүйлэгдэж байна шүү дээ, ялангуяа рок попынхноос? 
-Бичлэг тавьчихаад амаа хөдөлгөөд зогсч байна гэдэг утгагүй. Тийм юмыг үздэггүй шүү дээ, бид. 
Н.Пагма 
Б.Саран 
