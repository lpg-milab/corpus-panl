№227 (15876)     
1984 ОНЫ ЕСДҮГЭЭР САРЫН 21.
ДИСПАНСЕРИЙН ХЯНАЛТ

Манай социалист эрүүлийг хамгаалахын үндсэн зарчим, чиглэл, агуулга бол элдэв өвчнөөс урьдчилан сэргийлэхэд оршино. МАХН-ын программд << Өвчнөөс урьдчилан сэргийлэх, халдварт өвчнийг тууштай багасгаж арилгах, ариун цэвэр гэгээрлийн ажлыг хөгжүүлэх, орчин үеийн анагаах ухааны ололтыг практикт нэвтрүүлэхэд чиглэсэн өргөн арга хэмжээ авах ёстой >> гэж заажээ. 

Эмнэлгийн урьдчилан сэргийлэх ажлын нэг үндсэн арга барил нь хүн амыг диспансерийн аргаар үйлчлэх үйлчилгээ юм. Одоо манай улсад элдэв өвчнөөс урьдчилан сэргийлэх олон диспансер ажиллаж байна. Түүнчлэн үйлдвэрийн эмнэлэг, мэргэжлийн өвчний, хавдар судлал, биеийн тамирын диспансер ажиллаж байгаа юм. Эдгээрийн сацуу хэсгийн эмнэлэг, эмнэлгийн нарийн мэргэжлийн кабинет, сумын их эмчийн салбарууд тус тусын чиглэлээр диспансерийн үйлчилгээг өргөтгөж байна. Сүүлийн жилүүдэд эрүүлийг хамгаалах байгууллагын ажиллагаанд өрх гэрийг диспансерчлах шинэ хэлбэрийг хэрэглэж байна. Энэ нь Дундговь, Хөвсгөл, Ховд аймгийн бүх сум, Архангай, Говь-Алтай, Өмнөговь, Сэлэнгэ, Увс аймгийн нэлээд суманд нэвтэрчээ. Өрх гэрээр диспансерчлах ажлыг зохион байгуулах талаар Дундговь аймагт 1983 онд бүх аймаг, хотын эрүүлийг хамгаалах газрын дарга нарын үзүүлэх сургууль хийсэн нь үр дүнгээ өгөв. 

Эмнэлгийн байгууллагууд диспансерийн хяналтыг эрүүл хүмүүсийн бие бялдрыг чийрэгжүүлэх, аливаа өвчлөлийн эх үүсгэврийг урьдчилан илрүүлэх, хөдөлмөрийн чадвар алдалтаас сэргийлэхэд голчлон чиглүүлж байна. Диспансерийн хяналтад хүн амыг хамруулах явдал 1983 онд 1981 оныхоос 9, 4 хувь нэмэгдэв. Одоогийн байдлаар жирэмсэн эмэгтэйчүүд, гурав хүртэлх насны хүүхдийг диспансерийн хяналтад үндсэнд нь бүрэн хамарлаа. Хүн амыг диспансерчлах ажилд иймэрхүү амжилт байгаа боловч түүний чанар, үр нөлөө хангалтгүй, өвчнийг газар авахуулалгүй илрүүлж эмчлэх, элдэв өвчнөөс урьдчилсан сэргийлэх ажлыг цаг хугацаанд нь бүрэн хийж чадахгүй байна. Үүнээс шалтгаалан Хэнтий, Хөвсгөл, Эрдэнэт зэрэг аймаг, хотод нялхсын эндэгдэл улсын дунджаас их, эхийн нас баралт Баян-Өлгий, Сэлэнгэ аймаг нэмэгджээ. Иймэрхүү байдалд тэндхийн нам, улсын болон эрүүлийг хамгаалах байгууллага дүгнэлт хийж ажиллах хэрэгтэй. 

Диспансерийн хяналтад өргөн олныг хамруулж, Өвчнийг газар авахуулалгүй илрүүлэн эмчлэх шаардлагыг зөрчсөний улмаас өвчнийг удааж хүндрүүлэх явдал үзэгдсээр байна. Өнгөрөгч онд Улаанбаатар хотын районуудаас хавдар судлалын төвд ирж эмчлүүлсэн өвчтөний бараг 30 хувь нь хүндэрсний дараа иржээ. Диспансерийн хяналтад авбал зохино гэж бүртгэсэн өвчлөлөөс 1983 онд Архангай, Булган, Дорнод аймаг, клиникийн гуравдугаар эмнэлэг дөнгөж 31 - 42 хувийг авчээ. Эдгээр баримт нь диспансерийн хяналтыг зөв үнэлж, зохих журмын дагуу шуурхай хийж, хийлгэж чадахгүй байгаагаас болж байна. Ялангуяа нарийн мэргэжлийн диспансер, хэсгийн эмч нарын үйл ажиллагааны уялдаа холбоог улам сайжруулах, диспансерийн ач тусыг өргөн олонд сайтар ойлгуулах хэрэгтэй юм. 

МАХН-ын XVIII их хурал хүн амыг диспансерийн аргаар үйлчлэх ажлыг өргөтгөх гурав хүртэлх насны хүүхэд болон жирэмсэн эхчүүдийг диспансерийн хяналтад бүрэн хамруулахын чухлыг онцлон заасан билээ. Нийт эмнэлэг, урьдчилан сэргийлэх байгууллагууд намын энэ заалтыг удирдлага болгож, диспансерийн хяналтын хамралт, эрүүлжүүлэлтийн хувийн жинг нэмэгдүүлэхэд хүч бололцоогоо дайчлан ажиллавал зохино. 

Диспансерийн хяналтад акт авбал зохих өвчнийг илрүүлэх, урьдчилан сэргийлэх үзлэгийн хувийн жинг нэмэгдүүлэх, чанарыг сайжруулах, илэрсэн өвчнийг анагаах ажлыг эрчимтэй зохион байгуулах, хяналтын арга хэлбэрийг боловсронгуй болгохыг Эрүүлийг хамгаалах Яам онцлон анхаарвал зохино. Бүх шатны эмнэлэг урьдчилан сэргийлэх байгууллага диспансерийн хяналтын үр дүнг жил бүр тогтмол гаргаж дүгнэж байх ёстой. 

Эмэгтэйчүүд, хүүхдийн хэсгийн эмч, сувилагч нарын гэрийн эргэлт, хяналтын үйл ажиллагааг тогтмолжуулан сайжруулах, түүний үр нөлөөг дээшлүүлэх явдал аймаг, хотын эрүүлийг хамгаалах газрын анхаарлын төвд байвал зохино. Диспансерийн хяналтын дагуу хүмүүсийн хөдөлмөрийн чадвар алдалтыг бууруулах бүх талын арга хэмжээ авах ёстой. 

Диспансерийн хяналтаар хүн ардыг эрүүлжүүлэх, урьдчилан сэргийлэх ажлыг тогтмол, үе шаттай хийж байвал зохино. 

ЭЗХТЗ-ийн гишүүн орнуудын эрүүлийг хамгаалах салбарт хамтран ажиллах байнгын комиссын V хуралдаанаас социалист орнуудын хөгжлийн түвшин, онцлогт тохируулан, хүн амын эрүүл мэндэд үечилсэн хяналт хийж диспансерчлах тухай зөвлөмж гаргасан юм. Энэ ажлыг сайн хийсний үрээр зарим халдварт өвчин, сэтгэл мэдрэл, хавдар, эх нялхсын эмгэгтэй тэмцэх талаар ах дүү социалист орны эрүүлийг хамгаалах байгууллагууд үлэмж амжилт оллоо. ЗХУ-ын бүх хүн амын ерөнхий диспансерчлалтын бодлогыг тууштай хэрэгжүүлж байна. ЗСБНХУ болон ах дүү социалист бусад орны энэ бүх туршлагыг бүтээлчээр судалж дэлгэрүүлэх нь диспансерчлах ажлын үр дүнг сайжруулах нэг үндэс мөн. 

Диспансерийн хяналтын ажлын чанарыг сайжруулж, түүнд хөдөлмөрчдийг аль болох олноор хамруулах, үүргээ эрүүлийг хамгаалах байгууллага хэрхэн биелүүлж байгаад намын байгууллага байнга хяналт тавьж, тусалж байвал зохино. 

