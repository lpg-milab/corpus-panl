Монгол ёсыг умартсан япон "Чингэс хаан"

Их Монгол Улс байгуулагдсаны 800 жилийн ойд зориулан Японы тэрбумтан, удамт бөө Кадакова Харүкигийн санаачилгаар Япон, Монголын уран бүтээлчдийн дэлгэцнээ амилуулсан "Бөртэ чоно-Чингэс хаан" киноны нээлт "Тэнгис" кино театрт уржигдар болов. 
"Монголын нууц товчоо"-ноос сэдэвлэсэн эл кино 40 сая ам. доллар, Монголын Засгийн газраас олгосон 689 сая төгрөгөөр бүтсэн гэдэг утгаараа ч тэр үү, Японы 800 театрт нээлтээ зэрэг хийнэ гэсэн сүр дуулианаараа үзэгчдийн анхаарлыг татсан билээ. Хязгааргүй цэлийх их талын дээгүүр нүүх үүлсийн сүүдэр, хүлэг морьдын хөлөөр бургих тоос, салхинаа исгэрэн бөхөлзөх нарийн шаргал өвснүүд... Зураг авалтын техник технологи, дуу чимээний зохицол ч ярих аргагүй "ок" юм. Морин туурай бөмбөрдөөд л, яг л нүүрэн дээр нижигнээд ирэх шиг, нумнаас алдуурсан сум исгэрэн сүнгэнэж ирээд XIII зуунд ийм л байсан болов уу гэсэн мэдрэмж өөрийн эрхгүй төрнө. Чингэс хааны дүрд тоглосон Соримачи Такоши монголжуу төрхтэй, чадалтай жүжигчин юм. Өөлье гэвэл нэлээд ойворгон араншинтай Чингэс болж. Япон найруулагчийнхаар бол их хаан маань сэтгэлийн хөдөлгөөнөөр сэлмээ үе үе сугалах гээд байдаг манайхны ярьдгаар "салхинд хийссэн хамхуул шиг" нөхөр байсан бололтой. Киноны гол агуулга хувь хүний хайр сэтгэл дээр үндэслэсэн болохоор сэтгэл зүйн зөрчлийг түрмэг гаргасан аж. Тэмүжин, Жамуха хоёрын зөрчил Бөртэгээс үүджээ. Найман шарга морио хайж явтал Боорчи нөгөө хэдийг нь хашчихсан, Тэмүжин очингуутаа л сумаа онилж сүрдүүлээд л. Дорнодод юм уу, Баянхонгорт өнөө ч адуу малаа тэр бүр хашаад байх нь юу л бол. Энэ мэт нүүдэлчдийн онцлогийг үл мэдэх суурин иргэншлийн зөрүү мэр сэр ажиглагдана. Хэрэйдийн Ван хан Тоорил гэж шуналын улаан тулам байжээ. Хамаг Монгол аймгийн удирдагчийн бэлэглэсэн хар булган дахыг Хэрэйдийн ван хан булаах нь халаг шүүрч өмсөөд л суучих юм. Аливаа түүхэн бүтээлийн нэг онцлог нь тухайн ард түмний ёс зүй, зан заншлыг хэр тусгаснаараа үнэ цэнэтэй болдог байх. Тэгвэл энэ кинонд монголчуудын найр наадам, идээлэх будаалах үйл огт тусгагдаагүй нь сонин. Ямар сайндаа л нэгэн үзэгч "Ван хан л ганц печень идсэнийг эс тооцвол ганц ч хүн амаа хөдөлгөсөнгүй" гэж байхав. Мэргэдэд булаагдаад, бие давхар болон ирж буй Бөртэгийн ичингүйрэл, харь цусныханд удмаа бузарлахгүй хэмээн дайчин баатрын зам сонгосон Хулангийн шийдэмгий зан гээд монгол бүсгүйчүүдийн дүрийг гайхамшигтай эергээр бүтээснийг дурдахад илүүдэх юун. Нээлтийн анхны үзэгчид их сонирхол татлаа. Танхимын хаа нэгтээгээс "Аа, Хуягаа гараад ирлээ, одоо Болд ойчно. Дээлтэй мөртлөө ботинктой байгаа биз" гэх мэтээр киноны үйл явдлыг "ярих" хүмүүс цөөнгүй байв. Тэд бол оролцон тоглосон жүжигчид. Чингэс хааны мэндэлсэн цагаас Их Монгол Улсаа байгуулж Алтан улсыг дайлаар мордох хүртэлх үеийг өгүүлсэн "Бөртэ чоно-Чингэс хаан"-ы тухай үзэгчдийн сэтгэгдлийг сонслоо. Кино найруулагч Ё.Цог "Үзэж байсан унтчихаж. Монгол киноны түүхэнд байгаагүй өндөр санхүүжилттэй бүтээл гэхэд сэтгэлд хүрсэнгүй. Ер нь Хятадын Чингэсийг гүйцэх кино дэлхийд гарах юм уу" гэж асуултыг асуултаар өндөрлөв. ЭМШУИС-ийн чихрийн шижингийн тасгийн эрхлэгч З.Алтайсайхан "Зураг авалт, эвлүүлэг сайтай ч ёс заншлын хувьд дутуу дулимаг санагдлаа" гэсэн бол МЗЭ-ийн гүйцэтгэх захирал Х.Чилаажав "Бусдын хийснийг үгүйсгээд яахав. Гэхдээ, түүхийг гажуудуулж, маш их товчилж. Өвөр Монголын "Чингэс"-ийн дэргэд хэцүүхэн л эд байна" гэсэн юм. Орлон тоглогч Чойжоо хэмээх залуу "би энэ кинонд морьтойгоо унадаг хэсэгт тоглосон. Дахин дахин монтажилсан байна лээ. Япончууд кино хийхдээ үнэхээр лут юм" гэж байлаа. Л.Батцэнгэл 


