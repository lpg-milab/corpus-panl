№153 (16430)        
1986 оны зургадугаар сарын 27.
Намын уриа түмний санаа

Монгол нутагт ардын засаг төрийг мандуулж, манай ард түмний түүхэнд шинэ эрин үеийг нээсэн Ардын хувьсгалын яруу алдарт 65 жилийн ойг манай ард түмэн, хань нөхдийн хамт ёслол төгөлдөр тэмдэглэхээр бэлтгэж байна. МАХН-ын Төв Хорооноос Монгол Ардын Хувьсгалын 65 жилийн түүхт ойд зориулан гаргасан уриа хэвлэлд нийтлэгдлээ. 

<< МАХН-ын XIX их хурлын түүхэн шийдвэрийг хэрэгжүүлэх их ажил үйлсийн гарааг улам эрчимжүүлэгтүн! 1986 оны төлөвлөгөөт зорилтыг жигд ханган биелүүлэхийн төлөө хүч чадал, нөөц бололцоогоо бүрэн дайчлан ажиллагтун! Их хурлын үзэл санааны дагуу ажил хэрэгч, бүтээлч уур амьсгалыг газар бүхэнд хэвшүүлэгтүн! Зохион байгуулалт, хариуцлага, сахилга, дэг журмыг бүх талаар бэхжүүлэгтүн! >> гэж манай орны хүн амын бүх давхаргад хандаж социалист эх орныхоо хөгжил цэцэглэлтийн төлөө бүхий л хүч, мэдлэг, авьяас чадвараа дээд зэргээр дайчлан ажиллахыг уриалан дуудсан намынхаа дайчин цогтой уриаг манай орны хөдөлмөрчид чин сэтгэлээсээ халуунаар хүлээн авлаа. 

МАХН-ын XIX их хурал, БНМАУ-ын Ардын Их Хурлын ээлжит сонгууль угтаж орон даяар өрнөсөн бүх ард түмний социалист уралдааны эрч хүчийг улам нэмж, намынхаа урианы зоригжуулагч үзэл санаагаар монголын ард түмэн улс төр, хөдөлмөрийнхөө идэвхийг дайчилж. баярын өмнөх зохицтой хөдөлмөртөө шинэ шинэ амжилт олох эрмэлзэл дүүрэн байна. 

Ой тэмдэглэх шалгарсан бөгөөд зохистой арга бол ажил амьдралын бүх салбарт үр бүтээл, амжилт гаргах эцсийн бодит үр дүнд хүрэх амьд ажил байх ёстой гэдгийг манай хөдөлмөрчид гүнээ ухамсарлаж байна. Улаанбаатарын дулааны дөрөвдүгээр цахилгаан станц, Багануур, Чандаганы талын нүүрсний уурхай, Булган аймгийн барилга угсралтын контор, Төв, Сэлэнгэ аймгийн нийтийн аж ахуй, үйлчилгээний газар зэрэг төв, хөдөөгийн олон арван үйлдвэр, аж ахуйн газар энэ оны хагас жилийн төлөвлөгөөг хугацааны нь өмнө биелүүлж, 1986 оны хоёрдугаар хагасын ажилд шилжин орсон амжилтаар Ардын хувьсгалын ойдоо бэлэг барьж байна. 

Энэчлэнгээр хийсэн ажлаа ёс болгон тайлагнах бол их том, олон зүйл тоочиж болно. Гэвч бид бүгдээр хүрсэн амжилтаараа биш хүрэх ёстой эцсийн үр дүнгээрээ ажлаа хэмжиж, илүү ихийг хийж болох эсэхийг эргэцүүлэн тооцоолж улс ардын аж ахуйн салбар бүхэнд асар их нөөц боломжийг дайчлан ашиглах талаар МАХН-ын ХIХ их хурлаас өгсөн заалтыг бодит байдалд хэрэгжүүлэхийн тулд хүн бүр эрхэлсэн ажилдаа шүүмжлэл дүгнэлттэй хандаж, санаа сэтгэл, ажил үйлдвэрлэл, зохион байгуулалтын өөрчлөлт шинэлэлтийг зоримог давшингуй хийж, ам ажлын нэгдлийг хангахыг юуны өмнө анхаарах ёстой. 

Монгол ардын хувьсгалын 65 жилийн туршид манай ард түмний бие хайргүй шургуу хөдөлмөр тэмцэл, аугаа их анд нөхөр Зөвлөлт Холбоот Улс, ах дүү социалист орнуудын тусламж дэмжлэгийн ачаар намынхаа мэргэн жолоодлогоор эртний монгол нутгийг хувирган өөрчилж, бодит социализмын орон болгосон билээ. Ардын хувьсгалын ойд зориулсан уриа хүн ардын сэтгэл зүрхэнд нийлж, их бүтээл, шинэ амжилтад жигүүрлэж байна. 

Ардын хувьсгалын ялалтыг хангах. эх орныхоо эрх чөлөө тусгаар тогтнолыг хамгаалан бэхжүүлэх, шинэ нийгэм байгуулах их үйлсэд амь бие, хөдөлмөр, бүтээл, авьяас бэлгээ зориулсан эрэлхэг дайчид, ахмад үеийнхний ариун үйл хэргийг залгамжлагч найдвартай шинэ үе манайд өсөн бойжиж, социалист байгуулалтын шинэ үе шатны нарийн зорилтыг хэрэгжүүлж байна. 

МАХН-ын XIX их хурлын шийдвэрийг хэрэгжүүлэх бүх ард түмний бүтээлч үйлсийг манай коммунистууд хошуучлан манлайлж шинэ сэтгэлгээ шинэ арга барилаар ажиллан үйлдвэрлэлийн үр ашгийг дээшлүүлэх, өөрийн өртгийг хямдруулах, ашиг хуримтлалыг арвижуулах, бүтээгдэхүүний болон ажил үйлчилгээний чанар, хөдөлмөрийн бүтээмжийг дээшлүүлэх, материаллаг нөөцийг арвилан хэмнэж, үндсэн ба эргэлтийн хөрөнгийг оновчтой ашиглан, үйлдвэрлэлийн эцсийн өндөр үр дүнд хүрэхээр шургуу тэмцэх болно. 

Хөдөө аж ахуйд зориулсан хөрөнгө хүчийг хамгийн их өгөөжтэй ашиглаж, эрчимтэй аргыг өргөн нэвтрүүлж, нэг малаас авах ашиг шим, нэг га - гаас авах ургацыг тууштай нэмэгдүүлэх, отроор мал таргалуулах, хадлан тэжээл бэлтгэх, малын ашиг шимийг дээд зэргээр авахад намынхаа уриа дуудлагыг нэр төртэй хэрэгжүүлэхийг хөдөөгийн хөдөлмөрчид зорьж байна. 

Тээвэр, холбоо, худалдаа. материал техникийн хангамж, нийтийн аж ахуй, үйлчилгээний байгууллага хүн амын өсөн нэмэгдэж байгаа хэрэгцээг бүрэн дүүрэн хангах, улмаар үйлчилгээний нэр төрлийг олшруулж, чанарын түвшинг дээшлүүлнэ. Ардын боловсрол, эрүүлийг хамгаалахын болон соёл, шинжлэх ухаан, урлаг, утга зохиол, биеийн тамир спорт, хэвлэл мэдээллийн ажилтан, ажилчид нийгмийн оюун санааны баялгийг улам арвижуулж, шинжлэх ухааны өгөөжийг үйлдвэрлэлд нэвтрүүлж, социалист аж төрөх ёсыг бэхжүүлэхэд авьяас хүчээ зориулж байна, 

Улс түмний аюулгүй байдал, энх тайвныг сахин хамгаалах, халуун цөмийн дайны аюулыг сэрэмжлэн зайлуулах, эх орныхоо сүр хүчийг улам зузаатгах, ард түмнийхээ түүхэн ололт, энх хөдөлмөрийг сахин хамгаалахад манай яруу алдарт зэвсэгт хүчний дайчид эрхэм дээд уламжлалдаа үнэнч байна. 

Орон бүхний пролетари нарын ангийн эв нэгдэл, энхийг эрхэмлэгч бүх хүч, олон улсын коммунист ажилчны намууд, орчин үеийн хувьсгалт, дэвшилт бүх хүчний нэгдэл нягтралыг улам бэхжихийн ерөөлийг монголын ард түмэн өргөн дэвшүүлж байна. 

Марксизмленинизмийн тугийн дор Монгол Ардын Хувьсгалт Намынхаа удирдлагаар социализмын бүрэн ялалт өөд урагшаа давшицгаая! 

