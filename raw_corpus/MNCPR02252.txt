Ховордсон "ном" буюу урлагийн гавьяат зүтгэлтэн Х.Дамдин

Саявтархан "Кино үйлдвэр"-ээрээ орлоо. Босго давуут кино оператор Сурмаажав уулзан мэнд усаа солингоо Дамдин гуай та хоёрын номын нэр юусан билээ, оюутнууд сураглаад гэхэд нь би: Ердөө л "Гэрэл зураг" нэртэй зурагчдад зориулсан анхны гарын авлага монгол ном шүү дээ, Сурмаажав "Танд илүү хувь байхгүй биз, чухал хэрэг болоод олдохгүй юм гэхэд нь би: Анхны хэдэн хувь байснаа гуйсан болгонд нь "онгироод" гарын үсгээ зурж өгсөөр өөртөө юү ч үгүй хоцорсон доо одоо ч "ховор ном"-ын дэлгүүрт байж магадгүй" гэсээр бидний яриа өндөрлөлөө.
Аль өнгөрсөн зууны далан хэдэн онд хэвлүүлсэн "Гэрэл зураг" ном маань XXI зуунд эрэл сурал болж хэрэг болдог байна шүү. Балчир багаасаа өвөр түрийдээ орж, өтөлтлөө хамт яваа хоёр өвгөнийг "Монгол-кино"-ныхон андахгүй "Монгол кино" үйлдвэр хэзээний л хөл хөдөлгөөн ихтэй байсан тэр нэгэн жил оператор О.Дашзэвэг: Би Дамдин та хоёрыг зүгээр л багын найзууд гэж боддог байсан чинь үнэхээр бүтээлч сайхан найзууд юмаа. Та хоёрын "Гэрэл зураг" номыг олж авсан шүү, баяр хүргэе гэж байсан нь өчигдөрхөн мэт ээ. Өвгөрч яваа сайхан найзынхаа тухай нэг мөр ч тавилгүй өнөөг хүрсэндээ гайхахдаа үзэг цаас нийлүүлэхийг хичээлээ. Айлын ганц хүү Х.Дамдин ВГИК-ийг төгсөөд "Монгол-кино" үйлдвэрийн ажилтан болж анхныхаа томилолтоо хэрхэн авснаа урлагийн гавьяат зүтгэлтэн Ц.Наваан, Ж.Солонго нарын "Монголын баримтат киноны түүхэн товчоо" номонд бичсэн дурсамжиндаа "... Оператороор томилогдоод сар ч болоогүй байтал "Вандуй" гэдэг нэг бүлэг баримтат кино зураг авах анхны даалгавар авч уран бүтээлийнхээ гарааг эхэлсэн түүхтэй. ... Би гэдэг дээд мэргэжлийн том хүн мөртлөө бие дааж зураг авч үзээгүй эргүү мөндөл шиг байж билээ. Надад "Аймо" гэдэг пүршээр ажилладаг дээр үеийн аппарат 35м плёнка багтдаг хоёр дамар өгөөд "нөгөөдөр зурганд явна шүү бэлтгэлээ сайн хий гэж операторын тасгийн дарга Д.Ганжуур гуай даалгавар өглөө. Юү бэлтгэхээ мэдэхгүй ямар ч байсан лабораторид ээлжийн дарга хийдэг миний багын найз П.Дашхүү амарч байгааг санаад хань болж хамт явахыг хүслээ. Цагаан толгойн САА-д очиж зураг авсан юм. Анхны өдөр дөрвөн комбайн цуглуулж зураг авсан чинь дороо л хоёр дамартай плёнка дуусаад дахин цэнэглэх гэтэл плёнка орооход гэрлээс хамгаалах хар уут байдаггүй Дашхүүгийн авч явсан хөвөнтэй дээлэнд 35 метр хальсаа ороох боллоо намрын халуун нар зулай дээрээс төөнөж комбайнчид ажил алдууллаа гэж уурсаад л хөлсөө асгаруулан хальсаа ороож байсан тэр үе санаанаас гардаггүй юм. Хөөрхий муу Дашхүү маань миний туслах болж намайг зураг авч байхад нөгөө дамарт хальс ороож наранд шарагдан хөлсөө гоожуулна. Хүн ер нь номын дуу сонсож сургууль төгссөнөөр мэргэжлээ бүрэн эзэмшиж чаддаггүй ажлын талбар дээр туршлагаждаг болохыг мэдсэн юм. Тэр үеэс эхлэн "Кино мэдээ"-нд ажиллан, улс орныхоо өнцөг булан бүрт очиж кино сурвалжлага хийж Ж.Бунтар, Ц.Наваан, Г.Бат-Очир, Ч.Гомбо, Д.Довдон, Ц.Зандраа нартай ажиллаж их юм сурч кино бүтээх дөртэй болсоон...". Ийн дурсагч маань анхныхаа "Вандуй" киноны дараа шууд л уран сайхны бүрэн хэмжээний "Энэ хүүхнүүд үү" киноны ерөнхий оператор болж урлагийн гавьяат зүтгэлтэн, нэрт кино найруулагч Р.Доржпаламтай гар нийлэн ажилласан билээ. Харин энэ удаа П.Дашхүү туслах нь биш жинхэнэ албан ёсны туслахтай болов. Тэр туслах нь кино камерыг "зөөж", "зоож" кассетыг нь цэнэглэж явсан шавь нь хожим төрийн шагналт нэрт кино найруулагч болсон Бэгзийн Балжиннямаараа Х.Дамдин багш нь бахархдаг. Ийнхүү ерөнхий оператор "Энэ хүүхнүүд үү" киноны зураг авахдаа уран бүтээлийн эрэл хийж шөнийн Улаанбаатарын гудамжны гэрлийг солонгорч харагдуулсан хэсэг хийжээ. Энэ нь юухан хээхнээр гоочилдог зарим нэг дарга нар киног хянаж байхдаа гудамжны гэрэл хэзээ ингэж асаж байсан юм гэхэд урлагийн гавьяат зүтгэлтэн Л.Гаваа гуай (уг киноны зураач) "Дарга нар минь машины цонхоор шөнийн гэрэл яаж харагддагийг үзээрэй" гэж намайг хамгаалж байсан хэмээн Дамдин ярьдаг. Нэг бүлэг "Вандуй"-н зураг авах гэж сандарч явсан Х.Дамдин "Эрийн цээнд" хүрэхээр үлгэрийн киноны адармаатай зурганд хүчээ сорилоо. Монгол киночид түүхэндээ бие дааж "Ховдгийн гай", "Бушхүүгийн үлгэр" гэсэн хоёрхон үлгэрийн кино бүтээсний анхных нь ардын жүжигчин, найруулагч С.Гэндэн гуайн "Ховдгийн гай"-д ажиллаж байв. Үлгэрийн киноны амин сүнс болох хослол зургийн аргаар агаарт хөрөө нисэж мод хөрөөдөн түлээ болон хураагдаж буй дүрс, асар том хүн зэргийг Х.Дамдин оператор уран чадварлаг үзүүлж чадсан юм. Нэг сонин нь гэвэл уг кино зурганд ашиглах түлээний модыг огтлох гэж "гоожин" бичүүлж байсан нь тэр цагт хичнээн хариуцлагатай байсныг харуулах мэт. Уран сайхны киноны зэрэгцээ баримтат киноны зураг авч найруулж байснаа Х.Дамдин "Ч.Лодойдамба сайд "Сарлаг"-ийн тухай баримтат кино бүтээх тухай даалгавар өглөө. Би чинь зургийг нь авах нь байтугай амьдаар нь бараг үзээгүй болохоор сарлагийн тухай мэдлэгтэй болох гэж номын санд суугаад сарлаг нь эртний аварга том "Тур"-аас гаралтай гэсэн шүү ойлголттой болж зургандаа гарахад Л.Ванган гуай Архангай, Өвөрхангайд сарлаг ихтэй гэсний дагуу туслах Б.Балжиннямаа дагуулан явж зургаа авч билээ. Зураг дуусаж кино бүтээх явцад санал зөрөлдөж киногоо дуусгалгүй орхисныг Р.Доржпалам гуай оператор С.Дашгалсантай гүйцээсэн. Санал зөрөлдсөний учир нь би сарлаг гэдэг амьтны байгалийн шалгарлаар хэрхэн үлдэж зохицож амьдарч буйг үзүүлэхийг зорьсон, гэтэл киног маань сургалт хичээлийн маягтай засвар их хийх гэснээс болж зургаа дуусгаагүй билээ гэж хуучлав. Төрийн шагналт урлагийн гавьяат зүтгэлтэн, нэрт зохиолч Л.Ванган гуай "Манай дамдин найруулагч "Цахиур" хагалах хүүхэд шүү гэснийг батлах мэт "Нөмрөг хадны цуурай", "Төгсгөл", "Далайд дусал нэмэр" кинонуудад ерөнхий оператороор ажиллаж "Ханиад" хүүхдийн нэрт зохиолч Д.Содномдоржийн "Улаан дарцаг"-ийг намируулж түүний намираан дор "Нэг ангийн хоёр", "Зуслангийн найзууд", "Амьдралын нахиа" (зохиож, найруулсан), "Мартагдашгүй намар" (зохиолыг М.Жавган), "Эргэж бодох бодол" (зохиолыг С.Лочин) зэрэг кинонуудыг зохиохын зохиож найруулахын найруулж байсан эдгээр кино нь өөрийн гэсэн онцлог шийдэл өнгө төрхтэй, Дамдингийн гэсэн өнгө аяс нь ялгарч байдаг билээ. Мартагдашгүй намрын Сарнайн хайртай залуугийнхаа анхаарлыг өөртөө хандуулах гэж бүжгийн гэрэл унтраадаг хэсэг, амьдралын нахианы улиасны мөчрийг тас тас цавчдаг хэсэг дараа нь тэндээс нахиа дахин ургаж байгаа нь амьдрал үргэлжилж байна гэсэн санааг гаргаж байсан бол Ч.Чимэд гуайн "Газрын үнэр" кинонд бороо орж ган тайлж хүмүүсийн баярлаж "гандаа"-гаа тайлж буй хэсгийг нь "порнограф" байна гэж тэр хэсгийг нь хасуулах гэж байсан гэдэг. Х.Дамдин найруулагч кинондоо заавал нэг шинэлэг санааг олдог нь анхны "Улаан дарцаг" киноноос харагддаг. Зөвлөлтийн киноны нэрт мастер С.М.Эйземштен "Хуягт хөлөг Потемкин" хар цагаан киноны төгсгөлийн хэсэгт ганцхан тугийг улаанаар будаж гаргасан нь тухайн үеийнхээ үзэгчдийг гайхан бишрүүлж байсан бол Х.Дамдин "Улаан дарцаг" хар цагаан киноныхоо Батын зүүдийг өнгөт дүрсээр хослуулсан нь монгол кинонд анхдагч нь болсон. Гавьяат маань Б.Балжинням, С.Намхай гэсэн хоёрхон шавьтайгаас Б.Балжинням нь багшийнхаа ууган киноны ерөнхий оператороор уран бүтээлийнхээ гарааг эхэлснээс хойш Д.Баттулга, С.Батсүрэн, С.Дашгалсан, Ж.Асалбай операторууд, зураачдаас урлагийн гавьяат зүтгэлтэн О.Мягмар, Д.Буяндэлгэр, О.Нямдаваа, хөгжмийн зохиолчдоос төрийн шагналт, ардын жүжигчин Г.Бирва гуай, урлагийн гавьяат зүтгэлтэн Д.Жанчив, Ц.Нацагдорж, Ч.Жамсранжав дууны операторуудаас урлагийн гавьяат зүтгэлтэн Л.Найдан гуай, Ц.Должинсүрэн, С.Батгалсан, Д.Бавуужав, З.Гаваа гээд олон сайхан уран бүтээлч найзуудтайгаа олон сайхан бүтээл хийсэн. Х.Дамдингаа нөхөд нь ингэж хэлцдэг урлагийн гавьяат зүтгэлтэн О.Мягмар "Манай Дамдин чинь агуу "фантаз" сайтай романтик сэтгэлгээтэй найруулагч шүү гэж байхад, кино судлаач Д.Цолмон "Монгол кино" номондоо "Улаан дарцаг" кино Москвагийн ээлжит олон улсын кино наадмаас ЗХУ-ын Боловсролын яамны цом авч байсан бөгөөд ер нь Х.Дамдин найруулагчийн нэг онцлог бол хүүхдийн сэтгэхүйг киноны хэлээр нээхийг хичээдэгт байдаг гэж бичсэн нь бий. Х.Дамдин кино зохиол бичихээс гадна уран бүтээлч андуудынхаа тухай "Амрах завгүй хүн" (зохиолыг Д.Дожоодорж), "Сайн хүн санаанаас гардаггүй"урлагийн гавьяат зүтгэлтэн Р.Доржпалам агсны тухай хөрөг найруулал бичсэн нь саяхан билээ. Харин өнгөрсөн зуунд "Гадаадын шилдэг кино зохиолын түүвэр"-ийн орчуулгын эмхтгэл мөн орчуулгын хэдэн арван киног найруулсан. Х.Дамдин хэсэгхэн хугацаанд Хотын гэрэл зургийн удирдагч хийж байхдаа Вьетнамд сурвалжлагаар явж ирээд Вьетнам орны тухай гэрэл зургийн том үзэсгэлэнг "Элдэв-Очир" кино театрт гаргаж явсан хүн шүү дээ. Тэгвэл энэ хүний бага нас бас сонин. Х.Дамдин багаасаа юмны учрыг олохыг хичээдэг сониуч зантай. Бүр бага байхдаа найз Дашаагийндаа (С.Дашдэндэв) тоглохдоо тэднийд байх дугуй хар таваг шиг юмнаас хөгжим дуугарч хүмүүс дуулаад их л сонин, тэр дугуй хар юмыг цоолчихвол ямаршуухан жижигхэн хүмүүс гарч ирэх бол гэж боддог байсан гэдэг тэр хар юм нь "репродуктор" радио байсан ажээ. Энэ бол аль балчрынх харин арав төгсдөг хаврын амралтаа багын найзаа дагаж хөглөж явснаа ийн дурсан: Шоошоог (Х.Дашдаваагийн багын нэр) дөнгөж жолооч болуут дагаж хөдөө явж хичээлээ хэд хоног тасалж эгээтэй л онхолдож үхсэнгүй нэг юм хотод орж ирлээ. Өмнөө хувин дүүжлэн хангир жингэр хийсэн хуучин муу "67"-тойгоо "Туул" рестораны тэнд Дашаа, Серёж (Э.Чимиддорж), Балжаа (С.Балжинням) нартайгаа таарч байлаа гэхэд Х.Дашдаваа тэр тухайгаа "Манай "пацан" (Х.Дамдин) аягүй нэрэлхүү амьтан, эзгүй хээр гурав хоночихоод турж үхдэгийн даваан дээр арай гэж айлын бараа харж айлд орсон чинь өнөөх Дамдин чинь айлд ордоггүй арай гэж оруулаад цай хоол идэх болтол Дамдин чинь би саяхан юм идчихсэн гээд хэнэггүй царайлаад сууж байж билээ. Хожим Дамдингаас чи өлсөөгүй юм уу гэхэд өлсөхөөр барах уу, хичээлээсээ хоцорсондоо Шоошоод уур хүрээд юм идээгүй, одоогийнхоор бол "өлсгөлөн" зарласан байхгүй юү гэж бид инээлдэж билээ. Энэ бүхнийг эс өгүүлэн цааш өгүүлэхэд "уул шугамандаа" манай Дамдин чинь манай кино-лабораторийн хүргэн шүү дээ. "Нэг ангийн хоёр"-оос эхлэн кино титрт монтажчин С.Дарьсүрэн гэсэн нэр Дамдингийн найруулсан кино болгонд гардаг энэ хүн түүний гэргий нь билээ. С.Дарьсүрэн нь түшигтэй сайн хань төдийгүй уран бүтээлийнхэн үнэнч туслах баруун гар "тогоо"-ны хүн нь болж үр ач нараараа хүрээлүүлсэн буянтай нэгэн буурал байдаг билээ. Хар багын найз минь Монголын төдийгүй ЗХУ-ын киноны нэвтэрхий толиноо дэлхийн шилдгүүдтэй эн зэрэгцэн намтар нь мөнхөжсөн урлагийн гавьяат зүтгэлтэн, унаган багын найзыг минь "Ард"-ын цолтон болчиход гайхах хүнгүй харин ч "Нүд"-ээ олж дээ гэж түмэн ярилцах цаг холгүй гэдэгт эргэлзэх юун. 
"Монгол кино"-ны ахмад зүтгэлтэн, соёлын тэргүүний ажилтан П.Дашхүү 

