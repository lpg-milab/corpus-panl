№226 (16503)                 
1986 оны есдүгээр сарын 20.
Суртал нэвтрүүлэгч

Нам, олон нийтийн байгууллага улс төр - гэгээрлийн системийн хичээлийн шинэ жил эхлэх дөхөж байгаа өдрүүдэд манай орны олон мянган суртал нэвтрүүлэгч хичээл сургуульдаа шамдан бэлтгэж байна. 1986 - 1987 оны хичээлийн жил сургалтын агуулга, үзэл санаагаараа ч, зохион байгуулалт, арга хэлбэрээрээ ч эцсийн дүнд ажил хэрэгт үзүүлэх бүтээлч үр нөлөөгөөрөө ч өндөр хэмжээнд байх ёстой. Шинэ хичээлийн жилд манай орны нийт коммунист, хөдөлмөрчинд МАХН-ын XIX их хурлын материалыг судлуулах гэж байгаа нь их хурлын шийдвэрийг сурталчилж хэрэгжүүлэх талаар намаас авч хэрэгжүүлэн байгаа арга хэмжээний нэг томоохон хэсэг юм. 

Шинэ хичээлийн жилийн ажлыг хэрхэн зохион байгуулснаас улс төрийн сургуулийн салбарт их хурлаас дэвшүүлсэн зорилтын хэрэгжилт шууд шалтгаалах бөгөөд энэ бүхэн суртал нэвтрүүлэгчдэд урьд урьдаас улам өндөр үүрэг хариуцлага хүлээлгэж байна. Ийм учраас намын их хурлын дайчин үзэл санааны дагуу суртал нэвтрүүлэгч бүхэн өөрийн үйл ажиллагаанд тодорхой үнэлэлт дүгнэлт, шүүмжлэлтэй хандаж, хуримтлуулсан туршлагаа үр ашигтай, шинэ арга хэлбэрээр бататган, өнгөрөгч жилийн дутагдлыг арилгахад анхаарлаа төвлөрүүлэх нь чухал. Юуны өмнө, улс төрийн сургууль нэлээд тохиолдолд амьдралаас хөндий тасархай, зөвхөн мэдээлж тайлбарлах аргаас хэтрээгүй байсныг анхаарч сургалтын практик чиглэлийг гүнзгийрүүлбэл зохино. Коммунистууд, хөдөлмөрчдөөр их хурлын материалыг судлуулахдаа дэвшүүлсэн зорилтын нийгэм улс төр, эдийн засаг, хүмүүжлийн ач холбогдлыг сайтар нээн харуулж, түүнийг хэрэгжүүлэх арга замыг тухайн байгууллага, хамт олны үйл ажиллагаатай нягт холбон дутагдал, доголдлын шалтгааныг илрүүлэн арилгах, шийдвэрлэгдээгүй асуудлыг шийдвэрлэхэд сонсогчдын анхаарлыг төвлөрүүлэх хэрэгтэй. Хичээл сургуульд аливаа ололт амжилтыг тоочихдоо биш, харин бодит байдлыг ил тод харуулж, хүмүүсийн санаа сэтгэлийг догдлуулж байгаа хурц асуудлыг авч үзэн, түүнийг шийдвэрлэх оновчтой арга замыг хамтын хүчээр олж ажил хэрэг болгож байвал зохино. Улс төрийн сургуулийн хүрээнд сонсогчдыг зохион байгуулж, үйлдвэр, аж ахуйн газрын үйл ажиллагаанд эдийн засгийн судалгаа хийх, зөвлөмж гаргах, хамт олны социалист уралдаанд авах үүргийн үндэслэл, тооцоог боловсруулах, тэргүүн туршлага судлан нэвтрүүлэх, хөдөлмөрчдөд нам, засгийн бодлого шийдвэрийг сурталчлан тайлбарлаж, түүний биелэлтийг зохион байгуулах зэрэг сургалтыг амьдралтай холбоход чиглэсэн үр ашигтай арга хэлбэрийг улам өргөжүүлэх нь зүйтэй. 

Суртал нэвтрүүлэгч бол хамт олны оюун санааны хүмүүжүүлэгч, ажил үйлсийн идэвхтэй зохион байгуулагчид мөн. Тэдний үйл ажиллагаа ээлжит хичээлээр хязгаарлагдахгүй. Суртал нэвтрүүлэгч бүр сонсогчидтойгоо ажил хэргийн нягт холбоотой байж, тэдний ажил хөдөлмөр, хүмүүжил, ёс суртахуун, нийгэм улс төрийн идэвхийн байдалд байнга санаа тавьж, дутагдаж доголдож байгаа зүйл дээр нь бодитой туслалцаа үзүүлж байх хэрэгтэй. Сонгогчидтой хичнээн ойр дотно байж, тэдний сэтгэл санаанд хэдийчинээ гүнзгий нэвтэрч чадна сургалт, хүмүүжлийн ажлын үр нөлөө төдийчинээ өндөр байдгийг тэргүүний суртал нэвтрүүлэгчдийн ажиллагаа бэлхнээ харуулж байна, 

МАХН-ын XIX их хурал үзэл суртлын аливаа ажлыг, үүний дотор улс төрийн сургуулийг тоогоор биш, харин чанар, үр нөлөөний бодит тодорхой үзүүлэлтээр хэмжиж байх зарчмын чухал заалт өгсөн. Чухам ийм шаардлагын үүднээс авч үзвэл улс төрийн сургуулийн үр нөлөө нь эцсийн эцэст манай коммунистууд, хөдөлмөрчдийн оюун санааг баяжуулан, ажил үйлсийг идэвхжүүлэхэд хэрхэн нөлөөлж, ажил хэрэгт жинхэнэ ёсоор ямар ахиц өөрчлөлт гаргав гэдгээр л хэмжигдэх ёстой. Суртал нэвтрүүлэгч хүн нийгмийн дэвшил, хөгжлийн төлөө тэмцэлд ямагт идэвхтэй байр эзэлж, өөрийн мэдлэг чадвар, арга барил, бүтээлч сэтгэлгээ идэвх санаачилгаараа олон түмэнд үлгэр жишээч байх шаардлага чухамхүү эндээс урган гарч байгаа юм. 

Нам, олон нийтийн байгууллагаас хүлээлгэсэн хариуцлагатай үүргийг нэр төртэй биелүүлэхийн төлөө бүхий л мэдлэг, авьяас чадвар, хүч хөдөлмөрөө зориулдаг тэргүүний суртал нэвтрүүлэгч цөөнгүй бий. Үүний хамт улс төрийн сургууль нэг хэв загварын идэвхгүй аргаас ангижирч чадахгүй, ном, сурах бичигт нэгэнт байгаа зүйлийг үг үсэгчлэн давтаж, сонсогчидтой ажиллах, хичээл сургуулийн үр дүнг гаргахад ёс төдий ханддаг дутагдал ч үзэгдэж байсныг энэ жил давтаж хэрхэвч болохгүй. Улс төрийн сургуулийг хүмүүст сонирхолтой, үр өгөөжтэй болгохын төлөө суртал нэвтрүүлэгч бүхэн мэрийн ажиллах нь чухал байна. 

Улс төрийн хичээлд суртал нэвтрүүлэгч ярьж, сонсогч сонсож тэмдэглэдэг хуучин аргыг өөрчилж, тэдгээрийн аль аль нь бүтээлчээр сэтгэн боддог, санаж бодсоноо чөлөөтэй ярилцдаг, асуудал дэвшүүлдэг, маргаан, ярилцлага явуулдаг зэрэг үр ашигтай арга хэлбэрийг өргөн нэвтрүүлж хэвшүүлбэл зохино. 

Улс төрийн сургалтын гол арга болсон сонсогчдын бие даасан ажиллагааг идэвхжүүлэх, Тэднийг өөрөө өөртэйгөө ажилладаг арга барилд сургахыг суртал нэвтрүүлэгчид гойд анхаарч, их зүйлийг санаачлан хийх шаардлагатай байна. Сонсогчдын боловсрол мэдлэгийн хэмжээ, эрхэлсэн ажил, оюуны эрэлт хэрэгцээг нь харгалзан ялгавартай хандах, тэдэнтэй нэгбүрчлэн ажиллах нь арга зүйн чухал ач холбогдолтой. 

Суртал нэвтрүүлэгч нь улс төрийн сургуульд шийдвэрлэх үүрэг гүйцэтгэдэг гол хүч юм. Иймээс тэднийг бэлтгэх, хүмүүжүүлэх, хуваарилахад намын байгууллагаас онцгой анхаарал тавьж, үйл ажиллагааг нь идэвхжүүлэхэд тал бүрийн бодитой тусламж үзүүлж байвал зохино, 

