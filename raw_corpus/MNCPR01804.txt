Нэг нь энэ төрийн энгэрээс, нөгөө нь араас төрөөгүй байлтай

Парламент Онцгой албан татварын тухай хуулийн шинэчилсэн найруулгыг өнгөрсөн зун хэлэлцэж баталсан боловч бас л энэ хуулийн холбогдох заалтууд Монгол Улсын Үндсэн хуулийг зөрчөөд зогсоогүй Хүний эрхийн түгээмэл тунхаглалын зарим зүйлийг, Эдийн засаг, нийгэм, соёлын эрхийн тухай олон улсын фактын зарим зүйлийг зөрчиж орхижээ.
Дутуу төрсөн хүүхэд шиг ийм хууль баталчихсанаас нь болоод Үндсэн хуулийн цэц дээр ахиад л ээлжит маргаан дэгдэж байна. Энэ мэт зүйлийг хажуугаараа өнгөрөөж үзээгүй манай Үндсэн хуулийн сайн дурын манаач шахам болтлоо харуулд зогсож яваа иргэн хэмээх Д.Ламжав дээрх асуудлаар тэсэлгүй Үндсэн хуулийн цэцэд өргөдөл гаргажээ. Засгийн газрын санаачилгаар Онцгой албан татварын хуулийн шинэчилсэн найруулга гэх энэхүү заваан луйврыг УИХ хэлэлцсэн. Энэ үеэр зарим нэг мунгинуу гишүүд дэмий юм хадуурч байж зах зээлд шударгаар өрсөлдөх алтан зарчмаас зугтаж, эрх баригчдын тархийг хааш нь ч хөдөлгөхгүй барьж чаддагаа өрсөлдөгч нартаа үзүүлж, татвараас эрээ цээргүй бултаж, ардчилсан нийгмийн үндэс суурь болсон тэгш байдал, шударга ёсыг уландаа гишгэж, хуулийн өмнө адил тэгш байх Үндсэн хуулийн сонгодог заалтыг үл тоон даналзаж байгаа нэгэн компанийн лоббиг хэрэгжүүлэх боломжийг олгочихсон. Энэ үеэр бизнесийн ертөнц даяар нүдээ орой дээрээ гарган шагшралдаж байсан ч тэдний дотроос шударга ёсны төлөө тэмцэх зоригтой толгой гарч ирээгүй. Харин иргэн Ламжав л эцэж цуцдаггүйгээрээ Цэцэд өргөдөл өгч асуудлыг гаргаж ирж тавьж байна. Онцгой албан татварын тухай хуулийн 6.1 дэх хүснэгтийн 2-т "Эх орны үйлдвэрийн 40 хүртэл хатуулагтай бүх төрлийн архины нэг литр тутамд, тухайн үйлдвэр нь аймагт эсвэл Улаанбаатарт харьяалагдаж байгаагаас хамааран, ам.долларт шилжүүлснээр эхнийхэд 1.6, хоёрдоход нь 2.0 ам.долларын онцгой албан татвар ногдуулсан" заалт нь Үндсэн хуулинд заасан "Ардчилсан ёс, шударга ёс... тэгш байдал,... хууль дээдлэх нь төрийн үйл ажиллагааны үндсэн зарчим мөн" гэсэн заалтыг, мөн "Төр нь өмчлөгчийн эрхийг хуулиар хамгаална" гэсэн заалтыг, "Монгол Улсад хууль ёсоор оршин суугаа хүн бүр хуулийн өмнө эрх тэгш байна" гэсэн заалтыг, мөн аравдугаар зүйлийн 3-т заасан "Монгол Улсын олон улсын гэрээ нь соёрхон баталсан буюу нэгдэн орсон тухай хууль хүчин төгөлдөр болмогц дотоодын хууль тогтоомжийн нэгэн адил үйлчилнэ" гэснийг тус тус зөрчжээ. Үндэсний үйлдвэрлэгчдээ ялгаварлаж, илт нэгэнд нь ая тал өгсөн дээрх лоббины хууль ганцхан Үндсэн хуулийн заалтуудыг зөрчөөд зогссонгүй Хүний эрхийн түгээмэл тунхаглалын заалтуудын өлмий дээр гишгэсэн хуулинцар болж гарсан байна. Хүний эрхийн түгээмэл тунхаглалын 7 дугаар зүйлд заасан "Хүн бүр хуулийн өмнө адил тэгш бөгөөд ямарч алагчлалгүйгээр хуулиар адилхан хамгаалуулах эрхтэй. Хүн бүр энэхүү тунхаглалд харшлах аливаа алагчлалаас болон тийнхүү алагчлахыг өдөөсөн турхиралтаас адилхан хамгаалуулах эрхтэй" гэсэн амин чухал заалтыг улаан цайм зөрчжээ. Хуульд оруулах өөрчлөлтийг анх Р.Раш гишүүн сэдэж, түүнийг нь УИХ сайтар шүүж тунгаалгүйгээр хальт мульт дэмжчихсэн. "Манай Дундговьд "Онги" архийг АПУ цохиод байна. Хөдөө орон нутагт архины үйлдвэрийг хүнсний үйлдвэр гэдэг утгаар нь дэмжмээр байна" хэмээн гомдоллосон гишүүний үгэн дээр дөрөөлөөд явчихсан эл хууль чин үнэндээ үндэсний томоохон үйлдвэрлэгчдийнхээ толгой дээр төрийн зүгээс авчирч асгаж байгаа дарамтыг нэмсэн явдал л болов. Гэтэл бодит байдал дээр архи үйлдвэрлэх эрх бүхий 180 шахам үйлдвэр байдгаас "Спирт, бал бурам", "АПУ", "Боршоон буянт" гэсэн гуравхан аж ахуйн нэгж онцгой албан татварын 80 шахам хувийг бүрдүүлдэг, мөнгөн дүнгээр тооцвол 15 орчим тэрбум төгрөгийг дангаараа төлдөг байх юм. Энд нөгөө Дундговийнхны ам руу хүчээр цутгах гээд байгаа "Онги" ч гэнэ үү, юу ч гэнэв тэр бүтээгдэхүүнийг үйлдвэрлэдэг компани бараа сураггүй. Архины зах зээлийн 40 гаруй хувийг "Спирт бал бурам" ХК эзэлдэг гэсэн тооцоо бий... Үүнээс үзвэл "АПУ" компани эдний гол өрсөлдөгч гэж харж болохоор. Гэтэл Онцгой албан татварын тухай хуулиар "Спирт, бал бурам" ХК-д "АПУ"-аас 20 хувийн татварын хөнгөлөлт үзүүлэхээр болсон нь шударга бус өрсөлдөөнийг хөхиүлэн дэмжсэн явдал болжээ. "АПУ" энэ төрийн араас нь төрж, "MSC" энгэрээс нь төрөөгүй байлтай. Дээрхи хуулийн өөрчлөлт нь манай улсад хүчин төгөлдөр үйлчилж байгаа татварын тогтолцоотой ч эрс зөрчилдсөн байна. Манай улс татварын босоо тогтолцоотой учраас орон нутгийн, нийслэлийн үйлдвэрлэгч хэмээн үндэсний цөөн хэдэн үйлдвэрлэгчээ ялгаварлах үндэслэл байдаггүй. Үүнийг нь ч Цэцэд өргөдөл гаргагчид шүүмжилж байгаа. Үндэсний хэмжээний брэндүүд дөнгөж хөл дээрээ зогсоод, гадагшаа гарах гарц хайн эрчтэй ажиллаж байгаа өнөө үед манай парламент элдэв дарамт шахалт үзүүлэн, бизнесийн эрүүл бус өрсөлдөөнийг хөхиүлэн дэмжиж, илтэд нэг талын лоббигоор хууль хүртэл гаргаж хөнгөдөж байгааг юу гэж ойлгох вэ. Ийнхүү ялгаварлагдан, гадуурхагдаж байгаа компаниуд одоо хэрхэх ёстой вэ. Төр засгаараа адил тэгш хандуулахын тулд "АПУ" Хархорин руу нүүж, "САПУ" нь хаашаа ч юм нэг суманд очих хэрэгтэй юу. Тэгж байж л энэ төрөөр дагавар хүүхэд шиг гадуурхагдахгүй байх хэрэг үү. Ардчилсан төрийн амин чухал нэг шинж албатаа алагчлахгүйд, адил тэгш харж хандаж байхад оршдог бөлгөө. Энэ утгаар нь харах гэж хичээвэл өнөө цагийн төр гадныхныг л харвал байдгаа бариад гүйчихдэг, үндэснийхээ хэдхэн хөрөнгөтнийг болохоор юм л бол барьж хорьдог, далавчийг нь хайчилдаг, өөрийнхнөө хүртэл дотор нь өнгө өнгөөр ялгаварладаг хачин муухай цэвдэг аяг ааштай, ноён нуруугүй, гайхмаар туйлбаргүй төр засаг ажээ. Тэдний энэ мэт харалган алдаа Монголыг минь ер нь хаашаа л хөтлөх гээд байна даа. 
Б.Ганчимэг
