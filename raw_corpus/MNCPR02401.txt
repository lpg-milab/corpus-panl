Шантрахыг мэддэггүй Ц.Санжравдан

Цэрэндолгорын Санжравданг Налайхынхан андахгүй юм билээ. Тэр зургаан хүүхэдтэй айлын том хүү. Бусдын л жишгээр төрөлх дүүргийнхээ цэцэрлэг, сургуулиар хүмүүжин 1975-1977 онд хуучнаар техник мэргэжлийн сургуульд суралцаж токарьчны мэргэжил эзэмшин мэргэжлээрээ ажилласан байна.Түүний намтар товчхондоо энэ. Харин өнгөрүүлсэн амьдрал нь зүрх шимширмээр ч, нөгөө өнцгөөсөө бол бусдад үлгэр болохуйц гэмээр. Энэ тухай өгүүлэхийн өмнө тэртээ 1987 оны ослын тухай өгүүлэх ёстой болов уу. Налайхын уурхайд 1979 оноос осолд ортлоо ажиллаж байжээ. Тухайн үеийн Налайхын уурхайд ганц нэгээр гарсан осол чимээгүй дарагдан өнгөрөх нь нэг бус удаа байсан аж. Энэ нь уурхайчид өөрсдийнхөө төлөө тэмцэж мэдэхгүй, тэмцлээ ч ямар ч үр дүнд хүрдэггүй байсан захиргаадалтын дарангуйлалтай холбоотой байсан ч юм билүү. Ц.Санжравдан багаас зовлон үзсэн айлын том хүүгийн хувьд ээждээ тус нэмэр болж амьдралын хатуу бэрхтэй тулгарч байсан нь түүнийг ухаалаг, ажилсаг болгожээ. Тэрбээр 1985 онд Халх голын 40 жилийн ойн тойрон аялалд Налайхаас ганцаараа ажил хөдөлмөрөөрөө шалгаран явж байсан удаатай. Түүний зураг хүндэт самбарт байнга тавигдаж, эвлэлийн байгууллагаас тэргүүний ажилчин залуу алтан медальд тодорхойлж байжээ. Ийнхүү тодорхойлогдсоны дараахан осолд оржээ. Тэр үед шагналд тодорхойлсон хүнийг нэг жилийн хугацаанд үнэхээр тэргүүний ажилчин эсэхийг нь бататгасны дараа олгодог байв. Сонин, радиогоос сурвалжлагч ирэхэд дарга нар нь түүнтэй л уулзуулдаг байжээ. Ц.Санжравдан 1987 оны есдүгээр сарын 17-ны өглөө ердийн өдрийн адил ажилдаа гарч уурхайн ашиглалтын II хэсгийнхэн лавны банзлагаа хийж байв. Хамт ажилладаг нэг нөхөртэйгөө банзаа шургуултал дээрээс нь нурсан нүүрсэнд банз нь хотойж, тулсан гарынх нь булчин дийлэхгүйд хүрсэн ч банзаа хаясангүй. Дэргэдэх хүмүүс нь наадхыгаа хаяад зайлаач гэж хашгиралдахад ажлаа гүйцээх гэж мэрийсэн боловч нуралтын хүчийг дийлэхгүй цохигдсон байна. Хэрэв тэр бүхний түрүүнд зүтгэдэггүй байсан бол нумран хотойсон банзыг хаяад зугтаж болох байлаа. Тэгсэн бол тэр өнөөдөр эрүүл саруул байж болохсон. Угийн л аливаа зүйлд, тэр тусмаа ажилдаа чин сэтгэлээсээ хандаж сурсан хүн гэж түүнийг л нэрлэмээр... Ер нь уурхайчид ингэж л зүтгэж яваад энддэг улс, иймдээ ч тэднийг "зоригт эрс" гэж хэлцдэг буй заа. Хүний амь нас үрэгдээгүй болохоор ч тэр үү, ослын тоог дарах гэсэн хуучин арга барилаар юм уу тэгсхийгээд л дуу чимээгүй мартагдсан биз. Энэ аймшигт явдал гурван хүүхдийнх нь отгон охин Сарнайг нь мэндлэхээс гурван сарын өмнө болсон гэсэн. Осолд орсноос хойш сууж ч чаддаггүй, ямар ч тэнцвэргүй, бүсэлхийнээс доош мэдээгүй хэвтрийн өвчтөн болжээ. Өдгөө Санжравдан "Хэрэв тэр үед намайг буруу оношлоогүй бол өнөөдөр бараг л өөрөө явдаг болох байсан байх шүү. Эмч нарын буруу гэж юу байхав дээ. Манай эмнэлгийн тоног төхөөрөмж дэндүү хоцрогдсоных" гэж гуниглангуй ярьж суусан. Эмч нар түүнийг босч чадахгүй гэж хэлж байжээ. Гэхдээ тэр хэзээ ч шантарч, хэнийг ч буруутгаж амьдарсангүй. Ц.Санжравдан 1990 он гэхэд таяган дээрээ зогсч эхэлсэн гээч. Энэ бол түүний хувьд өөрийгөө ялсан ялалт байсан юм. Уйгагүй дасгал, аугаа их сэтгэлийн тэнхээгээр энэ бүхэнд хүрсэн билээ. Тэрбээр олон удаа унаж, толгой нь эргэж байсан боловч "би босох ёстой" гэж шүд зуун, тэвчээр зааж найз нарынхаа бэлдэж өгсөн хэрэгсэл дээр дасгалаа шүд зуун хийсээр байсан юм. Анх осолд орсны дараа хуучин гэмтлийн эмнэлэгт гурван сар хэвтэхэд нь нөхөн сэргээх эмчилгээний тасгийн сувилагч н.Эрдэнэчимэг ОХУ-ын В.И.Дикулийн эмнэлэгт дадлагаар очихдоо сурч байсан дасгалыг зааж өгсөн нь түүнийг өдий зэрэгтэй болоход нь тусалсан байна. "Чамайг хэн ч аврахгүй, ганцхан чи өөрөө өөрийгөө л аварна" гэсэн сайхан сэтгэлт сувилагчийн үг түүнд өөртөө итгэх итгэл нэмж байсан гэдэг. Ер нь түүнд тусалж дэмждэг хүмүүс амьдралд нь олон тааралдаж байсан. Налайх дүүргийн үе үеийн Засаг дарга нар болох Жигжидсүрэн, Дамдинсүрэн, Энхбаяр, дүүргийн мэргэжлийн хяналтын газрын ажилтан Мягмаржав нар сэтгэл санааны болон эд материалын тусламж үзүүлж байсанд талархаж явдгаа сониноор дамжуулан хүргэхийг хүссэн юм. Ажилгүй болж эрэмдэг болсон ч Ц.Санжравдан эцэг хүнийхээ үүргийг умартаагүй. 1990 оны арваннэгдүгээр сараас хоёр өрөө байрныхаа нэг өрөөнд биллиардын ширээ байрлуулж хүмүүсийг тоглуулж эхэлжээ. Дөрвөн жилийн дараа Ядуурлыг бууруулах сангаас зээл авч түүгээрээ дөрвөн компьютер худалдан авч хүүхдүүд тоглуулж байсан нь Налайхад анх удаа компьютер тоглоом дэлгэрэхийн эхлэл болсон гэдэг. "Жилээс жилд юм чинь өөрчлөгддөг юм байна. Ах нь шинэ тоглоом гарангуут л авчирч тоглуулдаг" гэж байв. Ц.Санжравдан хэзээний л хүүхдийг гэсэн үнэнхүү сэтгэлтэй нь түүнтэй ярилцаж суухад мэдрэгдэж байлаа. Гэртээ цонхоор харж суугаад бяцхан хүүхдүүд шороон дээр тоглож байхыг нь харж хоёр машин элсийг өөрийнхөө санаачилга, мөнгөөр авчруулан асгаж байсан, мөн сагсны шийд зоолгож байсан гээд эрүүл саруул хүмүүс ч үлгэр дууриал авмаар зүйлүүдийг хийдэг байна. Ц.Санжравдан багаасаа л сагс тоглодог тамирчин хүү байсан гэсэн. Тиймдээ ч 1995 онд Налайхын сургуулиудын сурагчдын дунд өөрийн нэрэмжит сагсан бөмбөгийн тэмцээнийг хоёр удаа зохиож байжээ. Түүнийг нь хүмүүс дэмжин ивээн тэтгэж байсан байна. Өвчин гэдэг хүнийг өчүүхэн ч хайрладаггүй хойно сүүлийн арваад жил баруун хөл нь тэсэхийн аргагүй өвддөг боллоо. Заримдаа өвчиндөө галзуурахаа шахна. Тэсэхээ байхаараа ганц хүүдээ "аав нь тэртэй тэргүй өөрөө явж чаддаггүй л юм чинь баруун хөлөө тайруулчихъя" гэнэ. Аавыгаа ингэж зовохыг нь харах үр хүүхдэд нь ямар хэцүү болохыг хэлэхийн аргагүй. Энэ өвчин нь эхлээд нэг жил, дараа нь зургаан сар болоод дахидаг байсан бол одоо хугацаа нь улам л ойртож сар хүрэхтэй үгүйтэй зовоодог болжээ. Тэгээд төрийн соёрхолт, нэрт эмч н.Хайрууллад үзүүлэхэд "Монголд чиний өвчнийг эмчилж дийлэхгүй. Ийм учраас урд хөрш рүү явсан нь дээр. Чи биднийг гэрэлтүүлэх гэж яваад цэл залуудаа осолд орсон байна" гээд үзлэгийн төлбөрийг нь буцаан өгчээ. Ингээд БНХАУ-ын Хөх хотод очиж шинжилгээ хийлгэхээр шийджээ. Налайх дүүргээс УИХ-д сонгогдсон Сайнбуянгийн Отгонбаяр гишүүн түүнийг 2005 оны наймдугаар сард Хөх хотод ирж, очих зардлыг нь дааж явуулсан байна. Тэндхийн эмч нар "Таны өвчнийг эмчилж болно. Та бүр явж ч мэдэх юм шүү гэж хэлсэн" гэж ярихдаа нүдэнд нь нулимс цийлэгнэж байсан юм. Түүний эмчилгээний зардал нь долоон сая төгрөг болох ажээ. Тусламж гуйж олон газрын үүдийг цохисон ч "шоргоолжны үлгэр" гэгч болсоор нэг жил өнгөрчээ. Ядаж Налайхын уурхай ажиллахгүй болсноос үүдэн 1994 оноос хойш цалингийн зөрүү мөнгийг авч чадаагүй байна. Хэрэв 12 жилийн цалингийн зөрүү олгогдвол эмчилгээний зардлаа төлж чадах ажээ. Ц.Санжравдан нэлээд хэдэн удаа "Хас" банкнаас зээл авч түүнийгээ цаг тухайд нь төлдөг учир түүнд зээл олгохдоо дуртай байдаг. Авсан зээлээрээ компьютерийн сэлбэг хэрэгсэл, өдөр бүр шахам шинэчлэгддэг компьютерийн тоглоом авч амин зуулгаа залгуулна. Бас хүүхдийнхээ сургалтын төлбөрийг хүнээс гуйлгүй төлчихдөг аж. Өдгөө Ц.Санжравдан хүү, бэр, ач охиныхоо хамт амьдардаг. Хүний амьдрал эрээнтэй бараантай байдаг болохоор эхнэр нь түүнийг осолд орсноос хойш дөрвөн жилийн дараа орхин явж, том охин нь өвчний улмаас цэл залуу 25-хан насандаа өөд болжээ. Зах зээлийн ороо бусгаа энэ жилүүдэд монголчууд бидний зарим нь амьдралд сөхөрч байгааг олон баримт гэрчилнэ. Харин энэ баатарлаг хүн тахир дутуу болсон ч эрүүл хүнээс дутахааргүй сэтгэж, зориг тэвчээр зааж өөрийн гэсэн бяцхан бизнес эрхлэн бусдад дараа бололгүй амьдарч явна. Түүнтэй ярилцсан хэсэгхэн хугацаанд хүнд эр зориг, ухаан байвал ямар ч бэрхшээлийг давж гардаг юм байна гэсэн бодол төрж байсан юм. Эрхэм уншигч танд ч гэсэн ийм бодол төрж буй биз. 

