№69 (16346)        
1986 оны гуравдугаар сарын 21.
Хамтын оюун  ухаанаар цэгнэн хэлэлцье

<< БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэл >> ийн төслийг бүх ард түмнээр хэлэлцүүлж, намын XIX их хуралд оруулахаар МАХН-ын Төв Хороо шийдвэрлэж тогтоол гаргалаа. Социалист монгол орны хөгжил дэвшлийн ойрын таван жилийн төлөвийг цогцолбороор тодорхойлсон чухал баримт бичиг нийтлэгдлээ. Манай бүхий л ололт амжилтыг зоригжуулан зохион байгуулагч төрөлх хайрт МАХН-ын нийгэм, эдийн засгийн бодлого бүрэн дүүрэн тусгалаа олсон Үндсэн чиглэлийг бүх ард түмнээр хэлэлцүүлэхээр ийнхүү туслуулж байгаа нь хөдөлмөрчин олны бүтээлч уйл ажиллагааг урагшлах хөгжлийн гол хүчин зүйл гэж үзэж, ард нийтийн хамтын оюун ухаанд тулгуурладаг намын удирдлагын уламжлалт зарчмын бодит жишээ мөн. 

<< БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төслийг ЗХУ, социалист бусад орны өгөөмөр тусламж, манай ард түмний бүтээн байгуулах улс төр нийгмийн өндөр идэвх, авьяас билэг, санаачилга, эрч хүч, нэгэнт бий болсон потенциалд түшиглэн бүрэн дүүрэн хэрэгжих үндэстэй иж бүрэн цогцолбор шинжтэй бодит төлөвлөгөө гэж монголын олон нийт халуунаар талархал хүлээн авч байна. 

Намаас хөдөлмөрчин олныхоо анхааралд тохируулсан энэхүү төсөл нь тус оронд социализм амжилттай байгуулах зорилт манай ард түмний сайн сайхан аж байдлын эрх ашгийг илэрхийлж байгаагийн хувьд бүх ард түмний түгээмэл ач холбогдолтой төлөвлөгөө юм. Социализм гардан байгуулагч манай ард түмэн эзэн хүний ёсоор шинэ таван жилийн төлөвлөгөөний төслийг ажил хэрэгчээр судалж, тал бүрээр цэгнэн дүгнэж, улам боловсронгуй болгоход хамтын ухаанаар тодорхой хувь нэмэр оруулах эрмэлзэл дүүрэн байна. Юуны урьд улс орны эдийн засаг, соёлын амьдралын шаардлагаас урган гарсан энэхүү төлөвлөгөөний үзүүлэлт бүрийг хэрэгжүүлэх нөөц бололцоогоо цэгнэн үзэх нь тэргүүн зэргийн ач холбогдолтой гэж хөдөлмөрчид үзэж байна. 

Нийгмийн хөдөлмөрийн бүтээмжийг нэмэгдүүлэн, аж ахуй соёлын бүхий л үйл ажиллагааны үр ашиг, чанарыг тууштай дээшлүүлэхэд чиглэсэн гол гогцоо асуудлуудыг дэвшүүлэн тавьж тэдгээрийг шийдвэрлэхэд ашиглаж болох нөөц бололцоог нээн илрүүлэх нь бүх ард түмнээр хэлэлцэх ажлын гол зорилт юм. Үндсэн чиглэлийн төслийг хэлэлцэхдээ хөдөлмөр, материалын нөөцийг оновчтой ашиглан үр ашиг, бүтээгдэхүүний чанарыг сайжруулах, хөдөлмөрийн бүтээмжийн дээшлүүлэх, арвилан хэмнэх, шинэ нөөц бололцоог илрүүлэн дайчлах, өөрийн өртөг зардлыг хямдруулах, зохион байгуулалт, сахилга дэг журмыг бэхжүүлэх бүхий л арга замыг эрэн сүвэгчилж, өчигдрийн сургамжаас буурьтай дүгнэлт хийж, ажилд саад бэрхшээл учруулах дутагдал доголдлыг арилгах асуудлыг тал бүрээр ярилцаж, шийдвэрлэхэд гол анхаарлаа хандуулах нь зүйн хэрэг юм. Намын эдийн засгийн бодлогын программчилсан баримт бичгийн төслийг өргөн олноор хэлэлцүүлэх ажлыг зохион байгуулахдаа нам, улс, олон нийтийн бүх шатны байгууллагын ажилтнууд чухамхүү ийм шаардлагын үүднээс шинэ арга барилаар ажиллаж, хамт олны дотор бүтээлч, ажил хэрэгч уур амьсгалыг бий болговол зохино. 

Үндсэн чиглэлийн төслийн талаар хамт олон санаа бодлоо илэрхийлэхээс гадна ажилчин, малчин, эрдэмтэн мэргэжилтнүүдийн хувийн санал, санаачилга нэн чухал ач холбогдолтой юм. Нам, олон нийтийн байгууллагын болон хөдөлмөрийн хамт олны хурал зөвлөлгөөний индрээс, тэрчлэн сонин хэвлэлийн хуудас, телевизийн дэлгэц, радио долгионоор хөдөлмөрчид үнэтэй санал гаргах нь дамжиггүй бөгөөд түүнийг ажил хэрэгчээр судалж, хөдөлмөрчдөөс гаргасан санал, дэвшүүлсэн асуудалД анхааралтай, нягт нямбай хандаж, нэгдэн дүгнэх, задлан шинжилж холбогдох арга ХЭмЖЭЭГ хойшлуулалгүй авах нь нам, улсын бүх шатны байгууллага, тэдгээрийн ажилтнуудын хариуцлагатай үүрэг мөн. 

Баримт бичгийн утга санааг хэдий чинээ гүн гүнзгий практик амьдралтай холбож ойлгоно, хамтын оюун бодол төдийчинээ оновчтой оргилон гарч амьдрал, үйлдвэрлэлд өгөөжтэй болно. Үүнд нам, улсын ажилтнууд суртал нэвтрүүлгийн бүхий л арга хэрэгжсээр дамжуулан үндсэн чиглэлийн төсөлд дэвшүүлсэн зорилтуудын эдийн засаг, улс төрийн агуулгыг нийтэд ойлгомжтой тайлбарлан таниулах, хэрэгжүүлэн биелүүлэх арга замыг нээн харуулах, итгүүлэн үнэмшүүлэхүйц өргөн далайцтай, бодитой ажил зохиох хэрэгтэй байна. 

Үндсэн чиглэлийн төсөлд заасан зорилтыг биелүүлэхэд хамт олон, тэр тусмаа хувь хүн нарийн тооцоо хийж, бүтээлчээр цэгнэн үзэж амлалт үүрэг авах, магадгүй төслийн үзүүлэлтийг ч давуулах боломж, нөөц тээж болох юм. Нөгөөтэйгүүр өнгөрсөн таван жилийн ажилдаа дүгнэлт өгч шүүмжлэлтэй хандсаны үндсэн дээр амжилт ололтод ноцтой саад учруулж байсан дутагдлыг илрүүлж, явцуу дамжлага, хоцрогдсон технологи, явуургүй арга барилыг ч өөрчлөх асуудал тавьж болох юм. Энэ бүхэн эцсийн дүнгээр манай урагш давших хөдөлгөөний хурдыг нэмж, ололт амжилтыг арвижуулахад тус нэмэр болно. 

Үндсэн чиглэлийн төслийг бух ард түмнээр хэлэлцүүлэхдээ түүнийг намын XIX их хуралд бэлтгэх ажлын бүрэлдэхүүн хэсэг болгож, олон түмний улс төр хөдөлмөрийн идэвхийг өрнүүлэх, ажил амьдралын бүхий л салбарт бүтээлч, зарчимч, эх оронч санаачилга өрнүүлэх уриан дор зохион байгуулах хэрэгтэй байна. 

Наймдугаар таван жилд улс орноо хөгжүүлэх бүтээн байгуулалтын программ Үндсэн чиглэлийн төслийг бүх нийтээрээ хэлэлцэхэд идэвхтэй оролцож хамтын оюун бодлоо дайчлан оновчтой санал, санаачилга гаргацгаая! 

