№204(16481)             
1986 оны наймдугаар сарын 26.
Хэвлэлийн үйлдвэр

Социализмын өрнүүн байгуулалтын явцад хөдөлмөрчдийн улс төр, нийгмийн идэвх дээшилж, оюуны эрэлт хэрэгцээ нь олон талтай болж, агуулга нь улам баяжиж байгаагаас шинэ мэдлэгийн эх булаг, оюуны соёлын нэн чухал хэрэгсэл болсон ном, хэвлэлийн бүтээгдэхүүний хэрэгцээ шаардлага байнга. өссөөр байна. 1985 онд улсын хэмжээгээр үйлдвэрлэсэн нийт сонин 1970 оныхоос 1, 7 дахин, сэтгүүл 1, 8 дахин, ном товхимол 2, 1 дахин өсч гадаадаас захиалгаар авах тогтмол хэвлэл, номын тоо ихээхэн нэмэгджээ. 

Хөдөлмөрчдийн оюуны соёлын байнгын эрэлт хэрэгцээт цаг алдалгүй хангах нь манай хэвлэлийн үйлдвэрүүдийн үндсэн үүрэг мөн. Материаллаг үйлдвэрлэлийн хамтаар оюуны соёлын бүтээгдэхүүний үйлдвэрлэлийг улам нэмэгдүүлэхээр нам, засгаас байнга анхаарал тавьж ирсний үрээр тус улсад хэвлэлийн бие даасан үйлдвэрлэл болон хөгжиж, одоо олон сая төгрөгийн үндсэн фондтой хорь гаруй хэвлэх үйлдвэрт жилд дунджаар 48 сая гаруй төгрөгийн нийт бүтээгдэхүүн үйлдвэрлэж байна. 

МАХН-ын XIX их хурал << . . . ном хэвлэн гаргах явц нийтдээ удаашралтай, ялангуяа улс төр, эдийн засаг, шинжлэх ухаан. техникийн ном, хамтын болон хүүхдэд зориулсан бүтээл үлэмж хожимдон хэвлэгдэж байна. Хэвлэлийн үйлдвэрүүдийн ном хэвлэх хүч чадал, түүний ашиглалт, бүтээгдэхүүний үзэмж, чанар хангалтгүй байна >> гэж заасан нь аж үйлдвэрийн салбарт намаас тавьж байгаа хурдасгах чиг шугамын зүй ёсны шаардлага юм. Манай хэвлэлийн үйлдвэрүүдийн удаашралтай зогсонги байдал нь юуны урьд техникийн хүч чадлын түвшин доогуураас гадна нэгэнт бий болсон хуч чадлын ашиглалт хангалтгүй, ер нь хоцрогдонгуй байгаатай шууд холбоотой юм. Хэвлэлийн үйлдвэрүүдийг хөгжүүлэх талаар идэвхгүй бодлого баримтлан хэтийн төлөвөө харахаас урьдаар өнөө маргаашаа аргацаах маягаар ажиллаж байснаас оор дээрээ олон ном хэвлэл төвлөрүүлж, төвийн болон салбарын сэтгүүлүүдийг хугацаанд нь гаргаж чадахгүйд хүрч, өдий төдий ном, түүний дотор улс төр, эдийн засаг, шинжлэх ухааны сэдэвтэй ном цаг алдаж хэвлэгдэх нь ердийн үзэгдэл болжээ. Хэвлэлийн үсэг, шугам цутгах, цайр зураг бэлтгэх, форм буулгаж хордуулах болон өнгө ялгаж боловсруулах дамжлагын шашин техник, тоног төхөөрөмж хуучирснаас сонин, сэтгүүл, нийт ном хэвлэлийн үзэмж, чанарт мэдэгдэхүйц ахиц, өөрчлөлт гарахгүй, харин ч цаг хугацаа алдаж удаашрах, үйлдвэрлэлийн гологдол гаргах зэрэг зохисгүй дутагдал лавшрах хандлагатай байгаа. 

Ер нь улсын хэвлэлийн комбинатад машин, тоног төхөөрөмжийн шинэчлэл хийх асуудалд алгуур хандсанаас болж тус комбинатад суурилагдан ажиллаж байгаа үндсэн машин, тоног төхөөрөмжийн 42, 3 хувь нь арваас дээш жил ажиллаж, эд анги нь элэгдэж бүтээгдэхүүний чанарт муугаар нөлөөлдөг болжээ. 

Хэвлэх үйлдвэрүүдэд линотип, хэвлэх, дэвтэрлэх үндсэн машин, тоног төхөөрөмжийг олонхи тохиолдолд зөвхөн нэг ээлжээр ашигладгаас үр ашиг нь хомсдож, зарим машин техник өртгөө нөхөж чадахгүй байсаар хөгжлөөс хоцрогдож, шинэчилж өөрчлөхөд бэрхшээлтэй болдог байна. 

Хэвлэлийн бүх төрлийн машин техникийн ээлжийг нэмэгдүүлэх замаар ашиглалтыг сайжруулж, нэгэнт бий болсон хүч чадлыг аль болох дүүрэн эзэмшиж, машин техникийг элдэв шалтгаанаар удаан хугацаагаар сул зогсоон их хэмжээний бүтээгдэхүүн үйлдвэрлэх боломж алдахгүй байх нь хэвлэлийн үйлдвэрүүдийн ажлыг сайжруулах гол арга зам мөн. Ийм арга замыг сүвэгчлээгүйгээс зөвхөн улсын хэвлэлийн комбинатад ээлж ашиглалт 1, 4-өөс хэтрэхгүй байгаагийн дээр, 1985 онд гэхэд л нийт машин техникийн ажиллавал зохих цагийн хориод хувийг ашиглаагүй буюу 41 мянга гаруй машин цагийн сул зогсолт гаргасан байна. 

Орон нутгийн хэвлэх үйлдвэрүүдэд хэвлэлийн үсэг, шугамын материал хүрэлцээгүй, цайр зураг боловсруулж бэлтгэх машин техник, сэлбэг хэрэгсэл дутмаг, техникийн засвар үйлчилгээ хангалтгүй, техник эзэмшигчдийн ур чадвар дутагдалтай байна. Энд хагас автомат ажиллагаатай линотип машиныг бүрэн эзэмшиж, автомат ажиллагаатай, зориулалтын << ПСАЗ >> машинд сониноо хэвлэж чадахгүйн улмаас үйлдвэрлэлийн хүч чадлыг дутуу ашиглаж байна. Орон нутгаас эхлээд төвийн хэвлэлийн үйлдвэрүүдийн ажиллагаанд ийм дутагдал газар авсан нь тэдгээрийг мэргэжлийн удирдлагаар хангах, энэ салбарт шинжлэх ухааны үндэслэлтэй цогцолбор бодлого явуулах ажил хоцрогдсоноос болжээ. 

<< Соёлын Яам, холбогдох бусад газрууд хэвлэлийн үйлдвэрлэлийн баазыг шинэчлэхээр төлөвлөсөн ажлыг хэрэгжүүлэхээс гадна ном хэвлэлийн эх бэлтгэх, хэвлэх, уншигчдад хүргэх ажлыг сайжруулах талаар ярга хэмжээ авбал зохино >> гэж МАХН-ын XIX их хурал заасан байна. Улсын хэвлэлийн комбинатын өнгөт хэвлэлийн үйлдвэрийг хамгийн орчин үеийн офест хэвлэлийн машин, тоног төхөөрөмжөөр тоноглон болон бусад хэвлэлийн үйлдвэрт уг шинэ технологийг тууштай нэвтрүүлэх, хэвлэлийн эх бэлтгэх газрын үйл ажиллагааг боловсронгуй болгож техникжүүлэх, дагнах, хорших аргаар хэвлэлийн үйлдвэрүүдийг эрчимжүүлэх хэрэгтэй. Үүнтэй холбогдуулж хэвлэлийн редакциудын эх бэлтгэх, боловсруулах ажлыг ч боловсронгуй болгож, арга барилыг өөрчлөн, хэвлэлийн фото, зураг чимэглэлийг нэгдсэн журмаар бэлтгэх, зохиогчийн хариуцлагыг дээшлүүлэх, редакторлах үйл ажиллагааг сайжруулах арга хэмжээ авах хэрэгтэй. 

Хэвлэлийн үйлдвэрүүдэд чанарын удирдлагыг сайжруулж, ном хэвлэлийн агуулгаас гадна хийц, өнгө үзэмжийг дээшлүүлж намын XIX их хурлын шийдвэрийг хэрэгжүүлэх нь БНМАУ-ын Соёлын Яам, хэвлэлийн газруудын хойшлуулшгүй зорилт мөн. Цаашлаад энэ салбарыг материаллаг үйлдвэрлэлийн хэмжээнд анхаарч материаллаг баазыг нь бэхжүүлэх ер нь хэвлэлийн үйлдвэрийн төлөвлөлтийн ажил, ойр, хэтийн хөгжлийн асуудлыг нь ч нарийвчлан авч үзэж дэвшилт технологи, шинэчлэл нэвтрүүлж удирдлага төлөвлөлтийг эрс сайжруулахад БНМАУ-ын Гадаад худалдааны Яам, Материал, техникийн хангамжийн улсын хороо, Соёлын Яам, Улсын төлөвлөгөөний комисс ажил хэрэгч анхаарал тавих шаардлагатай байна. 

