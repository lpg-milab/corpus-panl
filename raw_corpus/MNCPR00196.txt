Гадаадад төгссөн залуу эрдэмтэд хөгжлийн сэдвээр ярилцав

-Төрийн ордны их танхим дүүрэн залуус гадаадад төгссөн бас эрдэмтэн тодотголоороо ижилсэж байлаа-
Ядуу орнууд боловсон хүчиндээ мөнгө зараад, хөгжсөн орнууд тэрнийг нь "завшдаг" гэж нэгэн академич тодорхойлов. "Гадаадад суралцаж төгссөн залуу эрдэмтдийн чуулга уулзалт" дээр ийм яриа болсон юм. Хөгжилтэй оронд суралцаад тэндээ шингэсэн залуусыг хэлсэн хэрэг л дээ. Гэсэн ч Төрийн ордны их танхим дүүрэн хуран цугласан залуус олон "боловсон хүчин" нутагтаа гүйгээд ирснийг илтгэнэ. Тэд гадаадад төгссөн бас эрдэмтэн гэдэг тодотголоороо ижилсэж байв. Цаг үе эрдэмтдээс ч бизнес сэтгэлгээ шаардаж буй. Шинжлэх ухааны академийн Химийн хүрээлэнгийн доктор Ж.Тэмүүжингийн яриаг сонсвол "диван галав"-ын үеийн тоног төхөөрөмж нь бизнесийнхэнтэй үг хэлээ ололцоход түвэг учруулдаг бололтой юм. Оросын хуучин тоног төхөөрөмжийг нь хараад үйлдвэрлэгчид "Танай шинжилгээ чинь үнэмшилтэй юм уу" гэдэг аж. ШУТИС-ийн Нэхмэлийн хүрээлэнгийн Ноолуур судлалын багийн профессор Д.Алимаа ч агаар нэг бэрхшээл тоочив. "Гадаадад төгсөгчид байр, орон сууцтай болох гэх мэтээр тодорхой хэмжээгээр нийгмийн асуудлаа шийдээд ирдэг. Гол нь сурснаа хэрэгжүүлэх гэхээр лаборатори, тоног төхөөрөмж дутагдалтай" гэж хэллээ. Гэсэн ч ийм бэрхшээлийг шийдэх оролдлогууд байна аа. У.Сарангоо Францын дээд Алзасын их сургуульд шинжлэх ухааны докторын зэрэг хамгаалсан. Тэрбээр оёдлын утаснаас хоёр дахин нарийн утсаар бүтээсэн тансаг зэрэглэлийн даавуугаа гартаа барьжээ. "Монгол ноолуураар маш үнэ цэнэтэй бүтээгдэхүүн үйлдвэрлэх боломжтой гэдгийг харуулахаар зорьсон" гэж энэ эмэгтэй ярилаа. Ингэхийн тулд анх "Говь" ХХК-ийн хагас боловсруулсан бүтээгдэхүүнийг аван Германы үйлдвэрүүдэд ээрмэл утас гарган, Франц, Италид даавууны боловсруулалт хийжээ. Нийтдээ таван орны, зургаан үйлдвэрт туршилт, судалгааны ажилд оролцсон байна. Яагаад ингэж их ажил удсан хэрэг вэ? "Монгол ноос, ноолуурын технологийн боломжийг тодорхойлохын тулд өндөр хөгжилтэй орнуудын хамгийн дэвшилтэт техник технологитой компаниудыг сонгосон" гэж У.Сарангоо тайлбарлав. Гэхдээ ийм даавууг Монголд үйлдвэрлэхийн тулд боловсруулах, нэхэх, ээрэх, дэвшилтэт техник, технологийг нутагшуулах учиртай аж. "Техник, технологи нутагшсан тохиолдолд мэргэжилтэй боловсон хүчин нь бий" гэв. "Технологи ба Монгол Улсын хөгжил" чуулга уулзалтыг зохион байгуулагчдын нэг БСШУЯ-ны газрын дарга Р.Бат-Эрдэнэ "Энэ хүмүүсийн хүчийг яаж ашиглах талаар өөрсдийнх нь дуу хоолойг сонсох" гэж зорилгоо тодорхойлов. Уг уулзалтын бас нэг ач холбогдол нь ойролцоо чиглэлээр судалгаа хийж байгаа хүмүүс сүлжээ, холбоо үүсгэнэ гэж тэр найдаж байна. "Төр, засаг, хувь хүмүүс болон гадаад, дотоодын татвар төлөгчдийн мөнгөөр том баялаг аваад ирж байхад ашиглахгүй бол хариуцлагагүй явдал болно" гэж Р.Бат-Эрдэнэ онцлов. Сургалтын төрийн сангийн хөрөнгөөр гадаадад сурсан хүмүүсийн 500 гаруй нь хөтөлбөрөө бүрэн дуусгасан байх учиртай ч 200 гаруй нь л эх орондоо ирснийг мөн өгүүлсэн. Цаашдаа "Технологийн шинэлэг шийдэл, төслийг дэмжих сан байгуулах, шинэ мэдлэг солилцох, судалгааны дүн хэлэлцэх эрдэм шинжилгээний хурал тогтмол зохиох" нь гадаадад суралцагсдын хүчийг авахад тус нэмэр болно гэж тэд төлөвлөжээ. Чуулга уулзалтын үеэр ер бусын гэмээр саналууд ч сонсогдоно. Боннд улс төр судлалаар төгссөн У.Эрдэнэсанаа ёс зүй болон шашны үзэл санааны үүднээс хүн хувилахыг Баруун Европт хүлээн зөвшөөрдөггүй нь монголчуудад боломж олгоно гэж үзжээ. Тэнд шахагдсан ген технологийн салбарт монголчууд эрх зүйн орон зай гаргаж өгвөл аялал жуулчлалаас ч ашигтай шинэ салбар хөгжиж, татаас өгч, залуу эрдэмтдийг бэлтгэхэд хувь нэмэр болно гэж энэ залуу ярив. Өндөр хөгжилтэй оронд ч шинэд тооцогдох мэргэжилтэн гарч ирлээ. Д.Сэнгэлмаа АНУ-ын Клородиагийн их сургуульд салбар дундын хүмүүнлэгийн ухаанаар суралцжээ. Түүнийг сурахаар очиход ийм тэнхим дөнгөж л мэндэлж байсан аж. "Даяаршил салбар хоорондын уялдааг шаардсан учраас" гэж Д.Сэнгэлмаа мэргэжлийнхээ эрэлтийг тодотгов. Даяаршилтай холбоотой гарч ирсэн өөр нэг яриа хөөрөөг энд илтгэл тавьсан С.Саран иш татлаа. Европын холбооны улсууд нэгдэхээс өмнө улс орнуудыг ойртуулдаг болон салгадаг хүчин зүйлсийг судалжээ. Үүний дүнд ойртуулагч хүчин зүйлд хэл багтдагийг тодорхойлсон бол саад бологч хүчин зүйлд шашны болон технологийн ялгаа орсон байх юм. Мэдээллийн технологийн үндэсний паркийнхан "Монголын эрдэмтэд" мэдээллийн сан бүрдүүлж эхэлжээ. Уг санд 3591 доктор бүртгэгдсэн агаад 836 нь гадаадад цол хамгаалсан аж. 
Б.Янжмаа

