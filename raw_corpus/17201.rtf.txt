№298(17201)    
1988 оны арван хоёрдугаар сарын 13.
ШИНЭЧЛЭЛИЙГ САЛБАРЫН ЭРДЭМ ШЙНЖИЛГЭЭНИЙ АЖИЛД

Манай улсын аль ч яам, хороодод өөрийн салбарын үйлдвэрлэл, технологийн тулгамдсан зорилтуудыг эрдэм шинжилгээний түвшинд судлан шийдвэрлэхэд шаардагдах хангалттай чадавхи байгаа юм. Шинжлэх ухааны салбарт ажиллагчдын дөрөвний гурав, эрдэм шинжилгээний ажилтны 55 орчим, материаллаг баазын 74 хувь өнөөгийн байдлаар салбарын шинжлэх ухааны байгууллагад ногдож, тэдгээрийн жилийн зардал 60 гаруй сая төгрөгт хүрчээ. Гэвч улс орны эдийн засаг, нийгмийн өргөн хүрээтэй шинэчлэлийн зорилтыг амжилттай шийдвэрлэхэд салбарын эрдэм шинжилгээний тэр их хүч тун ч өгөөж багатай ажиллаж байна. 

МАХН-ын XIX их хурал дээр нөхөр Ж. Батмөнх хэлэхдээ: << Салбарын эрдэм шинжилгээний хүчийг зарим яам, газрууд үндсэн ажлаас нь хөндийрүүлж аппаратын явцуу эрх ашгийн үүднээс техникийн чанартай аар саар зүйл хийлгэдэг явдал ч байна. Эрдэм шинжилгээний байгууллагатай атлаа тодорхой гаргасан үр дүн бараг байхгүй байгаа яам, газруудад энэ асуудал юуны урьд холбогдоно >> гэж шүүмжилсэн билээ. 

Өнгөрсөн хугацаанд ийм дутагдал бас л бүрэн арилж чадаагүй байна. Эрдэм шинжилгээ, үйлдвэрлэлийн нэлээд байгууллага үйлдвэрлэлээс салангид, хөдөлмөр, материал, санхүүгийн нөөцийг тулгамдсан зорилтыг шийдвэрлэхэд чиглүүлж удирдах талаар хангалтгүй, эрдэм шинжилгээ, туршилт, зохиол бүтээх ажлын төлөвлөлт шаардлагын түвшинд хүрээгүй, бүх зүйлийг бэлэнчилж, гадаадаас авахыг урьдал болгодог нь хэвээрээ байна. 

Аж ахуйн олонхи яам харьяа хүрээлэн, эрдэм шинжилгээний байгууллагын ажлын, үр өгөөжийг дээшлүүлэхэд бодитой дэмжлэг туслалцаа үзүүлж, удирдан зохион байгуулах, шаардлага тавих, захиалга өгөх ёстойгоо умартаж аппаратынхаа хавсарга мэтээр үзэж эрдэм шинжилгээний хүчийг үндсэн үүргийг нь биелүүлүүлэх тухайд бол үнэндээ хуучин арга, сэтгэлгээгэйгээ байна. 

Салбарын эрдэм шинжилгээний байгууллагын лаборатори, туршилт сорилтын баазыг бэхжүүлэх, шинжлэх ухаан, үйлдвэрлэлийн холбоог нягтруулах ажил урсгалын байдалтай учраас судалгаа боловсруулалтын ажлын далайц, үр өгөөж хангалтгүй, ажилтнууд нь ч олигтой өсөлтгүй, орчин үеийн шинжлэх ухаан, техникийн дэвшлийн тэргүүлэх чиглэлээр бэлтгэгдэж сайтар мэргэшсэн, эрдмийн зэрэг, цолтой хүмүүсийн тоо ч харьцангуй цөөн байгаа учраас судалгаа шинжилгээ, боловсруулалтын ажлыг өндөр түвшинд хийж чадахгүй байна. Тухайлбал, салбарын эрдэм шинжилгээний байгууллага тооны хувьд Шинжлэх ухааны Академийн хүрээлэнгүүдээс хоёр гаруй дахин олон боловч докторын зэрэгтэй ажилтны тоогоор дөрөв дахин бага байгаагийн учир нь ер анхнаасаа салбарын эрдэм шинжилгээний байгууллагыг боловсон хүчин, материаллаг баазын зохих бэлтгэлгүйгээр дур зоргоороо яаруу сандруу, хагас дутуу байдлаар олноор байгуулан хэлбэрдсэнээс болсон байна. Шинжлэх ухааны Академийн хүрээлэн, их, дээд сургуулиудтай салбарын шинжлэх ухааны байгууллага хамтран боловсруулж үр дүнд хүрсэн дорвитой бүтээл гээд нэрлэх зүйл тэр бүрий олдохгүй байгаа нь тэдгээрийн хамтын ажиллагаа ёс төдий болсны уршиг юм. 

Шинжлэх ухаан, техник, дээд боловсролын улсын хороо эдийн засгийн бусад төв байгууллагатай хамтран салбарын шинжлэх ухааны удирдлага, төлөвлөлт, санхүүгийн холбогдолтой журам, зааврыг үндсэнд нь шинэчилсэн боловч тэдгээр нь одоо хүртэл ажил сайжруулах хөшүүрэг болж, амьдралд нэвтрээгүй байна. 

Эрдэм шинжилгээний ажлыг салбарын үйлдвэрлэлийн технологийн түвшинг дээшлүүлэх, ялангуяа гадаадаас авдаг зарим бүтээгдэхүүн, материал, түүхий эд, сэлбэгийг эх орондоо үйлдвэрлэж хэрэгцээгээ хангадаг болох, өөрийн орны түүхий эдийг аль болох бүрэн боловсруулах, хөдөө аж ахуй, барилга, ахуйн үйлчилгээний хүнд хүчир, гар хөдөлмөр ихтэй ажлыг механикжуулах, улмаар автоматжуулах өндөр бүтээмжтэй машин, багаж хэрэгсэл зохион бүтээх, биологийн шинжлэх ухааны ололтыг нэвтрүүлэх зэрэг тулгамдсан зорилтыг шийдвэрлэхэд голчлон чиглүүлэхийг амьдрал, үйлдвэрлэлийн эрх ашиг зогсоо, зайгүй шаардаж байна. Эрдэм шинжилгээний байгууллагын ажлын өгөөжийг харгалзахгүйгээр тэгшитгэн сэтгэх хандлага арилаагүйн уршгаар бүтээл сайтай ч, бүтээл багатай ч байгууллага аль аль нь оршин тогтнож санхүүжсээр л байна. Улсын даалгавар, нийгмийн захиалгатай ажлыг гүйцэтгэх боловсон хүчин, лаборатори, туршилтын баазгүй хүрээлэнг цаашид байлгах, эсэхийг ч хянан үзэх шаардлагатай юм. Ялгавартай хандахгүй бол үр бүтээл багатай ор нэрийн төдий, тэр ч байтугай яамны аппаратын хавсарга мэт байгууллага эрдэм шинжилгээний газрын өндөр хангамж эдлэн << ажилласаар >> байхад хүрнэ. 

Шинжлэх ухаанд бие, сэтгэлээ өгч ажиллаад бүтээл гаргах авьяаслаг ажилтнаар салбарын хүрээлэнгүүдийг бэхжүүлэхийн тулд мэргэжлийн чадвар дорой, тодорхой бүтээлгүй хүмүүсийг аттестатчилж өрсөлдөөний журмаар шалгаруулан тэнцэхгүйг нь зохих чадах ажилд нь тухай бүр шилжүүлж нийгмийн шударга ёсыг хатуу баримтлах хэрэгтэй юм. 

Салбарын шинжлэх ухааны байгууллагын ажлыг улс оронд ашигтай, хүн арддаа өгөөжтэй болгохын тулд эрдэм шинжилгээний ажилтнуудын арга барил сэтгэлгээнд тээр болж буй хуучин зуршлыг орхиж, эрдэм шинжилгээний байгууллагын зохион байгуулалтыг боловсронгуй болгож ЭЗХТЗ-ийн гишүүн орнуудтай хийж байгаа хоёр болон олон талын хамтын ажиллагааг ч оновчтой ашиглах хэрэгтэй байна. 

Салбарын шинжлэх ухааны байгууллагыг хөгжүүлэхэд туршилтын бааз аж ахуй, үйлдвэрлэлтэй, салбарынхаа өмнө хүлээсэн тодорхой үүрэгтэй байж шинжлэх ухаан, үйлдвэрлэлийн нэгдэл мэтийн дэвшилт хэлбэрийг хүртэл ашиглан өгөөжийг нь дээшлүүлэх арга хэмжээ өөрчлөлт, шинэчлэлийн шаардлагад нийцүүлэн шуурхай хэрэгжүүлэхийг далаад хувь нь эрдэм шинжилгээний байгууллагатай манай. яам, улсын хороо, тусгай газрууд нэн тэргүүний зорилтоо гэж үзвэл зохино.

