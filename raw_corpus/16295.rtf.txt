№18 (16295)          
1986 оны нэгдүгээр сарын 21.
ТӨЛИЙН ТУХАЙ БОДОЦГООЁ

Хаврын дохио орж, малчны хотонд ууган төлийн дуу цангинах цаг ойртож, түмний анхаарал татах төл бойжуулалтын ажил хаяанд ирлээ. 1986 оны хаврын тал төллүүлж бойжуулах ажил нь өнгөрөгч оны их хөдөлмөрийн шууд үр дүн, шинэ таван жилийн гарааны нийлбэр үзүүлэлт болох ёстой. 

Манай улсын эдийн засаг, нийгмийг 1986 онд хөгжүүлэх улсын төлөвлөгөө ёсоор зуун эхээс ботго 38, унага 55, тугал 67, хурга 86, ишиг 80 нийтдээ есөн саяас доошгүй төл авах зорилт тавигдсан учраас бүх нийтийн оролцоо, бүтээлч идэвх, санаачилгыг урьд урьдаас улам илүү шавхан дайчлах шаардлагатай юм. Төл бүрийг бүрэн мэнд өсгөн бойжуулахын тулд юуны урьд бүх талын зохих бэлтгэлийг хангаж, өмнөх жилүүдийн сургамжаас дүгнэлт хийж, ажлын хариуцлага, сахилга, дэг журам, зохион байгуулалтыг өөрчлөн сайжруулах нь чухал. 

Ховд, Баян-Өлгий, Увс, Говь-Алтай, Дорноговь аймаг өнгөрөгч онд төл бойжуулах ажлыг бэлтгэл, зохион байгуулалт сайтай хийж амжилт гаргасны дотор Баян-Өлгий аймгийн хөдөлмөрчид зуун хээлтэгч тутмаас 90. 4 төл, VII таван жилийн нийлбэр дүнгээр 86 төл бойжууллаа. 

Мал төллөх ойртож, эх малын хээл хүндэрсэн өнөө үеийн гол ажил нь эхийн хэвлий дэх төлийн хэвийн өсөлтийг хангаж, хүндрэлгүй зөв төллүүлэх, хээл тээх хугацааны сүүлийн хагас, ялангуяа сүүлийн сард хээлийн өсөлт ихээхэн түргэсч, жин хэмжээ нь өдөр хоногоор ахидаг онцлогт тохируулан эх малын тэжээллэг, тордлого, маллагаанд тавих анхаарал, малчдын хариуцлагыг эрс сайжруулах хэрэгтэй. Бэлчээрийн ургамал хагдарч, шимт чанар муудаж цаг агаарын хамгийн их хэлбэлзэл үүсдэг хаврын тарчиг үетэй мал төллөлт давхацдаг учир хээлтэй малын тэжээл, ус, Хужрын хангамжийг онцгой анхаарч, энэ үед л асар их хариуцлагатай байж, тордлого хийж байх нь зүйтэй. Тарга хүч сайтай хээлтэгчээс гарсан төл том товир, эрүүл чийрэг, өсөлт торнилт нь хурдан, эхийгээ олж хөхөх, борог тэжээлд дасах чадвараар давуу байдгийг манай малчид сайн мэдэх билээ. Нялх төлийн амлах хөхөх уураг нь түүний эхийн хэвлийд байх үеийн тэжээлтэй бүтцээрээ ихээхэн адил учир шим тэжээл болох талаараа хамгийн сайн төдийгүй нялх төлийг элдэв өвчнөөс дархлан хамгаалах өвөрмөц бодисоор баялаг байдаг онцлогтой болохоор уурганд нь цатгах асуудал төл бойжуулах ажлын технологийн чанартай чухал шаардлага мөн. 

Уураг сүүний ач тусыг мал маллагааны олон үеийн туршлагаас олж мэдсэн хашир, тэргүүний малчид төлийг уурганд нь заавал цатгадгийг залуу малчид сайтар харгалзах нь чухал байна. Эх малыг төллөхийн өмнөх үед асарч тэжээхийг муу анхаарснаас хээл хүндэрсэн эх мал турж, жилбэ муутай төллөх, гарсан төл амьдрах чадвараар дорой байдаг. Үүнээс болж төл угжих, эх малыг тордож тэнхрүүлэх зайлшгүй шаардлага гарт илүү хөдөлмөр, цаг, хөрөнгө зарцуулахад хүргэдэг юм. Ийм байдалд орохгүйн тулд эх малыг урьдчилан тэжээж. тэнхлүүн байлгахаас гадна нэгэнт давжаа дорой төл гарсан нөхцөлд ч уйгагүй анхаарч, уурганд нь цатгах бүх талын арга хэмжээ авах хэрэгтэй. 

Урьд жилүүдэд төл бойжуулах технологи зөрчсөнөөс олон төл хорогдуулсан дутагдлыг давтахгүйн тулд бог малын төлийг хөрвөжилтийн үе шатаар, ингэ, гүүний төлийг хашаа байранд буюу нэмнэж, гардан тэжээх зэргээр бойжуулдаг арга туршлага, ялангуяа тусгайлан дулаалсан битүү байр, чингэлэгт төл бойжуулах, бод, богийг баазад төллүүлэх зэрэг үр дүнгээ өгсөн шинэ дэвшилт арга, технологийг өргөн хэрэглэх, малчдыг түүнд сургах ажлыг далайцтай зохиох хэрэгтэй. Нялх төлийг голлон анхаараад хөрвө төл, түүний эхийн хариулга, маллагааг сулруулдгаас эхийн тарга хүч, сүү шим татарч, төл сэнсэрч хорогдох явдал гардаг учир эх, төлд аль алинд байнгын анхаарал тавьж, ялангуяа нарийн, нарийвтар ноост хонь, ноос, ноолуурын ямааны төлийг зохих шаардлагын хэмжээнд арчлан маллах хэрэгтэй. 

Мал, төлийн тэжээлийн шингэцийг сайжруулж эхийн уураг, сүү нэмэгдүүлэх, төлийн өсөлт торнилтыг хурдасгахын тулд мал аж ахуйн суурьд зөөврийн болон суурин усан сан ашиглаж бүлээтгэсэн усаар услах нь төл бүрэн бойжуулахад чухал ач холбогдолтой юм. 

Төл бойжуулах, мал хаваржуулах ажлыг зохион байгуулахад улс, аймаг, сумын үйлдвэр, аж ахуйн газар, соёл боловсролын байгууллага шефийн журмаар тусалдаг уламжлал ёсоороо энэ жил одооноос цаг алдалгүй санаачилга гаргах хэрэгтэй. Манай орны малчид, төлчид 1986 оны төл бойжуулах төлөвлөгөөг давуулан биелүүлэхээр социалист уралдааны үүрэгтээ тусгаж, амлалт үүрэг авч байна. Төл бойжуулах асуудлаар бүх аймагт мал аж ахуйн мэргэжилтний зөвлөлгөөн, сум нэгдэл, сангийн аж ахуй бүрт малчдын сургууль, төлчин эмэгтэйчүүдийн чуулга уулзалт, семинар болж, тэднийг туршлага нэвтрүүлэх, шинэ арга барил эзэмшихэд сургах ажлын бэлтгэлийг уламжлал ёсоор хийж байна. Энэ бүхнийг үр дүнд хүргэж зуун хээлтэгч тутмаас аль болох олон төл бойжуулах нь шинэ таван жилийн төлөвлөгөөг гараанаас эхлэн сайтар хэрэгжүүлэх баттай ул суурь болох учраас бүх нийтийн хүч, анхаарлыг дайчлан төвлөрүүлж, төл бойжуулах технологийн сахилгыг шаардлагын хэмжээнд хүртэл бэхжүүлэх, эх малыг угтуулан тэжээх, төлийн бэлтгэл хангах, зохион байгуулах ажлыг эрс сайжруулж арга барилдаа үндсэн өөрчлөлт гаргах нь нам, улс, олон шат, хоршооллын болон хууль, хяналтын байгууллагын өвөл, хаврын цогцолбор ажлын онцгой чухал хэсэг байх ёстой. 

