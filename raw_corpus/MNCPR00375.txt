Нийслэлийг эзлэх Архангайнхны төлөвлөгөө

МАХН-ын нийслэлийн намын хорооны даргыг удахгүй томилох гэж байгаа. Уг албан тушаалд хэн очихыг дүүргийн намын хороод хуралдсаны дараа нийслэлийн намын хороо хуралдаж шийдэх юм. Хэдийгээр ийм зарчмаар даргынхаа асуудлыг шийднэ гэж байгаа ч хотын намын хорооны дарга хэн болох нь хэдийнэ тодорсон аж. 
Гэхдээ хоёр хувилбар бий гэнэ. Нэгд, одоогийн нийслэлийн Засаг дарга Ц.Батбаяр хуучин ёсоороо хотын намын хороогоо авах юм байна. Энэ нь нэлээд эртнээс яригдаж буй ч намын гишүүд болон жигүүрээс нэлээд эсэргүүцэлтэй тулгарч буй. Тиймээс хоёр дахь хувилбар буюу хотын намын хороог Архангайн хүнд өгөх. Энэ хүн нь Сангийн дэд сайд Ч.Ганзориг аж. Ер нь хотын дарга, намын хороо хоёрыг салгах ёстой гэсэн гишүүдийнхээ шаардлагыг хүлээн авч Ч.Ганзоригт уг албыг өгөх болсон гэнэ. Өмнө нь жигүүрийн Ө.Энхтүвшинд энэ албыг өгнө хэмээж байсан ч түүнийг сайд болгосон. Энэ нь нэг талаар өрсөлдөгчөөс салах, нөгөө талаар сайдын суудлаар барьцаалж жигүүрийн хэл амыг дарах гэсэн санаа аж. Хэдийгээр эцсийн шийд гарч хотын намын даргын асуудал шийдэгдээгүй байгаа ч Сангийн дэд сайд аль хэдийнэ болсон мэтээр бусадтай харьцах болсон байна. Түүний ингэж авирлах болсон нь цаанаа учиртай гэнэ. Энэ бүхний цаана Архангайчуудын нийслэлийг авах гэсэн лут төлөвлөгөө байгаа аж. Уг төлөвлөгөөгөөр нийслэлийн гол гол байгууллага, албан тушаалыг өөрийн нутгийн итгэлт хүнээр хашуулах. Өөрөөр хэлбэл, нийслэлийн Засаг даргаар нутгийн хүү Ц.Батбаяр томилогдон ажиллаж буй. Түүнтэй гар нийлж, хамтрах хамтрагчдыг гол гол газруудад тавих гэнэ. Ирэх сонгуульд нийслэлийн гол гол албан тушаалд тус нутгийнхан байх нь чухал гэж үзсэн аж. Сонгуулийн үеэр тойрог хуваарилалтад чухал үүрэгтэй оролцдог нийслэлийн намын хорооны даргаар Ч.Ганзоригийг тавих нь тэдэнд тулгамдсан асуудал болоод буй. Ямар ч байсан нийслэлийн Засаг даргаар ажиллаж байгаа Ц.Батбаяртай гар нийлж ажиллах, гишүүдээрээ дамжуулан олон чухал ажлыг амжуулахад нутгийн хүн байх нь чухал гэнэ. Ер нь Архангайн шинэ залуу боловсон хүчнийг нийслэлийн гол албан тушаалуудад тавих, түүгээр дамжуулан гол хүслээ биелүүлэх учиртай аж. Ингэснээр Архангайнхны албан тушаалын сүлжээ бий болох юм байна. Эл фракцад  Архангайгаар овоглодог Ерөнхийлөгч, УИХ-ын гишүүд болон нөлөө бүхий улстөрчид нам хүчин харгалзахгүйгээр орж ажиллаж байгаа гэнэ. Харин энэхүү нутгийн фракцийн үйл ажиллагаа, төлөвлөгөө нь намын бусад гишүүд болон залуусыг нь нэлээд эгдүүцүүлж байгаа бололтой. 
Б.ТУГ 
