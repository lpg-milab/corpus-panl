№30 (16620)
1987 оны хоёрдугаар сарын 4.
СУРВАЛЖЛАГЧ

<< Олон нийтийн мэдээллийн хэрэгсэл бол намын бодлого, түүнийг хэрэгжүүлэх үйл ажиллагааны асуудлаар намаас олон түмэнтэй өдөр тутам харилцаж байгаа хүчирхэг хэрэглүүр мөн >> гэж нөхөр Ж. Батмөнх МАХН-ын XIX их хуралд тавьсан тайлан илтгэлдээ тэмдэглээд << Манай хэвлэл, радио, телевизийн байгууллагууд, сэтгүүлчид, тэдэнд итгэж хүлээлгэсэн өндөр хариуцлагатай үүргийг нэр төртэй биелүүлж, мэдлэг чадвараа дайчлан ажиллах ёстой >> гэж заасан байна. 

Манай нэг хүн, өрхөд ногдож байгаа хэвлэмэл материал, нэвтрүүлэг, нийтлэлийн тоо хэмжээ харьцангуй хангалттай болж, мэдээллийн хэрэгслийн бааз суурь ихээхэн өсч байгаа нь нийтлэл, нэвтрүүлгийн ажлын чанар, арга хэлбэрийг шинэ шатанд гаргахыг шаардаж байна. Намын их хурлын заалтыг ажил амьдралд хэрэгжүүлэхэд хамгийн гол үүрэг гүйцэтгэх хүч нь сурвалжлагчид юм. 

Сурвалжлагч хүн өдөр тутам янз бүрийн ажил, мэргэжил, боловсролтой хүмүүстэй нүүр учран ярилцаж, санал бодлыг нь сонсч, ажил хөдөлмөр, амжилт бүтээлийг нь сурвалжлан олон нийтэд мэдээлж хүртээл болгож байдгийн хувьд онцгой хариуцлагатай ажил эрхэлдэг билээ. 

Сурвалжлагч бол редакцийн даалгавраар түүний бие төлөөлөгч болж амьдралын гүнд байж, олон түмнээсээ байнга суралцаж, үнэн зөв мэдээлэл хуримтлуулж, намын сэтгүүлчийн байр сууринаас үнэлгээ дүгнэлт өгч олон түмэнд шинэ мэдээлэл, мэдлэг, ажил хэрэгч санаа өгөхүйц бүтээл гаргах үүрэгтэй. 

Намынхаа нийгэм, эдийн засгийн ойрын болон хэтийн зорилт, бодлогыг анх түрүүнд ард түмэндээ хүргэн мэдээлж, хэрэгжүүлэх ажлыг нийтлэл, нэвтрүүлгээрээ дамжуулан зохион байгуулахад туслахын хамт намын бодлогын хэрэгжилтийг газар дээр нь өргөн сурвалжилж, өргөн олон уншигч, сонсогч, үзэгчидтэй бүтээлээрээ байнгын холбоо тогтоож, дэвшүүлэн тавьсан асуудал нь олон нийтийн санаа бодол, идэвхтэй байр суурийг төлөвшүүлэх, нийгэм, хамт олны дотор бүтээлч уур амьсгалыг бий болгоход туслах нь сурвалжлагч хүний ажлын гол шинж юм. 

Хувьсгалт хэвлэл үүсч хөгжсөн урт хугацаанд Д. Нацагдорж, С. Буяннэмэх, Ц. Дамдинсүрэнгээс эхлээд манай сэтгүүлч, сурвалжлагчдын бүхэл бүтэн арми бий болж, тухай тухайн цаг үеийнхээ захиалгыг нэр төртэй биелүүлж ирсэн сайхан уламжлал тогтжээ. Уншигч, үзэгч олон түмэн сэтгүүлч, сурвалжлагч нарынхаа бүтээлийг сайн мэдэж. өндөр үнэлж байдаг нь МСХ-ны хорооны 1986 ээлжит шагналд сурвалжлагч П. Төмөрбаатар, М. Цагаан нарын нэрийг хот, хөдөөгийн олон арван ажилчин, малчин, сэхээтэн уншигчид санал нэгтэй дэвшүүлснээс тодорхой харагдлаа. 

Сэтгүүлч, сурвалжлагч ийнхүү хөдөлмөрчин олны хяналт, шүүлгэнд байнга байж, өдөр тутам ажлаа дүгнүүлж, цэгнүүлдэг өвөрмөц мэргэжил эзэмшсэнээ сайтар ухамсарлаж бүтээл туурвилдаа өндөр шаардлага тавих ёстой. 

Сурвалжлагч хүн болж байгаа үйл явдлыг үнэн зөвөөр мэдээлэх төдийгөөр ажлаа явцууруулахгүйгээр өөрчлөн зохион байгуулах, танин мэдэх үйл ажиллагаанд тус хүргэж амьдралын гүнээс ирээдүйд болох зүйлийн үр хөврөлийг нээн олж, орчин цагаасаа тодорхой гойд түрүүлэх чиглэлээр бүтээн байгуулагчдын тэргүүн эгнээнд явах ёстой. Олон түмнийг дагалдах юм уу болсон явдлын мөр мөшгөх төдий биш, харин " хүмүүсийн сэтгэл оюуныг эзэмдэж. уриалан дуудаж араасаа дагуулагчийн байр сууринд байхын тулд сэтгүүлч, сурвалжлагч хүнд өргөн дэлгэр мэдлэг болсвсрол, өндөр ур чадвар, нийгмийн их идэвх хэрэгтэй. 

Мэдлэг, чадвараар хоцрогдсон цагт сэтгүүлч, сурвалжлагч хүн мэргэжилдээ тэнцэхгүйд хүрээд зогсохгүй, түүний бичсэн зүйлээс уншигчийн олж авах олз, өгөөж хомсодно. Өгөөжгүй юм бичих нь өөртөө ч, өргөн олон түмэнд ч гарзтайг сэтгүүлч хүн гүнээ ухамсарлах ёстой. 

1987 оныг << Бүх нийтийн чанарын үзлэг >> явуулах жил болгохыг МСХ-ны хорооны бүгд хурал шийдвэрлэсэн ёсоор сэтгүүлч, сурвалжлагчид нийтлэл нэвтрүүлгийнхээ чанарт өөрөө юуны урьд үзлэг хийж аль болох өөгүй бичихийн хамт манай хөдөлмөрчдөөс намынхаа их хурлын уриа ёсоор ажил, үйлчилгээ, бүтээгдэхүүний чанарын төлөө явуулж буй зарчимч тэмцлийг өргөн хүрээтэй сурталчилж чанарт гарч байгаа ололт амжилт, тэргүүн туршлагыг нээн харуулах ёстой. 

Хэвлэл, мэдээллийн ажилтны онол, улс төр, эдийн засгийн болон амьдрал, үйлдвэрлэлийн мэдлэгийн түвшин жигд биш ихэнх тохиолдолд хангалтгүй байгаагаас сэтгүүлчдийн бүтээл туурвилын чанар бас л тэгшрэн сайжирч чадахгүй байна. 

Эдийн засгийн мэдлэг дутсанаас болж олонхи сэтгүүлчийн бичлэг нь намын эдийн засгийн бодлогыг хэрэгжүүлэхэд тус хүргэх, аж ахуйн механизмыг боловсронгуй болгох, үйлдвэрлэлийн үр ашгийг дээшлүүлж, бүтээгдэхүүний чанарыг сайжруулахад түлхэц өгөхөөргүй өнгөц болж байна. Ер нь сэтгүүлчид, сурвалжлагчдын ихэнх нь өдөр тутмын шуурхай мэдээлэлд түүртэж явсаар мэдлэг боловсролоо дээшлүүлэхийг орхигдуулж хоцрогдоход хүрч байгааг харгалзан тэдний мэргэжлийг дээшлүүлэх талаар сонин хэвлэл, радио, телевизийн редакциуд санаа тавьж туслах, бололцоо гаргахаас гадна хэвлэл, мэдээллийн ажилтныг аттестатчилж байвал зохино. 

Сэтгүүлч, сурвалжлагч бүр бүтээн туурвих ажилдаа өндөр шаардлага тавьж, зогсонги байдлаас сэрэмжилж, арга барилаа өөрчлөн шинэ хэлбэр үргэлж эрэлхийлж нийтлэл, нэвтрүүлгээ чанаржуулах асуудал юуны урьд өөрөөс нь шууд шалтгаална гэдгийг хатуу санаж өөрийн шүүмжлэл, дүгнэлттэй ажиллан шинэ шинэ амжилтаар сэтгүүлчдийн их хурлаа угтацгаая. 

