Зарласан уралдааны далд зорилго юунд байна вэ?

"Эх орон туйлдаж гүйцлээ" нэртэй сурталчилгаа өдөр тутмын сонинуудын нүүр, хуудсуудад болон телевизийн нэвтрүүлгийн дундуур "завсар чөлөө өгөхгүй" цацагдах боллоо. Фото зургийн уралдаан гэж зохион байгуулагчид тайлбарлаж байгаа юм. Гэвч энэ нь аль нэг улс төрийн хүчний бодлогын дагуу хэрэгжиж байгаа ямар нэг тэмцлийн зорилго агуулсан сурталчилгаа гэсэн "мессеж" нисч байна. 
Чухам аль хүчнээс хэний эсрэг зохион байгуулах гэж байгаа тэмцэл болох талаар таамаг бүдэгхэн ч өнөөдөр жанжны талбайд суулт зарлаад байгаа хөдөлгөөнүүдтэй зэрэгцэж зунжингаа л бужигнуулах сценари байж мэдэх тухай учир мэдэх хүмүүс ярьж байна. Фото зургийн уралдааныг зохион байгуулагч гэх Х.Батцоожоос ч энэ талаар асууж амжсан юм. Тэрээр хамгийн анх "Их Монгол үгүйрсээр..." гэсэн нэртэй уралдаан зарласан тухайгаа хэлсэн. Энэ сэдвийн зургийн уралдаанд оролцогч олон болох юм шиг чиг хандлага харагдаад эхлэнгүүт хугацааг нь сунгаад яваад байгаа гэлээ. Улаан, ногоон зангиа зүүж, тэмцэл хийж байгаа хөдөлгөөнүүдээс ангид байдлаар эх орны туйлдлыг илэрхийлж, ард түмэн, төр засгийнхаа өмнө дэлгэж болно хэмээн үзсэн тухай "хуурай" тайлбар хэлэв. Одоогоор түүний гарт 100 орчим зураг ирчихээд байгаа гэсэн. Түүнд нь хөдөө орон нутгийн иргэдээс болон оюутан залуус их оролцож байгаа гэнэ. Судалбар, цуврал гээд ер нь зургууд нь агуулга, өгүүлэмж сайтай байгаа талаар бас хэлсэн. Гол нь мэргэжлийн сонин, сэтгүүлийн фото зурагчид л нийгэмд бугшсан эмзэглүүштэй сэдвээр зураг дарж хальсанд үлдээдэг юм байна, тэрнээс биш талбайн зурагчдад энэ уралдаанд сойх зураг алга гэж ч хэлээд авсан. Нийгэм бужигнаантай байгаа цаг үеийг мэдэрсэн, сонирхолтой сэдэв болохоор олон хүн хамрагдаж байгаа гэсэн санаанд ч зохион байгуулагчид нэгдээд байгаа гэж байналээ. Уралдааныг чухам хэн зохион байгуулахаар санаачилсан нь гэвэл "Эх орон" нэртэй нэгдэл буюу уран бүтээлийн хувийн студи юм. Алтны талаар цуврал нэвтрүүлэг хийж телевизүүдээр гаргуулж байсан юм билээ. Цаанаа ямар нэг улс төрийн зорилго байхгүй хэмээн хатуу чанд хэллээ. Гэвч уралдааныг хэзээ хэрхэн дүгнэх нь тодорхойгүй байна. Тавдугаар сарын дундуур дүгнэж, олон нийтэд хамгийн их хүртээмжтэй газраар явуулын байдлаар дэлгэж мэднэ гэж ч үзэж байгаа аж. Хамгийн сонирхолтой байдлаар дэлгэн үзүүлэх эрэл хайгуул хийж байгаа гэж тайлбарлаж байсан. Энэ хугацааг товлох боломжгүй байна гэж хариулж байгаа. Хэдийгээр шагналын сан нь нэг сая 700 мянган төгрөг гэж зарлаж байгаа ч зургаан байр эзлэх хүмүүсийг үнэлэх мэргэжлийн шалгуур болох шүүгчид тодорхойгүй. Ямар хүн уралдааныг шүүх тухай хариулт хүсэхэд нэр цохож ч чадсангүй. Яагаад ерөнхий зохицуулагч нь шүүгчдийн бүрэлдэхүүнээ мэддэггүй юм бол. Ямар ч л байсан нэгдүгээр байр эзэлсэн хүнд нэг сая 200 мянган төгрөг, арын таван байрыг эзэлсэн гэрэл зурагчдад тус бүр 100 мянган төгрөг олгох ёстой юм гэнэ. Тэрчлэн барагцаалж үзэхэд рекламандаа багагүй мөнгө хаяж байгаа. Энэ санхүүжилт хаанаас гарч байгаа талаар ерөнхий зохицуулагч гэгч Х.Батцоож тайлбар хийхийг хүссэнгүй. Харин ч реклам сурталчилгаанд тийм их мөнгө зараагүй гэж хариулсан. Энэ байдал ч бий болсон таамгийг баталж, магадгүй өнөөх улс төрийн тэмцлийн зорилгот эзэд санхүүжүүлж байж мэднэ гэсэн сэтгэгдэл төрүүлж байна. 
Б.ЦЭНГЭЛ 

