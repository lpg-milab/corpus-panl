Манай суманд "Алунгоо эх үрсийн сургаалийн баяр" болно

Ирэх оны наймдугаар сарын 27-28-ны өдрүүдэд Хөвсгөл аймгийн Чандмань-Өндөр сумын нутаг Ариг усны хөвөөнөө боссон Алунгоо эхийн хөшөөнд хүндэтгэл 
үзүүлэх "Алунгоо эх үрсийн сургаалийн баяр" болох гэж буйтай холбогдуулан тус сумын Засаг дарга, "Алунгоо эх үрсийн сургаалийн төв"-ийн тэргүүн Х.Энхтүвшинтэй энэ тухай ярилцлаа. -"Алунгоо эхийн сургаалийн баяр" танай суманд зохион байгуулагдах нь. Үүнээс ярилцлагаа эхлэх үү? -Их Монгол улс байгуулагдсаны 800 жилийн ойг тэмдэглэн өнгөрүүлэх болсонтой холбогдуулан олон арван арга хэмжээ зохион байгуулагдахаар төлөвлөгдөж байгаа гэдгийг хэн хүнгүй мэдэж байгаа байх. Үүний нэг нь манай суманд зохион байгуулагдах "Алунгоо эх үрсийн сургаалийн баяр" юм. Нөгөөтэйгүүр, их ойг зохион байгуулах Засгийн газрын дэргэдэх Үндэсний хорооноос гаргасан шийдвэр. Үүнийг Монголоо гэх сэтгэлтэй хэн бүхэн цаашилбал, залуу үе маань ч нэн баяртай хүлээн авч байгаа гэдэгт итгэлтэй байна. Бас бидний олон жил санаж сэдэж, хийж ирсэн ажил маань төрийн бодлогын хэмжээнд яригдаж, их ойн нэг арга хэмжээ болон тусгагдлаа. Дашрамд өгүүлэхэд, Монголын түүхэнд эхчүүдийн тэр дундаа түүхэн эх хатдын гавьяаг хойч үе, төр, засаг ийн хүндэтгэн дээдэлж байгаа учраас эл арга хэмжээ сайхан болох буй за. -Монголын нууц товчоонд "Хорь Түмэдийн нутаг" (Хөвсгөл байгаль нуурын хооронд орших Аригийн гол сав газар). Ариг уснаа Алунгоо эх төрсөн гэж гардаг. Тэр утгаараа танай суманд энэхүү хөшөөг босгосон байх нь ээ. -Монголчуудын үндэсний бахархал дахин сэргэсэн 90-ээд оны эхээр тодруулбал, Их эзэн Чингис хааны мэндэлсний 830 жилийн ойг тохиолдуулан босгосон. Хөшөөний өндөр гурван метр гаран бөгөөд эх загварыг Цэдэн-Иш гэдэг барималч залуу гаргаж, өөрөө бүтээсэн. Харин хөшөөг юуны учир Ариг усны хөвөөнд босгов гэх тухайд түүхэн эх сурвалж эрдэмтэн судлаачдын олон бүтээл нотолгоонд үндэслэсэн гэдгийг энд онцлох нь зүйтэй байх. Үүнтэй холбогдуулан миний бие хөшөө босгох тухайд төсөл боловсруулж тухайн үеийн аймаг, сумын удирдлага болон (н.Батчулуун, Л.Батбаяр) түүхийн хүрээлэнд хүргүүлэхэд дэмжсэн хариу өгсөн төдийгүй өдгөө олон түмний хандив туслалцаатайгаар санасан хэрэг маань бүтээл болоод байна. Хөшөө аль 1992 онд боссон боловч хүмүүс тэр бүр мэддэггүй, хөшөөг тойрсон далайцтай ажил зохиогдолгүй нэлээд хэдэн жилийн нүүр үзсэн. Гэтэл аз ч гэж хэлж болох Чингис хааны мэндэлсний 840 жилийн ойг таацуулж 2002 онд "Алунгоо эхийн сургаалийн баяр"-ын анхдугаар наадмыг явуулсан нь ээжүүдэд хүндэтгэл үзүүлсэн, хүүхэд багачуудаа ухаарал хайрласан өвөрмөц оюунлаг сайхан ажил болсон. Ийм нэг сайхан баяр хийх тухай санааг анх академич Д.Гарам-Очир гуай гаргасныг "Монголын саран ээж" нийгэмлэг болон "Чингис хаан" холбоо Хөвсгөл аймгийн ЗДТГ, Чандмань-Өндөр сум дэмжин хамтран зохион байгуулсан. Эл арга хэмжээнд ардын жүжигчин төрийн шагналт, Монголын гоо марал ээж Л.Цогзолмаа гуай, ардын уран зохиолч Ш.Сүрэнжав, соёлын гавьяат зүтгэлтэн, яруу найрагч Ч.Дагвадорж болон, төрийн шагналт гавьяат жүжигчин Б.Дашдулам нарын олон хүмүүс оролцсон. -Дээрх арга хэмжээг Чингис хааны ойг тохиолдуулан зохион байгуулж байгаа нь санамсаргүй тохиол биш байх. Тэгээд ч Алангоо эхийг Чингис хааны язгуурын 11 дэх үеийн дээд өвгө Добу мэргэний гэргий дээд их хатан гэдэг. -Нэг талаасаа тийм. Чингис хаан төдийгүй бүх монголчуудын дээд эмэг эх гэдэг. Бид бүгдээрээ Алунгоо эхийн хүүхдүүд. Тэр утгаараа Монголын түүхэнд мөнхийн гавьяа байгуулсан түүхэн эх хатдын анхны өрлөг хатан ээж гэж өргөмжилдөг нь зүйн хэрэг. Нөгөө талаас, Алунгоо эхийн айлдаж сургасан эв, эеийн тухай гайхамшигт сургааль, үзэл санаа нь мөнх тэнгэрийн тааллаар Чингис хааны үед биелэлээ бүрэн олж, тархай бутархай олон овог аймгуудыг нэгтгэн Их Монгол Улсыг байгуулсан түүхтэй билээ. -Алунгоо эхийн сургаалийн баярын онцлог гол арга хэмжээ юу байх бол? -Хэд хоногийн өмнө энэ арга хэмжээг зохион байгуулах Үндэсний хорооны төлөөлөл, "Монголын саран ээж" нийгэмлэг, Хүүхдийн төлөө үндэсний төв, "Чингис хаан" холбоо, аймаг, сумын удирдлага гээд сэтгэл зүрхээрээ дэмжигч хүмүүс цуглаж, ерөнхий төлөвлөгөөгөө баталсны сацуу ажлын хэсэг байгуулан, санал бодлоо солилцож ярилцлаа. Баярт оролцсон хэн бүхэн "Монголчууд шиг эхийгээ хүндэлж, ач буяныг нь дээдэлдэг үндэстэн ховор", "Ээжийн сургаалийг биширч, дагаж хүмүүжсэн хүн л өөрийгөө, өрх гэрээ, улс орноо сайн сайхан авч явдаг, Бүр их гүрнийг байгуулсан", "Алунгоо эх гайхамшигт эх өрлөг хатан, алдарт сурган хүмүүжүүлэгч байжээ" гэх агуулга энэ бүхний цаана оршиж буйг мэдрэх болно. Иймд ээжүүддээ хүндэтгэл үзүүлсэн, эхчүүдийн ач буяныг санасан, үйл хэргийг нь өргөмжилсөн, хүүхэд залуусдаа сургамж хайрласан, хөгжүүлж наадуулсан, эх үрсийн холбоог дээдэлсэн сургаалийн баяр болох учиртай. Энэ агуулга руу чиглэсэн хөтөлбөрийг ч боловсруулсан. Нөгөөтэйгүүр, ирэх жилийн арга хэмжээ улам өргөн дэлгэр, төр засаг, түмэн олноос хүндэтгэл үзүүлсэн үндэсний хэмжээний арга хэмжээ болгоход олон байгууллага хүмүүс дэмжиж, хамтарч оролцоно гэдэгт итгэж байна. -Сургаалийн баяртай холбогдуулж хийх ажил их байгаа биз дээ. -Хийх ажил, хэрэгжүүлэх санаа их байгаа. Юуны өмнө сурталчилгаа чухал байна. Ямар онцлогтой, агуулга, ач холбогдолтой арга хэмжээ болох гээд байгаа, ямар болгохыг зорьж байгаа, ямар юм хийгээд бий болгочихсон гэдгийг хүмүүст хүргэмээр байна. Мөн Алунгоо эхийн холбогдолтой ном гаргах, баримтат кино хийх бодол төлөвлөгөө бидэнд байгаа. Ээжийн тухай олон сайхан оюуны бүтээл хийсэн хүмүүс байдаг. Эхийн тухай дуулаагүй дуучин, шүлэглээгүй яруу найрагч байдаггүй байх. Ойрхноос жишээлэхэд л соёлын гавьяат зүтгэлтэн Ч.Давгадорж гуай ээжийнхээ дүрийг нутгийнхаа хаданд мөнхлөн бүтээж, "Ээж минь дээ" дууныхаа үгийг сийлсэн байдаг. Урлагийн гавьяат зүтгэлтэн Хаянхярваа гуай "Алунгоо хатан ээж" хэмээх сайхан дуу хийж өгсөн. Дашрамд,эхийн тухай сэдэвтэй урлагийн сайхан арга хэмжээ зохиож болох юм. Алунгоо эх үрсийн сургаалийн төв гэсэн төрийн бус байгууллага байгуулагдан үйл ажиллагаагаа эхэлснийг үгийн далимд дуулгахад таатай байна. Мөн Алунгоо эхийн сургаалийн танхим бүхий сургалт, сурталчилгаа, хүндэтгэл ёслолын арга хэмжээ явагддаг төв барьж байгуулна. Баярт зориулсан бүтээн байгуулалт үлдэцтэй ажлын нэг энэ байх юм. Түүх соёл, байгалийн сайхан хосолсон Аригийн голын энэ орчим газрыг цаашдаа аялал жуулчлалын цогцолбор газар ("Түүхэн хатдын өргөө", "Хүүхэд хүмүүжлийн зуслан", "Үндэсний тоглоомын хүрээлэн", "Аялал жуулчлалын бааз" бүхий) болгох санаа бий. Энэ бүгдийг хийхэд тодорхой хөрөнгө мөнгө, цаг хугацаа шаардагдах нь мэдээж. Ажлын хэсгээс зарим нэг санал төслөө боловсруулж холбогдох газруудад тавьсан. Нэгэнт төрийн бодлого хөтөлбөрт ороод явж байгаа болохоор тодорхой хөрөнгө тусгагдаж шийдэгдэх байх гэж бодож байна. Алунгоо эхийг тойрсон ажил маань өөрөө их сайхан хүний сэтгэлийг татсан, ээждээ хүн бүхэн ачийг нь хариулж, буян хийхийг боддог болохоор олон хүмүүс дэмжиж оролцоно гэдэгт итгэж байна, уриалж байна. 


