"Нюанс" дэлхийн ямар ч оронд тоглосон нүүр улайхгүй

"Мөнгө, дулаан нүдээр тосвол Шувуу шиг цуваад ирнээ Мөнгө, дургүй нь хэрвээ хүрвэл Шувуу шиг үргээд ниснээ"
гэсэн дуу нэгэн үе хүмүүсийн чихэнд хоногшиж ДБЭТ-ын дэргэдэх "Нюанс" хамтлагийн залуусыг хүмүүс мэдэх болсон билээ. Анх энэхүү авьяаслаг залуусыг гавьяат жүжигчин Г.Эрдэнэбат таньж, театртаа ажиллуулах болсон гэдэг. "Нюанс" хамтлагийн ахлагч Д.Өнөрбаатартай уулзаж уран бүтээлийн халуун яриа өрнүүлснээ уншигч танаа толилуулъя. 
-Хамтлаг байгуулж байсан түүхээ эргэн дурсвал... -Х.Энхтайван, М.Амарсанаа бид гурав СУИС-ийг 2001 онд төгсөөд ДБЭТ-т ирж ажилласан юм. Энд манай Боргио /М.Боргилчулуун/ ажиллаж байсан л даа. Ажилд ороод шинэ жилээр театрынхандаа ая дууны мэндчилгээ өргөх болсон. Бид дөрөв эвлүүлэг маягийн юм найруулаад дуултал театрынхан маань "та нар хамтарч уран бүтээл хийвэл зүгээр юм биш үү" гэж урам зориг өгснөөр хамтлаг байгуулах санаа төрсөн дөө. -Хамтлагийн нэрийн тухайд? -"Нюанс" гэдэг маань хөгжмийн дуурьсахуйн ялгааг илэрхийлсэн итали үг. Хөгжмийн хэлээр орчлон хорвоо, амьдрал, юмс үзэгдлийн дахин давтагдашгүйг илэрхийлсэн мэдрэмж гэх юм уу даа. Уран зурагт хүртэл нюанс гэсэн ойлголт байдаг. Тэр бүү хэл хүний зан харьцааны нюанс гэж бий. Утгачилбал нандин мэдрэмж гэж ойлгож болно л доо. -Анхны дуу чинь "Мөнгө" биз дээ? -Анхны олонд танигдсан уран бүтээл бол урлагийн гавьяат зүтгэлтэн, хөгжмийн зохиолч Г.Алтанхуягийн хөгжим, яруу найрагч З.Түмэнжаргалын шүлэг "Мөнгө" дуу л даа. -Дуурийн дуучны мэргэжил эзэмшчихээд поп дуу дуулахад бэрхшээлтэй байв уу? -СУИС-д хөгжмийн онол, дуулах ур чадвар, техник заалгадаг. Дуурийн урлаг маань микрофонгүй, амьсгаан дээр тулгуурлан маш хүчтэй хоолойгоор дуулдаг, жүжиглэх уран чадвар их шаарддаг сонгодог төрөл. Поп урлаг микрофонтой харьцдаг болохоор эхэндээ бэрхшээлтэй байсан. Сүүлдээ ч дасч сураад дажгүй болсон шүү. -Танай хамтлагийн уран бүтээлийг анзаараад байхад гадаадын сонгодог дуунууд байдаг. Үзэгч, сонсогчдод таалагдах сонголтыг харьцангуй мэдрээд байх шиг санагддаг? -Бидний дуулж байгаа дуунууд хүн төрөлхтний оюун сэтгэлгээг ариусгах увидас шингэсэн, олон арван жил дуулагдан хоногшсон сонгодог бүтээлүүд байдаг учраас хүний сэтгэлд их хүрдэг болов уу. Үзэгч сонсогчид маань үгүйлэн санагалздаг, ус агаар мэт хэрэгцээтэй байгаа болохоор хүмүүс гоё хүлээж авч байна л даа. Хүн төрөлхтний оюун сэтгэлгээ, гоо зүйн ертөнцийг ариусган төлөвшүүлдэг ийм дуунуудыг дуулахад бидэнд ч таашаалтай байдаг. Тийм учраас хүмүүст оюуны хөрөнгө оруулалт хийж байна гэж хэлж болно. -Одоогоор хэчнээн клип хийлгээд байна? -Монгол, гадаад нийлсэн 17 дууны клиптэй болсон байна лээ. -Та нарын дуулж байгаа чиглэл поп гэхэд поп биш ч юм шиг, сонгодог гэхэд бас арай ч биш юм шиг... -Popera стиль. Оросын "Фабрика звезд"-ийн продюссер Саймон Коуэл хэмээх англи хүн анх энэ чиглэлийг үүсгэсэн байдаг. Лучиана Павроти хүртэл энэ чиглэлээр дуулж байсан юм билээ. Одоо попера чиглэлээр дэлхийд маш олон хамтлаг дуучид хүч түрэн гарч ирж байна. -Х.Энхтайван танай хамтлагаас яагаад гарсан юм бол? -Уран бүтээлч хүн өөрийн стиль, имиж, хувцаслалт тэр бүхнээрээ өөр байхыг эрмэлздэг. Энхтайван маань ч бидэнд учраа хэлээд өрх тусгаарласан. Одоо сайхан сайхан уран бүтээл хийгээд явж байна. -"Классик жим" хамтлаг танайх шиг ДБЭТ-аар овоглодог билүү? -Үгүй ээ, үгүй. Ц.Цэрэнпунцаг гарьдын "Жим интернэйшнл"-ийн харьяанд явдаг гэсэн. -Та нар сонгодог дуурийн дүрүүдээс дуулах бодол байгаа юу? -Дуурьт бид бүгдээрээ туслах дүрүүд бүтээж байсан. Амараа гэхэд "Богема" дуурийн Шонарын дүрд амжилттай тоглож байлаа. Яахав, "Евгений Онегин" дуурийн Онегиний ари, "Кармен" дуурийн Эскамилиогийн ари ч юм уу, дотроо бодож явдаг мөрөөдөл болсон дүрүүд байдаг. -Мөрөөдлийн дүрүүддээ хэзээ тоглох бол? -Одоохондоо амжихгүй л байна. Дуурьт дуулахад их цаг хугацаа хэрэгтэй. Дуурийн урлагт нас тийм ч сонин биш байдаг. Дуучид 30-50 насандаа хоолойны цар хүрээ, мэргэжлийн ур чадвар нь тэгширдэг учраас хэзээ нэгэн цагт мөрөөдлөө биелүүлнэ гэж боддог. -Монголын сонгодог урлаг яг ямар шатанд явж байгаа бол? -Сонгодог урлагийн тухай би яаж олныг ярьж чадах билээ. Үнэхээр агуу тэнгэрлэг урлаг. Аль ч орныг сонгодог урлагийн хөгжлөөр нь тодорхойлдог юм билээ. Өндөр хөгжилтэй орнуудын дуурийн тасалбар хэдэн сарын өмнө дуусчихдаг гэсэн. -"Алсаас дуулах дуу", "Жирийн монгол охин" гээд танай урын санд хуучны сайхан дуунууд байдаг... -Хөгжмийн зохиолч Г.Алтанхуягийн "Алсаас дуулах дуу" үнэхээр сайхан үг, аятай дуу шүү. "Мянган газрын зэрэглээ байнаа Мяралзан мяралзан эрхлээд байнаа Мянган уулс, түмэн усыг давуулан Мөрөөдлийн дуугаа чамдаа дуулъя" гэхэд ямар ч хүний сэтгэл уярахаас аргагүй. "Шигтгээ" хамтлагийн Цогоо ахын "Жирийн монгол охин" дуу ерээд оны эхээр жинхэнэ хит болж байсан. Залууст, ахимаг насныханд гэж зааглаад байлгүйгээр бүхий л насныханд уран бүтээл минь хүрч байвал дуучин хүний жаргал гэж би боддог. -"Мөнгө-2" гэж дуу цомогт чинь орсон байсан... -Бид энэ дууг энд тэндхийн тайзан дээр дуулдаггүй. "FIRE" хамтлагтай хамтарч рок стилиэр дуулсан. Үнэн үгтэй дуу л даа. -Удахгүй тоглолтоо хийх сураг байсан уу даа? -"Нюанс попера" нэртэй тоглолтоо "UB palace"-т энэ сарын 26-27-ны өдрүүдэд 19 цагаас тоглохоор төлөвлөөд байгаа. -Тоглолтын онцлог гэвэл... -Монгол дуунууд дуулахаар сонгосон. -Тухайлбал? -Соёлын гавьяат зүтгэлтэн Л.Балхжав ахын хөгжим, яруу найрагч Ү.Хүрэлбаатарын үг "Миний эх дэлхий" дуу байна. Яагаав, Зууны манлай дуучин поп Сараа эгч, Ардын жүжигчин А.Долгор гуай нарын хамтарч дуулдаг тэр дуу. Бид арай өөрөөр дуулж байгаа. Мөн бүжгийн хэмнэлтэй "Чамгүйгээр", "Бүж, бүж", "Мөнгө" гэх мэт дуунууд ч байгаа. -Оролцох уран бүтээлчид гэвэл? -Хийлч Дээгий, СУИС-ийн оюутан Алтантүлхүүр нар оролцоно. Ондоо алдар цуутай хүмүүс ч оролцох юм. Гэхдээ одоо бүх нууцаа дэлгэчихвэл сонирхолгүй болчих байх /инээв/. "Gues 666" хамтлагийн "Зун орсон цас" мюзиклийг найруулсан драмын мэргэжлийн найруулагч Болд ах маань найруулж байгаа. Тоглолтоо театрын уур амьсгал, тавилттай болгоё гэж бодсон юм. -Төрж өссөн нутаг ус хаа билээ? -Дорнод аймгийн төв Чойбалсан хотод төрж өссөн. ЗХУ-ын баатар Гастеллогийн нэрэмжит нэгдүгээр арван жилийн сургуулийг төгссөн. -Багадаа ямар хүүхэд байв? -Их бүдүүн хүүхэд байлаа. Дуу шуу муутай, дуулах авьяастайгаа ч мэддэггүй байсан. Долдугаар ангиасаа гитар тоглож, дуулж эхэлсэн. Ахлах ангиасаа урлагийн талын ямар л уралдаан тэмцээн болно дуу, хөгжим, шүлэг, этюд тэр бүхэнд авьяасаа сорьж байсан маань СУИС-д орохын эхлэл байжээ. -Санаанаас гардаггүй багын явдал байдаг даа? -Ээжийнхээ амттан хадгалдаг авдрыг нууцаар онгойлгоноо. Орос кисель байдаг даа. Тэр киселийн боодол цаасыг задлалгүйгээр, өнцгийг юманд үрж цоолчихоод нунтгийг нь идчихнэ. Ээж "энэ кисель яахаараа ингэж улам багасаад байнаа" гэж гайхдаг сан. Ээж минь эм зүйч байсан. -Аавынхаа тухай... -Аав минь багш хүн байлаа. Өнгөрчихсөн юм./хоолой нь зангирав/ Аавтайгаа хамт Хэрлэн голоос загас бариад сууж байхад толгойг минь илээд "миний хүү ухамсартай хүн болноо" гэж өхөөрддөг байсан. Тэгэхэд би "ухамсар гэж юу байдаг юм бэ" гэж асуудаг байлаа. Аавын минь "ухамсартай хүн болно" гэсэн үг л намайг өдий зэрэгтэй явах замыг минь зассан байх даа гэж боддог. -Өөрийн чинь хувьд зохиолын дуучид хүчээ аваад байх шиг санагддаг уу? -Нийтийн дууны аялгуу нь хүмүүст ойрхон санагдаад л хошуураад байгаа юм. Поп урлаг бол шинийг эрэлхийлсэн, утгын хувьд өргөн сонголт, чөлөөт хэмнэлтэй. Түүнээс биш хөдөөгийнхөн хотод их орж ирээд зохиолын дуучид хүчээ авчихлаа гэж нийгмийн сэтгэл зүйтэй холбон ойлгож болохгүй. Адуу мал, аав ээжийн тухай дуунд монголчууд угаасаа дуртай. Поп дуу сонсогчид зөндөө л байгаа. -Гадаад улс оронд тоглож байсан уу? -Халимаг улсад 2005 оны арваннэгдүгээр сард, 2006 оны гуравдугаар сард ОХУ-ын Москва хотод очин дэлхийн бизнесменүүдийн чуулга уулзалтад оролцсон 3000 хүнд тоглосон. Халимагийн Элстэй хот, түүнийг тойрсон 14 дүүргүүдэд очиж тоглоход хүмүүс маш өндөр сэтгэгдэлтэй хүлээж авсан. Одоо ч хэн нэгэн очоод асуувал "Нюанс" уу гэж асуухгүйгээр манайхыг мэдэх хүн олон байгаа. -Ондоо улс орноос урилга заллага хэр ирж байна? -Ирланд, Франц, Өвөр Монгол, Солонгосоос санал ирээд л байгаа. Бид юуны түрүүнд эх орноороо аялан тоглох бодолтой. -Сүүлийн үед ямар уран бүтээл дээр ажиллаж байгаа вэ? -"Парисын дарь эхийн сүм" мюзиклийн "Belle" дууг франц хэлээр дуулсан. Одоо "Логик фильм" студид клипний эвлүүлэг хийгдэж байгаа. -Та нар Мэрайя Кери, Тони Брэкстон нарын олон сайхан дууг амилуулсан. Гадаад хэлээр яагаад дуулах болсон юм? -Орост тоглож ирсэнээс хойш мэргэжлийн дуучдын хувьд гадаад хэлээр дуулах ёстой юм байна гэдгийг бат нот ойлгож авсан. Дэлхийн аль ч улс оронд очсон нүүр улайхгүй бардам байх онцлогтойгоос гадна өөрсдийгөө хөглөж, хөгжүүлж байгаа гэж боддог доо. 
Л.Батцэнгэл 
