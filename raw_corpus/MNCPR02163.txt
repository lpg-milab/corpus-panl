Дэслэгч генерал жирийн малчин болсон нь

Эр цэргийн жавхаа, сүлдэт тугны хийморь болсон генерал цол гэдэг хэн дуртай аавын хүү авчихдаг алдар хүнд биш ээ. Мөнгөтэй, мөрдэстэй бүхний санаа нь байвч сачий нь үл хүрэх эрийн шандас, зориг тэвчээр шаардах өндөр хэргэм.
"Эр хүн туг ч барина, тугал ч хариулна" гэдэг шиг цагтаа гялалзсан дэслэгч генерал явсан Ч.Сангишарав гуай өдгөө наян насны босго алхсан жирийн нэг бөгтөр өвгөн болжээ. Нийслэлээс зүүн тийш 20 гаруй километрт орших Сэлбийн амралт гэж байх. Социализмын үед олон улсын пионерын зуслан байсан бол өдгөө хотынхны чөлөөт цагаараа очиж наргиан цэнгээн өдөөдөг газар болсон. Эл амралтыг бараадсан айлуудын захад явсан хүнээс "Сангишарав генералынх аль вэ" хэмээвэл бусдаасаа онцгойрох юмгүй намхан цагаан байшинг зааж өгөв. Хашаанд нь нохой үзэгдэхгүй тул шууд л яваад орчихлоо. Хоймрын жижигхэн ширээний ард хөзөр барин шившиж суугаа бор өвгөн бол эрэл сурал болж очсон дэслэгч генерал Ч.Сангишарав гуай ажээ. Монголын төрийг 40 жил жолоодсон маршал Ю.Цэдэнбалын амьдралын сүүлчийн жилүүдэд түүний хажууд байж, хамгаалж дотно нөхөрлөж явсан энэ эрхэм тэр уулын мухарт суурьшаад 10 гаруй жил болсон гэнэ. Холын садан төрлийн сүлбээтэй энэ хүн манийг бага байхад цагаан сараар өвөөтэй минь золгохоор ирдэг байсныг бүүр түүрхэн санадаг юм. Улаан дугаартай гялалзсан хар машин хөлөглөж улаан канттай өмд, алтан саатай генералын мөрдэс бүхий хувцастай сүрлэг хүн өвөөгийн минь жижигхэн бор гэрийг өргөх шахан орж ирэхэд гэрт байсан хүмүүс хийгээд айл саахалтынхан ч сүрдэнгүй атлаа цаанаа л хүндлэнгүй угтдагсан. Олон жил тэр хүнтэй уулзаагүй болохоор нөгөө л хэвээрээ мэт санасаар очжээ. Гэтэл дээл эгэлдэргэлсэн жирийн нэг өвгөн гял цял бус эгэлхэн гэртээ дуугүйхэн сууж намайг угтлаа. Маршалыг буруутгаж эхэлсэн тэр цагаас хойш энэ хүн огт дуугараагүй бөгөөд уулын мухарт бусдаас нуугдангуй аж төрж байсийм. Хэдийгээр малчны хүүхэд ч гэлээ залуу насаа хотод төрийн өндөр алба хашиж өнгөрөөсөн тэрээр 1990 оноос мал маллана хэмээн Сэлбэд суурьшсан нь энэ. Айл саахалтынхан нь "Төрд өндөр алба хашиж маршалын генерал явсан гэхэд энгийн хүн дээ. Шилбүүр барьчихаад үнээгээ туугаад явж байгааг нь та нар харсан ч болоосой" гэсэн билээ. Генерал 1927 онд Өвөрхангай аймгийн Богд сумын нутагт төржээ. Аймагтаа дунд сургууль дүүргээд техниккумд суралцсаныхаа дараа тэр үеийн Цэргийн дунд сургууль төгсчээ. Түүний дараагаар Зөвлөлт холбоот Улсын (хуучин нэрээр) Коммунист намын дээд сургууль дүүргэсэн аж. Ингэж л түүний ажил амьдралын зам Монголын түүхийн нэгэн ээдрээт үетэй холбогдсон байдгийм. Тэрээр 1976 онд хошууч генерал, 1982 онд дэслэгч генерал цол авчээ. ... 1982 оны зургадугаар сар. Түүнийг Төв хороо дуудлаа. Намын төв хороонд хэлстийн орлогч эрхлэгчээр ажиллаж байсан түүнийг шинээр байгуулсан III газрын даргаар томилох болсон тухайг дуулгажээ. "Гуравдугаар газар " гэдэг нь одоогийнхоор бол Төрийн тусгай хамгаалалтын газар. МАХН-ын аппарат, Төр, засгийн удирдагчид хийгээд маршал Ю.Цэдэнбалын хамгаалалтыг хариуцах байжээ. Залуухан ч, галтай ч байсныг хэлэх үү "Би хийж чадахгүй ээ" гээд тавьчихаж. Гэтэл Зөвлөлтийн Аюулаас хамгаалах хорооны нөхдүүд дуудаж уулзаад "Чамд ганцхан Төв хороо энэ үүргийг даалгаж байгаа юм биш. Энэ бол зөвхөн МАХН-ын даалгавар ч биш. Коммунист ажилчдын хөдөлгөөний удирдагчийг хамгаалах үүргийг коммунист ажилчдын хөдөлгөөнөөс үүрэг өгч байна" гэж ятгасаар гуравдугаар газрын дарга болгочихжээ. Ингээд Ю.Цэдэнбалыг хамгаалах тусгай тасаг байгуулж, Их Тэнгэрийн буудал болон намын бүх аппарат, гадаадаас ирсэн төлөөлөгчдийн хамгаалалтыг хариуцдаг болов. Гэхдээ голчлон маршалыг хамгаалдаг байжээ. Тэр үе бол захиргаадалт, хүнд суртлын үе байсан болохоор ил тод шүүмжлэл гэж байсангүй. Тиймээс хүмүүсийн бухимдал янз бүрээр илэрч болохоор байлаа. Гэтэл маршалыг буудаж алахаар гурван янзын төлөвлөгөө боловсруулсан 10 гаруй хүн байгаа нь тодорхой болж гэнэ. Энэ тухай Зөвлөлтийн нөхдүүд байнга сануулж тэдний Аюулаас хамгаалах газраас байнга заавар өгдөг болж. Бүр ямар хурал дээр хаанаас нь яаж буудах тухай төлөвлөгөө боловруулсан нь илэрхий болж хамгаалалтыг нь өндөрсгөж байсан гэнэ. Харин "Тэдгээр хүмүүсийг баривчилсан уу" гэж асуухад "Үгүй ээ. Тэгж болохгүй байсан байх. Баривчилгаа ямар ч байсан болоогүй. Харин хамгаалалтыг чангатгаад л өнгөрсөн " гэв. Ингээд байдал түгшүүртэй байх тусам Гуравдугаар газрын нэр хүнд өсч байлаа. Тэд тусгай хангамж эдэлж, тэндээс ямар нэгэн шийдвэр гарахад бусад газрууд хүндлэн хүлээн авдаг болсон байв. Газрын нэр хүнд өсөх тусам генералын алдар ч түгж байлаа. Тэрээр Бал даргатай шууд харилцаж гэр орноор нь орж гардаг болов. Муухай ааштай, муу оёгтой хэмээн монголчуудад элдэвлүүлдэг байсан Филатова хатагтай ч түүнд сайн байдаг байлаа. Шинкарёвын бичсэнээр "Үндэсний ганц сэхээтэн залуугаа харийн бүсгүйд алдсан гоморхол монголчуудад үргэлж Филатоваг адлах сэтгэл төрүүлж байсан юм" гэдэг үг үнэний ортой байсан байж болох юм. Юутай ч өвгөн генералын үгээр бол тэр орос эмэгтэй хатуу зарчимч, ажилсаг, залхуу хүнд дургүй, ном их уншдаг бөгөөд сэргэлэн нэгэн байжээ. Хааяа "авгай" генералд үүрэг даалгавар ч өгдөг болж. Маршал шөнө унтана гэж байдаггүй ном шагайгаад суучихдаг байсан тул хаяа албадан амраах хэрэг ч гарна. Гадаадад явахдаа загас барих дуртай бөгөөд хааяахан билльярд цохичихдог хүн байж. Санги генерал маршалтай хамт бишгүй л олон удаа дэгээ усанд шидэж зогссон бөгөөд хоорондоо наадам наргиан хийж инээж хөхрөх нь олширчээ. Захиргаадалтын үед Монгол талаасаа нэгдүгээрт ордог тэр хүнтэй жинхэнэ эрчүүдийн ёсоор ойртон нөхөрлөж гэр орныхонтой нь найрсаг харилцаатай болсон нь бусдын атаархлыг төрүүлдэг л байж. Гэвч гол төлөв төв халхын эрчүүдэд байдаг ноён нуруутай, гүндүүгүй, үнэнч зан нь түүнийг маршалынханд таалагдах шалтгаан байсан болов уу. Генералын хэлснээр Ю.Цэдэнбал амьдралынхаа сүүлчийн жилүүдэд Оросод төлөх ёстой байсан их өрийг хэрхэн цайруулах талаар байнга ярьдаг, мөн зах зээлийн эдийн засагт шилжих, Монголын нутаг дэвсгэрээр сүлжсэн зам тавих асуудлыг ихээхэн судалдаг байжээ. Хүний үг авдаг, зовлон ойлгодог тийм л нэгэн байсан гэх. Гэтэл 1984 оны долдугаар сард маршалыг ЗХУ-д гэнэт дууджээ. Бал дарга өөрөө явах дургүй байж. "Яаралтай ирж шинжилгээ өгөх хэрэгтэй" гэсэн удаа дараагийн дуудлагаар Монголын төрийн тэргүүн арга буюу гэр бүлийн хамт Москваг зорих болсон байна. Явах бүх бэлтгэлийг генерал өөрийн гараар хариуцаж хийсэн бөгөөд хамгийн сүүлд онгоцонд нь суулгаж өгчээ. Нүдэндээ нулимс цийлэгнүүлэн байж "Би удахгүй буцаж ирнэ ээ" гэсэн нь буурал даргын түүнд хэлсэн сүүлчийн үг байсан гэдгийг тухайн үед хэн нь ч мэдээгүй билээ. "Төрийн болон хувийн ажлаар гадаадад зорчихдоо сэтгэл нь тэгж хөдөлж байсан удаагүй юм. Зайлуул яагаад тэгсэн юм бол доо" хэмээн өвгөн генерал санаа алдана билээ. Түүнээс хойш нэг их удалгүй Төв хорооноос Т.Рагчаа, Ц.Намсрай Д.Моломжамц нар араас нь очиж ажлаа өөрийн саналаар хүлээлгэж өгөхийг шаардсан боловч тэрээр ихэд уурлаж өрөөнөөсөө хөөж гаргасан гэнэ. Москвад очоод Бал даргыг Зөвлөлтийн Аюулаас хамгаалах газрынхан гэрийн хорионд байлгаж байсныг Монголын талаас очсон хамгаалах албаныхан нь Сангишарав генералд байнга илтгэж байжээ. Ийнхүү Монголын төрийн тэргүүний хувьд байдал санаандгүй эргэж яаж ч мэдэхээр болсныг хамгийн түрүүнд мэдэж сэтгэлээ шимширүүлж явсан хүн бол Санги генерал. Төдөлгүй Бүгд хурал хуралдаж "Ю.Цэдэнбал нь эрүүл мэндийн шалтгаанаар ажлаа өөрийн хүсэлтээр хүлээлгэн өглөө" хэмээн албан тушаалаас нь огцруулжээ. Бал даргыг огцормогц Ч.Сангишарав генерал ч ажлаасаа халагдсан байна. Төдөлгүй улс оронд ардчиллын салхи сэвэлзэж Ю.Цэдэнбалаас муу хүнгүй болж тойрон хүрээлэгчид хэмээх нэр томъёо бий болж түүнтэй ойр дотно явсан хүмүүс нэрийг нь ч дурсахаас эмээх цаг иржээ. Тэр үед энэхүү сурвалжлагын маань баатар улсын прокурорт хэд хэдэн удаа байцаагдав. Бал даргыг Оросод байхад нь хоёр хүүтэй нь үе үе уулздаг байсан бөгөөд албан тушаалаасаа авахуулсныхаа дараагаас тэднээс холбоо тасарснаас хойш өнөөдрийг хүрсэн аж. "Хоёр хүүгийнх нь нэг нас барсан боловч нөгөө хүүтэй нь уулзалгүй олон жил болж дээ. За тэгээд би ч 1990 онд тэтгэвэртээ гарснаас хойш сураг тасарч энд ирээд суучихсан юм чинь яаж ч уулзах билээ" гэсэн юм. "Та яагаад өдийг хүртэл чимээгүй суусан юм бэ" гэхэд "Би юугаа ярихав дээ. Монголын төрийг 40 жил удирдсан агуу хүнийг буруутгаж байсан үе байхад бас буцаад магтах үе байдгийг үзлээ. Бал даргыг сайнаар ярих болсон цагаас ойр дотно байснаа гайхаж элдэв худлаа зүйл зохион ярьж бичиж байгаа хүмүүсийг би өрөвддөг. Тэд тухайн үед даргатай гар баривал тэнгэрийн умдаг атгасан юм шиг зусардаж явсан улс. Тэд бас даргыг буруутгаж байх үед мөн л ам уралдан муулж байсан шүү дээ" гэсэн юм. Түүнээс Ю.Цэдэнбал агсны тухай хийсэн баримтат киног үзэж байгаа юу гэхэд "Манай энд ямар телевиз гарах биш дээ" гэх нь тэр. Маршал Ю.Цэдэнбалын 90 насны ойг тэмдэглэж байгаа энэ үед түүнд ямар нэгэн урилга, мэндчилгээ ирээгүй л байна билээ. Цэргийн хүн, генерал хүн нэгэн цагт биелүүлсэн үүрэг даалгавраа гайхуулж ярьсангүй, гавьяа болгож шагнал горьдсонгүй. Бал даргын дүйвээнээр бага ч гэсэн хэлмэгдсэнээ мэдэгдэж ялархсангүй. Тэр юуг ч хүлээгээгүй бөгөөд ажин түжин тэр л уулын мухартаа амар түвшин сууна билээ. 
Л.Мөнхбаясгалан 

