Ш.Алтантуяаг амьдаар нь дэлбэлж алсан байж магадгүй

Малайзид зүй бусаар алагдсан монгол бүсгүй Ш.Алтантуяаг хороосон хэргийн шүүх хурал хэдэнтээ хойшлогдсон. Хамгийн сүүлд гэхэд долоон хоногоор хойшлогдоод байсан шүүх хурал уржигдар эхэлж, хоёр дахь өдөртөө үргэлжилсэн байна.
Харин энэ удаад элдэв шалтгаанаар хойшлуулалгүй хурал болж байна. Ш.Алтантуяаг хуучин цагдаагийн байгууллагад ажиллаж байсан этгээдүүдээр алуулсан гэдгээ улс төр судлаач Разак Багинда зөвшөөрөхгүй байсан билээ. Харин одоо болж буй шүүх хурал дээр улсын яллагч нь Разак Багинда энэ хэргийг өмнөөс төлөвлөсөн гэдгийг болж өрнөсөн хэргийн байдал, баримт сэлтүүдээс батлагдсан гэж мэдэгджээ. Шүүх хурлын талаар Малайзийн хэвлэлүүд хэрхэн мэдээлснийг товчлон өгүүлэе. Разак Багинда 2004 оноос талийгаач бүсгүйтэй харилцаа холбоотой байх үедээ хэд хэдэн удаа мөнгө өгч байсан бөгөөд 2005 онд харилцаагаа тасалсан үедээ ч орчуулагч бүсгүйг мөнгө шаардсан үед нь өгч байсан гэнэ. Энэ байдал 2006 оны эхэн хүртэл үргэлжилжээ. Харин сүүлд мөнгө өгөхгүй болохоор орчуулагч бүсгүй хувийн мөрдөгч хөлслөн авч, Малайзид хэд хэдэн удаа мөнгө авахаар иржээ. Өнгөрсөн аравдугаар сарын 8-нд Ш.Алтантуяа агсан Малайзийн Куала Лумпурт ирж, уулзахыг хүсэхэд улс төр судлаач татгалзжээ. Бүсгүй шаргуу оролдож, хэрэв мөнгө өгөхгүй бол охинд нь муу юм тохиолдоно гэж түүнийг заналхийлжээ. Багинда мөн мөрдөгч хөлсөлсөн бөгөөд гэрийнхээ ойр хавьд ихээр анхаарч заналхийлэл халдлагаас сэргийлэх гэж оролдсон гэнэ. Гэхдээ өмнөх байдал нь хэвээр байсан аж. Тэгээд цагдаагийн дээгүүр албан тушаалтан найзаасаа зөвлөгөө авахад энэ заналхийллийн талаар цагдаад мэдэгдэх хэрэгтэй гэсэн байна. Гэвч Разак Багинда түүний энэ зөвлөгөөг аваагүйгээр үл барам энэ нууцыг өөртөө хадгалахыг хүсчээ. Үүнийхээ дараагаас улс төр судлаач монгол бүсгүйг алахаар төлөвлөсөн гэдэг нь тодорхой баримтуудаар нотлогдож байгаа аж. Тэр ч байтугай түүнийг дэлбэлэхээр эртнээс бэлтгэсэн нь нотлогдож байгаа юм байна. Тиймээс ч Ш.Алтантуяаг амийг нь хороосных нь дараа бус амьд байхад нь дэлбэлсэн байж магадгүй гэж үзэж байгаа юм байна. Ш.Алтантуяаг ор сураггүй алга болсноос хойш найман цагийн дараа цагдаа дээр мэдээлэл ирсэн бөгөөд түүнд ямар нэг зүйл болсон бол Разак Багиндатай холбоотой гэж гэрч мэдэгджээ. Хэргийн эд мөрийн баримтууд дунд алуурчдын машинаас олдсон өрөөсөн улавч байв. Түүн дээрх цусыг шинжлэхэд талийгаач бүсгүйнх байжээ. Цагдаад ажиллаж байсан хоёр этгээд Ш.Алтантуяаг 2006 оны аравдугаар сарын 19-ны 22 цагаас аравдугаар сарын 20-ны 01 цагийн хооронд Шах Аламын Муким Бикит Ражад хороосон байна. Амина гэсэн нэртэй монгол бүсгүй аравдугаар сарын 9-ний өдөр Разак Багиндагийн ажлын гадаа хэдэн цагаар зогссон бөгөөд манай гүйцэтгэх захирлын нөхөр энд ажилладаг гэж тайлбарлаж байсан талаар шүүх хурал дээр яригджээ. Ш.Алтантуяа 500 мянган ам.доллар, Монгол руу явах онгоцны гурван тасалбар авч өгөхийг нэхэж байжээ. Улс төр судлаач хувийн мөрдөгч хөлслөхдөө 4000 рингит өгсөн бөгөөд өөрийг нь ажил дээр нь ирж заналхийлээд байгаа монгол эмэгтэйн аюулыг холдуулж өгөөч гэсэн хүсэлт тавьжээ. Түүнд ажиллах болсон малайз эрийг захиалагчийнхаа ажил дээр нь очиход гурван монгол, нэг хятад эр гарч явсан байна. Хувийн мөрдөгч эр өөрийнхөө үүргийг Разакийн ажил дээр ирсэн тэр хүмүүсийг холдуулах ажил байсан хэмээжээ. Энэхүү шүүх хурлыг үргэлжилж байх хугацаанд аллагыг захиалагч Разак Багиндагийн гэр бүлийнхэн болон эхнэр нь зохион байгуулалтайгаар үйл ажиллагаа явуулж байсан гэнэ. Тэд цагаан футболк өмссөн бөгөөд тус бүр дээр нь эхнэр Багинда, зээ Багинда, Багиндагийн ах, эгч гэхчлэн тусгайлан хэвлүүлсэн байжээ. Харин футболкийн ар тал дээрээ "Үүгээрээ бахархдаг" гэсэн бичээстэй юм байна. Тэр ч байтугай талийгаач бүсгүйн аав С.Шаарийбуу гуай дээр Разакийн эхнэр дөхөж очоод өөрийгөө танилцуулсан гэнэ. Тэр нэрээ хэлээд гараа өгөхөд ярилцагч нь түүнийг харахыг ч хүсээгүй ажээ. Тэр авгай дахин "Би хатагтай Разак байна. Үүгээрээ бахархдаг" гэчихээд явсан байна. Хэвлэлүүдээр энэ мэт зүйлийг өгүүлжээ. Малайзид Монголын иргэнийг алсан хэрэг ийнхүү үргэлжилж байна. Охиноо алдаад шаналж байгаа аав дээр очиж хийрхсэн тэнэг эхнэртэй алуурчин эрийн хэрэг хэрхэн шийдэгдэхийг монголчууд анхааран харж байна. 
Э.Энэрэл
