Замын-Үүдийг хот болгох нь сонгуулийн шоу гэв

Төрийн байгуулалтын байнгын хороо өчигдөр хуралдаж эхэнд Сонгуулийн ерөнхий хорооны ёсзүйн дүрмийн зарим заалтыг хэлэлцлээ. Э.Бат-Үүл гишүүн зарчмын зөрүүтэй санал хэлье хэмээн сонгуулийн тойрог, хэсгийн хорооны гишүүд бусдын халдлагад өртөхгүй байх нь сонгууль үнэн шударга явагдах нэг үндэс болох тухай санал хэлсэн юм.
Тухайлбал, СЕХ-ны болон тойргийн, хэсгийн хорооны ажилтан Ерөнхийлөгчтэй уулзсан тохиолдолд юу ярилцсан хэлэлцсэнийг мэдээлэх нь ардчиллын зарчмыг хангаж байгаа явдал болно гэсэн. Өөрөөр хэлбэл, СЕХ, тойрог, хэсгийн хорооныхон эрх ашгийн зөрчилтэй хүмүүстэй уулзсан тохиолдолд шалтгаанаа ил тод хэлэх ёстой гэсэн тайлбарыг Э.Бат-Үүл гишүүн хэлсэн юм. Харин "Энэ санал шууд биш ч гэсэн дүрмийн бусад заалтад утга агуулгаараа хадгалагдсан байна" гэж УИХ-ын дарга Д.Лүндээжанцан эсэргүүцэв. Сонгуулийн их ажлын үеэр хэсэг, тойргийн хорооны бүх ажилтан хэнтэй хаана уулзаж, юу ярилаа гэдгээ бүртгэж байдаг цаг гэж юу байхав, өдөр нь ажлаа хийчихээд, шөнө нь бүртгэл хийж байх юм уу гэж байв. Сонгуульд ажиллаж байгаа 20 мянган хүн чинь тэгж хар данс хөтөлбөл ажил хийх хүн олдохгүй болно. Эсвэл би тойрогтоо очоод гудамжинд зогсч байтал хэсэг, тойргийн хорооны нэг нөхөр ирээд гар барьдаг, тэгэнгүүт л эрх ашгийн зөрчилтэй хүмүүс уулзлаа гээд асуудал болох юм байна гэв. Э.Бат-Үүл гишүүний саналыг дэмжсэн С.Ламбаа гишүүн "Үнэндээ засаг захиргааны нэгжийнхээ даргын хувиар сонгуулийн хорооны хүмүүсээ өрөөндөө авч ороод л үүрэг даалгавар өгөөд гаргадаг биз дээ. Дандаа л тийм л сонгууль болж ирсэн дэг. Тэгэхээр тэднийг хараат бус байлгахыг ёсзүйн дүрэмд нь тусгаж өгөх хэрэгтэй. Мөн энэ дүрэмд байгаа сонгуулийн тойргийн хэсгийн хорооны хүмүүс зөрчил гаргасан тохиолдолд шууд ажиллуулахгүй болгох хэрэгтэй. Тэгэхгүй бол сануулна гээд байгааг ер ойлгохгүй байна. Тэр хүний зөрчил гаргасныг СЕХ-ны даргад уламжлаад, сануулаад ер нь яах юм бэ. Ямар үр дүн байна вэ" гэлээ. Энэ нь мөн л зөрчил гаргасан тохиолдол бүрээр нь хөөж явуулаад байвал сум орон нутагт сонгууль зохион байгуулах хүн үлдэхгүй гэсэн тайлбартай тулгарч байв. Ингээд Э.Бат-Үүл гишүүний саналыг дэмжиж ёсзүйн дүрэмд "Сонгуулийн ажилтнууд улс төрийн намын бусад ажилтан, удирдлага болон төрийн өндөр албан тушаалтантай уулзсанаа үнэн зөв мэдээлнэ" гэсэн заалт нэмлээ. Байнгын хорооны хурлын төгсгөлд Замын-Үүд тосгоныг хотын статустай болгох талаар хэлэлцсэн. Энэ нь С.Ламбаа, Д.Одхүү нарын гишүүний эсэргүүцэлтэй тулгарлаа. Тэд сонгуулийн өмнө нэг сум, аймгийг хот болгоно гэж шоуддаг тэрний л нэг явж байна, наад санал чинь унана, бүтэхгүй асуудал гэж байсан. С.Ламбаа гишүүн "Эрдэнэт, Дарханаа хотын зэрэглэлд аваачаагүй байж, тэдний дундаас тасалж аваад Замын-Үүдийг хот болгох гээд байгаа нь утгагүй санагдаж байна. Энэ чинь Үндсэн хуулиа зөрчиж байна" гэв. Хариуд нь Засгийн газрын төлөөлөл Үндсэн хууль зөрчөөгүй болох гаргалгаа тайлбарлаж байлаа. Т.Бадамжунай, Д.Туяа нарын гишүүд "Замын-Үүдийг хот болгох талаар асуудал эртнээс яригдаж байсан. Нэгэнт Монгол Улсын эдийн засагт хотоос ч илүү хөгжилд, нэмэр үзүүлдэг оролцоотой болсон байхад заавал Эрдэнэт, Дархантай барьцалдуулаад энэ саналыг татаад байх нь бас нэг талыг барьсан явдал болно. Нэгэнт улс орон хөгжихийн хэрээр олон хотын асуудал яригдах л болно. Тэгэхээр эртнээс нэг ч болов хотоо бий болгож, энэ саналыг дэмжиж явах нь зөв санагдаж байна. Урд хөрш гэхэд л бодлогоороо Эрээн хотыг хэрхэн хөгжүүлж байна. Гэтэл хэдхэн алхмын наана байгаа Замын-Үүдийг хот болгох, хөгжүүлэх асуудалд бид олон шалтгаан тоочоод байх нь тийм ч зөв санал биш" гэхчилэн тайлбар хэлж байлаа. Гэвч байнгын хороон дахь АН-ынхан эсэргүүцэж завсарлага авснаар өчигдрийн хуралдаан өндөрлөсөн. 
Б.Хаш
