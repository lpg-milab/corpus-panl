ХАР УС НУУР

Говьд усгүй удаан явж ам цангахын алдад нүдэнд хий юм үзэгдээд эхэлдэг. Юун түрүүнд өмнө гэнэт нуур далай бий болон цэлэлзэнэ. Энэ үеэр сэтгэлээ сайн барихгүй бол үзэгдэл дэмийрэл болон хувирч хатаж үхэхийн аюул залгана.
Монгол-Алтайн нурууны ар, Хангайн нурууны цаад дахь хоёр их уулсын хоорондуур үлэмж их орон зай баруун хойшоо сунайн туждаа улаан цөл, халуун говь үргэлжилдэг. Нүцгэн хадан уулс, чилийсэн талд хаа нэгтээ бут шаваг... Галзуу нохой шиг ноолорсон ганц нэг тэмээ сэвшээ сөрөхчөө аядан буйлах нь нэн гуниг. Хэд хоногийн өмнө баруун Монголд дуниартан ийн аялж явтал өмнөөс гэнэт мэлтэлзсэн хязгааргүй далай нүдэнд тулаад ирэв. Ус уу, зэрэглээ юу. Энэ удаад ойртох тусам "ойртоод" байгаа хар ус нь Дөрвөн Ойрадын нутаг ажээ. Нуурын хөвөөнд очлоо. Нуурыг нутгийнхан хамгийн томыг нь "Хар ус" арай багыг "Хар", "хар"-тай залгаа тунамлыг "Дөргөн" гэнэ. Гурван их усны залгаас отгон нуураа "Далай" хэмээн өхөөрджээ. Эдгээр дөрвөн нуур нийлээд Ховд аймгийн нийт нутаг дэвсгэрийн арав орчим хувийг усаар дүүргэж орхиж. Элс байх ёстой газар ус урсалгүй тунарна. Мөнх цаст Цамбагарав, Хөх сэрх, Жаргалант хайрхан, Алтан Хөхий, Баатар зэрэг Монгол Алтайн хөх сарьдгууд бараа бараагаа харан алдлан тойрох тул "Хар ус" харьд одсонгүй. Хаашаа ч явахгүй нуураа тойроод хүн, мал, шувуу шавжээ. Шувууд хичээл нь тарсан хүүхэд дотуур байрнаас гэртээ ирэх лугаа тун жаргалтай наадна. Австралиас ирсэн хун ус амсахгүй ярвалдан дээгүүр харна. Өмнөд Хятадын бор галуу зогсоо зайгүй ус руу шумбан түгдийцгээнэ. Их л өлсч дээ зайлуул. Ангирын дэгдээхэй арвуулаа байлаа. Тээр цаана нуурын мандалд баахан хар шувуунууд улай үзсэн мэт шаван учиргүй шуугилдах юм. Сүрэг загас олсон гэнэ ээ. Дурангаар харж байхад хөөрхөн цагаан шувуу ус руу тонгойж тонгойж нойтон хар оймс зуугаад авах шиг болов. Гэтэл тэр шувууны хошуу нь ийм урт хар аж. Галын хайч амандаа залгасан мэт ам хамартай дэглий, хотон гээд янз бүрийн аяны шувууд бүгд ирцгээжээ. Хар ус нуурын хойд биеэр чантуу, дөрвөдүүд, зүүн талд нь халх, өмнүүр захчингууд, баруунд мянгад, мончоог ястан аж төрдөг гэх. Дэлхийн байгаль хамгаалах сангийн Монгол дахь салбарынхан тэргүүтэй бидний хэсэг нөхөд Хар ус нуурыг нар зөв тойрон гурав хоног машинаар аялан ажиллаж байгаад ирсэн юм. Эхлээд Буянт суманд очив. Алтайн арын бүх ус нийлэн Буянт гол болон Хар ус нуурт цутгадаг. Ховд хотоос Буянт сум хүртэлх голын дагуу шуудуу суваг ухацгааж буянтанг зуун замаар сарниулсан байна. Ногоо тарьж Ховдод зарахаар үндэстэн ястнууд цугларчээ. Цаст Алтайд цас унахаа болиод байгаа тул голын ус тамирдангуй. Хүмүүс сувгаа энэ хаваржингаа булаалдан атга төмсөө тарьж амжаагүй л харагдана лээ. Орсон айлд хүүхэд голдуу байх агаад гэрийн эзнийг сураглахад "Дээр сувгаа манаад сууж байгаа" гэнэ. Буянт сумын төв дээр багуудын өдөрлөг зохиогдов. Эндхийн казах, чантуу нар шийгуа, тунгаг их том ургуулдаг туршлагатай гэнэ. Өдөрлөг дээр солонгос хувцастай гурван хүүхэн үндэснийхээ бүжгийг бүжиглэнэ. Багууд бусдадаа өөрсдийгөө танилцуулан бичжээ. Тухайлбал "Манай Цагаан бургас баг нь 16 мянган малтай, Д.Янсан, О.Далхаа нар шилдэг уяач. О.Далхаа багийн дарга. Д.Баяраа 267 үхэртэй гээд эцэст нь манай баг 457 хүнтэй" гэсэн байв. Эдний багийн харьяат аймагт XI ангид сурдаг Б.Аюурзана хүү зургийн үзэсгэлэнгээ дэлгэсэн нь өдөрлөгийг өнгө утгатай болгосон. Тэр хүүхэд хүнийг яг адилхан зурдаг гоц авьяастай нь зурагнуудаас илт харагдана. Буянтаас жаахан яваад Мянгад оров. Мянгад сум нь Сийлхэмийн нуруу, Баян-Өлгийн нутгаар дамжин орж ирдэг алдарт Ховд голын адагт байх хотгойд угсааны мянгадууд аж. Ховд, Буянт голууд бараг зэргэлдээ баруун хойноос урсаж ирэн Хар ус нуурт цутгадаг. Мянгадууд буюу Мянгад сумынхан Ховд голын адагт бас л ногоогоо тариад завгүй тул удаан сааталгүй Дөргөн суманд очлоо. Увс аймагт Өлгий, Өмнөговь, Завхан нэртэй сумууд зэргэлдээ оршдог. Эдгээртэй хаяа нийлэн Ховдын Дөргөн сум Далай нуурын хөвөөнд суурьшжээ. За ямар ястнууд вэ гэхэд "Дөргөнчүүд бүгд дөрвөдүүд биш үү" гэлцэнэ. Сумын айлуудын бараг тал нь гуанз, дэлгүүр нээн ажиллана. Төв дээрээ хүнс барааны захтай. Зах дээрээ биллиард тоглоно. Бас хэд хэдэн "казино"-той. Казиногоо компьютер тоглох гэх бөгөөд ширээн дээр шугам татан 1-12 хүртэлх тоог бичээд дээр нь бооцооны мөнгөө тавьцгаана. Тэгээд "мауз" хөдөлгөн дэлгэцэнд нэг тоо таармагц уулга алдан хэн нэг нь ширээн дээрх мөнгийг нь хуу хамчих юм. Тоглогчид бүр мянга хүртэлх дэвсгэртийг бооцоонд тавиад туулгачих юм билээ. Сумынхан гэртээ хоол идэхгүй. Гуанз хэсэн хуушуур, бууз эргүүлэх нь баахан зугаатай бололтой. Малчид хөдөөнөөс өдөр бүр хоёр тэмээ авчирч цавчих бөгөөд тэр олон гуанзууд хувааж аваад яг таардаг гэнэ. Цахилгаан байхгүй тул өвөл эртээ орондоо орох ба зарим айл лаа асаана. Энэ өдөр зах дээр ардаа мотор, хамар дээрээ том хар өсгөгч багласан "жаран ес" давхиж ирэв. Эрдэнэбүрэн сумын удам дамжсан аялгуучид тойрон тоглолт хийж яваа гэв. Тракторын жолооч Нямдаваа гуай, эхнэр хоёр хүүхдээ бас нэг садангийн хүүгийн хамт мянган төгрөгийн үнэтэй концерт тоглоход сумынхан бүгдээрээ ирж үзэв. Сэр-Од гэдэг том хүүг нь дуулах гэхээр нэг этгээд гарч гүйгээд моторынх нь крантыг хаачих юм. Клубын эрхлэгч залуу уурсан "Чи муу боль л доо чамайг танина шүү.." гэнэ. Террорист эр энэ үйлдлээ цөхрөлтгүй давтсаар л байв. Тог тасарч таг харанхуй болоход үзэгчид ер уурлахгүй бөгөөд хоорондоо дүнгэр дүнгэр ярилцан гэрэл ирэхийг тэвчээртэй хүлээцгээнэ. Суух гэж байсан хүүхэнтэй нь дуучин хархүү өмнө нь учир явдал ургуулсан юмдаг уу даа. Дөргөн сумын зүүн хажууд сонин хачин алаг уултай. Алаг уулыг "Алаг уул" гэнэ. Хаврын гувдруу хөх тэмээг хэвтээгээр нь талд хүртэл өвчөөд хаячихсан мэт улаан саарлаар алаглах уулын "бөгсөн биед" томоо хар нүх онгойн харлах нь байгалиас. Энэ уулыг дөнгөж тойрмогц "Дөргөний усан цахилгаан станц"-ын барилга ид баригдаж байна. Хоёр давхар нэг барилга бариад дуусах талдаа. Чоно харайхын гол дээр 120 метр урт, 17 м өндөр бетонон даланг 270 хятад, 50 хулгайчийн хамт барьж байна. Энэ намар гэхэд дуусгана гэв. Дөргөний УЦС ашиглалтад орохоор баруун гурван аймгийг байнгын цахилгаанаар хангана гэж ашиглалтын өмнөх монгол талын хариуцагч Ц.Жамьянсүрэн тайлбарлав. Хятадын Шанхайгаас ирсэн мэргэжилтнүүд Өрөмчөөс материалаа татан арван жилийн дотор өрөө төлж барагдуулаарай хэмээн өгөөмөр загнан 26.5 сая долларын хөрөнгө хаяжээ. Хар ус ба Хар нуур хоёр өндөр нам түвшинтэй тул хооронд нь холбодог Чоно харайхын гол хадан хавцлын дундуур эрчтэй урсана. Зарим газраа чоно харайчихмаар хавцал хаданд шахагдсан хоёр нуурыг холбогч догшин ус өвөлдөө үл хөлдөн үерлэнэ. 1963 онд Алтайн цаанаас ирсэн хятад төлөөлөгчид Чоно харайхыг үзээд энд чинь бэлэн цахилгаан байна. Хурдан ашиглаач гэж санал тавьжээ. Тэр цагаас хойш олон жил янз бүрийн хувилбар яриа явсаар 2004 онд буюу сонгуулийн сурталчилгааны жил Дөргөн гэдэг том шоуны туузыг МАХН хайчилсан байдаг. УЦС-ыг нэг бариад авчихвал дараа нь нүүрс түлээ гэхгүй сул тог урсаад байх ач холбогдолтой. Харамсалтай нь орчин үед УЦС моодноос гараад нэлээд уджээ. Моод Монголоор, УЦС Дөргөнөөр дуусаасай билээ. Хүн төрөлхтөн цахилгааныг бүр хий хоосноос буюу салхинаас, нарнаас арай л бурхнаас авах үлдээд байгаа. Хятадууд угаасаа байгаль орчинг оошоодоггүй ард түмэн. Гэсэн хэдий ч УЦС барихыг тариачдаас нь өгсүүлээд үй олон хүн хүчтэй эсэргүүцсэний улмаас ийм төрлийн бизнес үндсэндээ дампуурсан байдаг. Сүүлийн арваад жилд өмнөд хөршийнхөн жижиг оврын бүх УЦС-аа татан буулгасан ба томыгоо эвдэхээр зэхжээ. УЦС-ыг нэмж барих нь бүү хэл яаран сандран буулгаж байгаагийн, дамаа хятадууд хүртэл болиод байгаагийн нэг л жог анзаарагдахгүй байна гэж үү. Монголын төр засаг нэг бол байхгүй болсон. Эс бөгөөс жаал мөнгөтэй болж аваад энэ орноос үүрд хулжих гэсэн авлигачдын цуглуулгаас засаг төр түр бүрджээ гэж бодогдмоор. Зүгээр тэнэг хар ухаанаар бодоход тогтой болох түмэн арга чаргын дундаас очиж очиж уснаас гал гаргах усан тэнэгүүд XXI зуунд зөвхөн Монголд байна. Гадаад дотоод явж галуу шувууны мах идэж явахдаа манай ихэс дээдэс юу харж байдаг юм бол доо. Галдан бошготын удмынхны галыг асаасны төлбөрт Хар ус нуурыг нь хатаах юм байна. Байгалийн тэнцвэрт байдал алдагдахаар егөөндөө яаж балардаг тухай жирийн нэг биологийн багш зөндөө олон жишээ ярьдаг. Тэдний яриа улстөрчдөөс бодитой байдаг шүү. Чоно харайхын боргио далангийн мандалд удахгүй живнэ. Хоёр нуурыг цэвэрлэгч загаснууд хойд насандаа халуун говьд гүрвэл болж төрнө. Загас зорчиход зориулж станц тойрсон суваг татаж өгөх юм гэнэ лээ. Булингартай усан дотроос тэрийг таксины жолооч шиг нарийн ажиглаж ухамсраараа явдаг лусын амьтан хэр олон тохиолдох юм бол. Хэрэв загас үржлийн цагаараа цементэн замаар давхиад унавал агнах амьтан, хүнд бүр амар болох нь. Дэлхийн дулаарал улам нэмэгдэж Алтайн цас хайлж дуусна. Говьд байтугай хангайд ус гол ширгэн УЦС зэвэрнэ. Завхан, Ховд, Буянт, Үенч гэх эх орондоо хайртай гадагшаа явдаггүй голууд эх орондоо хайртай байсныхаа төлөө ширгэж сөнөнө. Энэ муу ёрыг бид л, бидний үеийнхэн хийсэн болж тэмдэглэгдэнэ биз ээ. 108 сая монгол төгрөгөөр Дөргөнийг байгаль талаас нь наад захын горимд оруулахаар мэргэжилтнүүд төсөв гаргасныг нь хэн нэг "товарищ" идчихжээ. Үүнийг "Пандатай WWF" анзаарч Монголоо байг гэхэд дэлхийгээ бодон хэсэг сэтгүүлчдийг дагуулан газар дээр нь үзүүлж харуулж буй хэрэг л дээ. Нэг нуураас нөгөө нуур руу зорчдог энэ ундарга төгсгөлгүй голын эмгэнэлт хувь заяа хийгээд бизнесмен нөхдийн алтан панаалд жаал алмайрч байх зуур нэгэн УИХ-ын гишүүн ирэв. "Баатар доошоо дарга дээшээ" болцгоов. Хэн гээч нь ирэв гэхэд нэг гишүүн л гэх юм. Нэр байдаггүй ээ. Ховдынхон угийн шооч юм гээч. Тэгвэл "... бумба л биз" гэцгээлээ. Чандманийн халх айлд хоноцгоон Жаргалант хайрхан ууланд ирвэс бий эсэхийг лавлацгаах зуур Хар ус нуурын хатсан шагшуурга хаврын салхинд харжигнана. Нуурын өмнөд бие улам гүехэн болж арал намаг холилдон элс хайргатай хаяа нийлжээ. Нуур руу завиар зорчиход усны гүн гүндээ хүрээд байхад бүсэлхийнээс дээш үл авирна. Том л болохоос хариугүй цаас лугаа нимгэн гэдгийг сая анзаарав. Нууранд ондатр гэдэг том оготныг тэр жил хэсэг эрдэмтэд тавьж үржүүлснийг "Сүлжээ" багийн Зундуйжамц гуай ярьж байна. Энэ харх жилдээ гуч дахин үржиж арлыг нуур, нуурыг намаг, намгийг цөл болгон хүчээ авч байгааг газар дээр нь үзүүлж харуулав. Уг нь нэг хархыг арван мянган төгрөгөөр авдаг боловч алагдаж өгөхгүй улам л хашир болоод байгаа аж. Өвөл Хар ус нууранд загасчид ирж мөсөн доогуур тор татан хамаг амьтдыг сүлбэн орооцолдуулж аваад агнадаг бизнес дэлгэрчээ. Тор руу шургасан загас суга загалмайгаараа хүлэгдэн наашаа ч үгүй, цаашаа ч үгүй шигдэнгүүт хэдэн зуугаар нь суга татан мөсөн дээр гаргаж хаядаг гэнэ. Загас цөөрөх тусам нуур замагшин булингартжээ. Чандманийн нутгаас баруун тойрон их замтай нийлэх зуур Манхан сум харагдана. Нутгийн хүн амын 99 хувь нь захчин гэж хурлын дарга Р.Батмөнх гуай сумаа танилцуулав. Баян түмбэ уулын ард гурван Цэнхэр голын хөвөөнөө орших захчин түмэн сумынхаа эргэн тойрон битүү улиас мод тарьж ургуулсан нь хэзээний ажилсгийг илтгэнэ. Айлууд шавар хэрмээр хашаа хороогоо барьжээ. Төвийн урд талд бас нэг УЦС-тай. Өдөржин Цэнхэрийн голыг боож хашиж байгаад орой нар жаргамагц сад тавина. Тэр үеэр сум маань тогтой болж зурагтаа нээж, чийдэнгээ асаана. Өөр яахав дээ. Гурав дөрвөн цагтаа багтаад боосон Цэнхэр урсаад дуусна. Тог ч сүүмийсээр зул аятай жаргана. Манханчууд хөнжилдөө шургах цаг болжээ. Уг зугаатай явдал зургаан сараас есөн сар хүртэл бүтэн зунжингаа үргэлжлэх агаад өнгөрсөн хавар үер болоод даланг нь сэт цохиод хаячихсан гэнэ. Тэгмэгц төр засаг маань шууд 50 сая төгрөг өгч харж үзсэн байна. Энэ мөнгөөр хэдэн машин шороо асгаад арай л хүрээгүй бололтой харагдана лээ. Хиймэл нуурын эргэн тойрон загас жараахайнууд бүгд дээшээ харан унтаж байх юм. Бүр ярайтал консервлон хэвтэх нь аль хэдийнэ өөд болсон хүүр аж. Өвөл, хавар, намар цахилгаангүй өөхөн дэнгийн гэрэлд өвөлжицгөөнө. Зун тогоо залгах гэтэл Цэнхэрийн голын тал нь ширгэсэн байдалтай байна. Сумын хойд амыг өгсөөд хойд Цэнхэрийн гол "байсан"-ы нэлээд дээш харалдаа түүхийн сурах бичигт гардаг эртний хүмүүс амьдарч байсан Гурван Цэнхэрийн агуй бий. Тэр агуйд очих замыг хэрэн дажгүй зассан бөгөөд чамгүй өөдөө авиран хүрнэ. Дотор нь зуднаар уруудсан 500 хонийг элбэг хашиж байсан гэх энэ агуйд МЭӨ үед хүн амьдарч гэхээсээ илүү Ховдын багшийн их сургуулийнхан саяхан бүгж байсан юм уу гэмээр ул мөр зонхилжээ. Ханаар дүүрэн кирилл үсгүүд, хөлөөр дүүрэн тагтааны баас болсон энэ үзмэрийг манханчууд гадны хүнд зааж өгөн 500 төгрөг авна. Энэ хавийн уул эгц хадан хясаа, өвс ургамал маш нууц ургах. Хясааны энгэрт малчид өвөлжөөгөө зассан нь дээрээс хад уначихмаар аймаар. Босоо том цохионууд арай унахгүй байгаа гэхэд жолооч Гантогтох "Ноднин айлын гэр дээр пургон машины чинээ том хад гэнэт унаж бөөн юм болсон ш дээ. Хүмүүс нь азаар гадаа хонин дээрээ байхад нь таарсан. Тэр айлд аймгаас гэр авч өгсөн" хэмээв. Манханы манхан дундуур өдөржин давхиж Ховд хүрэх замд өмнөөс гэнэт их усан далай лугаа мэлтрэн гарч ирнэ. Хар ус нуурын баруун эрэг тэрээ. 
Ж.Гангаа
