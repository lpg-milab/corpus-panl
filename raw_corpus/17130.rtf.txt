№227 (17130) 
1988 оны есдүгээр сарын 21.
Зардлын хямдралт шинэчлэлийн шалгуур

Одоо улсын хэмжээгээр материаллаг үйлдвэрлэлийн зардлыг наян хувь хямдруулахад тухайн жилийн үндэсний орлогын үйлдвэрлэлийг зуу гаруй сая төгрөгөөр нэмэгдүүлэхтэй тэнцэхүйц хуримтлал бий болгох бололцоотой юм. 

Төлөвлөлт, аж ахуйн шинэ механизмд шилжиж ажилласан эхний долоон сарын гүйцэтгэлээс үзэхэд аж үйлдвэр, барилга, тээвэр, холбооны салбарууд нэг төгрөгийн бүтээгдэхүүн, ажил, үйлчилгээнд ногдох зардлыг 13, 4 хувь хямдруулсны дотор зөвхөн аж үйлдвэрийн 170 шахам хамт олон төлөвлөгөөт зардлыг 64 сая төгрөгөөр хэмнэсэн нь эдийн засгийн шинэ сэтгэлгээ материаллаг хүч болж байгаагийн нэг илрэл юм. 

Гэвч эдийн засгийн шинэчлэлийн нэг үндсэн шалгуур болсон бүтээгдэхүүн, ажил, үйлчилгээ, эдэлгээ, хэрэглээний ашигт нэгжид ногдох хөдөлмөр, материалын зардлыг хямдруулах талаар хуучнаасаа ахиц өөрчлөлт гаргаж чадаагүй үйлдвэр, аж ахуйн газар олон байгаа нь анхаарал татаж байна. Тухайлбал Дарханы нэхий эдлэлийн үйлдвэр, байшин үйлдвэрлэх комбинат, Баянхонгорын мод боловсруулах үйлдвэр, Дундговийн ханын материалын үйлдвэр, Улаанбаатарын зам барилгын трест, Баянхонгор, Дорнодын барилгын трестийн авто бааз зэрэг газарт нэгжид ногдох зардал их хэмжээтэй хэтэрч, хамт олны мэдэлд үлдэх хөрөнгө хомсдон зарим байгууллага улсаар асрамжлуулахад хүрч байна. Энэчлэн нэгжийн зардал хямдрахгүй, алдагдлаас бүрэн ангижрахгүй, хамт олны цалинд ногдох орлогын үлдэгдэл олигтой нэмэгдэхгүй байгаа зэрэг нь чухамдаа тухайн салбар, үйлдвэр, аж ахуйн газарт шинэчлэл жигд хэрэгжихгүй доголдож буйн гэрч баримт мөн. 

Аж ахуйн механизмын өргөн бололцоог үр дүнтэй ашиглан тэр бүр чадаагүй, одоо мөрдөж байгаа зарим норм, норматив хуучирч хоцрогдсон зэргээс голлон шалтгаалж үндэсний орлогын үйлдвэрлэлийн нэгжид ногдох материал багтаамж хүргэн нэмэгдэж, нэг ажиллагчид ногдох фонд зэвсэглэмжийн өсөлтөөс хөдөлмөрийн бүтээмжийн хэлжээ ихээхэн хоцроход хүрч байгаа зохисгүй байдлыг эдийн засгийн шинэчлэлийн эхний шатанд тууштай арилгах ёстой. Үүний тулд юуны өмнө үйлдвэрлэлийн бий болсон хүч чадлын ашиглалтыг эрс дээшлүүлэх, аж ахуйч ажиллагааг сайжруулах, норм,  нормативыг боловсронгуй болгох тодорхой арга хэмжээ авч үйлдвэр, аж ахуйн газар бүрийн аж ахуйн тооцооны орлогыг нэмэгдүүлэх чиглэлээр хүний хүчин зүйлийг идэвхжүүлэх нь тулгамдсан зорилт болж байна. 

Тоног төхөөрөмж, ажлын байрны ашиглалтыг сайжруулах, ээлжийг нэмэгдүүлэх нь хөрөнгө, хүч нэмж шаардахгүйгээр үйлдвэрлэл, үйлчилгээг өргөтгөн нэгжид ногдох зардлыг хямдруулах дөхөмтэй арга мөнийг хэн бүхэн ойлгодог боловч түүнийг жинхэнэ ажил хэрэг болгох талаар салбарын яам, газрууд санаачилга гаргахгүй байна. Үндсэн хөрөнгийн ашиглалтыг сайжруулан, нэгжид ногдох элэгдлийн хэмжээг зөвхөн хагас хувь бууруулж чадвал улсын хэмжээгээр жилдээ арваад сая гаруй төгрөгөөр зардал хямдруулах бололцоо байгаа юм. 

Эх орныхоо байгалийн баялгийг ариг гамтай, үр, өгөөжтэй, үрэгдэл хаягдалгүй ашиглах нь үйлдвэрлэлийн өртөг зардлыг хямдруулах зорилтын салшгүй хэсэг мөн. Гэтэл мод боловсруулах олонхи үйлдвэрийн технологи хоцрогдож нэг шоо метр гуалингаас эцсийн бүтээгдэхүүн гаргах хэмжээ туйлын бага, хаягдалгүй технологи нэвтрүүлэх, модыг өөр зүйлээр орлуулах санаачилга дутсанаас мод, модон материалыг аль ч газарт ихээхэн үрлэгэн хэрэглэж, бүтээгдэхүүний өртөг, зардал өндөржих түлхээс болж байна. 

Үйлдвэрлэлийн нийт материаллаг зардлын арав гаруй хувийг шатахуун, тослох материал эзэлдэг бөгөөд түүний зарцуулалтыг ганцхан хувь багасгавал 320 суудалтай сургуулийн хичээлийн зургаан байр, эсвэл 90 ортой ясли, цэцэрлэг арав гаруйг барих бололцоо бий. Иймд хөдөө аж ахуйд, ялангуяа мал аж ахуйн үйлдвэрлэлд хямд төсөр зүтгэх хүчийг ашиглах замаар тээврийн асар их зардлыг хямдруулах, чекийн систем нэвтрүүлж, зардлын лимит тогтоож, хэмнэлтийн тодорхой хэсгийг цалин, шагнал урамшууллын хэлбэрээр олгох эхлэлийг аль болохоор дэмжин дэлгэрүүлэхийн хамт, импортын материал, түлш, шатахууны хэмнэлтийг урамшуулах механизмын хүч нөлөөг дээшлүүлэх хэрэгтэй байна. Үйлдвэрлэл, үйлчилгээг өрх гэрээрээ гэрээлж, гүйцэтгэх, түрээсээр гэрээлэх хэлбэрийг цаг алдалгүй өргөжүүлж оновчтой зохион байгуулах нь үйлдвэрлэлийг нэмэгдүүлэх, зардал хямдруулах үр дүнтэй арга зам юм. 

Тэрчлэн шинэ технологи, шинжлэх ухаан, техникийн дэвшлийг үйлдвэрлэлд түргэн нэвтрүүлэх замаар үндэсний орлогын нэгжид ногдох түлш, цахилгаан эрчим хүч, материалын зарцуулалтыг бууруулах нь хойшлуулшгүй зорилт бөгөөд эрчимтэй хөгжлийн гол чиглэл мөн. 

Үйлдвэрлэлийн даалгавар, аж ахуйн гэрээгээр хүлээсэн үүргээ тасалсан тохиолдолд ажилчдын цалин хөлс буурдаг байхад, удирдах, албан тушаалтны цалинг тогтмолоор олгодог хуучин зуршил олон газар хэвээрээ байна. Энэ байдал байгууллагын удирдлагаас эдийн засгийн үр ашгийг дээшлүүлэх талаар төдий л санаа зовохгүй, харин зардлын өсөлтийн хэмжээгээр үнэ тогтоолгож авах, улсын төсвөөс алдагдлаа нөхүүлэхээр хөөцөлддөг нэн зохисгүй арга ажиллагааг өөрчлөхөд саад болж байна. Эдийн засгийн төв байгууллагууд ч алдагдалтай ажилладаг үйлдвэр, аж ахуйн газрыг тал бүрээс нь судалж иж бүрэн авч үзэхийн оронд эрхэлсэн ажлын чиглэлээр түр зуурын шинжтэй арга хэмжээ авч, аргацаан хэрэг дээрээ аж ахуйч биш үрлэгэн ажиллагааг ивээн тэтгэдэг хуучин аргаасаа хурдан ангижрах ёстой. үйлдвэрлэлийн нийт зардалд бага биш хувь эзэлдэг захиргааны аппаратыг хямдруулах чиглэлээр зоримог алхам хийх хэрэгтэй байна. 

Түүхий эд, материалыг хэмнэж, үйлдвэрлэлийн хүч чадлын ашиглалтыг эрс дээшлүүлэн, арвич, хямгач зарчмыг хөдөлмөрийн хамт олон, хүн бүрийн өдөр тутмын амьдралын хэм хэмжээ болгож, нэгжид ногдох зардлыг хямдруулах нь эдийн засгийн шинэчлэлийн нэг гол асуудал мөн. 

