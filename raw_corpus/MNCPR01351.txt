Өмнө цэцэрлэгт

Өмнө зүгийн гайхамшгуудын нэгд Хамрын хийд, Шамбалын орны цагаан суваргуудыг нэрлэх нь зүй хэмээн бодох билээ. Ойрмогхон эл гэгээн цэцэрлэг тийш одож, талын аараг манхан дундах ягаан хотноо зуур саатаад ирэв.
Шандад галт тэрэг нилээд шөнөдөж очлоо. Буудал дээр болзсон нөхөд тосч, даруй шаламгайлан машинд сууж саран мандмал зүгт хурдлав. Сар хээрлэж, баруунтай духайх тэр зүгт одвол Сайншанд хот ард бүгэг гэрэл, нохойн дуу, галт тэрэгнийхээ дохиололтой үлдлээ. Сарын саруулханд шөнийн чимээгүйг цочоож давхих фурган машины маань сүүдэр саахалтад шахуу тусна. Яруухан ийм шөнө талаар ингэж давхиж явахад санаа бодолд янз сонин зүйлс харваж ирэх юм. Сарны гэрэлд, саруулхан талд өндөглөдөг шувуу байдаг гэж саная. Тэр шувууны өндөг мөнгөн байх болов уу гэж санагдана. Сарны цагаан туяанд унасан юм чинь саа мөнгөн боронгоор бүрэгдэнэ гэж сэтгэгдэнэ. Ийм нэгэн өндөг энэ талд өдөн үүрэнд буй бол бидний машины сүүдэрт бүү дайруулаасай. Эх нь голчихно. Нэгэн мөнгөн шувуу, хоёр мөнгөн шувуу болж нисэхээ больчихно... Ингэж үл үзэгдэх мөнгөн шувууг өндөглүүлэн бодож явлаа. Хэрэв хээр талын энэ гэрэлт өргөөнд эс явбаас энэ мэт зөн совингийн эрх чөлөөт санаа бодол төрнө гэж үү. Санаа сэтгэлд "төрсөн" тэр мөнгөн шувуу Шандаас урагшаах энэ талд байдаг л болоод, сая гэнэт бодлын чөлөөнд буусан байлгүй. Шөнийн гүнд Хамрын хийдийн тэнд дэх буудлын гадаа очиж зогслоо. Төгөлдөр гоо цагаан шөнө дундаасаа өнгөрч байлаа. Дээрээс тэнгэр түмэн оддын гэгээгээр бидэн рүү сүү самарна. Харин тэдгээр гэрэлтэгч одод тийш Хамрын хийдийн зөөлөн цэгээн хэвлийт газар хариу мишээнэ. Эндхийн газар шороо шөнийн энэ саруулд сүү асгарч шингэсэн мэт цанхиртан цайрна. Ийн огторгуй хийгээд хөрстийн харилцан эелдгээр мишээлцэхийн завсар бид зогсч байна. Буудлын шил дээр нүүдэллэн ирж нуруулдсан элсэн манхны торгон эрмэгийг хөндөн адууны ганц нэг сарсгар хомоол өнхөрнө. Аяс хүүсхэн салхинаа туугдан ирсэн хомоолоор сэтлэгдсэн тэр бяцхан онь аяндаа тэрүүхэн хоромд умран эдгэнэ. Шөнийн саруулд сүүдэр нь хүртэл эдгэж бүтэн болж мэдэгдэх тийм тунгалаг аа. Шөнө нэгэнт хэвийжээ. Сар алгуурхнаар жаргалаа. Улаанбадрахын тушаа, Аргалантын уулын цаагуур оров уу даа гэмээр чигтэй далдарлаа. Сар сая цаагуур нь орсон Аргалантын уулын баруунтайд Тахиат гэж бас нэгэн уул бий. Хуурай бүгээн униар дуниартсан зуны өдрүүдэд усан туяат зэрэглээ гүйлгэнэн давалгаалан байхад, энэхүү хоёр уул тэрхүү зэрэглээн дундаас мээмэн толгой мэт товолзон долгилж харагддаг бөлгөө. Тахиат нь урьд Лууст нэртэй байсан гэдэг. Лууст уулын бие хавьд нутагласан айлд хүн төрвөл эх үр хоёрын нэг нь эндчихээд байдаг түүх бас бий. Хөөрхий, луус их зовж төрдөг амьтан юм гэнэ лээ. Ийм нэг учир шалтгаан байсан тул говийн догшин ноён хутагт Тахиат хэмээн шинээр нэрийдсэн домогтой. Тахиа донгодох төдийдөө төрдөг амьтан билээ л. Гэвч Тахиат Аргалантын хооронд эдүгээ ч хөл хүнд бүсгүй төрөхгүй байх, цээрлэх явдал байсаар буй. Тиймийн тул саяын Аргалантын уулын цаагуур өнхөрч далдарсан сар өндөг болон бөмбөрч Тахиатын бэлд очиж задраад, дахин саран болж мандаасай билээ. Тэгээд сарны хээлээр домногдсон хоёр уулын бэлд санаа амар эх төрөх болтугай гэж бодлоо. Сайхан өглөө мөд эхлэх нь, өмнө тэнгэрийн хааяа нимгэрчихэж, орж унтъя даа. Унтав уу, үгүй юү л өглөө болсон бололтой. Төдөлгүй босч гадагш гарлаа. Хутагтын хийдийн чанх өмнийн бүгээн саарал толгодын оройгоор улаан дэнлүү наран өргөгдөн манхайж байв. Эл хульхан хийдийн хотхоны хэдэн гэрийн эхнэрүүд хэдийнэ босолгүй яахав, гэрийнхээ үүдэнд цайны дээж өргөлдөн харагдана. Тэднийхний яндангаас аргалын шингэн цэнхэр утаа гарахтай үгүйтэй нь төдхөнөө агаарт замхрах ажгуу. Хийдийн хоёр дугана тэдгээртэй шадар орших суумал бурхан, суварга тэргүүтэн нарны шинэ туяанд энгийн агаад үзэсгэлэнтэй харагдана. Ганц нэгэн шавилагч хөвгүүн эртлэн тэнд очоод өглөөн салхин сэрчигнээнд орхимжийн хормойгоо үл ялиг шүхэрлүүлэн намируулах нь зэрлэг сухай зэрэглээнд суялзах мэт болоод, төдөлгүй хийдийн хаалгыг онгойлгон орж явчих нь анир нам гүмийг бяцхантаа хөндмүй. Манай зарим мундахгүй сархад хүртэж баахан орой унтсан ч, тунгалаг сэргэлэн байгаагаа гайхаж, нүүр биеийг ариулж явна. Хутагтын нутагт ирсний хувь шид биз ээ. Бид хийдийг бараадан буусан нэгэн айлд орж цайллаа. Тэднийд сүүгээр буйлсан өтгөн шаргал цай ууж, шинэ хайрсан хуушуур идлээ. Хуушуураа даршилсан зэрлэг хөмүүлээр хачирлаж зоогловол ааг онгон амтагдана. Гэрийн эзэн эр хананаасаа ялимгүй тоос дарсан хуурыг авч,"Үлэмжийн чанар"-ыг хөгжимдөн сонсгож өгөхүй үүдээр манхайгч гүвээ толгодын энгэсэг шанаагаар явган салхи хуйрагнаж, хуурын уйтгартай бөгөөд уянгалаг аялгуу эгшиг толгод дамжин одно. Тэндээс хутагтын рашаан дээр очлоо. Элсний нүүдэл болоод эсэн бусын хогноос сэргийлж, худгийн хэлбэртэй болгон засч тохинуулжээ. Хийдийн гэсгүй ховоог сурмагаар хөмрөн хаяад, толгодын оройгоос ундаргасан эл ховор рашаанаас түгээнэ. Хүмүүс хүндэтгэлтэйгээр магнай юундаа хүргэн, улмаар хүртэх ажээ. Говь талд ус шиг чухал нь юусан билээ. Ундармал, оргимол нь ч ховор болоод хаа холын далдад. Гэвч ийм нэгэн ээрэм манхан дунд гайхам тунгалаг оргимол усыг Равжаа хутагт мөнх бий болгож үлдээсэн байгаа юм. Энэ усны үнэ цэнэ тэгэхээр юу юунаас илүү утга учиртай, ариун нандин буй. Тэгэсхийгээд үд дунд болчихлоо. Уйтгарлаж гуниглахын зохионгуйд барилдсан үд. Цав цагаан, сэрмэх өвс ургамалгүй тал гүвээ эргэн тойрон дүнсийн оршино. Бодлын их сайхан орчин бүрэлдэнэ. Ерөөс ой мод, ургамал ус,хүн зон, юун түрүүн хүний хараа булаах бүхэн хүний сэтгэлийг хөдөлгөх боловч уйтгарлаж гуниглахын орчин түүнээс илүү оюун ухааны тэнхлэгийг ширээдэг байх магадтай. Тэгээд ч сайн оюун ухааны бүтээл л хамгаас урт насалдаг нь шалгарсан үнэн л. Равжаа, түүний бүтээл туурвил иймийн л учир өнөөдөр бидэнд ирсэн биз ээ. Хийдийн өмнө байх том бойпороос хүжийн амирлангуй сайхан үнэр салхины үзүүрт анхилах төдий болох нь нартай өдрийн ганц нэг дусал бороо адил туйлын тааламжтай. Чилаа, Бавуу найрагч биднүүс хийдэд мандал өргүүлээд умар зүгийг чиглэн алхацгаалаа. Хийдээс арагш алтан гадасын зааснаар явахад бясалгалын агуй, шамбалын орон бий. Хэрэв шөнө явбал илүү сонин байхаар төсөөлөгдөнө. Шамбалын орны зүгийг заахаар газар руу алтан гадас од чанх доошоо харваад барлагдсан юм шиг, одны хэлхээ адил цувраа цагаан суваргууд замчлах болов уу. Бясалгалын агуйн эргэн тойронд хүмүүс зөндөө. Гэгээн энэрэлт, маш үзэмжит, оюун сэрэм сайхан орчин шүү, үнэхээр. Сакура модод нь хараахан цэцэглэж амжаагүй байна лээ. Мөд цэцэглэнэ гэж тэндхийнхэн хэлж байна. Бясалгалын агуй энэ хавийн хадан ааргийг холхноос харвал баругшин баарцагласан мэт үзэгдмээр санагдана. Магадгүй, аль тэртээ галавын хад болж тогтсон баругшин ч юм билүү. Тэгээд ч хүмүүс тэдгээр хаданд бие эрхтнээ нааж эмнэж домнодог нь энэ мэт бодлыг лавшруулна. Хамрын хийдийн хавийн нутгийг урьд эрт далай тэнгисийн ёроол байсан гэж үздэг. Харин надад эдүгээ ч тэр хавийн газар шороон доор гайхамшигт цэнгэг тэнгис далай бийгээр барахгүй хаш ногоон цагаан замган дундуур нь алтан мөнгөн загас сэлэлдэн байдаг болов уу гэж бодогддог билээ. Шар халзан хунгууд Хамрын хийдэд дэвэн дэвэн ирдэг нь тэр л далай тэнгисээс биз дээ. Шамбалын орон хэмээх зуун найман цагаан суварга ханачлан бүчсэн тавиухан талбайд бас л дүүрэн хүмүүс сүсэглэн явна. Энд ороход хүний сэтгэл хийгээд биеийн бүхий л муу муухай зайлж, сайхан эерэг бүхний шингүүр авдаг гэдэг. Үнэхээр талын манхадын магнай дээр, ингэ ботгон буйлаатай салхинд зүлгүүлсэн энэ цав цагаан орон зайг хэн ч харсан сэтгэлийн сэвгүй тунгалаг болохоороо. Энэ газрыг Равжаа хутагт ийнхүү ариун гэгээний талбар болгон үлдээснийг түүний есөн үеийн тахилчид хамааран ирснээс өдгөө З.Алтангэрэл гуай уламжлан сахиж яваа юм. Шамбалын зөөлөн цагаан хөрсөн дээр гутлаа тайлж алхлаа. Газар бүлээн, бүр халуун. Нүцгэн хөлийн уланд наалдаад алхам тутамд унах цахир цагаан чулууны ширхгүүд ширр ширр унах чимээ нь сонсогдох тийм амгалан, нам гүм тэнд бүрэлдэх ажээ. Равжаа хутагтын эрт, эдүгээ, ирээдүйн эдлэн болсон энэ л хавьд арз рашаан элдэв цээргүй тул нэгэн лонхыг Хүслийн уулын зүгт сэржимдэж жаал суулаа, бид. Нэгэн сонин яриа тэнд боллоо. Өнгөрсөн намар энэхүү суваргуудын нээлт болсон билээ. Тэр үед хот хүрээнээс олон хүмүүс энд ирж сүсэг мөргөл хийжээ. Сонин хэвлэлээр ч мэдээ сэлт цөөнгүй гарсан санагдана. Тэр үеэр аж. Хотоос ирсэн нэгэн залуу суваргуудыг тойрч явтал нэгэн ногоон мэлхий тааралджээ. Залуу ч жаахан бодолгүй, сийрэг биш хүн байсан бололтой, шууд очоод гишгэчихэж. Яг тэр үеэс л хамт ирсэн хүмүүс нь түүнийг үгүйлж дээ. Хайгаад олддоггүй гэнэ дээ. Хэд гурван өдөр болж, сураггүй. Тэгэхнээ нь Зүүнбаянгийн нэг айлд, мэлхий гишгэсэн газраасаа хаа холд цангаж гарилдаад орж ирсэн сураг дуулснаар мөрдөж мөнөөх залууг олжээ. Тэр залуу мэлхий гишгэснээс л мэдэхээс өөр бусад юу ч санахгүй байгаагаа ярьсан байна. Мэлхий гишгэхтэй хамт л газар цөмрөөд орчихсон, цаашихыг юу ч мэдэх юм алга хэмээн ярьжээ. Сонин юм шүү. Манай алдарт түвдэч эрдэмтэн Л.Хүрэлбаатар гуай Хамрын хийдэд очиж хоносны шөнө улаан дээлтэй цагаан морьтой согтуу хүн зүүдэнд дандаа дуулаад байдаг нь нэг биш удаа тохиолдсон гэж ярьсан билээ. Хамрын хийдийн хавь орчин энэ мэтээсээ л эгэл биш газар нь мэдэгдээд байдаг. Эгэл биш энэ газрын салхи, их хутагтын буурийн агаар усаар аравнайлахаар энэ үзгийг бүтээлгэж ирсэн юм гээд Ц.Бавуудорж найрагч сүмбэн мөнгөн үзэг гаргаж бидэнд үзүүллээ. Цул мөнгөн буддагаар толгойлуулан бүтээж, монётоор бөгжлөн ороон, алмаз ширхгүүд шигтгэн гоёсон сайхан үзэг юм. Энэ үзгээр тэр тэнд ийм нэг шүлэг бичсэн юм. Амьд явбал Алмаз эрдэнийн үзэг барина Энгүүн сайхан амьдарч явлаа Эрдэнийн алмаз шүлгэн дунд уналаа Цалин мөнгөн будда бүхий Цаглашгүй дээд үзэг бүтлээ Дуу шиг сайхан залуу явлаа Дуулсан нь гайхам бийртэй боллоо Эрхэс зургаан алмаз атгасан Эрдэнийн дээд бичээч боллоо Тарнийн шидтэй шүлэгч явлаа Талын шамбалд бийрээ нийллээ Номыг минь тэтгэсэн эрдэнэсийн нэг нь Ноён хутагтын алган дээр уналаа Энгийн сайхан алхаж явлаа Эртний ерөөлд бишрэн сөхөрлөө Архиа хуваагаагүй ч ноён хутагттай Алмазаа хуваасан зохионгуйд мөргөлөө Энгүүн сайхан амьдарч явлаа... Найрагч шамбал дотор явахдаа мөнгөн бийрийнхээ нэгэн шигтгээ алмаз ховхрон гээгдчихсэнд ихэд бэлгэшээсэн юм. Тэгээд сэтгэл хөдлөн энэ шүлгийг бичсээн. Ингээд бид буцлаа. Шамбалын цагаан суваргуудын үүдийг сахин манаж байх нэгэн горзгор хар эртэй уулзаж, нутаг ахуйг нь сонирхтол харин хачин хариулт авлаа. Тэр яг манай Чандманийн Жаргалантын голын хүн байдаг байгаа. Хүний амьдрал, учрал тавилан сонин. Алс баруун хязгаарын цаст уулын тэр хүний ямар заяа тавилан нь түүнийг ийнхүү талын манхан дахь гэгээн шамбалыг сахиулдаг байна аа. Хижээлдэн насжиж яваа нутгийн тэр ахад өөрийн нэгэн номыг дурсгаад буцахад цэнхэр хавтас бүхий ном барьсан гараараа даллан зогссоор үдлээ. Үдшийн цагаан гэгээнд Сайншандын зүг буцан довтолгохдоо Ш.Энхбаяр, Л.Эрдэнэбат хоёртоо "Баярлалаа", урьд шөнийн замын бодолд буусан мөнгөн шувууддаа "Түр баяртай" хэмээн хэлж явлаа. 
Б.Золбаяр
