Ханийнхаа нутгийн зүг цайныхаа дээжийг өргөдөг

Ханийнхаа "Төрсөн хүүгийн чинь үг", "Өнөр хүний зүрх", "Үртэй хүний сэтгэл", "Өссөн нутгийн хур" зэрэг жар гаруй номынх нь хавтсыг тэнгэрийн өнгөт даавуунаа өнгө өнгийн утсаар хатгамалан буулгасан нь хэний ч нүднээ тусах урлагийн бүтээл гэх үү, сэтгэлийн цувиас гэх үү. 
Учиг татах бүртээ ханиа бодож, хайраа шингээн мэтгэсэн учраас сэтгэлд ийм ойрхон буудаг юм болов уу. Ардын уран зохиолч Т.Галсангийн хань Д.Найгалмаа гуайтай хөөрөлдөж суухад амьдралын их эргүүлэгт зовлон, жаргал бүхнийг нэгэн үзүүрт сэтгэлээр туулж яваа хүн юм даа гэсэн бодол төрлөө. "Жаргалтай, зовлонтой янз бүрийн л амьдрал туулахдаа бэрхшээлээс хэзээ ч шантарч явсангүй. Баянхонгор аймгийн Загийн гол надад сайхан хүүгээ хань болгон заяасан болохоор цайныхаа дээжийг өглөө бүхэн тэр ариун дагшин нутгийн зүг өргөж байдаг даа" гэснээр бидний яриа өрнөлөө. 
-Уран бүтээлч хүний гэргий байх амаргүй даваа шиг санагддаг. Та ханьтайгаа хэдэн настайдаа танилцаж байв? -Баянхонгор хотын хоёрдугаар сургуульд өвгөн хичээлийн эрхлэгч, би багшаар ажиллаж байхдаа танилцаж ханилсан даа. 19 настай байж. Удалгүй хань маань нам төрийн эсэргүүн гэгдэж тэмээчнээр цөлөгддөг юм. Гүтгүүлж гүжирдүүлсэн хүний сэтгэл санаа яаж амгалан байхав дээ. "Миний амьдрал жаргалгүй боллоо. Чи минь насныхаа залуу, зүснийхээ шингэн, үснийхээ уртад заяагаа бод доо" гэж байсаан. Би "жаргалаа хуваалцсан юм чинь зовлонгоо ч адилхан хуваанаа. Жаргахдаа ханилаад зовохдоо сална гэж байх уу" гэсээр өнөөдрийг хүрлээ дээ. Миний ханийн тухай орчуулагч Г.Аким гуай олны танил болоогүй байхад нь "Тэмээ болоогүй хүн" гэж бичиж байсанд баярлаж явдаг юм. Сэтгүүлч гэдэг сэтгэдэг, үнэнд итгэдэг, тэр зүгт зүтгэдэг хүн байдаг юм билээ. -Говьд амьдрах хэцүү байв уу? -Бид хоёрыг Бууцагаанд ажиллаж байхад онгоц буудаггүй өдөр онгоц бууж нэг сүрхий өндөр хүн ирдэг юм. Өвгөн шүлгээ уншиж, би хоол цай хийж хэрдээ л хөл болсон. Үүнээс хэдхэн сарын дараа тэмээчин болж билээ. Хангай газрын хүн говьд амьдарна гэдэг ч бэрх ээ бэрх. Зуны тэр их аагим нь малгайны оронд нар өмсчихсөн юм шиг, мориноос буухад газар гэдэг буузны халуун жигнүүр шиг улан доороос төөнөнө. Эргээд мордоход эмээлийн баавар тэрлэг нэвт хайраад, ээ дээ мөн ч хэцүү шүү. Таван хошуу малаас хамгийн адармаатай нь тэмээ гэдгийг төр засаг хүртэл анзаарсан дээрээс л шийтгэл болгосон биз. Лоохуузыг хоньчин, миний өвгөнийг тэмээчин болгосон гээд бод. Хурга ишиг, тугал бяруу л эргүүлж явсан болохоос биш тэмээтэй газар өсөөгүй болохоор зүсэлж нүдлэхээс өгсүүлээд түмэн бэрхшээл гарч ирсэн дээ. Зуны ноосолсон тэмээ бүгд л хоорондоо ялгахын аргагүй адилхан гүрдийсэн хөх амьтад. Тав зургаан тэмээ туугаад явах гэхэд л тал тал тийшээ салхидаж, толгойгоо мэдэх гээд байдаг мал шүү дээ. Хожим өвгөн маань хотод орж ирээд "Мах комбинат"-ын ясчин, манаач, мужаан гээд янз бүрийн л ажил хийж байсан. Тэмээчний амьдралыг туулаад гарсан бидэнд бол ямар ч амьдрал зөөлөн санагддаг байлаа. Ханиа ясчин боллоо гэхэд том албан хаагч болчихсоны дайтай баярлаж байсан шүү. -Тэр сүрхий өндөр хүн нь хэн байсан юм бол? -Зохиолч Даржаа гуай л даа... -Хадам, бэрүүдийг эе муутай байдаг гэсэн ойлголт хүмүүст байгаад байх шиг санагддаг. Танд хадам чинь ямаршуухан ханддаг байв? -Ямар ч хүн ханийнхаа эхийг өөрийнхөө ээж гэж л бодохгүй л бол хэцүү. Эх хүн үрийнхээ ханийг тодорхойлдог юм. Манай хадам ээж их хатуу хүн байсан. Гэхдээ ээж минь "Үг нь хурц шулуун ч сүүн гол урсах шиг сэтгэлтэй дээ, миний охин" гэдэг байсан. Ээжийг бурхан болтол нь би асарч байлаа.. "Үр хүүхдийнхээ сайхныг үзэж Үрээ мориныхоо хурдныг үзээрэй" гэж байнга ерөөдөг хүн байлаа. Нүд анихаасаа өмнө үг хэлж чадахаа больсон байсан ч амандаа "Сайныг үзээрэй, сайхныг үзээрэй" гэсээр амьсгаа хураасан даа. Настныг баярлуулахад буянаа хайрладаг юм гэсэн. Үнэн шүү -Танайх хэдэн хүүхэдтэй айл вэ? -"Авс тэгшхэн мөрлөх дөрвөн хүүтэй Асгартал уйлах ганц охинтой Амьдралд дутуу юм байхгүй" гэж өвгөн маань хэлдэг юм. Ууган хүү Бодьбаатар маань Жинст суманд тэмээчин байхад төрж байлаа. Удаахь хүү маань С.Удвал гуайн буянаар "Өнөр хүний зүрх" ном хэвлэгдэхэд мэндэлсэн болохоор ахынх нь нэрнээс оруулж Бодь-Өнөр гэж нэрлэж байсан. -Та мэргэжлээрээ хэдэн жил "гоёв"? -Би Бууцагаанд, бас Нийслэлийн ес, 40 дүгээр сургуульд нийтдээ гучин жил багшилжээ. Багш хүн өдөр бүр амьд цэцгэн дунд умбаж байдаг болохоор энэ мэргэжилдээ хайртай шүү. Хүүхэд гэдэг сургуульд ирэхдээ хувцасныхаа гоёыг өмсөж, сэтгэлийн сайхнаар бэлэг барьсаар ирдэг амьд цэцгүүд л гэж надад бодогддог доо. Тэгээд би мэргэжлийнхээ сайхныг хүндэтгэж есдүгээр сарын 1-ний баяраар одоо ч шинэ хувцсаар гоёдог. -Амьдралынхаа гэгээн сайхан дурсамжаас манай уншигчидтай хуваалцаач... -1988 оны "Болор цом"-д өвгөн маань шүлгээ уншина гээд явлаа. Өмнөх жил нь ороод гундуухан ирж байсан юм. Би хэдэн хүүхэдтэйгээ хувцас хунараа угаагаад хоцорлоо. Удалгүй ажлаасаа утасдаж "наагуур чинь миний наадамд унших шүлэг байна уу" гэж байна. Хүүхдүүдтэйгээ шүлгий нь хайгаад олдоггүй. "Одоо шүлгээ хайж байгаа хүн чинь яаж ч наадамд оролцохов дээ" гэсэн шүү юм бодогдож инээд хүрсэн шиг л байлаа. Өвгөн дахин утасдаж "шүлгээ оллоо, оллоо" гэж байна. Орой нь хаалганы хонх дуугарахаар нь онгойлготол зураглаач Ж.Асалбай тэргүүтэй "Кино үйлдвэр"-ийнхэн Галсанг мөрөн дээрээ суулгачихсан "Манай байгууллагаас Болор цомтон төрлөө" гэлцэн орж ирцгээсэн дээ. Миний сандарсан ч гэж зүйргүй. Гаднаас цагаан тос оруулан хагалж таваглаад, гарч гүйлээ дээ. Тэр үед одооныхтой адил дэлгүүр сав олон, идээ ундаа элбэг байсан биш. Хажуугийн орцонд байдаг НТХ-ны үзэл суртлын орлогч эрхлэгч Даваадашийнхаас ганц шил архи олж ирж зочдынхоо амыг хааж байлаа. Даваадашийн эхнэр Бадамханд бид хоёр найз, тэгээд ч тэр том дарга айлд ганц шил архи байлгүй яах вэ дээ. -Айл гэрийн чимэг болдог охид бүсгүйчүүдэд ахмад хүний хувьд та юу зөвлөхсөн бол? -За даа, би юу хэлэх вэ. Гэхдээ айлын эзэгтэй хүн харьцааны сайхныг дээдлэх ёстой юм уу даа. Гаднаас орж ирж байгаа хүн баяртай ч, гунигтай ч байж болно. Тэр хүнийг хүндэтгэж амьдрал ахуй ямар ч байдалтай байлаа гэсэн нөгөө хүнийхээ сэтгэлд халуун дулаан сэтгэгдэл төрүүлэхээр баясгалантай, инээмсэглэсэн царайгаар угтахад ямар сайхан байхав. "Цайгаа өгөхөөр царайгаа өг" гэдэг чинь л энэ шүү дээ. Дүүрэн аягатай цайгаа зочиндоо барихдаа цалгиалгүй, амьдралд аз жаргалаа халгиалгүй авч явахад бүсгүй хүний эв, ухаан чухалдаа гэж зөвлөе. 
Оросын декабристуудын эхнэрүүд эр нөхрөө Сибирь рүү цөлөгдөхөд хатан зориг гарган хатуу бүхнийг даван туулсан түүхийг агуу их Пушкин хүртэл бахдан биширч, тэдний итгэл сэтгэлийн үнэнч ариунд тэргүүн гүнээ мэхийсэн байдаг билээ. Тэд өнөөдөр ч жинхэнэ орос эмэгтэйн үлгэр дуурайл болсоор байгаа шиг хувь заяаны хатуу хөтүү бүхнийг турьхан жаахан нуруундаа үүрээд гарсан эл эмэгтэй хүний дээд хань юм даа гэсэн бодол цөөхөн хором хөөрөлдсөн сэтгүүлч надад үлдлээ. 
Л.БАТЦЭНГЭЛ 
