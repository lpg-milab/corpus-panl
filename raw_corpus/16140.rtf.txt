№177 (16140)        
1985 оны долдугаар сарын 24.
ШИНЖЛЭХ УХААНЫ ӨГӨӨЖ

Шинэ загварын чанар чансаатай бүтээгдэхүүн, өндөр ашиг шим, үүлдэр, угсаа сайтай мал, үр тариа хүнсний ногооны шинэ сайн сорт, үйлдвэрлэлийн дэвшилт технологи боловсруулан үйлдвэрлэлд нэвтрүүлэх нь шинжлэх ухааны байгууллагуудын ажлын эцсийн үр дүнгийн хэмжүүр, эрдэм шинжилгээний ажлын бодит өгөөж болох ёстой. Манай эрдэмтэд, шинжилгээ, судалгааны ажилтнууд шинжлэх ухаан, үйлдвэрлэлийн холбоог бэхжүүлэх, эрдэм шинжилгээний ажлын үр нөлөөг дээшлүүлэхийн төлөө идэвхтэй ажиллаж ирсний үрээр ширүүвтэр ноост хонь, махны чиглэлийн үхрийн үүлдэр, нарийвтар ноост болон мах, ноосны хонь, ноос ноолуурын ямааны үүлдрийн хэсэг бий болгосон нь шинээр батлагдаж үйлдвэрлэл, аж ахуйд ашгаа өгч байна, Арвин ургац өгдгөөс гадна удаан хадгалж болдог, ургамлын өвчний эсрэг тэсвэртэй төмс, уураг ихтэй арвайн болон малын тэжээлийн олон наст ургамлын нутагшуулсан шинэ сорт гаргалаа. Үр үйлдвэрлэх ажлын онолын үндэслэлийг сайжруулан практикт нэвтрүүлснээр үр тариа, төмс, хүнсний ногооны элит болон сортын үрийн улсын хэрэгцээний 50-80 хувийг дотооддоо үйлдвэрлэдэг болсноос гадна байцаа, лооль, хэмх зэрэг зарим ногооны үрээр улсын хэрэгцээг хангаж байгаа нь хөдөө аж ахуйн үйлдвэрлэлийг эрчимжүүлэх, хүн амын хүнсний хангамжийг сайжруулах бололцоог нэмэгдүүлэв. 

Эх орныг үйлдвэржүүлэх процессыг эрчимжүүлэх нэг хүчин зүйл эрдэс түүхий эдийн потенциалыг үнэлэх, төрөл бүрийн ашигт малтмалын нөөцийг илрүүлэх, цар хэмжээг тогтоох судалгааны зарим үр дүн гарч монгол, зөвлөлтийн биологи, геологи, палеонтологийн хамтарсан экспедицүүд амжилттай ажиллаж, улс ардын аж ахуйн салбарт одоо болон ирээдүйд өргөнөөр ашиглах боломжтой олон тооны заавар, зөвлөмж, карт зураг зохиож хамтын бүтээлүүдийг туурвисан байна. Эрдэм шинжилгээний зарим байгууллага сорилт, туршилтын бааз аж ахуйтай болж, салбарын хүрээлэнгүүд зардлынхаа дал гаруй хувийг, материаллаг үйлдвэрлэлийн эрдэм шинжилгээний байгууллагууд зардлынхаа ер гаруй хувийг орлогоороо нөхдөг болсон нь эрдэм шинжилгээний байгууллагыг аж ахуйн тооцоонд шилжүүлэх талаар намаас дэвшүүлсэн зорилтыг амжилттай хэрэгжүүлэхэд хийсэн алхам юм. 

Шинжлэх ухааны академи, салбарын эрдэм шинжилгээний байгууллагын дэргэдэх эрдэмтэн, мэргэжилтний бүтээлч хамтлагийн тоо сүүлийн таван жилд тав дахин өсч шинжлэх ухаан техникийн мэдээллийн системийн хүч чадал бэхжиж нөөц бололцоо нь нэмэгдэж, шинийг санаачлагчдын хөдөлгөөн идэвхтэй өрнөх боллоо. Бий болсон хүч чадал, нөөц бололцоог үр ашигтай, улс ардын аж ахуйд бодит өгөөжтэй ашиглах асуудал чухал болж байна. 

Намаас дэвшүүлсэн зорилтын дагуу эрдэм шинжилгээний байгууллагын бүтэц, зохион байгуулалтыг боловсронгуй болгох, материаллаг баазыг бэхжүүлэх, судалгаа шинжилгээний ажлын төлөвлөлт, санхүүжилтийн системийг сайжруулах, үр ашиг, өгөөжийг нэмэгдүүлэх талаар энэ таван жилд нэлээд арга хэмжээ авч хэрэгжүүлсний дотор эрдэм шинжилгээний ажлыг санхүүжүүлэх эх үүсвэрийг нэгтгэн төвлөрүүлэх замаар шинжлэх ухаан техникийг хөгжүүлэх нэгдсэн фондыг бий болгосон нь судалгаа, боловсруулалтын ажлыг санхүүгийн нөөцтэй нягт уялдуулах, улс ардын аж ахуйд чухал ач холбогдолтой томоохон асуудалд хүч хөрөнгийг төвлөрүүлэн зохион байгуулахад үр нөлөөтэй боллоо. 

МАХН-ын XVIII их хурлын шийдвэрийг хэрэгжүүлэхийн тулд хэд хэдэн зорилтот цогцолбор программ боловсруулсан нь эрдэм шинжилгээний ажлын төлөвлөлтийн үндэслэлийг сайжруулах нөхцөлийг бүрдүүллээ. Одоо эдгээр программд тусгагдсан арга хэмжээг амьдралд хэрэгжүүлэх шинжлэх ухааны үндэслэлийг нарийвчлан боловсруулж шийдвэрлэх нь манай нийт эрдэм шинжилгээний байгууллагын хойшлуулшгүй зорилт болж байна. 

Манай орны нийгэм эдийн засгийн хөгжлийн цар хүрээ, далайц өсөн нэмэгдэх тутам эрдэм шинжилгээний байгууллагын туршилт, сорилтын ажлыг эрчимжүүлэн, өгөөжийг нэмэх, эрдэм шинжилгээ, үйлдвэрлэл, төлөвлөлтийн ажлыг сайжруулж, судалгаа тооцооны үндэслэлийг дээшлүүлж, лабораторийн бааз, зохион бүтээх товчоог өргөжүүлэн бэхжүүлж, орчин үеийн багаж төхөөрөмжөөр тоноглох шаардлага зүй ёсоор тавигдаж байна. 

Шинжлэх ухаан техникийн ололт, тэргүүн туршлагыг практик амьдралд нэвтрүүлэх, түүнийг төлөвлөх, хэрэгжүүлэх арга хэмжээг улам эрчимжүүлэн боловсронгуй болгох, үйлдвэрлэлд нэвтрүүлэх программчилсан зорилтын үндсэн дээр эцсийн өндөр үр дүнгээр эрдэм шинжилгээний ажлыг хэмжих зарчмыг тууштай нийтлэг үзүүлэлтэд хүргэх, техникийн сэтгэлгээг хөгжүүлж, автоматжуулах, робот техник, электрон, микропроцесс, биотехнологийн ололтыг ашиглахад онцгой анхаарах хэрэгтэй байна. Шинжлэх ухаан техникийн хувьсгалын үйл явцыг түргэтгэхэд нийгмийн ухааны үүргийг эрс дээшлүүлж, нийгмийн болон оюун санааны урьдчилсан нөхцөл бүрдүүлэхэд үзүүлэх нөлөөг сайжруулах ёстой. Эрдэм шинжилгээний ажлын үр өгөөжийг дээшлүүлэхэд шинжлэх ухааны байгууллага, захиалагч, үйлдвэрт нэвтрүүлэгчийн бүтээлч холбоог бэхжүүлж үйлдвэр, аж ахуй, яамдын үүрэг хариуцлагыг дээшлүүлэх нь чухал юм. 

Манай орны эрдэм шинжилгээний байгууллагын материаллаг баазыг бэхжүүлэх талаар ЗХУ болон ах дүү социалист бусад орны үзүүлж байгаа тусламжийн ашиглалтыг сайжруулах, шинжлэх ухааны боловсон хүчнийг бэлтгэх, тэдний мэргэжлийг дээшлүүлэх ажлыг чанаржуулж хөдөлмөрчид, ялангуяа хүүхэд залуучуудын техникийн сэтгэлгээг хөгжүүлж, зохион бүтээх авьяасыг өрнүүлэх, ерөнхий боловсрол, тусгай мэргэжлийн болон их, дээд сургуулийн сургалтын арга барилыг боловсронгуй болгох хэрэгтэй. Хоёр мянган он хүртэл хугацаанд улс орны эдийн засгийн хүч чадлыг нэмэгдүүлэх талаар намаас дэвшүүлсэн зорилт, ялангуяа хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлэхэд шинжлэх ухааны бодит өгөөжийг эрс нэмэгдүүлэх нь манай. эрдэмтэд, шинжлэх ухаан техникийн ажилтнуудын нэр төрийн хэрэг мөн. 

