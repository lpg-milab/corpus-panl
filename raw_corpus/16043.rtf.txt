№80 (16043)            
1985 оны дөрөвдүгээр сарын 3.
ЗАХИАЛГА, ЗАСВАР 

Хөдөлмөрчдийн есөн нэмэгдэж байгаа эрэлт хэрэгцээг хангаж, сайн сайхан аж байдлыг дээшлүүлэх ажлын нэг чухал үзүүлэлт нь захиалга, засварын үйлчилгээ юм. Хөдөлмөрчдийнхөө захиалгын дагуу тэдний эрэлт хэрэгцээ, хүсэл сонирхолд нийцсэн чанартай бүтээгдэхүүн үйлдвэрлэхийн тулд ахуйн үйлчилгээний байгууллагууд ЗХУ-ын ижил төрлийн байгууллага, хамт олны туршлагаар оёдол, гутал хийх зэрэг үйлчилгээнд захиалгын паспорт нэвтрүүлж, бүтээгдэхүүний чанар, үйлчилгээний хяналтын хугацаа, үйлчлэгчийн соёлын талаар хөдөлмөрчдөөс үнэлэлт авах зэрэг дэвшилт хэлбэрийг ажилдаа нэвтрүүлж байна. 

Захиалга, засварын үйлчилгээний ажлыг хөдөлмөрчдөөс онцсайн үнэлэлт авсан захиалгын болон анхны үзлэгээр тушаасан бүтээгдэхүүний хувийн жин, соёлч үйлчилгээтэй цэг салбар, үйлчлэгчдийн тоо зэрэг үзүүлэлтээр төлөвлөж, дүгнэх болсон нь бүтээгдэхүүний чанар, үйлчилгээний соёлыг дээшлүүлэхэд чухал түлхэц өгч байна. Одоо улсын хэмжээгээр соёлч үйлчилгээтэй цэгийн тоо өсч байгаагаас гадна Дархан, Эрдэнэт хот, Ховд, Баян-Өлгий зэрэг аймгийн ахуйн үйлчилгээний байгууллага чанарын өндөр үзүүлэлтэд хүрэхийг байнга анхаарч ирсний үрээр гуравдугаар ангид орох тааруухан бүтээгдэхүүн хийдэггүй хамт олон болжээ. Хөдөлмөрчдийн эрэлт хэрэгцээг байнга судалж, тэдэнтэй зөвлөх, саналыг авах зэрэг хэлбэрээр хийц маяг сайтай, өнгө үзэмж, чанартай, гоо сайхны таашаалд нийцсэн хувцасны загварыг сонгон авч, зохион бүтээж, үйлдвэрлэдэг тэргүүний хүмүүс олширсоор байна. Завхан аймгийн Тосонцэнгэл хотын ахуйн үйлчилгээний төвийн чанар шалгагч Ш. Жаргал сүүлийн хоёр жилд хувцасны хорь гаруй загвар зохион бүтээж үйлдвэрлэлд нэвтрүүлжээ. Баянхонгор аймгийн нийтийн аж ахуй, үйлчилгээний газрын гуталчин X. Цэрэнням, Говь-Алтайн оёдолчин Н. Лхагва, монгол гутал, тоноглолын үйлдвэрийн уллагч Д. Бүтэд нарын оёсон хувцас, засварласан гутлын чанар, үзэмж сайн байдаг тул хөдөлмөрчид зүй ёсоор үнэлж байна. 

Ахуйн үйлчилгээний газар бүрийн үйлчин, засварчдад цөмөөрөө ингэж ажилладаггүйгээс болж захиалгат үйлчилгээний чанар сайжрахгүй, хөдөлмөрчдийг чирэгдүүлэхэд хүрдэг байна. Өнгөрсөн онд хийсэн аттестчиллаар Булган, Өвөрхангай, Сүхбаатар аймгийн ахуйн үйлчилгээний газрын 5 - 8 нэрийн бүтээгдэхүүн чанарын гуравдугаар ангид орсны бараг ерээд хувь нь сумдын ахуйн үйлчилгээний төвд хийсэн бүтээгдэхүүн байлаа. Нөгөөтэйгүүр захиалгат үйлчилгээний зарчмыг зөрчиж, танил тал харах, эсрэг хялбарчилж албан газрын захиалгат зүйлээр төлөвлөгөөний биелэлтийг хаах зэрэг ноцтой дутагдал төв, хөдөөд арилахгүй байна. Улаанбаатар хот дахь хувцас захиалга, засварын үйлдвэр, тавилга төхөөрөмж үйлдвэрлэн засварлах ангийн гүйцэтгэсэн ажил үйлчилгээнд албан газрын захиалгатай зүйл нэлээд байгаа нь хөдөлмөрчдөд захиалгаар үйлчлэх үндсэн үүргийг биелүүлэхэд нь муу нөлөө үзүүлжээ. Түүнчлэн химийн цэвэрлэгээ, угаалгын комбинатын цэвэрлэгээний чанар муу, үйлчилгээний хяналтын хугацааг хэтрүүлэн хөдөлмөрчдийг чирэгдүүлдэг дутагдал давтагдсаар байна. Радио, телевизорын засвар, гэрийн дуудлагаар үйлчлэх, эд юмсыг хөлсөөр хэрэглүүлэх зэрэг амьдралын шаардлагаар дэвшин гарсан шинэ төрлийн үйлчилгээг сайжруулан хэвшүүлэх, шинэ шинэ төрөл зүйлийн үйлчилгээг бий болгох талаар хангалтгүй байгааг Нийтийн аж ахуй, Үйлчилгээний Яам, аймаг хотын АДХ-ын гүйцэтгэх захиргаад анхааралдаа авч, тодорхой ажил зохиох нь чухал юм. 

Захиалга, засварын үйлчилгээний чанарыг сайжруулахад нөлөөлөх нэг чухал хүчин зүйл бол хөдөлмөрчдийн захиалгаар өвөрмөц хийцийн бүтээгдэхүүн үйлдвэрлэх, импортын гутал, хувцасны үзэмж, чанарыг алдуулахгүй сэргээн засварлахад шаардлагатай түүхий эд, материалаар хүрэлцээтэй жигд хангах асуудал мөн. Хот, хөдөөний ахуйн үйлчилгээний дэг, салбарууд гялгар хром, шевро, улны шир, телевизор, мотоциклын сэлбэг хэрэгслээр үе үе гачигддаг нь захиалга, засварын үйлчилгээг чанартай, шуурхай хийхэд бэрхшээл учруулж байгааг материалтехникийн хангамжийн төв, орон нутгийн байгууллагууд ажил хэрэгчээр анхаарч, аж ахуйн гэрээгээр хүлээсэн үүргээ нэр төрөл, тоо хэмжээгээр хугацаанд нь биелүүлэх хариуцлагыг өндөржүүлэх хэрэгтэй байна. 

Зөвхөн өвөрмөц хийц маягтай зүйлийг хийлгэх арга мэтээр, эсвэл төв суурин газарт л захиалга, засварын үйлчилгээ байх ёстой юм шиг захиалгыг өрөөсгөл ойлгож болохгүй билээ. Цаг үеийн кампанит ажил, тариалалт, төл хүлээн авах, отор хийх, ургац хураах, үеэр хөдөлмөрчдийн ажлыг хөнгөвчлөх, цагийг хэмнэх, ахуйд соёл нэвтрүүлэхэд дөхөм үзүүлэх зорилгоор захиалгын үйлчилгээг сайжруулах хэрэгтэй. 

Баян-Өлгий аймгийн нэлээд сумын намын байгууллага, АДХ-ын гүйцэтгэх захиргаа малчин айл өрхийн өвөлжөө, хаваржаа, зуслангийн байршлын зураглал гаргаж, тусгай графикаар тэдний захиалгын дагуу ахуйн үйлчилгээний, олон төрлөөр үйлчилдэг болжээ. БНМАУ-ын үйлчилгээний гавьяат ажилтан Ш.Төмөрийн бригад хөдөөний хөдөлмөрчдийн эрэлт хэрэгцээтэй арав гаруй төрлийн ахуйн үйлчилгээг тэдний захиалгаар гүйцэтгэж, бригадаараа өнгөрсөн онд зуу гаруй бригад ферм, 1100 гаруй суурь, арваад мянган өрхөд үйлчилсэн байна. Ингэж захиалга, засварын үйлчилгээг аль болохоор амьдралд ойртуулж, хөдөлмөрчдийн эрэлт хэрэгцээнд түшиглэх нь үйлчилгээний чанарын нэг гол үзүүлэлт болсон байх ёстой. Ахуйн үйлчилгээний тэргүүний байгууллага, хүмүүсийн болон ЗХУ, социалист бусад орны туршлагаас бүтээлчээр суралцаж, үйлчилгээний чанарыг соёлч, шуурхай байдал зэрэг иж бүрэн үзүүлэлтээр үнэлэх систем нэвтрүүлэх үйлчилгээг хүн бүрт хүргэж, амьдралын гүнд оруулж, захиалга, засварын чанарыг эрс сайжруулах нь хүний сайн сайхны төлөө тавьдаг манай социалист нийгмийн чухал шаардлага бөгөөд хөдөлмөрчдийн цагийг хэмнэх, ахуйн соёлыг дээшлүүлэх, арвич хямгач, аж ахуйч ухамсрыг төлөвшүүлэхэд онцгой ач холбогдолтой учраас манай ахуйн үйлчилгээний байгууллага, хамт олон, ажилчин бүр хариуцлага, санаачилгаа жигд сайжруулах хэрэгтэй байна. 

