№92(17309)
1989 оны дөрөвдүгээр сарын 18       
МАЛЫН АШИГ ШИМ

<< Хүн бүр хүч чармайлт, авьяас чадвар, арга туршлагаа гарган ажиллаж чадвал сайхан амьдрах, аж төрөх, улмаар нэгдэл, нийгмээ хөгжүүлэн дэвжээх арвин нөөц бололцоо байна >> гэж нөхөр Ж. Батмөнх саяхан Булган аймгийн хөдөлмөрчидтэй уулзсан цуглаан дээр хэлсэн байна. Үнэхээр арвин их нөөц бололцоо мал аж ахуй, газар тариаланд байгаа бөгөөд зөвхөн бор галуу, тахиа, туулай, гахай өсгөж, жимс, жимсгэнэ тарьдаг туслах аж ахуйгаасаа бараг хагас сая төгрөгийн ашиг олж байгаа Булган аймгийн Баяннуурын тэжээлийн аж ахуй, мөн аймгийн Орхон сумын улсын хошой аварга малчин Л. Полоо жилдээ 26 мянган төгрөгийн цалин авдаг болсон баримт жишээнүүд санаачилга чармайлт гарган ажиллахын үр ашгийг бэлхнээ харуулж байна. Гэтэл таван хошуу малын бүх төрлийн ашиг шимийг бүрэн авч амьдрал ахуйдаа хэрэглэх тухайд жигд ажиллагаа орон даяар хангагдсан гэхэд ихээхэн учир дутагдалтай байна. Малын ноос, ноолуур, сүү сааль, арьс шир, хөөвөр, хялгасны төлөвлөгөө тасалдах, бэлтгэлд өгсөн малын амьдын жин бага байх, зуун эхээс тун цөөн төл бойжуулах мэтээс эхлээд малаасаа аргал хорголыг нь ч олигтой ашиглаж чаддаггүй аж ахуйч бус малчид, аж ахуй элбэг тохиолдож байна. 

Мах, ноос, сүү, тосны бэлэн уурхай болсон таван хошуу мал сүргээсээ хишиг буянгий нь авч ашиглах хялбархан ажилд яаж хандаж байгааг тоо баримтаар аваад үзье. Өнгөрсөн жил буюу мал аж ахуйн асуудлыг МАХН-ын Төв Хорооны бүгд хурлаар хэлэлцсэн 1988 онд улсын хэмжээгээр малын долоон төрлийн ноосны хоёрын нь төлөвлөгөөг их хэмжээгээр тасалсны дотор Баянхонгор, БаянӨлгий, Өвөрхангай, Дундговь, Дорнод аймаг хонины уртын ноосыг олон арван тонноор дутаажээ. Үхэр, ямааны мах бэлтгэх төлөвлөгөө тасалдаж бодын шир, богийн арьс гэх мэт малын гаралтай арван нэрийн түүхий эдийн төлөвлөгөө биелсэнгүйгээр зогсохгүй бэлтгэсэн зүйлийн чанар олон аймагт ихээхэн доогуур байлаа. Улсын төвлөрсөн хэрэгцээнд сүү нийлүүлдэг 39 аж ахуйгаас 14 нь үүргээ биелүүлж чадсангүй. Аймгууд өөрсдийн дотоод хэрэгцээндээ дөнгөж 12 сая литр сүү бэлтгэж хүн ам олонтой Баянхонгор, Өвөрхангай, Ховд, Архангай зэрэг долоон аймагт дотоод хэрэгцээндээ бэлтгэсэн сүүний хэмжээ өмнөх оныхоос буурсан байна. Төв, суурин газрын хэрэгцээнд хөлдүү сүүг тавь гаруй тонныг бэлтгэн өгч, нийтдээ 2.9 литр айраг бэлтгээд түүнээсээ сая литрийг төвлөрсөн хэрэгцээнд нийлүүлсэн боловч үйлдвэрлэсэн айргийн нийт хэмжээ өмнөх оныхоос 9, 9 хувиар буурчээ. 

Улсын бэлтгэлд тушаасан үхэр, хонь, ямааны амьдын жин Увс, Ховд, Баян-Өлгий, Архангай аймагт урьд жилийнхээс доогуур байлаа. Цөцгийн тосны төлөвлөгөөг Баянхонгор, Хэнтий, Өвөрхангай зэрэг арван аймаг 300 гаруй тонноор тасалж, Говь-Алтай, Завхан, Дундговь, Төв зэрэг аймаг шингэн сүү муу ашигласнаас ихээхэн цагаан идээ хийх бололцоо алджээ. Гар дороо байгаа мал сүргийнхээ ашиг шимийг ингэж хагас дутуу ашиглаж байгаа нь юуны урьд эзэн болсон бид бүхний санаачилга, идэвх дутмагийнх учраас нэг малаас авах ашиг шимийн хэмжээг ихээхэн дээгүүр тогтоосноос биелэхгүй байна гэх мэтийн үндэс муутай яриагаар тайлбарлах нь явуургүй зүйл юм. 

Аж ахуй бүр эдийн засгийн хүч чадлаа бэхжүүлж өөрийгөө санхүүжүүлэх, хүнсний хэрэгцээгээ олох дүүрэн хангах зорилт тавьж байгаа өнөө малын ашиг шим ашиглах тухайд онцгой өндөр шаардлага тавьж, нарийн тооцоо нэвтрүүлэх шаардлагатай байна. Нэгдлийн гишүүд, малчдын амины малын ашиг шимийг бүрэн ашиглуулах, нийгмийн ноос, сүү саалийг сайн чанартай байх зохистой цаг хугацаанд нь цаг алдалгүй бэлтгүүлэхэд бүтээлчээр шинэ маягаар зохион байгуулж болох ёстой. Хаа газар ажиллах хүчний хангамж сайжирсан. мал ноослох, сүү сааль авах, цагаан идээ үйлдвэрлэх, мал таргалуулах, төл бойжуулах, малын арьс ширийг бүрэн авч тордох ажлыг мэргэшин хийж чадах байран болон явуулын шуурхай хэсэг, бүтээлч хамтлаг зэргийг залуучуудын
хүчээр зохион байгуулж, тэдэнтэй гэрээ, түрээс байгуулж ажиллуулснаар ашгаа өгөх ёстой. 

Эхээс бойжуулах төлийн тоо, улсын бэлтгэлд өгөх малын амьдын дундаж жин, малын төрөл нарийн ноос, ноолуур, хөөвөр, хялгасны хэмжээг бэлтгэлд хэрэглэсэн, үхэж хорогдсон малаас авч тушаах арьс ширний тоо, төллөсөн эх малаас авах сүү зэрэг ашиг шимийн тоон үзүүлэлтийг тус аймгийн онцлогт тохируулан норматив болгон, аймаг бүрт ялгавартайгаар тогтоож улмаар аймаг нь сум бүрт, сум нь бригад, хэсэг суурь болгоныхоо бололцоонд тулгуурлан тодорхойлж энэ үндсэн малын ашиг шимийг манай орон нутаг өөрсдөө төлөвлөж байна. Өнөө жил мөрдөж байгаа улсын хэмжээний дундаж норматив нь дотоод хэрэгцээнд хэрэглэсэн зуун хонины арьсны 30, ямааны арьсны 20, үхрийн ширний 15-ыг тухайн аж ахуйн өөртөө үлдэх, үхэж хорогдсон малын арьс ширийг бүтэн авч чадсан аж ахуй түүнийхээ 20-30 хувийг өөртөө үлдээх боломжтой байна. 

Малын унгас ноос, хөөвөр ноолуурыг чанартай цагт нь хугацаа алдалгүй авч бэлтгэх, тэрчлэн ажиллах зуураа гэмтээж үрэгдүүлэхгүй байх, тээвэрлэх замд гэмтээхгүйн төлөө хэн боловч санаа тавих ёстой. Малчин айл бүр малаасаа сааль сүүн бүтээгдэхүүнийг ашиглаж, өөрсдийн хэрэгцээг хангах, мөн нэг аж ахуйдаа цагаан идээ, өрөм тос худалдах, сургууль, эмнэлэг, ясли, цэцэрлэг зэрэг нийтийн гал тогоотой хөдөөгийн албан газрууд түшиглэсэн нэгдэл, аж ахуйгаасаа гэрээ, хэлцлээр цагаан идээ авахаас тодорхой тооны мал авч сааж, хүнсний зүйл бэлтгэх ажлыг эрчимжүүлэх нь зүйтэй. Ер нь малаас авах ашиг шимийн үйлдвэрлэлийн даалгаврыг амжилттай биелүүлсэн, аминдаа их идээ, сааль бэлтгэсэн өрхийг хөхүүлэн идэвхжүүлж туршлагыг түгээн дэлгэрүүлэх хэрэгтэй байна. Мал аж ахуйн чанартай бүтээгдэхүүн үйлдвэрлэх хэмжээг эрс нэмүүлэхийн тулд малаас гарах бүх төрлийн ашиг шимийг дээд зэргээр авч чадвал хүн ардын хүнсний хэрэгцээг сайжруулж. баялаг чинээлэг амьдрахад нь тус нэмэр хүргэж хүний сайн сайхны төлөө сайн үйлс бүтээх болно.

