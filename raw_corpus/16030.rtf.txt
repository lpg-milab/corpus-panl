№67 (16030)         
1985 оны гуравдугаар сарын  19.
ГАХАЙН АЖ АХУЙ

<< Гахай, шувуу үржүүлэх төлөвлөгөөг биелүүлэх, давуулан биелүүлэх, энэ салбарын аж ахуйг хөгжүүлэх сонирхлыг дээшлүүлэх арга хэмжээг манай эдийн засгийн төв байгууллагууд. Хөдөө аж ахуйн Яам хамтран боловсруулбал зохино. Үйлдвэр, аж ахуй, амралт сувиллын газрын туслах аж ахуйг ч энэ чиглэлээр хөгжүүлэх бололцоог ашиглах хэрэгтэй. Энэ талаар ах дүү социалист орнуудын сайхан туршлагыг судалж нэвтрүүлэх хэрэгтэй >> гэж МАХН-ын Төв Хорооны IX бүгд хурал дээр нөхөр Ж. Батмөнх хэлсэн юм. 

Манай хүн амын хүнсний хэрэгцээг сайтар хангах, сайн сайхан аж байдлыг нь дээшлүүлэхийн тулд гахай шувууны аж ахуйг хөгжүүлэх талаар нам, засгаас анхаарч олон чухал арга хэмжээ авсны үрээр улсын бэлтгэлд тушаасан гахайн мах нэмэгдлээ. 

Дундговь аймаг сүүлийн дөрвөн жил дараалан улсад гахайн мах тушаах төлөвлөгөөг давуулж мөн аймгийн Хулд сумын << Талын цэцэг >> нэгдэл жил бүр гахайн аж ахуйгаас 10 гаруй мянган төгрөгийн ашиг олж, гахайчин, улсын аварга малчин Д. Дэнсмаа говь, тал хээрийн бүсийн цаг уурын нөхцөлд үндсэн нэгжийг жилд хоёр удаа төллүүлж, сүүлийн дөрвөн жил дараалан нэг бүрээс 16 - 17 төл бойжуулж, найман сартайд нь зуу гаруй кг жинтэй тушааж иржээ. 

Гахайн аж ахуйг хөгжүүлэхэд санаачилга, үүсгэл ийнхүү гарч байгаа боловч хөдөө аж ахуйн нэгдэл, сангийн аж ахуй, албан газрууд далайцтай эрхлэн, үр ашгийг нэмэгдүүлэх талаар одоогийн шаардлагыг хангаж чадахгүй байна. Одоо улсын хэмжээнд нэгдэл, сангийн аж ахуй, албан газрын туслах аж ахуйн гахайн ная шахам хувь тохиромжтой байргүйгээс даарч турж эцэн хээл хаяж, заримдаа төл нь осгох зэргээр хорогдож байна. Улсын дунджаар хөдөө аж ахуйн нэгдэл, албан газрын туслах аж ахуйн үндсэн нэгжээс дөрвөөс тавхан торой бойжуулж, бордож нядалсан гахайн амьдын дундаж жин ихээхэн доогуур байна. Гахайн аж ахуйг эдийн засгийн аргаар удирдаж, материаллаг баазаар сайн хангаж, маллагааны технологийг чанд мөрдөхгүй байгаагаас иймд хүрчээ. 

Гахайг өсгөн үржүүлэх ажилд тодорхой чиглэл, төлөвлөгөөтэй хандаж тэргүүний аж ахуйн хэмжээнд хүргэж үр өгөөжийг дүүрэн ашигласан бол улсын хэмжээгээр өнгөрөгч жил дөчөөд мянган торой илүү бойжуулж, жингийн зөрүүгээс өсөн зуу гаруй тонн мах нэмж үйлдвэрлэх боломж байжээ. Ховд, Сүхбаатар, Хөвсгөл аймгийн дөчөөд нэгдэл, сангийн аж ахуй одоо болтол гахай үржүүлж эхлээгүй байна. Гахайн аж ахуйг хөгжүүлэхэд ихээхэн саад болж байгаа зүйл бол юуны урьд ийм аж ахуй эрхлэх хүмүүсийн мэдлэг туршлага нимгэн, гахай махлах аргыг өргөн сурталчилдаггүйгээс гадна, гахайн ашиг шимийг хэрэглэж сурахад хүн амыг бэлтгэх ажил дутагдалтай байна. Гахайн байрыг их хэмжээний хөрөнгө зарахгүйгээр орон нутгийн хамгийн хямд материалаар салхи, жавар орж, бороо ус гоожихооргүй, халааж дулаацуулахад хялбархан барьж байгуулах боломж их бий. 

Тэжээлийн нөөцийг дүүрэн ашиглах, мал нядалгааны үед, тэрчлэн хүн ам, нийтийн хоол хүнсний уураг ихтэй, чанартай илүүдлийг системтэйгээр төвлөрүүлэн бэлтгэж ариутган цэвэрлэж дахин боловсруулаад бусад зүйлтэй холих, халгай, хиаг, таана, навчит ургамлыг ногоон байхад хадаж өвсний гурил маягаар ашиглаж болно. Үр тариа зэрэг өндөр үнэтэй зүйлийг тэжээлд хэрэглэхийн оронд вандуй, бог будаа, шар буурцаг зэргийг бололцооныхоо хэрээр тариалж ашиглах асуудлыг шийдвэрлэх хэрэгтэй. Нэг мэгжээс мянгаас доошгүй кг мах үйлдвэрлэх тодорхой зорилт тавьж хэрэгжүүлэх шаардлагатай байна. Үүний тулд үндсэн мэгжийн эхний ээлжийнхийг хоёр, гуравдугаар, шалгалтынхыг дөрөвдүгээр сард төллүүлж байхаар бодож хээлтүүлгийг зохион байгуулах ёстой. Нэг мэгжээс олон торой бойжуулсан, гахай бордох хугацааг богиносгон, амьдын жинг төлөвлөгөөт даалгавраас илүү гаргаж нэмэгдүүлсэн, тэжээлийн нөөц ашиглаж хямд өртөгтэй их мах үйлдвэрлэсэн тэргүүний гахайчдыг алдаршуулах, урамшуулах шилдэг арга туршлагыг нь дэмжин дэлгэрүүлэх, ер нь гахайн аж ахуйн ач холбогдол, эрхлэн хөгжүүлэх арга зам, гахайнаас авах бүтээгдэхүүнийг ашиглах мэдлэг, дадлагыг далайцтай сурталчлах, төрөл бүрийн сургуулиудын дотуур байр, эмнэлэг, сувиллын газар, цэргийн ангиудын болон нийтийн гуанзанд гахайн махаар амт чанартай хоол хийж байхаар цэсэнд нь оруулах, нийтийн хоолонд гахайн мах өөхийг түлхүү ашиглах, мах комбинатын бүтээгдэхүүний нэр төрлийг баяжуулах, гахайн арьс ширний үйлдвэрийн аргаар боловсруулах талаар, нам, улс, олон нийтийн болон эдийн засгийн төв байгууллага, Хөнгөн, Хүнсний үйлдвэрийн Яам, Худалдаа, Бэлтгэлийн Яам, Нийтийн аж ахуй үйлчилгээний Яам зэрэг холбогдох газрууд ажил хэрэгч анхаарал тавих цаг болжээ. 

Энэ салбарт ажилладаг хүмүүсийн цалин хөлс, ажлын норм үнэлгээг ч одоогийн шаардлагад тохируулан өөрчлөх, ахуй хангамжид анхаарал тавих нь чухал юм. Айл өрхийг аминдаа гахай үржүүлэхэд нь тал бүрээр туслах журам боловсруулж, ийм санаачилгыг дэмжих нь хүн амын хүнсний хангамжийг сайжруулах, гахай өсгөхөд түлхэц болно. 

Зарим нэгдэл, сангийн аж ахуй, албан байгууллагууд гахай өсгөх асуудлыг хялбарчлан хийсвэр ойлгож, цөөн тооны гахайтай болсон төдийгөөр уул асуудлыг шийдсэн мэт сэтгэл ханаж зөвхөн үзүүлэн таниулах болгон хэлбэрдээд, амьдрал ахуй, үйлдвэрлэлд өгөх өгөөж ашгийг нь хайхардаггүй дутагдал түгээмэл байгааг арилгах хэрэгтэй. Гахайн аж ахуйг эрхлэн хөгжүүлэх талаар ЗХУ, ах дүү социалист орнуудын баялаг туршлагыг судалж нэвтрүүлэх ажил тун хангалтгүй байгааг анхаарч, хөдөө аж ахуйн чиглэлтэй тогтмол сонин хэвлэлүүд, радио, телевиз, гахайн аж ахуй сурталчлах буланг тогтмолжуулах, ерөнхий боловсролын болон техник мэргэжил, тусгай дунд боловсролын сургалт, сурах бичигт ч энэ асуудлыг шаардлагын хэмжээнд тусгавал зохино. Гахайн, аж ахуйн зөв зохистой эрхэлж чадвал хун амын чинээлэг амьдрал, эрүүл мэнд, хүнсний хангамжинд чухал нөлөөтэй их үүсвэр гэдгийг санаж гахай өсгөх ажлыг эрчимтэй хөгжүүлцгээе. 

