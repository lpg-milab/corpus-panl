Насаараа хил хамгаалсан ахмад дайчид

Арван тав, зургаахан настайдаа эх орныхоо тусгаар тогтнол, халуун элгэн нутгийнхаа үндэсний аюулгүй байдлын төлөө урсах цус, үхэх амиа үл хайрлан исгэрэх сум, шунгинах бөмбөгний өөдөөс сөрж, торгон хилээ хамгаалж явсан гэр бүлийн ахмад дайчидтай уулзлаа.
Гэрийн эзэн өндөр настан Бунийн Ёндон гуай гэргий Дарьзавын Сугартайгаа ханилж, гал голомтоо бадрааснаас хойш эдүгээ 60 жил өнгөрчээ. Өдгөө нас сүүдэр 85 шүргэж яваа энэ хоёр буурлыг олон хүн "Гэр бүлийн дайчид" хэмээн авгайлдаг. Одоогоос гурван жилийн өмнө ахмад дайчид Монголын шилдэг гэр бүлээр шалгарч, "Алтан-Эр-дэнэ" өргөмжлөлийг хүртэж байсан удаатай. Олон хүүхэд төрүүлж өсгөсөн. Үр хүүхдүүд нь ч сайн сайхан яваа гээд тэдэнд бусдад үлгэр жишээ болох зүйл олон бий. Энэ ч утгаараа бие биенээ таньж ч амжаагүй хурдан гэрлэх бас салж сарнихыг тэрнээс илүүтэй хялбарт тооцдог болсон орчин үеийн залуусын хувьд ахмад дайчдаас суралцах зүйл их санагдана. Гэр бүл өөдтэй явах, уруудаж доройтох нь айлын эзэгтэйгээс хамааралтай болохыг гэрийн эзэн Б.Ёндон хэлсэн. Үнэн ч үг... Б.Ёндонгийн гэргийтэй ярилцаж суух мөчид энэ айлын хаалганы хонх зогсоо зайгүй дуугарна. Энэ нь хэр өнөр өтгөн болохыг нотлох шиг ээ. Эзэгтэй Д.Сугар гуай ч гаднаас ирсэн хэнд ч идээ будаагаа амсуулан дайлах гээд үе үе гал тогооны өрөө рүүгээ "гүйнэ". Түүний нас сүүдэр 83 давсан гэхэд ануухан. Б.Ёндон, Д.Сугар нар 1947 онд гэр бүлийн амьдралаа зохиож удалгүй хүүтэй болсон нь Энхтөр бөгөөд өдгөө нас сүүдэр 65 хүрсэн байна. Аав, ээжийнхээ хамт өтөлж яваа энэ эрхэм эхээсээ наймуулаа. Дүү нар нь гадаад, дотоодод зураач, багш, эмч зэрэг мэргэжлээр их, дээд сургууль дүүргэсэн. Ууган хүү тэрээр хил хамгаалахтай ажил амьдралаа холбосон нэгэн. Түүний хувьд энэ нь аав, ээжээсээ өвлөсөн үнэт зүйл гэх. Ахмад дайчид өдгөө ач, гучтайгаа нийлээд гучуулаа болж. Гэр бҮлийн хоЁр бҮхий л насаа хилийн отрЯдад ӨнгӨрҮҮлэв Хүүгээ мэндэлсний дараахан тэртээх зүүнээс баруун, баруунаас зүүн хязгаарт хил манах үүргийг хүлээж хэдэн бээр газрыг морьтойгоо туулдаг байж. Энэ үед Б.Ёндон гуай хилийн отрядын хонийг хариулж, мал нядлах, мод түлээг нь бэлтгэдэг үүрэг хүлээдэг гэх арын ажлаас салсан үе байжээ. Харин Д.Сугарт ядарснаа ч үл ажран хөдөлмөрлөдөг үе цөөнгүй байв. Тухайлбал, 1947-1948 оны үед хилийн арын ажлыг эмэгтэйчүүд хариуцаж өөрөөр хэлбэл хил манах алба хашиж байсан нь хялбаргүй байсан аж. Тухайн үед хуучин цэрэг халагдаж, шинэ татлага эхэлсэнтэй холбоотойгоор эмэгтэйчүүд нэлээдгүй үүргийг хүлээдэг болсны нэг нь энэ. Хилийн манаанд гарахдаа дөнгөж хөлд орсон хүүгээ дагуулчихдаг байсан гэж Д.Сугар гуай хэлж байсан. Энэ мөчөөс хойш тэрбээр хилийн отрядад өндөр албан тушаал хариуцах болсон эр нөхрөө дагаад баруун, зүүн аймгуудаар явах болжээ. Гэргий Д.Сугар зөвхөн хилийн манаанд гараад зогсохгүй өглөө, оройд хилийн отрядын үнээ, хонь, ямааг саах, хилчдийн хоол ундыг бэлтгэх, олзлогдогсод, хил зөрчигсдийн эрүүл мэндийг хамгаалах үүргийг давхар биелүүлдэг байснаа дурссан юм. Өөрөөр хэлбэл, олзлогдогсод ямар бодол "өвөртлөн" Монголын газар нутагт орж ирсэн шалтгааныг олж мэдэх гээд хариуцсан ажил, хүлээсэн үүрэг гэргийд мундахгүй. Түүнд хил зөрчин орж ирсэн оргодлуудыг цохиж унагаж явсан үе бий. Монгол Улсын баатар П.Чогдонгийн удирдлаган дор Тамсагбулагийн хилийн 27 дугаар отрядад үүрэг хүлээж явсан Л.Сугар энэ мэт борви бохисхийх завгүй ажиллахын сацуу тэд үр хүүхдээ өсгөж, сайн сайхан амьдрахын төлөө тэмцэж ирсэн. Энэ мэтээр ахмад дайчид бүхий л насаараа эх орныхоо торгон хилийг манасаар иржээ. Б.Ёндон Баянхонгор аймгийн Баян-Өндөр сумын харьяат. Харин Б.Сугар гуай Дундговь аймгийн Дэлгэрхангай сумын Онгийн голын Өндөр дэрс хэмээх газарт төрж өсчээ. 16-тайдаа Улаанбаатарыг үзэх гэж нийслэлийг бараадсан тэр ах, эгчийнхээ хамт Тамсагийн 27 дугаар отрядыг зорьсноор хил хамгаалах ажилтай амьдралаа холбосон түүхтэй юм билээ. Д.Сугарын 1945 оны чөлөөлөх дайнд оролцож явсан хөдөлмөрийг үнэлэн Ахмад дайчин цол тэмдгээр мялаасан байна. Тухайн үед хил хамгаалах тусгай үүргийг гүйцэтгэж явахын хажуугаар бичиг үсгийн, бага сургуулийн багш хийж явсан тэрбээр 1951 онд хуучнаар Дотоод явдлын яамны төв сургуулийг дүүргэсэн байна. 
Ч.Анна
