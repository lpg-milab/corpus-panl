Цусыг нь сорно хэмээн айлгаж гар утсыг нь авдаг байжээ

Энэ зурган дээрх хүү цус сордог байж болзошгүй юм. Учир нь түүнээс зарим нэг хүүхдүүд цус сорчихно хэмээн үнхэлцгээ хагартлаа айдаг.
И.Бархас ихэвчлэн арван жилийн сургуулийн үүд хавиар эргэлдэж сурагчдын гар утас, өнгөтэй өөдтэй хувцас хунарыг нь айлган сүрдүүлж байгаад дээрэмдчихдэг. Ямар сайндаа л түүнийг цус сордог гэдэгт итгэдэг хүүхдүүд олон байх вэ дээ. Гар утсаа алдлаа гэсэн хүүхдүүдийн тоо сүүлийн үед ихсээд байсан аж. Баянзүрх дүүргийн мөрдөн байцаах тасгийнхан И.Бархасыг эрэн сурвалжилж баривчилжээ. Түүнтэй уулзаж ярилцлаа. -Ямар хэрэг тарьчихаад цагдаагийн газарт саатуулагдав? -Гар утастай хүүхдүүд дээр очоод "Гар утсанд чинь төхөөрөмж суулгаж өгье" хэмээн хуурч утсыг нь авдаг байсан. Бас найзуудаараа зодуулна гэж айлгадаг. -Чамайг цус сорно хэмээн айлган сүрдүүлж байгаад гар утсыг нь дээрэмддэг гэж сонссон. Чамайг цус сордог гэж зарим нэг хүүхэд үнхэлцгээ хагартлаа айдаг гэсэн? -Би ерөөсөө цус сорж байгаагүй ш дээ. Заримдаа л цусыг чинь авна шүү. Гар утсаа өг гэж айлгаж байсан. -Өөрийгөө танилцуулахгүй юу. Хэн хэнтэйгээ амьдардаг юм бэ? -Ээж, хоёр дүүтэйгээ амьдардаг. Хоёр эгч маань гэрлэчихсэн. Миний хойд аав саяхан өвчнөөр нас барсан. Манайх Амгаланд байдаг. -Чамайг ийм хэрэг тарьж явааг чинь гэрийнхэн чинь мэддэг байсан уу? -Мэддэггүй байсан. Ээж маань дөнгөж сая сонссон. Би одоо ээжийнхээ нүүрийг харж чадахгүй сууна. -Буруу хэрэг хийж явснаа одоо ухаарч байна уу? -Хөгжим бүжгийн коллеж төгсөөд ажилд ороогүй жаахан удахдаа хийх юм олдохгүйгээс ийм буруу зүйл хийж явсан. Ээж намайг хөөцөлдөж байгаад бүжигчнээр ажилд оруулна гэж ярьдаг байсан. -Чи бүжигчин юм уу? -Манайх удмаараа бүжигчин хүмүүс. Миний төрсөн аав Монгол Улсын гавьяат бүжигчин Ихбаяр гэж хүн байсан. 1993 онд нойр булчирхайгаар өвдөж нас барсан. Ээж маань одоо гэртээ групптэй байдаг ч насаараа бүжгийн багш хийсэн хүн. Аавын дүү бас гавьяат бүжигчин. Хилийн цэрэгт ажилладаг. Би өөрөө Хөгжим бүжгийн коллежийн наймдугаар ангийг 2002 онд бүжигчин гэсэн мэргэжлийн үнэмлэхтэй төгссөн. Япон, Солонгост очиж монгол ардын бүжиг бүжиглэж байсан. -Чи хэдэн настай юм бэ? Одоо 18-тай. -Найз охин бий юу? -Байгаа. -Чамайг бусдын гар утсыг залилж авдаг гэдгийг чинь мэдэх үү? -Би найз охинтойгоо жил гаруйн өмнөөс найзалж  эхэлсэн. Намайг ийм юм хийж буйг гадарласан. Тэгээд зөндөө их уйлаад л байсан. -Хичнээн хүний гар утсыг дээрэмдэж, залилж авсан бэ? -Мэдэхгүй. Ер нь олон. -Чи ганцаараа энэ бүгдийг хийдэг юм уу? -Хоёр найзтайгаа хамтарч. Нэг нь надаас ах. -Чиний хүсэл мөрөөдөл юу вэ. Магадгүй сайн бүжигчин больё гэж бодож байв уу? -Би багаасаа эхлэн өөрийгөө тэмцэгч болно гэж боддог байсан. Ард түмнийхээ төлөө ч юм уу, дээр үеийн шилийн сайн эр шиг. Одоо би яаж ээжийнхээ нүүрийг харна даа гэж бодож байна. Намайг ийм юм хийж явсан гэдэгт итгэхгүй л суугаа байх даа. Ээж минь группт орсон бие нь маш муу. Нэг эгч маань сүрьеэгээр өвдсөн өнөө маргаашгүй болсон байгаа. Ийм үед тэднийгээ сэтгэл санаагаар унагаж байгаадаа маш их харамсч байна. -Чи олсон мөнгөө юунд зарцуулдаг байсан юм бэ. Гэрийнхэн чинь чамайг мөнгө олж ир гэж шаарддаг юм уу? -Үгүй ээ. Гэрийнхэн маань тэгж хэлж байгаагүй. Би мөнгө цуглуулж гадаад руу явж амьдаръя гэж бодож байсан. Гэхдээ цуглуулж чадахгүй үрээд дуусдаг байсан. -Мөнгөө юунд ихэвчлэн үрэх үү? -Хоол унд идээд, Ариранг гэх мэт бааранд ордог байсан. Монгол ардын бүжгээр гадаадынхныг алмайруулж явсан бүжигчин И.Бархас өнөөдөр бусдыг гар утас, хувцасыг дээрэмдэж, залилсан хэргээр шүүхийн хаалга татах болжээ. Ихэвчлэн I, XVIII, Орос III гэх мэт тусгай төрөлжсөн хувийн дунд сургуулийн үүдээр эргэлдэж нүдэнд олзлогдчихмоор боломжийн айлын хүүхэд харагдвал гүйж очоод л хамаг юмыг нь дээрэмдчихдэг байсан тухайгаа тэрээр ярина билээ. И.Бархаст эд зүйлээ дээрэмдүүлсэн хүн байвал Баянзүрх дүүргийн цагдаагийн мөрдөн байцаах тасагт хандаж болох юм байна. Цагдаагийн байгууллагаас бага насны хүүхдээ эцэг эхийн хараа хяналтгүй явуулахдаа анхаарал болгоомжтой байхыг сануулж байна. 
Б.Долзодмаа
