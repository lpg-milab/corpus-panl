№191 (16468)           
1986 оны наймдугаар сарын 10.
Орон нутгийн сонины шүүмжлэл

Орон нутгийн сонинд амьдралыг тэтгэгч цэнгэг ус, цэвэр агаар мэт чухал зүйлийн нэг нь шүүмжлэлт дайчин нийтлэл мөн. Өөрөөр хэлбэл сонины үр өгөөж нь юуны өмнө тулгамдсан чухал асуудлыг түмний анхааралд хэр зэрэг хурц тод тавьж байгаа, шүүмжлэлт нийтлэлийн далайц чанар ямар байгаа, түүний мөрөөр ажил хэрэгт ахиц өөрчлөлт хэрхэн гарч байгаагаар хэмжигдэнэ. Ийм учраас аймаг, хотын намын хороо өөрийн хүчирхэг хурц зэвсэг, хөдөлмөрчдийн хамтын дайчин индэр болсон сониныхоо ажлыг чиглүүлэн удирдахдаа аливаа дутагдал, доголдол, шийдвэрлэгдээгүй асуудлыг олон түмэнд хөдөлшгүй баримттайгаар ил тод тавьж цаашдын арга замыг заахад нийтлэлийн бодлогыг нь төвлөрүүлж чадвал илүү үр дүнд хүрэх болно. 

Энэ чухал шаардлагыг соргог тусгаж, зарим аймаг, хотын намын хороод орон нутгийн сонины шүүмжлэлт нийтлэлийн далайц, үр нөлөөг чухалчлан анхаарч байна. Ховд аймгийн намын хороо, саяхан аймгийн сониныхоо ажлын талаар хэлэлцээд тус аймгийн << Хөдөлмөр >> сонинд чамлалтгүй олон шүүмжлэл нийтлэгдэж байгаа боловч далайц муутай, шүүмжлэлийнхээ мөрөөр тодорхой ажил зохиодоггүйгээс үр нөлөө гарахгүй байгааг тэмдэглээд уг дутагдлыг арилгах арга замыг зааж өгсөн байна. МАХН-ын XIX их хурлын дайчин үзэл санааг тусгасан, ажлын арга барилд дүгнэлт хийсэн, тодорхой эзэнтэй шүүмжлэл их хурлаас хойшхи хоёр сар гаруйн хугацаанд орон нутгийн сонинд 90 шахам удаа нийтлэгдсэн нь нэг сонинд дунджаар 3 - 4 шүүмжлэл гарсан гэсэн үг юм. 

Хөвсгөл аймгийн << Эрх чөлөө >> , Хэнтий аймгийн << Урагшаа >> зэрэг нэлээд сонинд аймаг, орон нутгийнхаа ажилд нөлөөлж, ажлын арга барилыг өөрчлөхөд чиглэсэн зарчимч, тодорхой баримттай шүүмжлэл тогтмол гарч байна. Булган аймгийн << Дэвшилт >> сонин << Дутагдлыг баримтаар шүүмжилж, шүүмжлэл бүрийн мөрөөр ажил зохиоё >> гэсэн булан, боолтыг ангийн намын хорооны 11 бүгд хурал дээр гарсан шүүмжлэлийн дагуу нээж, ажилд саад болж байгаа дутагдал, хоцрогдлыг шүүмжлэн арилгахад намын байгууллагадаа тусалж байна. Ийм эхлэл орон нутгийн сонины нийтлэлд гарсаар байгаа боловч шүүмжлэлт нийтлэл ерөнхийдөө дайчин биш, дутагдлыг өнгөц тоочсон, шалтгааныг болон арилгах арга замыг заагаагүй байгаа нь ажилд тэр болгон бодитой нөлөө үзүүлж чадахгүй байна. Ийм дутагдал Говь-Алтай аймгийн << Алтайн хөгжил сонинд гарч байсныг үүний өмнө << Үнэн >> сонинд шүүмжилсэн билээ. Дорнод, Сүхбаатар, Өмнөговь аймаг, Эрдэнэт хотын сонин шүүмжлэлийг далайцтай, гол зүйлд чиглүүлж чадахгүй байгаагаас өгөөж нөлөө нь сайнгүй байна. МАХН-ын XIX их хурал << Бидний урагшлах хөдөлгөөнд саад болж байгаа бүхнийг сонин, сэтгүүл, радио, телевиз хөдөлшгүй баримтаар хайр найргүй шүүмжлэн илчилдэг байх нь зарчмын ач холбогдолтой юм >> гэж онцлон заалаа. Намынхаа энэхүү заалтыг хэрэгжүүлэхэд орой нутгийн сонины нийтлэл, зохион байгуулалтын хамаг ажлыг төвлөрүүлэх ёстой. 

Жинхэнэ амьдралтай холбоотой асуудлыг цаг алдахгүй нийтэлж хөдөлмөрчдийн анхаарлыг чиглүүлэх талаар аймаг, хотын сонин төвийн болон салбарын хэвлэлээс давуу талтай боловч энэ боломжийг дутуу ашиглаж байна. Олонхи аймаг, хотын сонин орон нутгийнхаа шийдвэрлэгдээгүй гол чухал асуудалд нийтлэлээ чиглүүлж чадахгүй, гомдол гачигдал тоочсон, нийт ажилд нөлөө багатай, цөөн тооны тохиолдлыг олгон авч бичиж байгаа нь сонины шүүмжлэлийн үр нөлөө сайжрахгүй байгаагийн нэг гол шалтгаан болж байна. 

Нам, улсын ажлын арга барилыг өөрчлөхөд чиглэсэн зоригтой, тодорхой эзэнтэй, баримттай шүүмжлэл нийтлэлийн оронд нийт дунд нь хавтгайруулсан, тодорхой нэр, хаяггүй бөгөөд шүүмжилсэн, шүүмжлүүлсний аль алинд хал балгүй, харин ажил хэрэгт бол огтхон тус нэмэр өгөхгүй шүүмжлэл цөөнгүй үзэгдэж байна. Мөн удирдан зохион байгуулах ажлын арга барилтай холбоотой асуудлаар тодорхой эзэнтэй, бодитой, баримт жишээнд тулгуурласан материал өргөн нийтлэхгүй, сайндаа бригад хэсгийн дарга нар, зарим ажилчин, малчин, цөөн мэргэжилтнийг нэр зааж дарга нар. нь дутагдалгүй, бусад, хүмүүс нь дутагдлаас салдаггүй юм шиг ганц талтай шүүмжилдгийг зогсоох хэрэгтэй. Цаашдаа аймаг, хотын гол чухал шийдвэрлэгдээгүй асуудлаар сонинд тусгайлан шүүмжлэх зүйлийг жил хэдэн жилээр тодорхой хугацаатайгаар төлөвлөж, үүнд холбогдох хөдөлшгүй баримтыг ягштал нягталж, түүний мөрөөр нийтлэх зүйлээ ч урьдчилж тогтоох явдал чухал. Ингэж тодорхой бодлого боловсруулахгүй бол шүүмжлэл тохиолдлын шинжтэй, бусдыг доргиох, дайчлах чадвар султай болдог байна. 

Соннны редакц шүүмжлэл бүрийг далайцтай, дайчин, нотолгоотой бичих, нэгэнт нийтэлсэн шүүмжлэл бүрийг заавал үр дүнд хүргэхээр хөөцөлдөж, хариу авдаг байх ёстой. Зарим үед зөвхөн бие даасан шүүмжлэлд хариу аваад, тэргүүн өгүүлэл бусад материалд нэр заан шүүмжилснийг орхигдуулж байгаа нь буруу практик юм. 

Сониныг аймаг, орон нутгийнхаа нийгэм, эдийн засгийн амьдралыг шинэ арга барилаар удирдан зохион байгуулах хүчирхэг зэвсэг болгон ашиглаж сурах нь аймаг хотын намын байгууллагын хойшлуулшгүй зорилт мөн. Ялангуяа сонины шүүмжлэлийн дайчлагч нөлөөг сайжруулахад намын хороодын зүгээс нам улс төр, зохион байгуулалтын арга хэмжээ шийдвэрлэх рольтойг мартаж болохгүй. 

Сонины шүүмжлэлийг аль нэгэн хэлбэрээр эсэргүүцдэг, эсхүл мөрөөр нь ажил зохиохгүй орхигдуулдаг явдлыг тухай бүр намын хорооны товчоогоор хэлэлцэж буруутай хүмүүст хариуцлага хүлээлгэж, шүүмжлэлийн мөрөөр зохиох ажлыг байнгын ажлын арга барил болгон хэвшүүлсэн ЗХУ-ын Томск, Эрхүү мужийн намын байгууллагын туршлагыг анхааралтай судалж нэвтрүүлбэл үр ашиг өгнө. 

Намын хэвлэлийн шүүмжлэлд дуулгавартай хандаж мөрөөр нь бүтээлч шуурхай ажилладаг байх нь намын байгууллагын ажлын ёс зүйн үндсэн шаардлагын нэг мөнийг коммунист бүхэн санаж явах ёстой. 

