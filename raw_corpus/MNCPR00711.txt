Би нөхөргүй, гэхдээ гэр бүлийн утга учрыг ойлгодог

Оскарын шагналт, Холливудын алдарт жүжигчин Рене Зеллвегер саяхан нөхөр Кенни Чеснигээсээ гэрлэлтээ албан ёсоор салгуулсан. Тэд ердөө дөрөвхөн сарын өмнө гэрлэсэн билээ. Дуучин Кенни Чесни танилцахаасаа өмнө Ренед дурлачихсан байсан гэдэг.
Үнэн эсэхийг нь бүү мэд. Ямар ч байсан тэд Сент-Жонс арал дээр хуримаа хийсэн. Бас салсан. Шалтгаан нь ч гэсэн маш сонин. Рене энэ бүхнийг нөхөр маань намайг луйвардсан гэсэн үгээр тайлбарласан. Нэрт жүжигчний "КП" сонинд өгсөн ярилцлагыг сонирхуулъя. -Та хүүхэдтэй болох тухай бодож байсан уу? -Бурхан намайг ивээж хүүхэд заяавал үнэхээр сайхан байхсан. Тэгэхгүй бол үүнийг орлохуйц нэг сайхан юм олно доо. -Таны саяхан тоглосон "Нокдаун" кино бокс, мөн хайр дурлалын тухай... -Энэ түүх сэтгэлийг маань үнэхээр хөдөлгөдөг бөгөөд амьдрал дээр ийм явдал байдаг шүү дээ. Хэдийгээр би одоо нөхөргүй ч гэсэн гэр бүл гэдэг ямар утга учиртай гэдгийг ойлгохын тулд гэрлэж хуруундаа бөгж зүүх шаардлага байхгүй. -Рассел Кроу "Нокдаун" киноны зураг авалтын үеэр танд сэтгэл алдарч байсан тухайгаа ярьсан. Харин та? -Тиймээс ч би энэ дүрд тоглохыг зөвшөөрсөн. Түүнд хүрэх тэр мөчийг бүр тэсэн ядан хүлээж байсан. Та ийм л хариу сонсохыг хүсч байгаа биз дээ. Үгүй дээ. Эр хүний хувьд Расселд сэтгэл алдраагүй. Тэр бол үнэхээр гайхамшигтай жүжигчин. Эр хүч, маш эмзэг байдал хоёрыг гайхалтай сайн хослуулж чаддаг хүн. -Жүжигчин болсныхоо дараа та дэлхийд хамгийн өндөр хөлс авдаг байгаагүй шүү дээ. -18-аас 29 настайдаа янз бүрийн бэрхшээл амссан. Би тарчигхан амьдралтай гэр бүлд төрсөн. Ах бид хоёрыг өнөөдөр чухалд тооцогддог зарчмаас огт өөр ёс суртахуунаар хүмүүжүүлснийг би аз гэж боддог. Хэрэглэгчийн мэдрэмж маань сайн хөгжөөгүй байсан. Мөнгө гэдэг хүнийг хэзээ ч аз жаргалтай болгодоггүйг би одоо л ойлгож байна. Мөнгөтэй бол та өөрийнхөө болон ойр дотныхоо хүмүүст илүү анхаарал тавих боломжтой болдог. Үүнээс ердөө хэтрэхгүй. -Та нэрд гарахаасаа өмнө юу хийж байсан бэ? -Би бааранд ажиллаж, өр тавьж амьдарч байсан. Коктейль зөөж, цэвэрлэгчээр ажиллаж байлаа. Нэг удаа үүдэнд зогсч зочдод "Сайн байна уу? , Сайхан нойрсоорой, Ирсэнд баярлалаа" гэж хэлэх маш хариуцлагатай ажил ноогдсон. Үүнээс л миний амжилт эхэлсэн гэж би боддог. Бас асрагч, бүр бие хамгаалагчаар хүртэл ажиллаж байсан гээд бод доо. Хийгээгүй ажлаа тоочвол илүү амар байх. Би чинь Техасын нэгэн жижигхэн хотоос Холливудад ирсэн шүү дээ. Үдэшлэг, цэнгээний газраар явдаггүй байсан. Боломж гарвал энд тэнд очиж кинонд тоглохоор шалгуулах гэж түүндээ хэдэн өдрөөр бэлтгэдэг байлаа. -Та бааранд орохоороо зөөгчөөр ажиллаж байсан үеэ дурсдаг уу? -Хэн нэгэнтэй бааранд сууж байхдаа үйлчлэгчтэй яаж харьцаж байгааг нь анхааралтай ажигладаг. Таагүй харьцсан хүнтэй нөхөрлөж чаддаггүй. Холливудад ирснээс гурван жилийн дараа тоглосон анхны маань кино Санденсын наадамд оролцсоныг найз нөхөд болон гэр бүлийнхэнтэйгээ тэмдэглэж байсныг санаж байна. Би саяхан найруулагч Кэмерон Кроугийн "Жерри Магуайер" кинонд Том Крузтай хамтран тоглох урилга авсан. Миний амьдралд нэг том өөрчлөлт гарна гэдгийг би мэдэрч энэ жижигхэн бааранд ажиллаж байгаа хүмүүстэй дотоод сэтгэлээрээ холбоотой гэдгээ мэдэж байсан. Би яахын аргагүй тэдний нэг нь мөн гэдгээ мэдсэн бөгөөд дахин бааранд ажилламаар санагдсан. Таны инээд хүрэх байх л даа гэхдээ энэ ажил маань надад их таалагддаг шүү. Энд маш олон зүйл тохиолдсон бөгөөд маш ихийг сурсан. 

