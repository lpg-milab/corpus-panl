Оготно өвлийн идшиндээ 3-12 кг өвс нөөцөлдөг

"Сав шимийн ертөнц" булангаараа энэ удаа үлийн цагаан оготнын тухай сонирхуулъя. Энэ оготно малын бэлчээр, өвс ургамал сүйтгэдэг хэрэггүй амьтан гээд жаахан нэр муутай л даа. Гэсэн хэдий ч энэ амьтан хор хөнөөлтэйгөөс гадна ямар ач тустай, ямар зан араншинтай, юу иддэг, газар доор ямар орчинд амьдардаг нь сонин. Энэ талаар ШУА-ийн Биологийн хүрээлэнгийн эрдэм шинжилгээний ажилтан Г.Сүхчулуунтай хөөрөлдсөн юм. 
Юуны түрүүнд хүүхэд багачуудын танин мэдэхүйн мэдлэгт нэмэр болох үүднээс оготно, хулгана хоёр ямар ялгаатайг тайлбарлая. Хулгана гэхээр үлгэрт гардгаар бол "Том жери"-гийн жери л гэж төсөөлөхөд болно. Тэд гэрт үүрлэдэг бас урт сүүлтэй байдаг шүү дээ. Харин оготно гэхээр хээр талын бүсэд амьдардаг богино сүүлтэй нь гэж ойлгох хэрэгтэй. Үлийн цагаан оготныг мэрэгч судлаачид цайвар үлий ч гэж нэрлэдэг. Энэ оготно манай орны тал хээрийн бүсээр элбэг тархсан бөгөөд тоо толгой нь ихсэхээрээ хүмүүсийн хэлдгээр өвс, ургамал бэлчээр талхалдаг муу амьтан. Гэхдээ бүрмөсөн устаад алга болчихвол бас байгаль орчинд сөргөөр нөлөөлөх аж. Үлийн цагаан оготно устаад үгүй болчихвол түүгээр хооллодог махчин амьтад хоолгүйдэж үхсэнээр эргээд өвсөн тэжээлт амьтад элдэв өвчинд өртөх гэх мэт байгалийн тэнцвэрт байдал алдагдах сөрөг талтай юм байна. Түүний ухсан нүх хөрсөнд агаар нэвтрүүлж, хураасан хөеө нь ялзарч хөрсөнд бордоо болдог сайн талтай гэнэ. Судлаачдын үзэж байгаагаар үлийн цагаан нам дор газар, чийг тунадас багатай, хөрсний хувьд зөөлөн боловч элс багатай хуурайвтар, нарны илч сайн тусах ургамлын хувьд тачир сийрэг, хүн мал ихтэй газар амьдардаг байна. Ийм газрыг сонгож амьдрах болсон нь хэд хэдэн шалтгаантай тухайлбал, -Ургамал тачир сийрэг байх нь хөрсөнд нарны илч илүү сайн нэвтэрч газар бүлээн чийг багатай байдаг. -Чийг багатай байх нь өвөлд хөлдөлт бага үлийн дотор дулаан байдаг. -Ургамлаар тачир энгэр ээвэр газар хавар хамгийн түрүүнд ногоо ургаж оготно эрт ногоо идэх боломж бүрдэнэ. -Тачир намхан ургасан ургамлын шим тэжээлтэй хэсгийг шууд идэх бололцоотой. -Тачир нам өвс ургамалтай хэсэгт байгаа оготно дайсагнагч амьтдыг холоос хялбар харж түргэн хугацаанд нүхэндээ орж биеэ хамгаалах боломжтой. Энэ мэтчилэн онцлог талууд нь оготно намхан ургамалтай газар амьдрах үндэслэл болдог аж. ЭмэгЧин оготно жилд 24-42 болж Үрждэг Оготнын өвөлжөөний үлий (нүх) ихэнхдээ салхи багатай нөмөр газар байрлах боловч тэд өвөлдөө үлийнхээ салхин талын амсрыг шороогоор булж дулаалдаг байна. Арваннэгдүгээр сар хүртэл өвс тэжээлээ зөөн гүйлдэх бөгөөд хүйтрэхээр нүхэндээ орж гол хэсэгт нь бөөнөөрөө байрладаг аж. Тэд үндсэндээ арванхоёрдугаар сараас хавар гуравдугаар сар хүртэл үлийндээ ичсэн маягтай байдаг. Үлийн цагаан оготнын үржил жил бүрийн дөрөвдүгээр сараас наймдугаар сар хүртэл явагддаг байна. Үржлийн үеэр биеэр том эрэгчин бусдыгаа хажиглан хазаж эмэгчингээ булаалдан тэмцэлдэх үзэгдэл байнга гарна. Дөрвөөс наймдугаар сар хүртэл үржлийн хугацаанд эмэгчин оготно гурван удаа зулзагаладаг. Эмэгчин хээлээ 18-20 хоногт тээж төрүүлдэг ба гөлчгий 8-10 хоноод нүдээ нээнэ. Эхийн хөхнөөс үргэлж зүүгдэж хөхдөг, идэмхий гөлчгийнүүд 14-17 хоногт хөхнөөс гарч өвс ногоогоор хооллодог байна. Энэ хугацаанд эмэгчин нь эрэгчнээ хажиглан хөөдөг бол гөлчгийг борог хоолонд ороход зан ааш нь засарч үржилд ордог. Эмэгчин оготно нэг удаагийн төрөлтөөрөө 8-14 гөлчгий гаргаж жилд гурван удаа төрснөөр 24-42 болж үрждэг аж. Түүнчлэн хавар анхны төрөлтөөр гарсан эмэгчин гөлчгий тэр жилдээ хоёр удаа төрөх ч тохиолдол байдаг. Гэхдээ огт хээл авдаггүй эмэгчин ч байдаг гэнэ. Оготно бусад амьтдын нэгэн адил үр удмаа додомдож, эх сүргээ үржих нөхцөлийг бий болгодог. Жишээ нь дөрөвдүгээр сарын сүүлчээр гөлөглөсөн эх хагас сарын дараа дахин хээл тээхдээ хуучин үлийгээ орхин энгэр өөд зайлан дахин шинэ нүх малтаж тэндээ гөлөглөөд тодорхой хугацааны дараа хоёр дахь төрөлтийн гөлчгийгөө орхин дахин холдож шинэ нүх гаргадаг байна. Ийнхүү хуучин үлийд тэр оны анхны гөлчгий, түүнээс зайдуу хоёр дахь төрөлтийнх гэхчилэн эх оготно хамгийн алсад ухагдсан үлийд байрлаж намар хүйтэн чангарах үеэр осгож үхэх нь цөөнгүй. Оготнын араншин Үлийн цагаан оготно, биеэр жижиг боловч ил задгай газраас тэжээл олж идэх учир ихээхэн сонор соргог, түргэн шаламгай хөдөлгөөнтэй, сэргэлэн хянуур амьтан. Тэрээр нүхнээс шууд гараад гүйхгүй эхлээд нүх орчим гадны ямар нэг аюултай зүйл байгаа эсэхийг ажиглаж хошуу хоншоороо цухуйлган үнэрлэж чагнана. Тайван бол цээжээ ил гарган хянуур удаан гарч ирэх бөгөөд ямар нэгэн чимээ сонсвол тэр дороо нүхэндээ орж 5-6 минутын дараа, айж сандарч орсон тохиолдолд 15-40 минутын дараа гарч ирнэ. Идээшилж байх үедээ ямар нэг анир бараа алсаас харж, сонсвол хойд хоёр борви дээрээ босож уурлаж бачимдсан байдалтай час час гэсэн дуу гарган шогширно. Энэ нь харсан зүйлдээ бухимдаж бусдадаа дохио өгч байгаагийн шинж аж. Оготнын нҮхэнд унтлагын, хоолны бас жорлонгийн ӨрӨӨ байдаг Үлийн цагаан оготно нүхнийхээ гадаад хэсэгтээ нэг дор олон тооны амсар үүсгэнэ. Тэдний оромж нь энгийн бас нарийн зохион байгуулалттай ч байна. Нарийн зохион байгуулалттай хуучны оромж нь гадаад хэсэгтээ олон нүхтэй. Дотоод бүтцийн хувьд хэвтэр, хөеө, жорлон, тэжээлийн агуулах гээд хэд хэдэн тасалгаатай. Ийм үлийд хэвтэр 1-3 ширхэг, хөеөний сав 1-4, жорлон 1-5, мухар салаа 2-8 ширхэг байна. Үлийн хэвтэр ихэнхдээ дугаригдуу хэлбэртэй байхад хөеөний сав нь арай зууван багтаамж ихтэй хэд хэдэн суваг гудмаар холбогдсон байна. Хэвтрийн өрөөнд ургамлын зөөлөн навч дэвсэгдсэн байх ба хот суурин газар ойролцоо байгаа үлийн хэвтэрт малын ноос, даавуу, цаас, хөвөн дэвссэн байдаг аж. Хөеө хураах сав буюу хоолны амбаарт шим тэжээлтэй ургамлын иш навч, үндэс хураалгаастай. Нэг үлийн хөеөнд намар 3-12 кг өвс хадгалагддаг байна. Харин жорлонд зөвхөн ялгадас хуримтлагдсан байх ба мухар салаанууд нь оготно түр хоргодох үүрэгтэй. Эрдэм шинжилгээний ажилтан Г.Сүхчулууны ярьж байгаагаар үлийн цагаан оготно аяндаа өөрсдөө цөөрчихдөг аж. Цаг агаар тааламжтай байдлаас шалтгаалан 4-5 жилд аажмаар өсөөд буцаад буурдаг. Одоо ойрын 2-3 жил буурах хандлагатай цаг үе нь гэнэ. Тэрбээр үлийн цагаан оготныг дагнан судалдаг бөгөөд оготнын өсөлт бууралтын талаар нэгэн шинэ туршилт хийгээд байгаа гэнэ. Түүний туршиж үзсэнээр үлийн цагаан оготно идээшдэг ургамал тодорхой хугацаанд хоруу чанартай болдог бөгөөд энэ үеэр нь идэх хоолгүй болсон оготнын тоо толгой цөөрдөг гэж үзээд байгаа аж. 
Д.Цогзолмаа
