№35 (16938)   
1988 оны хоёрдугаар сарын 10.  
Сувилагч 

Сувилагч энэрэнгүй ёсны ууган мэргэжил, хүний, төлөө тавих манай нийгмийн өндөр халамжийг гардан хэрэгжүүлэгчийн нэр, ардын эрүүлийг хамгаалахын төлөө тэмцлийн тэргүүн эгнээний жинхэнэ дайчид билээ. 

Ардын хувьсгал ялан мандсаны дараахан монгол оронд шинжлэх ухааны эмнэлэг байгуулах цоо шинэ зорилтыг шийдвэрлэх өргөн арга хэмжээг хэрэгжүүлэхэд юуны урьд сувилагчдыг шуурхайлан бэлтгэж, анхны эмнэлгүүдэд илгээн ажиллуулснаар тэд үнэн хэрэгтээ манай социалист эрүүлийг хамгаалахын тулгын чулуу тавилцжээ. 

Халхын голд японы түрэмгийлэгчдийг бут цохьсон 1939 оны байлдаан, 1945 оны чөлөөлөх дайнд оролцсон 300 гаруй сувилагч, донорын дотроос Дэлхийн улаан загалмай нийгэмлэгийн << Флоренс Найтиигейл >> медалиар шагнагдсан сувилагч Ж. Долгоржав, Д. Норовдаваа, Д. Цэрмаа, Б. Дулмаа, Т. . Бадамлянхуа, тарваган тахлын голомтыг устгалцахад амиа зориулсан сувилагч Н. Магсар нарын гавьяат үйлс манай залуу сувилагчдад өндөр үлгэр дууриал болсоор байна. 

Ардын шинэ эмнэлгийн мэргэжилтэй боловсон хүчний ууган болсон сувилагчид хуучин ертөнцийн бүдүүлэг байдал, архаг хүнд өвчнөөс ард түмнээ ангижруулах хатуу ширүүн тэмцэлд бие хайргүй зүтгэж, чадах бүхнээ хийж, хүндтэй, хариуцлагатай чухал албыг нэр төртэй залгуулж байсан сайхан уламжлалтай юм. Нам, засгаас эмнэлгийн сувилагч бэлтгэхийг онцгой анхаарч 1929 онд Улаанбаатарт иргэний больницын дэргэд сувилагчийн курс байгуулснаас хойш Архангай, Дорнод, Ховд, Говь-Алтай, Дорноговь аймаг, Дархан хотод удаа дараа курс нээн сувилагч бэлтгэж, 1969 оноос Улаанбаатар хотод сувилагчийн техник мэргэжлийн сургууль байгуулж, тэр нь 1985 оноос сувилагчийн бие даасан сургууль болжээ. 

Ардын эрүүлийг хамгаалах систем улам боловсронгуй болж эмнэлэг ариун цэврийн соёл дээшилж, сувилагчийн мэдлэг, боловсрол тэр хэмжээгээр өслөө. Арван мянга гаруй хүнийг эгнээндээ багтаасан сувилагчдын мэдлэг, туршлагатай бүхэл бүтэн арми манайд ажиллаж байгаа бөгөөд сувилагчаас эхлэн бага, их эмч болсон хүмүүс хэдэн зуу бий билээ. Сувилагч нарыг анагаах ухааны дунд, дээд сургуулиудад элсүүлж суралцуулдаг болсон нь өндөр мэргэжилтэй эмч мэргэжилтэн бэлтгэх нэг сурвалж төдийгүй онолыг практиктай хослуулсан сайн эмч нар төрж гарахад чухал нөлөө үзүүлж байна. 

Өнгөрсөн онд болсон сувилагчдын ажил мэргэжлийн улсын анхдугаар уралдааны дүн, 500 гаруй сувилагчийн бүтээлээр гаргасан тэргүүн туршлага, ШБОС-ын үзэсгэлэнгээс манай сувилагч нарын мэргэжлийн түвшин байнга өсөж ирснийг харуулсан юм. Өндөр мэргэжилтэй сувилагч бэлтгэхийн " тулд Дэлхийн эрүүлийг хамгаалах байгууллагатай хамтран ажиллаж, сувилагчдын мэдлэг чадварыг олон улсын хэмжээний зэрэглэлд хүргэсэн байна. Орчин үеийн эмчилгээ оношлогооны багаж төхөөрөмж, тооцоолон бодох машин, компьютер дээр ажиллах шаардлага сувилагч нарт тавигдаж байгаа өнөө үед сувилагчдын мэдлэг, дадлагыг гүнзгийрүүлж шинжлэх ухаан, техникийн ололт эзэмшүүлэх хэрэгтэй байна. 

<< Өвчтөнийг асрах, эмчилж сувилах, халамжлах явдал эмнэлгийн байгууллагад жигд сайжрахгүй байна. Байдал ийм байгаа учраас хөдөлмөрчдийн зүгээс гомдол, шаардлага зүй ёсоор гарч байна >> гэж МАХН-ын XIX их хурал заасан нь эрүүлийг хамгаалах байгууллагын бүх ажилтан, ажилчдын 25, 9 хувийг бүрдүүлж байгаа сувилагчдад юуны өмнө хамаарах ёстой. 

Эмчилгээ, сувилгааны дэг журам, эм тарилгын цаг хугацааг нарийн чанд баримталж, энэ бүхнийг хянамгай, маш хариуцлагатай, хүнлэг сэтгэлээр гүйцэтгэх нь сувилагчийн ажлын гол үзүүлэлт юм. сувилагчийн хөнгөн шалмаг үйлчилгээ, халамж энэрэл, эелдэг харилцаа нь өвчтөнд эдгэрэх итгэл үнэмшил төрүүлж өвчин шаналгааг нь мартагнуулж, тэдэнд сэтгэл санааны их хүч дэмжлэг болно. 

Сувилагч нар өвчтөний хувьд эмчийн бие төлөөлөгч, эмчилгээний ур дүнг эрчимжүүлэгч төдийгүй ойр дотнын нь хүмүүсийг орлож улмаар эх орны халамжийг биеэр дамжуулагч төдийгүй өвчтөний биеийн байдлыг барометр болж, зөв мэдээлэн эмчлэгч эмч нарт онцгой тус хүргэх үүрэгтэй юм. 

Сувилагч хүн өвчтөний сэтгэлийг гүнзгий ойлгож, зовиур шаналгааг нь зүрхэндээ мэдрэн хуваалцаж, эмчилгээ сувилгааны цаггүй шахам хөдөлмөрт борви бохисхийлгүй ажиллаж, бие, сэтгэлийн давхар ачаалал үүрдэг онцлог хүнд нөхцөлд ажилладаг хүмүүс гэдгийг анхаарч сувилагчдад өөрсдөд нь үзүүлэх анхаарал халамжийг сайжруулах, ээлжийн амралтын хугацаа, цалингийн хэмжээг ч хянаж үзүүштэй билээ. Сувилагч гэдэг ерөнхий нэрийн дор ажлын ачааллын хувьд хол зөрүүтэй амбулаторийн, эргүүлийн, дотрын, халдвартын, мэс заслын, сэхээн амьдруулахын гэх мэт мэргэшсэн сувилагчдад учир ялгавартай хандах шаардлагатай байна. 

Сувилагч бэлтгэж байгаа өнөөгийн сургалтын систем эмчилгээ сувилгааны арга техникийг голлоод энэрэх, нигүүлсэхийн ухааныг заах тал нь хоцорсноос хөнгөн шалмаг боловч хөндий хүйтэн харилцаатай хүмүүс сувилагчийн энэрэнгүй хамт олон дотор нэвтрэн ороход хүрдэг байна. Зарим эмнэлгийн газар сувилагчийн ажлыг дүгнэхдээ өвчтөний төлөө тавьж байгаа анхаарал халамж, эмч - өвчтөн, өвчтөн нар гэрийн харилцаанд аль хэр << гүүр >> болж байгааг нь гол үзүүлэлт болгохгүй, аар саар зүйлээр << цуглуулсан >> баллын үнэлгээг тал болгодог хуучин зуршлыг арилгах хэрэгтэй. 

Сувилагч хүн эмчилгээ, сувилгааны дайчин байлдагч, эмнэлэг өвчтөнөөр гэрийн бат холбоо, хүнлэг сэтгэлийн дээд манлай, социалист нийгмээс хүний төлөө тавих энэрэл халамжийг гардан хэрэгжүүлэгчийнхээ ариун нэр төрийг ямагт өндөрт өргөж явах ёстой. 

