Ашигт малтмалын хуулийн ажлын хэсэгт гол гацаа байна

УИХ Татварын ерөнхий хуулийн шинэчилсэн найруулгыг уржигдар баталсан. Хууль санаачлагч УИХ-ын гишүүн, Төсвийн байнгын хорооны дарга Л.Пүрэвдоржтой ярилцлаа. Тэрээр Татварын багц хуулиудын ажлын хэсгийг ахалж байсан юм.
-Татварын ерөнхий хуулийг шинэчилснээр бизнес эрхлэгчдэд татварын таатай орчин бүрдэж байна. Хуульд ямар гол өөрчлөлт оруулсан бэ?
-Татварыг тогтоох, ногдуулах, тайлагнах, төлөх, хянан шалгах харилцааг энэ хуулиар нэлээд боловсронгуй болгосон. Нэг талаасаа татвар төлөгч, иргэд, аж ахуйн нэгж, нөгөө талаасаа төр, татварын албаны хоорондын харилцаа л даа. Өмнө нь үүнийг Татварын ерөнхий хууль, Татварын ногдуулалт, төлөлтөд хяналт тавих тухай хуулиар зохицуулж байсан юм. Энэ бүхнийг боловсронгуй болгох үүднээс Н.Батбаяр гишүүн бид хуулийн төсөл санаачилсан. Өнөөдрийг хүртэл ойлгомжгүй байсан татвар төлөгч, татварын албаны хоорондох харилцааг сайжруулсан гэж хэлж болно. Хоёр хуулийг нэг болгочихоор хэрэгжүүлэхэд ч хялбар болно. Татвар төлөгч зөвлөгөө авч эрхээ хамгаалах боломжийг ч нээж өгсөн. 
-Өмнө нь татвар төлөгчдөд ямар дарамт учирдаг байсныг энэ хуулиар зохицуулсан бэ? 
-Манай улсад татвар төлөгчдөд хүлээлгэх үүрэг хэт өндөр байсан. Орлогоо санаатай нууж татвараас зайлсхийсэн бол бүх орлогыг нь хураах заалт өмнөх хуульд байсан. Энэ нь бизнесийг нь хааж байгаа хэрэг. Одоо санаатайгаар нуусан бол татварыг нь төлүүлээд орлогын 30 хувьд татвар ногдуулдаг болсон. Ингэж татварын хувь хэмжээг багасгаж, эдийн засгийн хариуцлагыг бууруулсан ч татвар авдаг албан тушаалтнуудад ногдуулах захиргааны хариуцлагыг өндөр болгосон. 
-Хууль зөрчсөн этгээдэд ямар хариуцлага хүлээлгэхээр хуульд тусгасан бэ?
-Татварын хууль тогтоомжийг зөрчсөн хувь хүнийг хөдөлмөрийн хөлсний доод хэмжээг гурав, албан тушаалтныг дөрөв, хуулийн этгээдийг 10-15 дахин нэмэгдүүлсэнтэй тэнцэх хэмжээний мөнгөөр торгохоор тусгасан. 
-Та Ашигт малтмалын тухай хуульд нэмэлт, өөрчлөлт оруулах хуулийн төслийн ажлын хэсгийн гишүүн. Олны анхаарал энэ хуульд чиглэж байна. УИХ хуулийн төслийг хэзээ хэлэлцэх бол, ажлын хэсгийн ажил ямар шатандаа явж байна вэ? 
-Ажлын хэсэг дээр гол гацаа байна. Ажлын хэсгийн гишүүд ээлжилж хөдөө, орон нутагт ажиллах юм. Ямар ч байсан УИХ хуулийн төслийг хурдан баталж Засгийн газарт ажиллах бололцоо олгомоор байна. Үүнээс болоод Оюутолгойг ашиглах ажил ч сунжраад байна шүү дээ.
-Танай Ховд аймгийн Хөшөөтийн ордын талаар нэлээд шуугисан. Үүнд таныг ч холбож байсан. Үүнд ямар тайлбар өгөх вэ?
-Хөшөөтийг хоёр дахь Хонгор болоогүйг тогтоолоо. Хилээр зөвшөөрөлгүй химийн бодис оруулж ирсэнд хэрэг үүсгэж шалгаж байгаа. Химийн бодисыг Ховд аймгийн холбогдох байгууллагууд хяналтдаа авсан. Энэ хэргийг ойрын хугацаанд шийдэх хэрэгтэй. 
-Таныг Хөшөөтийг стратегийн ордод оруулах талаар ажиллаж байгаа гэж сонссон?
-Хөшөөтийн ордыг стратегийн орд болгох сонирхол манай ховдчуудад, надад ч бий. Ашигт малтмалын тухай хуулийн төсөлд нүүрсний ордыг 500 сая тонноос дээш нөөцтэй бол стратегийн ордод хамруулахаар заасан. Манай намын бүлэг дээр 200 сая тонноос дээш нүүрсний нөөцтэй ордыг стратегийн ордод хамруулах талаар хэлэлцэхэд би дэмжсэн. 
-Хэрвээ нөөцийг нь багасгавал Хөшөөт стратегийн ордод орох уу?
-Хөшөөтийг 24 сая тоннын нөөцтэй гэж социализмын үед тогтоосон байдаг. Лиценз эзэмшигч нь өнгөрсөн жил 306 сая тонн нүүрсний нөөцтэй гэж тооцсон байна лээ. Хөшөөтийг стратегийн орд газрын жагсаалтаас хассан, ТӨХ-ны дарга байхдаа лицензийг хувьчилсан гэж намайг сүүлийн үед хардах болсон. Намайг ТӨХ-ны дарга болохоос өмнө буюу 1998 онд Хөшөөтийн уурхай хувьчлагдсан. Саяхныг хүртэл 24 сая тоннын нөөцтэй байсан ордыг стратегийн ордод оруулах боломжгүй байсан. Харин одоогийн байдлаар нөөцийн хэмжээг бүрэн тогтоосон эсэхийг мэдэхгүй юм.
М.Ганаа 