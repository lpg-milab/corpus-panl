№149(16426)               
1986 оны зургадугаар сарын 22.
Ардчилсан эрхийн бодит биелэл

Улс орныхоо бүрэн эрхт эзэн болсон манай яруу алдарт ажилчин анги, хоршоолсон ард, хөдөлмөрийн сэхээтэн, бүх хөдөлмөрчин төрийн эрх барих дээд байгууллага БНМАУ-ын Ардын Их Хурлыг сонгох 11 дэх удаагийн сонгуулийн 370 тойргийн санал хураах байранд баяр баясгалантай, ёс төртэй, улс төрийн том үйл явдалд оролцохоор орон даяар өнөөдөр өглөө эртлэн ирцгээлээ. 

Ардын эрхт төрийн соёмбот далбаа мандуулсан, сонгуулийи санал хураах байрууд үүд хаалгаа цэлийтэл нээж, арван найман настай залуугаас эхлээд азай буурал хүртэл сонгогч бүхэн нам, ард түмнийхээ итгэл найдвар, өргөн хүндэтгэлийг хүлээсэн ажилчин, малчин, сэхээтэн шилдэг сайчуудын төлөө саналаа өгч байна. 

МАХН-ын XIX их хурлаас дэвшүүлсэн нийгэм, эдийн засгийн өргөн хүрээтэй том зорилтыг амжилттай хэрэгжүүлэх гавшгай хөдөлмөртөө шамдан орж, Ардын хувьсгалын яруу алдарт 65 жилийн ойг хөдөлмөр бүтээлийн өндөр амжилтаар угтах, таван жилийн ууган оны төлөвлөгөөт ажлыг эрчимтэй хийж бат найдвартай гарааг хангахын тулд манай орны хөдөлмөрчид идэвх чармайлтаа эрч далайцтай өрнүүлсэн үед Ардын Их Хурлын ээлжит сонгууль болж байна. Сонгууль бүхэн нь манай орны улс төрийн амьдралд чухал үйл явдал, нам, ард түмний ган бат нэгдэл нягтралын тод илэрхийлэл, хөдөлмөрчин олны үзэл санаа, улс төрийн өндөр хөгжлийн шалгуур болж, төрөлх хайрт МАХН ардын төрийнхөө зөв мэргэн бодлогыг ард түмэн халуунаар дэмжин хэрэгжүүлэх зориг эрмэлзэл төгөлдөр байдгийг илтгэн харуулдаг эрхэм уламжлал тогтсон билээ. 

МАХН-ын XIX их хурал, БНМАУ-ын Ардын Их Хурлын ээлжит сонгууль угтсан бүх ард түмний социалист уралдаан эрчимтэй өрнөснөөр манай орны хөдөлмөрчид 1986 оны аж ахуй, соёлын төлөвлөгөөг зорилтыг биелүүлэх үйлсдээ сайхан амжилт олсоор байна. Яруу алдарт ажилчин ангийн бүтээлч шургуу хөдөлмөрийн үрээр аж үйлдвэрийн нийт бүтээгдэхүүний үйлдвэрлэлийн таван сарын төлөвлөгөө 4. 6 хувь давж, барилга угсралтын төлөвлөгөө 102, 7 хувь биеллээ. Хөдөөгийн хөдөлмөрч малчид мал сүргээ онд сайн оруулах төл бүрэн хүлээн авч бойжуулах, малын ашиг шимийг дүүрэн авахад чармайлт гаргаж одоогийн байдлаар найман сая зургаан зуун мянга гаруй төл бойжуулж байна. Баян-Өлгий Дундговь, Увс аймаг малын төл бойжуулах талаар хошуучилж явна. Тариаланч механикжуулагчдын шургуу хөдөлмөрийн дүнд хаврын тариалалтын төлөвлөгөө амжилттай биелэв. Тээвэр, холбоо, худалдаа, ахуйн үйлчилгээ, соёл боловсрол, шинжлэх ухаан, эрүүлийг хамгаалах салбарт ч амжилт бүтээл гарсаар байна. Намын их хурлаар үзэл санаагаар нөөц бололцоогоо бүрэн дайчилж ажлын арга барилаа боловсронгуй болгож, иргэн бүр үүргээ төгөлдөр сайн биелүүлж чадвал дээрх амжилтыг хэд дахин арвижуулж болно гэдгийг сонгуулийн санал хураалтын энэ баярт өдөр хүн бүр ухамсарлаж байна. 

Сонгуулиас сонгууль хүртэл манай орны хөдөлмөрчдийн олсон ололт амжилт бүхэн нь намын мэргэн жолоодлого, ардын төрийн олон талт үйл ажиллагаа, ЗХУ, социалист хамтын нөхөрлөлийн бусад орны өгөөмөр их тусламж дэмжлэг, алдарт ажилчин анги, хоршоолсон ард, хөдөлмөрийн сэхээтний бие хайргүй эх оронч баатарлаг хөдөлмөрийн үр дүн юм. 

БНМАУ-ын Ардын Их Хурлын сонгуулийн бүх бэлтгэл ажил үзэл суртал, зохион байгуулалтын өндөр хэмжээнд явагдаж, манай орны нийт хөдөлмөрчин нам, ардын төрөө хэзээ хэзээнээс илүү бат нягт тойрон хүрээлж байгаагаа нотлон харууллаа. Манай социалист төрийн ардчилал улам бэхжиж, ард түмэн төр улсаа удирдан жолоодох хэрэгт өөрсдийн хүч мэдлэг, авьяас чадвараа зориулж байдаг нь Ардын Их Хурлын И дэх удаагийн сонгуулийн тойрог, хэсгийн комиссын идэвхтэй үйл ажиллагаагаар нотлогдлоо. 

Ард түмний жинхэнэ ах оронч, бүтээлч, дайчин идэвхийг улам өрнүүлэн социалист байгуулалтын зорилтыг амжилттай шийдвэрлэх гол хөшүүрэг болсон социалист уралдааныг шинэ шинэ арга, хэлбэрээр зохион байгуулж 1986 оны төлөвлөгөөг ханган биелүүлж, VIII таван жилийн зорилтыг хэрэгжүүлэх баттай суурийг энэ онд тавихын төлөө нам, улс олон нийтийн бүх байгууллага, улс тор, зохион байгуулалтын ажлаа чиглүүлэх нь зүйн хэрэг юм. 

МАХН-ын XIX их хурлаас дэвшүүлсэн нийгэм эдийн засгийн программ нь бид бүхнээс аливаа ажлын чанар, үр ашиг, хөдөлмөрийн бүтээмжийг эрс дээшлүүлэх, шинжлэх ухаан техникийн ололт, тэргүүн туршлагыг нэвтрүүлэх, улс ардын аж ахуй, соёлын нийт салбарт үйлдвэрлэлийн хүчин чадал, материал, санхүү, хөдөлмөрийн нөөцийг үр дүнтэй ашиглах, нийгмийн үйлдвэрлэлийг давшингуй хөгжүүлж үр ашгийг нь нэмэгдүүлэхийг шаардаж байна. 

Нөхөр Ж. Батмөнх Ардын Их Хурлын сонгуулийн 46 дугаар тойргийн сонгогчидтой хийсэн уулзалтын хурал дээр үг хэлэхдээ: << Ард түмний аж байдлыг хэлбэрэлтгүй дээшлүүлэх нь манай нам, төрийн эрхэм дээд зорилго байдаг билээ. Энэ зорилгод нийцүүлэн улс орныхоо үйлдвэрлэх хүчний хөгжлийг түргэтгэх, үйлдвэрлэлийн харилцааг боловсронгуй болгох, юуны өмнө социалист өмчийг бух аргаар хамгаалан арвижуулах. социалист хуваарилалтын шударга зарчмыг хангаж биелүүлэх. удирдлагын механизмыг сайжруулах, социалист аж төрөх ёсыг төгөлдөржүүлэх явдал манан төрийн эдийн засаг, соёл хүмүүжлийн үүргийн гол агуулга мөн >> гэж заасан нь шинээр сонгогдох төрийн байгууллага, нийт депутатын ажлын чиг баримжаа болох нь эргэлзээгүй юм. 

Энхрий хайрт эх орныхоо мандал бадралын төлөө, социализмын ялалтын төлөө, нам, төр, ард түмний ган бат нэгдэл, нягтралын төлөө үйл хэрэгтээ шинэ дээд амжилт гаргах нь социалист ёсоор аж төрж байгаа манай эрх чөлөөт, аз жаргалант иргэн бүрийн нийгмийн болон хувийн эрхэм дээд зорилт гэдгийг нам, ард түмний улс төр, ёс суртахууны бат цул нэгдэл нягтрал, социалист төрийн ардчиллын их баяр Ардын Их Хурлын сонгуулийн энэ өдөр монголын ард түмэн нэгэн санаагаар батлан илэрхийлж байна. 

