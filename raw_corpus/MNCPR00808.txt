Гурван говиор минь бороо их ороосой л гэж залбирч сууна даа

Хүнс, хөдөө аж ахуйн салбараас төрсөн Монгол Улсын хөдөлмөрийн баатруудын чуулга уулзалт өчигдөр Төрийн ордонд боллоо. Энэ үеэр УИХ-ын гишүүн, Хөдөлмөрийн баатар Р.Раштай уулзаж ярилцлаа.
-Хөдөө аж ахуйн тэргүүний сайчуудын чуулга уулзалт болж хөдөлмөрийн баатрууд оролцож байна. Хөдөө аж ахуй манай орны эдийн засгийн 20 гаруй хувийг эзэлдэг. Гэхдээ би бодохдоо үүнээс илүү жин дардаг гэж боддог. Өнгөрсөн жил мал өсч 30 саяд хүрсэн. Харин газар тариалан уналтаас гарч чадахгүй байна. Ноднин намар 77 мянган тонн үр тариа хурааж авсан. Энэ нь 80-аад оны нэг аж ахуйн хураадаг тариа. Энэ хавар хатуу талдаа болж байна. Саяны хур тунадас ядарсан малд бас хэцүү байлаа. Баруун өмнөдөөс үүл гарч гурван говиор минь бороо их ороосой л гэж залбирч сууна даа. Таргийн таван ямаатай хүн ч тавтай сайхан сааж суувал аштай юу. -Энэ зөвлөгөөний ач холбогдол чухам юу байх бол? -Туршлага судлах, харилцан нэлээд ярилцах байх. Хөдөө аж ахуйг зовоож байгаа гол бэрхшээл бол нутаг булаацалдах асуудал байна. Мөн малын хулгай их байна. Малтай зүй бусаар харьцаж байгаа асуудлыг ярилцах байлгүй дээ. Саяхны шуурганаар уруудаж яваа адууны сүүлийг амьдаар нь огтолж авсан тухай яриа гарч байна. Мөн хөдөө аж ахуйн бүтээгдэхүүний үнийн өсөлтийг хязгаарладгаа болих хэрэгтэй. Хоршиж ажиллах нь нэн чухал хэрэгцээтэй байна. Хуучин сүрэгчин маягаар ажиллах нь үр дүнгээ өгөхөө байлаа хэмээн ярилцаж байна. -Ашигт малтмалын тухай хуулийг УИХ-аар хэлэлцэж байгаа. Хоёр гурван ч хууль УИХ-д өргөн баригдсан. Энэ хуулиудын санаачлагчдын нэг нь та. Ямаршуу янзын хууль батлагдах гэж байна. Энэ талаар таны саналыг сонсъё. -Энэ хууль батлагдаж гарах гэж байгаа. Хэд хэдэн хууль орж ирсэн Засгийн газраас ч бас хууль өргөн баригдсан. Хуулиудын хоорондох зөрөөг нэгтгэж байна. Миний оролцсон хуулийн гол санаачлагч нь талийгаач гишүүн О.Энхсайхан юм. Сайн хууль батлан гаргахгүй бол ашигт малтмалын асуудал их замбараагүй явж иржээ. Хэн хамаагүй эрэл хайгуул хийж, ухаж төнхдөг юм байна. Монголын нийт газар нутгийн 40 хувьд нь хайгуул, олборолтын лиценз олгогдсон яриа хүртэл байна. Мөн лиценз нэг гарт хэтэрхий ихээр төвлөрсөн, 200 гаруй лицензтэй хүн байна гэж байх юм. Лицензийг нэг гар дээр төвлөрөх шаардлагагүй болгох эдийн засгийн түлхүүрийг л олох хэрэгтэй. Гадны хөрөнгө оруулалтыг дэмжих нь зүйтэй ч дэмжиж байгаа нь энэ гээд бүх юмаа зүгээр өгөөд явуулж болохгүй. Тиймээс бүх л юмыг нарийн дэнсэлж хийх нь зүйтэй байна. -Засгийн газраас өргөн барьсан хууль та нарын хууль хоёрын хооронд зөрөө их байгаа юу? -Засгийн газрын оруулж ирсэн хууль бидний санаачилсан хуулийн хооронд нэг их зарчмын зөрөө байхгүй. Ганцхан нөөцийн татвар дээр л зөрөө байгаа. Түүн дээр л ойлголтоо нэгтгэх хэрэгтэй мэт. Нөөцийн төлбөр их нарийн байдаг бололтой. Түүнийг зөв тогтоох нь цааш цаашдын ажилд их нэмэр тустай байдаг. Социализмын үеийн нөөцийн төлбөр их бодитой байсан мэт санагддаг. Ер нь энэ хуулийг хэлэлцэж байхад лобби маягтай юм их явагдах гээд байх бололтой. Алтны уурхайтай хүн гэхэд л алтны нөөцийн татварыг бага тогтоолгохоор хөөцөлдөж байх жишээний. Энэ бүхнийг "эхийг нь эцээж тугалыг нь тураахгүй" хууль баталж гаргах бодолтой ажиллаж байна. Ашигт малтмалын хуулийг энэ хаврын чуулганаар амжиж гаргах хэрэгтэй. Хуульд бас нэг анхаарах юм нөхөн сэргээлтийн ажил байдаг. Үүнийг огт анхаарахгүй, нөхөн сэргээлт хийхгүй орхигдуулж иржээ. Үүний нэг тод жишээ Онги гол, Улаан нуур. Энэ бол хүн малын жаргалын нутаг, нуур байсан. Хүний буруу үйл ажиллагаанаас болж энэ нуур гол ширгэж үгүй боллоо. Мөн энэ хууль дээр манай улсын шилдэг хуульчид ажиллах ёстой. Тэд нарыг татан оролцуулах хэрэгтэй. 
Ж.Сандагдорж

