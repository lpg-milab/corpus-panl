Халз мэтгэлцээнд Ц.Элбэгдорж тасархай ялалт байгуулав

Ардчилсан намын дарга Ц.Элбэгдорж, МАХН-ын дарга С.Баяр нарын халз мэтгэлцээнийг TV-5 телевизээр өчигдөр шууд нэвтрүүллээ. УИХ-ын сонгууль өнөө маргаашгүй дөхсөн хүлээлттэй энэ үед сонгуульд илт давуугаар ялалт байгуулах нь тодорхой Монголын хоёр том намыг тэргүүлдэг дарга нарын шууд ярилцлагыг олон нийт амьсгаа даран чагнасан нь лавтай. Үзэгчдээс урьдаас бэлтгэж ирсэн 15 асуултад нэг цаг гучин минутын турш намын хоёр дарга халз мэтгэлцлээ. Иргэдийн хамгийн түлхүү сонирхсон асуулт бол Эрдэнийн хувь, Эх орны хишиг гэж ирэх мөнгө хэрхэн олгогдох тухай байв. 
АН-ын дарга Ц.Элбэгдорж "Мөрийн хөтөлбөрт тусгагдсан иргэн бүрт Эрдэнийн хувь 1.000.000 төгрөгийг эхний байдлаар ярьж байгаа. Түүнээс ихийг ч өгөх боломжтой гэж бид үзэж байна. Албан тушаалд ойрхон хүмүүс хөрөнгөждөг жишиг тогтжээ. Авлигатай тэмцэж, улс эх орноо хөгжүүлэхийн тулд ард иргэдийг баялагтай байлгах ёстой юм. Монгол Улсын арвин их баялгаас хувь эзэмшиж эрүүл саруул, нийтээрээ боловсролтой сайхан амьдаръя гэж зорьж байгаа. Энэ бол биелнэ" гэж хариулсан юм. Харин үзэгчдийн анхаарлыг татсан энэ асуултад МАХН-ын дарга С.Баяр "УИХ-аар Ашигт малтмалын тухай хуулийг уг нь баталчихсан бол тодорхой ойлгоцтой байх байсан. Иргэддээ хувьцаа хэлбэрээр олгож болно. Эхлээд ашигт малтмалын тухай хуулийг баталчих хэрэгтэй байсан. Гэвч одоо сонгуулийн дараа л батлагдах болж байх шиг байна" хэмээн гомдоллож байв. Бүр хууль батлахад АН-ынхан дэмжээгүй гэж ч үзэв. Тухайн үед Эх орны хишиг, Эрдэнийн хувь яригдаагүй байх үеийн Ашигт малтмалын тухай хуулийг байсхийгээд  тэр дурдаж байлаа. Ц.Элбэгдорж дарга ч хариу болгож "Тэр хуульд иргэн бүрт хүртэх Эрдэнийн хувь гэж байгаагүй учраас АН дэмжээгүй юм гэж хариулсан. 
МАХН-ын ухуулагчдын шууд өгнө хэмээн амалж, 1.500.000 төгрөгийн батламж  тараагаад байсан мөнгө ард түмэнд очихгүй болох нь ярилцлагаас тодорхой ойлгогдсон. Учир нь С.Баяр дарга 2.6 сая хүнд бэлнээр өгч чадахгүй. Эдийн засаг даах ч үгүй. Хувьцаа хэлбэрээр байршуулна гэх зэргээр бөөрөнхийлсөн хариулт өгч байсан юм. Ц.Элбэгдорж дарга улс эх орны ирээдүй холыг харж ярьж байв. АН-ын 10 зөв бодлого ямар учир утгатайг богинохон хугацаанд тодорхой тайлбарлаж илт тасархай байгаагаа нотолсон. МАХН, АН-ын мөрийн хөтөлбөрийг хэрхэн дүгнэж цэгнэж байгаа талаар хоёр намын даргад асуулт тавихад: 
Ц.Элбэгдорж: МАХН-ын мөрийн хөтөлбөрт нийгэм эдийн засгийн шинэчлэлд авах санаа байна лээ. Харин үзэл баримтлалын хувьд санал нийлэхгүй юм байна. Иргэдийг даргалах биш. Үйлчилдэг, сонсдог төрийг бий болгох ёстой. МАХН мөрийн хөтөлбөрөө 77 хэмжиж нэг огтолсон гэж байсан. Тэр 77 удаа нарийн хэмжиж байхдаа Эх орны хишиг 1.5 сая төгрөгийг мөрийн хөтөлбөртөө тусгахгүй яасан юм бол гэж бодож байлаа. Хожим нь манай намыг иргэн бүрт  1.000.000 төгрөг өгнө гэхээр барьцаж байгаа аятай 1.5 сая төгрөгийн хишиг өгнө гэж үзсэнийг нь хууль зөрчсөн явдал гэж СЕХ-ны дарга хэлсэн шүү дээ. 
С.Баяр: АН-ын мөрийн хөтөлбөр сайн болсон байна лээ. Харин тэр нэр нь л нэг биш. 10 зөв бодлого гэсэн нь таалагдаагүй. Аливаа бодлогод буруу, зөв гэж байдаггүй. 
АН мөрийн хөтөлбөрөө боловсруулахдаа иргэдийнхээ санаа бодлыг маш сайн багтаасан гэж онцолж байсан. Уг ярилцлагын үеэр МАХН-ын дарга С.Баяр саяхан бүх аймгуудаар явж ирснээ хөөр болгон ярьж байсан бол сүүлд нь АН-ын дарга Ц.Элбэгдорж ярианы далимд сүүлийн хоёр жилийн хугацаанд АН-ынхан бүх аймгуудаар олон удаа явж, ард олныхоо саналыг сонсож байснаа хэлээд авна лээ. Ер нь ард иргэдийнхээ амьдралыг сайн мэддэг нь  ярилцлагын төгсгөлд Ц.Элбэгдорж сонгогч олон түмэндээ хандаж хэлсэн үгнээс нь харагдсан. Тэрбээр бороонд норсон цуваа униндаа хавчуулан хатааж, унаа морь нь чөдрөө тасдуулан мунгинаж байгаа ч малчин түмэн минь сонгуульдаа эртхэн идэвхтэй оролцоорой. Олон нэр дэвшигчдийн дундаас зөв сонголт хийх тул цаг их орно. Та өөрийнхөө төлөө, үр хүүхдийнхээ төлөө, дахиад дөрвөн жил харамсахгүй байхын төлөө саналаа өгөөрэй хэмээн хэлсэн юм. Үүгээр хоёр нэр дэвшигчийн халз мэтгэлцээн өндөрлөв. 
Б.Долзодмаа
