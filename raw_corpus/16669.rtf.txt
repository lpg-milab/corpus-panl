№79(16669)        
1987 оны дөрөвдүгээр сарын 2. 
ДЭЛХИЙН БОДЛӨГЫН ТУЛГАМДСАН АСУУДАЛ  

Одоогоос гучин жилийн өмнө 1957 оны дөрөвдүгээр сарын гуравны өдөр БНМАУ-ын Их Хурлаас зэвсэглэл хураах асуудлын тухай Тунхаг гаргасан билээ. Тунхагт << Зэвсэглэлийн хойноос хөөцөлдөх явдлыг зогсоох, зэр зэвсгийг хорогдуулах, устөрөгчийн болоод атомын хүчийг зэвсэгт хэрэглэх ба туршихыг хориглох нь дэлхий дахины энх тайван, аюулгүй байдлыг бэхжүүлэх үйлсэд шийдвэрлэх ач холбогдолтой >> гэж онцлон заасан энхийг эрхэмлэгч үзэл санаа өнөөдөр улам ч өндөр ач холбогдолтой болж байна. 

Халуун цөмийн дайнд сүйрэх аюулаас сэрэмжлэх нь манай нам, ардын төрийн үйл ажиллагааны эрхэм дээд зорилго, хувьсгалт уламжлал болж ирсэн бөгөөд дэлхий дахины улс төрийн уур амьсгал эрс хурцдаж, цөмийн дайны аюул занал өсөн нэмэгдэж, олон улсын байдал улам түгшүүртэй болж байгаа одоо үед зэвсэглэлээр ялангуяа цөмийн зэвсэглэлээр хөөцөлдөхийг хазаарлан зогсоох нь дэлхийн бодлогын хамгийн тулгамдсан асуудал гэж бид үзэж байна

МАХН-ын XIX их хуралд тавьсан илтгэлдээ нөхөр Ж. Батмөнх << Империалистууд бүх талаар халз тулж, цэргийн талаар сөргөлдөх бодлого явуулж, цөмийн болон үй олноор хөнөөх бусад төрлийн зэвсгээр зогсоо жолоогүй хөөцөлдөж байгаа нь хүн төрөлхтөн, хүний соёл иргэншил оршин тогтноход шууд заналхийлж байна >> гэж зэвсэглэлээр хөөцөлдөхийн аюул заналыг илчилж хэлсэн билээ. 

Үй олноор хөнөөх зэвсгийг устгах, цөмийн дайны аюулыг сэрэмжлэн зайлуулах программыг тууштай хэрэгжүүлэх талаар ЗХУКН, Зөвлөлт засгийн газар, ах дүү социалист орнуудын нам, төрийн тууштай бодлого энхийг эрхэмлэгч улс түмний язгуур эрх ашигт яв цав нийцэж, улам бүр өргөн дэмжлэг олсоор байна. 

ЗХУКН-ын XXVII их хурлаас << Олон улсын аюулгүй байдлын бүх талыг хамарсан систем бий болгох үндсүүдийг >> дэвшүүлсэн нь энх тайвнаар зэрэгцэн орших явдлыг улс хоорондын харилцааны түгээмэл дээд зарчим болгон бататгах зорилгыг агуулж бангаа билээ. Сүүлийн үед ЗХУ-ын дэвшүүлсэн шинэ чухал санаачилгууд, зоримог тодорхой алхмууд, тэдгээрийн дотор ЗХУ Европ дахь дунд тусгалын пуужингийн асуудлыг бүлэг асуудлаас салган авч АНУ-тай уг асуудлаар тусад нь хэлэлцээр байгуулах, тэгэхдээ хойшлуулашгүй байгуулахыг санал болгосон нөхөр М. С. Горбачевын саяхны мэдэгдлийг Атлантын далайгаас Номхон далай хүртэлх өргөн уудам нутагт аюулгүй байдлыг хангахад бодитой түлхэц өгөх юм гэж шударга улс түмэн талархан дэмжиж байна. 

Хүчээр түрээ барих бодлогод үндэслэн аюулгүй байдал тогтоож болох мэтээр үздэг нь дэлхийн хоёрдугаар дайнаас хойшхи үед өдий төдий ган зовлон тарьж явуургүйгээ амьдралд практик дээр нэгэнт илчилсэн хэв хуучин бурангуй үзэл баримтлал мөн боловч АНУ болон империализмын бусад төв үгширтэл баримталж цэрэг стратегийн тэнцвэрийг эвдэж, цөмийн зэвсэглэлээр даамжран хөөцөлдөж сансрын уудмыг милитаричлах санаархлаа гааруулсаар байна. АНУ, түүний Европ, Ази дахь гол холбоотнууд социализмыг нийгмийн байгууллын нь хувьд таягдан хаяж, улс түмний үндэсний эрх чөлөөний хөдөлгөөнийг нухчин дарж, нийгмийн өс хонзон авахыг зорьж эдийн засаг, улс төр, сэтгэхүйн сөргөлдөөнийг газраас сансар хүртэлх өргөн уудам орон зайд дэгдээн дэвэргэж байна. АНУ хүчээр даралт үзүүлэх, өдөөн хатгах, айлган сүрдүүлэх улангассан оролдлогоо хэрэгжүүлэхийн тулд юм л бол зэр зэвсэг рүү ухасхийж, энхийг эрхэмлэгч улс түмний дотоод хэрэгт хэрцгийгээр оролцож, тэдний эрх чөлөө, тусгаар тогтнол, бүрэн эрхт байдлыг эрээ цээргүй хөсөрдүүлж байна. Тэд шинэ глобализмын байр сууринаас дэлхийн хэмжээнд төрийн терроризмын бодлого явуулж, << оддын дайны >> милитарист программ боловсруулж түүнийг аль болох түргэнээр хэрэгжүүлэхийг эрмэлзэхдзэ орчин үеийн милитаризмын гол зүтгүүр болж байгаа цэрэг аж үйлдвэрийн хамтын шунахай эрх ашгийг тэтгэж байна. Империализмын гол орнуудын ард түмэн хэлмэгдэн зовж, зэвсэглэлээр хөөцөлдөхийн хүнд хүчир дарамт бүхнийг үүрч, хүчээр түрээ баригчдын зохиомол домог << үндэсний аюулгүй байдал >> гэгчийн төлөө жилд америк хүн бур 920, Өрнөд Европт 240, Японд 191 долларын татвар төлж байна. Дайны хэнээтнүүдийн цөмийн ачааг дааж ядаж байгаа олон түмэн зэвсгээр хөөцөлдөхийн хор уршгийг өрх гэр, амьдрал ахуйнхаа хохирлоор соргог мэдэрч байна. 

НАТО-гийн холбоотон Өрнөд Европын гол дөрвөн том оронд зэвсэглэлээр түүний дотор цөмийн болон сансрын зэвсэглэлээр хөөцөлдөхийг хэрхэн үзэж байгаа вэ гэдгийг санал асуултаар авсан дүнгээс үзвэл Өрнөд Европ дахь цөмийн зэвсгийн нөөцийг нэмэгдүүлэхийг англичуудын 52, францчуудын дөчин хувь эсэргүүцэж, италичуудын 79, ХБНГУ-ын иргэдийн 57, францчуудын 82 хувь нь тэдгээр зэвсгийг устгах хэрэгтэй гэж шаардсан байна. Бас өрнөдийн немцүүдийн 58, англичуудын 48, италичуудын 46, францчуудын 35 хувь нь АНУ-тай хамтарч сансрын зэвсэглэл бүтээхийг эсэргүүцсэн байна. Жинхэнэ үндэсний нь эрх ашиг, хүсэл сонирхол ийнхүү ил харагдаж, жирийн хүн ардын эрүүл саруул ухаан, амь биеэ хамгаалах төрөлхийн зөн билэг нь хүн төрөлхтөн амь насаа хорлох үзлийг шууд няцааж байна. 

Москва хотноо энэ өдрүүдэд болсон Варшавын гэрээнд оролцогч улсуудын Гадаад явдлын Яамны сайд нарын хорооны ээлжит хуралдаанаар орчин үеийн гол асуудал цөмийн дайны аюулыг зайлуулах, хүн төрөлхтнийг цөмийн ба бусад зэвсэглэлийн дарамтаас ангижруулах, Европ болон бүх нийтийн аюулгүй байдлыг батжуулах, олон улсын хамтын ажиллагаагаа хөгжүүлэхэд чухал алхам хийлээ. Цөмийн, химийн, сансрын болон үй олноор хөнөөгч бусад бүх төрлийн зэвсгийг бүрэн устгах, аюултай зэвсэг хэрэгсэл шинээр бүтээхээс татгалзахад хамтын хүч чармайлтыг улам чамбайруулж харилцан ойлголцох, хүлээн авч болохуйцаар хамтран шийдвэрлэх замаар таван тив, дөрвөн далайд энх амгалангийн хувь заяа олгож, орчин үеийн тулгамдсан асуудал цөмийн зэвсгийг шинэ зуунтай золгохын өмнө устгах үйл явцыг түргэвчлэн, практик үйл хэрэг болгохын төлөө улс түмний тэмцлийн хүчирхэг нударгыг улам чанга зангидъя. 

