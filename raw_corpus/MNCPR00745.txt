Чингэс хааны хөшөөний нээлт шашны арга хэмжээ болчих вий гэж айж байлаа

Их Монгол Улс байгуулагдсаны 800 жилийн ойд хэн ямар хувь нэмэр оруулсан, тэр тусмаа хэний Засгийн газрын үед юу хийсэн талаар янз бүрийн яриа явдаг. Өмнөх Засгийн газар их ойн бэлтгэл ажилд юу нугалж өгсөн талаар Ерөнхий сайдын зөвлөх асан Ц.Оюунгэрэлтэй ярилцлаа. Тэрбээр Ц.Элбэгдоржоор ахлуулсан Үндэсний хорооны ажлын хэсэгт багтаж байсан юм.
Наадам ямар болж өнгөрөв? Их ойг тэмдэглэх ажлын бэлтгэл ажлыг нугалалцаж явсан хүний нүдээр харахад ямар санагдав? -Их Монгол Улс байгуулагдсаны 800 жилийн ойн наадам сайхан боллоо. Бидний санаа бодлоо уралдуулж ярьж, төлөвлөж байсан арга хэмжээнүүд хэрэгжиж байгааг харахад сайхан байлаа. 800 уртын дууч, 800 морин хуурчийн тоглолтыг наадмын нээлтэнд оруулъя гэдэг санаа маш энгийн ажлын ярианы үеэр гарч байсан нь саяхан санагдаж байна. Үнэхээр энэ санааны хүчээр өнөө жилийн наадмын нээлт урлагийн гайхамшигтай арга хэмжээ боллоо. Одоо цааш цаашдаа наадмын нээлтэнд олон олон уртын дууч оруулж ардынхаа урлагийн сүр жавхаанд баясаж баймаар санагдаж суулаа. -Ц.Элбэгдоржийн удирдсан Үндэсний хорооны гол онцлог юу байсан бэ? Ардчилсан намынхан засгийн эрхэнд байхдаа их ойд зориулж яг юу хийж чадсан юм бэ? -Ардчилсан намын төлөөлөл нэг жил гаруй засгийн эрхэнд байхдаа их ойд зориулж маш их зүйл хийж, маш олон санаа гаргаж ажилласан нь олон зүйл дээр харагдаж байгаа. Их ойг утгатай, аль болох өргөн олны оролцоотойгоор тэмдэглэж үндэснийхээ соёл, уламжлалыг бэхжүүлэхийн төлөө бид нам, улс төр гэж ярилгүй хэнтэй ч чин сэтгэлээсээ хамтарч ажиллаж чадсан. Тийм ч учраас их ойн бэлтгэл ажил хамтарсан Засгийн газрын үед нэг нам дангаараа засгийн эрхэнд байсан жилүүдийнхээс хэд дахин илүү эрч хүчтэй өрнөж байсан. -Жишээлбэл... -Урьд нь 2002 оноос хойш ажиллаж байсан Н.Энхбаярын удирдсан их ойг тэмдэглэх Үндэсний хорооны ажил бидэнд зуун задгай жаран хагархай байдлаар шилжиж ирсэн. Ажлын нэгдсэн төлөвлөгөө байсан эсэх нь тодорхойгүй, байсан ч тэр нь олон нийтэд зарлах хэмжээнд хүрээгүй, орон тооны ажилтнууд ч үгүй, хөрөнгө хуримтлуулах сан ч үгүй, дүрэм журам ч үгүй, арга хэмжээний календарь ч үгүй, төрийн гол арга хэмжээ юу байх нь тодорхойгүй, голлох хөрөнгө оруулалт, мөнгөний тооцоо ч гараагүй, веб сайт байхгүй, их ойн бэлгэ тэмдэггүй гээд ёстой л эх адаг нь мэдэгдэхгүй байдалтайгаар 800 жилийн ойн ажлыг Ц.Элбэгдоржийн Засгийн газар хүлээж авсан. Харин манай Засгийн газар ажлаа М.Энхболдын Засгийн газарт шилжүүлэхдээ хавтас дүүрэн төлөвлөгөө, журам, удирдамж, арга хэмжээний бэлэн төслүүд, баригдаад эхэлсэн барилгын ажлын явцын тайлан, бас тэгээд жилийн турш зохиогдох арга хэмжээний бэлэн календарь, веб сайт, ойгоо тэмдэглэх мөнгөтэй нь, ажилдаа гаршсан орон тооны баг, хөрөнгө хуримтлуулах сантай нь хүлээлгэж өгч байлаа. Бас ойн арга хэмжээ тус бүрийг зохион байгуулах бүтэц, арга хэмжээ бүрийн ерөнхий философи дүр зураг- бүгд гарсан байв. Ийм бэлэн зам гаргачихсан ажлыг гүйцэтгэх чадвартай ямар ч алба үргэлжлүүлж чадах нь ойлгомжтой. -Төрийн ордны өргөтгөл бүрэн ашиглалтанд орж чадсангүй. Энэ ажил удаашрах шалтгаан таны бодлоор юу байв? -Хамгийн гол нь Төрийн ордны өргөтгөлийг барихад бэлтгэл ажил маш их шаардагдсан. Төрийн ордны өмнө, хойно байсан өтгөсийн булшийг Алтан-Өлгийд шилжүүлэх, Алтан Өлгийг шинэчлэх, Төрийн ордны өргөтгөлийн зураг төсөл батлуулах гээд цаг шаардсан ажил зөндөө байсан. Энэ ажлыг манай Засгийн газар маш шуурхай хийж, өөрөөс хамаарах бүхнээ хийсэн. Одоогийн Засгийн газрын Хэрэг эрхлэх газрын дарга байсан бол энэ ажлыг С.Баярцогт шиг эрч хүчтэй, нэгэн үзүүрт сэтгэлээр гүйцэлдүүлж чадахгүй л байсан. Намынхаа удирдагч нарын шарилыг шилжүүлнэ гэдэг Су.Батболдын хувьд хэцүү байх байсан биз. Н.Энхбаярын Засгийн газрын үед ч ийм л шалтгаанаар энэ ажил удаад байсан биз. -Төрийн ордны өргөтгөлийн бэлтгэл ажил наадмаас ганцхан жилийн өмнө хийгдэж эхэлсэн гэдэг нэг л ажил хэрэгч биш сонсогдож байна. Үүнийг гадаадын зарим хэвлэлд ч бас шоолж бичсэн байсан шүү дээ? -Төрийн ордны өргөтгөлийн барилга 2002 оноос Н.Энхбаярын удирдсан Үндэсний комиссын үеэс эхэлж чадсан бол бид өнөөдөр бүхэл бүтэн төрийн түүхийн музейтэй нь хамт Чингэс хааныхаа хөшөөг нээх бүрэн бололцоотой байлаа. Гэвч юу ч хийгдээгүй байсаар Ц.Элбэгдоржийн Засгийн газарт гол үүрэг нь ногдсон. Дараа нь Н.Энхбаяр Ерөнхийлөгч болсон хойноо Төрийн ордны өргөтгөлийн ажил ид явж байх үед зураг төсөлд нь баахан өөрчлөлт оруулж хэдэн сар алдсан. Ингэж зогсож, саатаж байж нээгдсэн гэхэд харин ч одоогийн Төрийн ордны өргөтгөлийн ажил маш сайн явж, олны нүдийг хужирлах хөшөөгөө нээж чадсан нь сайн хэрэг. -Телевизээр Чингэс хааны хөшөөг монголчууд хийгээгүй, урд хөршид аваачаад цутгуулж ирээд л түүнийгээ нээчихлээ гэсэн утгатай мэдээлэл хийж байсан. Энэ үнэн үү? -Үүнтэй би санал нийлэхгүй байна. Ордны өмнөх хөшөөнүүдийн зураг төслийг манай урчууд гаргаж, эндээ гипсээр хийж, түүнийхээ хэвийг авч байж дараа нь хүрэл цутгах гэдэг үйлдвэрлэлийн ажил руугаа шилжсэн юм. Хүрэл цутгах үйлдвэрлэл хаана явагдсан нь чухал биш, хөшөөний ур хийц санаа хэнийх вэ гэдэг чухал. Тэр утгаараа хөшөө бол манай урчуудын бүтээл. -Яагаад шинээр төлөвлөгөө хийсэн юм бэ? Өмнөх Засгийн газрынхаа бэлтгэсэн бэлэн төлөвлөгөөгөөр ажлаа явуулсан бол арай л шуурхай явах байсан юм биш үү? -Хамтарсан Засгийн газрын тэргүүний даалгавраар би 800 жилийн ажлыг төлөвлөх ажилд оролцсон. Олон хоног дараалан өдөр шөнөгүй ажиллаж олон хүмүүстэй уулзаж байж төлөвлөгөөний үндсэн санааг гаргаж ирж байсан. Төлөвлөгөө хийж байхдаа өмнөх Засгийн газрын удирдсан Үндэсний хорооны ажил яагаад нэгдсэн арга хэмжээ болж базагдахгүй байгаа дээр дүгнэлт хийж үзтэл хоорондоо сонирхлын зөрчил маргаантай маш олон төслүүд тал талаас яригдаж байсан нь ажлыг удаашруулж байгаа нь ажиглагдсан. Тэр олон төсөл, санал санаачилгыг нийлүүлж базах нэгдсэн концепц бас байхгүй байсан. Төрөөс чухам юуг нь дэмжих юм, юуг нь зах зээлийнхээ замаар шийдэх юм гэдэг хариулт нь бас байгаагүй. Тиймээс Үндэсний хорооны хуралд асуудал оруулж бүх төрлийн ном, уран сайхны киног Үндэсний хорооноос хянах, цензурдэх бүхий л эрх үүргийг хасуулсан. Төрийн гол арга хэмжээг нэг бүрчлэн тодорхойлсон. Яамдуудын байранд төрийн үнэт дурсгалын зүйлсийг байрлуулахаас эхлээд төрийн албан байранд тэмдэглэж үлдээх зүйлсээ нэрлэж эхэлсэн. Мөн арга хэмжээг багцалж календарчилж төлөвлөсөн нь ажлыг цоо шинээр зохион байгуулах боломж олгосон. Жишээлэхэд 1000 морин хуурч, 1000 уртын дуучийн тоглолтыг стадионд хийе гэсэн төсөл орж ирсэн байсан л даа. Энэ мэтийн бүх санал санаачилгыг яг календарь дээр зоогоод ирэхлээр яг хэзээ, яг хэдний өдөр, хэдэн цагт энэ ажлыг яг хэн гардаж зохион байгуулах вэ гэх мэт асуудал гарч ирдэг. Тэр төлөвлөж байгаа цагт маань энэ олон уртын дуучид маань цугларч чадах уу, жуулчдад үйлчлээд ийш тийш алга болчих юм биш биз гэх мэт асуудал яригдсан. Эцэст нь ер нь 1000 гэдэг тоог 800 болгоод их ойдоо зориулаад уртын дууч, морин хуурчдыг наадмынхаа нээлт дээр дуулуулъя гэдэг санаа гарч ирж байгаа юм. Ингэж л манай төлөвлөгөө арга хэмжээ болгоноороо босч ирсэн. -Ум толгойд зурагдсан Чингэс хааны зургийг төлөвлөгөөнд оруулах саналыг хэн гаргасан бэ? -Ум толгойд зурагдсан Чингэс хааны зураг бол манай Үндэсний хорооны баталсан төлөвлөгөөнд байгаагүй. Одоогийн Ерөнхий сайд М.Энхболдын удирдсан хороо нэмж оруулж баталсан байж магадгүй. Ямар ч байсан Үндэсний хорооноос батлагдаагүй арга хэмжээнд улсын төсвийн мөнгө болон Их Монгол 800 сангийн мөнгө зарцуулагдах ёсгүй гэсэн журмаар бид ажиллаж байсан. -Ардчилсан намын зарим гишүүн Үйлдвэр, худалдааны сайд Б.Жаргалсайханыг шоунд зориулж улсын төсвөөс хөрөнгө гаргуулах гэж байна гэж шүүмжилж байсан. Энэ шоу төлөвлөгөөт арга хэмжээ мөн үү? -Хамтарсан Засгийн газар байх үед Б.Жаргалсайхан гишүүн Хүй долоон худагт наадмын сард шоу зохион байгуулъя гэдэг төсөл оруулж ирж байсан. Энэ төсөлд хөрөнгө маш их шаардагдах учир улсын төсвөөс яавч санхүүжүүлж чадахааргүй байсан. Харин өөрөө удирдаад хөрөнгөө босгог гэдэг үүднээс төслөө удирдаж ажиллах эрхийг нь Үндэсний хорооноос олгож дэмжсэн шийдвэр гаргаж байсан. Ингээд Б.Жаргалсайхан гишүүн Хүй долоон худагт олон хоногийн шоу хийх төсөлдөө мөнгө хайж эхэлсэн. Гэвч дараа нь Жаргалсайхан гишүүн өөрөө Засгийн газрын гишүүн, сайд болоод явчихсан. Тэр нь улсын төсвөөс мөнгө авах юм уу, өөрийнхөө нэрийг ашиглаж хөрөнгө босгох аливаа төслийг удирдахад нь сонирхлын зөрчил үүсгээд ирсэн. Ийм сонирхлын зөрчилтэй болчихлоор тэр төсөл нь анх яригдаж байсан хэмжээнд хүртэл хэрэгжих үндэсгүй болсон байх. -Наадмын үеэр та бүхний төлөвлөж байсан ажлууд хийгдэж байгааг харахдаа энэ нь буруу болчих вий дээ, тэр нь хасагдчих вий дээ гэж санаа зовж байсан зүйл бий юу? -Чингэс хааны хөшөөний нээлтийг шашны арга хэмжээ болгочих вий гэж хамгийн их санаа зовж байлаа. Харин ч манай түүхчид, эрдэмтдийн хатуу байр суурийн хүчээр цэвэр төрийн арга хэмжээ болсонд сэтгэл тун ханамжтай байна. Яагаад ингэж санаа зовж байсан бэ гэхээр Чингэс хааны хөшөөг амилуулах сургаар янз бүрийн сүм хийдийн тэргүүнүүд, бурханч лам энэ тэр гээд Төрийн ордноор их үзэгдэж байгаа нь ажиглагдаад, дуулдаад байсан л даа. Тэгээд ч Ерөнхийлөгч Н.Энхбаярын оролцдог аливаа арга хэмжээнд шашны төлөөлөгчид нэлээн нөлөөтэй оролцсоор ирсэн. Төр шашныг янз янзаар холих нь ихсээд сүүлдээ Ерөнхийлөгч маань төр шашныг хослон баригч маягийн дүр гаргах болсонд би их сэтгэл зовж байсан. Н.Энхбаяр гэдэг хүн улс төрд оронгуутаа л Бурхан багшийн сургаал орчуулсан, Далай ламыг урьж авчирсан гээд шарын шашинд их талтай нь угаасаа ажиглагддаг л даа. Бас МАХН-ын дарга байхдаа намынхаа сонгуулийн сурталчилгаанд лам нарын зургийг плакатандаа оруулж л байсан. Иймээс ч Чингэс хааны хөшөөний нээлтийг шарын шашны уншлагаар эхэлчих вий дээ гэж үнэндээ их санаа зовж байлаа. Тэгсэн бол ёстой их хаанаа Төрийн ордондоо төрийг үндэслэгчийн ёсоор суулгана гэж их санасан зүйл маань эсрэгээр эргэсэн мэт болох байлаа. -Хархорумыг жишиг хот болгох тухай Ц.Элбэгдорж мөрөөдөж байсан. Жишиг хот болгон хөгжүүлэх хөтөлбөрийн төсөл юу болсон бэ? -Сая парламентын хаврын чуулганаар өргөн баригдсан байсан Хархорумын хөтөлбөр огт яригдсангүй. Гишүүд өөр том хуулиуд дээр ажиллаад завгүй байсан уу, эсвэл зориуд орхив уу би сайн мэдэхгүй байна. Хархорумыг жишиг хот болгон хөгжүүлэх хөтөлбөр аль болох эрт батлагдаж энэ хотыг байгуулах ажлыг эрт эхэлбэл зүгээр байна. Нэг л мэдэхэд Хархорум хот Их Монгол Улсын нийслэл болсны 800 жилийн ой болно. Нэг л мэдэхэд Хархорумд олон шашны мэтгэлцээн болсны 800 жилийн ой болно. Хархорумын ойнууд бол Их Монгол Улсын үед тунхаглаж байсан шашны эрх чөлөө, худалдааны чөлөөтэй аюулгүй байдал, олон улсын дипломат харилцаа зэрэгт Монголчуудын оруулсан түүхэн их хувь нэмрийг тэмдэглэх, сурталчлах бас нэг боломжийг бий болгоно. Ийм түүхэн үйл явдлуудыг шинэ жишиг хотод тэмдэглэх боломж байсаар байтал бас л цаг алдаж, улс төржиж, сонирхлын зөрчилд идэгдэж байгаад санд мэнд хагас дутуу хийх вий гэж санаа зовж байна. 
Б.Хишиг
