Их баярын хотод

Бээжингээс Харбин руу онгоцоор нэг цаг хагас нисч хүрнэ. Харбинаас Дачин хэмээх хот руу машинаар гурван цаг орчим давхиад буучихна.
Ийм байдлаар зорчиж Их баярын хотод очлоо. Өнгөрсөн зууны жараад оны эхээр эл хотын бий болсон буурь хүрээнээс газрын тос олгойдсоноор Дачин буюу Их баярын хот хэмээн нэрлэжээ. Да нь Их, Чин нь баяр гэсэн утга бүхий ажээ. Дачинг ерхөгийн толгой бөхөлзсөн намуухан тал бүслэн оршино. Зөөлөн бор хөрст талд боссон хот юм. Газрын тос ихээхэн агуулагдсан тул тийнхүү дээд хөрс нь зөөлөн уян байдаг болов уу гэсэн бодлыг төрүүлнэ. Газрын тос бол хүн төрөлхтний оршихуйн нэгэн амь суваг билээ. Энэ чухал бүтээгдэхүүний их хишиг буян дээр сууснаа мэдэцгээсэн хятад орон энэхүү хотоо баяр бахадлын илэрхийлэл болгож тийнхүү Ихбаяр буюу Дачин хэмээн нэрлэсэн учиртай байна. Дачинд өглөө нар яагаа ч үгүй мандах ажээ. Манайхныг энд ид нойрон дундаа байхад тэнд ажил амьдрал хэдийнэ эхэлнэ. Ер нь л тус хотыг мөнхийн хөдөлгөөнт, хөдөлгүүрт хот гэж хэлэхэд болно. Дачингийн хотын төвд ч, дунд ч , хаяанд ч эргэн тойрон тос олборлох машинууд зоолгоотой. Энэ нь жилийн дөрвөн улирлын аль ч үед зогсохгүй. Тиймээс үргэлжийн хөдөлгөөнт, хөдөлгүүрт гэж хэлж байна. Газрын гүн рүү мянгаас таван мянган метр өрөмдөж "онгойлгосон" цооногоос эл олборлох машин тос олборлоно. Тос олборлогч машин нь нэгэн хэвийн зугуухан хөдлөх бөгөөд зүйрлэж хэлбэл ялаархсан адууны толгой хаялахтай тун төстэй. Энэхүү алхан толгойтой тос олборлогч машин Дачингийн хэмжээнд дөчин мянга байгаа ажээ. Дачин нь манай улсын хэмжээний хүн амтай хот. Энэ хот буй чигээрээ тос олборлолтын хот юм. Тос олборлох хөдөлмөр эрхлэлтийн хот гэвээс зохино. Дачингийн домог бол Ван Жинши юм. Энэ хүн бол манай хөдөлмөрийн баатар хоньчин Цогтгэрэл зуун эхээс 120 хурга авав гэдэг шиг, газрын тосон судлыг онож өрөмдөн, их тосон тэнгисийг оргилуулав хэмээн Хятадын түүхэнд мөнхөрсөн хүн юм байна. Хятад улс газрын тос олборлосон түүх бол Ван Жиншигийн ажил амьдралын түүх ажээ. Дачинд энэ хүний музей гэж ихээхэн том түүх дурсгалын төв байх агаад жирийн ажилчин Ван Жиншигийн Хятадын удирдагч Мао Зэ Дун, Жоу Энлай нартай авахуулсан зургаас эхлээд, өмсч зүүж бүтээн байгуулж явсан хувцас хунар, өрмийн нь хошуу гээд тоочвол маш олон зүйл байх ажээ. Нөхөр Ван Жиншигийн үйл хэрэг, замнал нь одоо хятад багачуулын хичээлийн хөтөлбөрт зохих байр сууриа эзэлсэн байдаг байна. Ван Жинши ийнхүү Монгол, Индонези, Судан, Казахстан, Венесуэл, Оман, Иран, Сири зэрэг хориод орон салбар үйл ажиллагаагаа явуулж байгаа "Петро Чайна" компанийн үндсийг тавьсан хүн аж. "Петро Чайна" нь өнөөдөр дэлхийд газрын тос олборлолтоороо дөрөвдүгээрт эрэмбэлэгддэг гэнэ. Эднийх нэг сая гаруй ажилтантай юм байна. Үүний гурван зуун мянга нь Дачинд ажилладгаас үзэхэд Их баярын хотын хөрсөн дор үлэмж баялаг хар тосон далай бялхаж байдаг буюу. Энэ далайгаас мөнөөх дөчин мянган олборлох машины "соролтоор" сүүлийн 27 жилд жил бүр тавин сая тонн тос гарган авч хэрэглээнд оруулжээ. Ийм байдлаар олборлоод байхад дахиад хагас зуун жилийн нөөц Дачинд бий гэнэ. Дачин улсын төсөвт 47 жилийн туршид 1,3 триллион юанийн хөрөнгө оруулжээ. Газрын тосыг хөрсний гүнээс шууд л сороод авчихдаг уу гэвэл бас тийм биш аж. Тос байгалийн хий, нефть, усны хольцтойгоор олборлогддог гэнэ. Түүнийг зааглаж, нарийвчлан ялгаад зүй зохист хэрэглэгчдэд нь түгээх үйл ажиллагаа бүхий аварга том сүлжээ үйлдвэрүүд Дачинд цөөнгүй юм. Өдгөө газрын тос олборлох арга зүйд дэвшилт гарч, полимер гэдэг бодисоор хөөн хөвүүлэх боломж гарч ирснээс ус ашигладаг уламжлалт арга нь хоцрогдох төлөвтэй болж байгаа юм билээ. Дачинд тос олборлох ихээхэн том баг ажиллаж байгаа нь захын нэг үйлдвэрээр ороход аяндаа ойлгогдоно. Тухайлбал, нэгдүгээр үйлдвэрийн нь гуравдугаар уурхайд харьяалагдах 16-р станци гэхэд тос, ус, хий ялгах зургаан өртөөтэй юм. Хэрэглэгдсэн бохир усыг 99 хувь болтол цэвэршүүлээд дахин ашиглах жишээний хүчин чадалтай. Тос олборлохын хажуугаар нөхөн сэргээлтийн ажил зэрэгцээд явчихдаг байна. Олборлолт дууссан орчныг бут сөөгжүүлж, зүлэгжүүлэх ажлыг ер цаг алдалгүй хийчихдэг нь олзуурхууштай. Ер нь тус хотод байгаа тэр олон олборлох машиныг ихэд цөөхөн харагдуулахыг хичээсэн мэт байдалтай нь ажиглагдсан. Яаж ингэж харагдуулж чадаж байна гэвэл нөхөн сэргээх ажлын нь л үр дүнг дурдах болно. Харин дээрээс нь, нэлээд өндрөөс харвал бут сөөг, байшин барилгын дундах үй олон дохилзсон хөдөлгөөнт машинууд харагдах биз ээ. Дачингийн газрын тосыг олборлосны 100 жилийн ой 2060 онд тохиох бөгөөд энэ цагт мөнхүү хот чухамдаа ойт хээр болсон байхаар төлөвлөсөн байх аж. Өдгөө "Петро Чайна"-гийн салбар "Петро Чайна Дачин Тамсаг" компани Дорнодын Тамсагт газрын тос хайж байгаа билээ. Тэднийх Америкийн СОКО-гоос Тамсагийн 19, 21, 22-р хэсгийг худалдаж авснаар үйл ажиллагаагаа явуулж эхэлсэн. Үүний нийт эзлэх талбай нь 25 мянган ам дөрвөлжин км. 19, 22-р хэсгийн хайгуул 2010 онд дуусах бол, 21-р хэсгийнх нь үүнээс хоёр жилийн дуусах төлөвлөгөөтэй ажээ. Монголын Засгийн газартай байгуулсан Бүтээгдэхүүн хуваах гэрээгээр түүхий нефтийн баррелийг нь дэлхийн зах зээлийн дундаж үнээр худалдаж авдаг байна. Нэг тонн нефть 7,3 баррельд тооцогддог юм билээ. Тамсагаас түүхий нефтийг Сүхбаатарын Бичигтийн боомтоор хил гаргаж, Хөх хотод боловсруулж бүтээгдэхүүн болгодог байна. Дачинд бид Тамсагаас ирж суралцаж байгаа зургаан хүнтэй уулзалдсан билээ. Тэдний бүсгүй хоёр нь бохир нефть дэх хлор, кальц, магни, усан дахь эрдэс баялгийн хэмжээг тогтоох зэрэг лабораторийн ажилд, бусад дөрвөн эрэгтэй нь тос олборлох машины оператороор тус тус суралцаж байгаа нь энэ байлаа. 
Б.Баяр
