2006 оны төсвийн талаар ярилцлаа

Төсвийн байгууллагын удирдлага санхүүжилтийн хуулийн дагуу Нийслэлийн Засаг дарга бөгөөд Улаанбаатар хотын захирагч салбарын сайдуудтай гэрээ байгуулсны үндсэн дээр зохих санхүүжилтийг авдаг. 
Хотын мэрийн санаачлагаар Боловсрол, эрүүл мэнд, нийгмийн хамгааллын салбарт үүсээд байгаа төсвийн өр, ирэх онд санхүүжилт ямар байдлаар хийгдэх талаар Нийгмийн хамгаалал, хөдөлмөрийн яам, Эрүүл мэндийн яам, Боловсрол соёл, шинжлэх ухааны яамны холбогдох албаны удирдлагууд уулзаж ярилцлаа. НИТХ-ын дарга Н.Болормаа, Нийслэлийн Засаг дарга бөгөөд Улаанбаатар хотын захирагч Ц.Батбаяр тэргүүтэй хүмүүс нийслэлийн ирэх оны төсвийг батлахад холбогдох газрууд төдийгүй иргэдийн саналыг нээлттэй сонсч, харилцан ярилцаж, саналыг бүх хэлбэрээр авч, солилцож байгаа юм. Дээрх уулзалтын үеэр иргэдтэй хамгийн ойр ажилладаг дүүргийн удирдлагууд өөрсдийн бэрхшээлтэй, хүндрэлтэй асуудлын талаар яамуудад танилцуулж, боломжтой асуудлаа ч шийдүүлээд авч байлаа. Тухайлбал, хөдөө орон нутгаас шилжин ирэгсэд хамгийн ихээр суурьшдаг Сонгинохайрхан дүүрэг таван жил түргэн тусламжийн тэрэг аваагүй, 30 ортой эмнэлгээ 50 ортой болгох санал ЭМЯ-нд тавиад дөрвөн жил болж байгаа гомдлоо хэлэхэд яамныхан дор нь асуудлыг нь шийдээд өгч байгаа харагдсан. Нийслэлд хамгийн хүндрэлтэй байгаа салбарын нэг нь боловсрол. Боловсролын салбарт ирэх онд сургууль, цэцэрлэгийн их засварт 60,0 сая төгрөгийг төсөвлөжээ. Гэтэл нийслэлд 140 Ерөнхий боловсролын сургууль, 160 ясли, цэцэрлэгтэй. Эдгээрийн талаас илүү хувь нь их засварт орох шаардлагатай. Урьд нь нийслэл өөрөө өөрийгөө санхүүжүүлэх зарчмаар явж байх үед сургууль цэцэрлэгийн их засварт 300,0-500,0 орчим сая төгрөгийн ажил хийгддэг байсан. Нийслэлд хийх ажил их, төсөв хүрэлцэхгүй байхад УИХ-ын гишүүд тойрогтоо төсвөөс хэтэрсэн, хөрөнгө нь байхгүй "сайхан" ажлууд хийх амлалт авчээ. Бодит байдалдаа эдгээр ажлууд нь дүүрэгтээ хүндрэл учруулж байдгийг уулзалтын үеэр дүүргийн Засаг дарга нар хэлж байлаа. Гэтэл төсөв хэлэлцэх үеэр хороо, дүүрэг, хотод хүндрэлтэй байгаа асуудлын талаар гишүүд саналаа тусгаж үгээ хэлсэн нь ховор байна. Мөн нийгмийн хамгааллын салбарыг авч үзвэл нийслэлд харьяалалгүй ахмад настны тоо жил ирэх бүр өсч, одоо 53 мянга болоод байна. Эдгээр ахмад настанд төрөөс жилд хоёр удаа хүндэтгэл үзүүлэхээр хуулиндаа тусгасан байдаг ч төсвийг нь баталж өгдөггүйгээс болж дүүргүүд урд хормойгоороо хойд хормойгоо нөхөх явдал олонтаа тохиолддог. Цаашдаа хуулинд тусгасан төсөв байхгүй арга хэмжээг төлөвлөдгөө болих нь дээр гэсэн саналыг гаргалаа. Нийслэлд хөдөлмөрийн бирж байгуулах асуудал сүүлийн үед анхаарал татаж байгаа. Хөдөлмөрийн бирж байгуулах нь зөвхөн гадаадад ажиллах хүч гаргаад зогсохгүй дотооддоо ажиллах хүчээр хангах, ажилгүйдэл, ядуурлыг бууруулахад дорвитой нэмэр болно гэж хотын захиргаа үзэж байгаа. Энэ асуудлыг ирэх онд яаралтай эхлүүлэхэд хөрөнгийн туслалцаа үзүүлэхийг НХХЯ-наас хүслээ. Мөн эрүүл мэндийн салбарт эмчилгээ оношлогооны төхөөрөмж авах, өрхийн эмнэлгийн эмч нарын цалинг нэмэгдүүлэх, түргэний тэрэг авах, дүүргүүдийн эрүүл мэндийн нэгдлийг өргүй болгох зэрэг асуудлууд тулгамдаж байна. УИХ-аар баталсан төсвийг яамд багасгаад байх нь зөв үү гэсэн асуудал энэ үеэр гарч байсан. Нийслэлийн ИТХ-ын чуулганаар төсөв хэлэлцэхийн өмнө салбарын сайдын багцад санхүүжилт нь байдаг эрүүл мэнд, боловсрол, нийгмийн халамж, үйлчилгээний чиглэлээр хийсэн уулзалт нийслэл, дүүрэгт тулгамдаж байдаг олон асуудлыг хөндсөн, шийдэх бололцоотой асуудалд хариу өгсөн ажил хэрэгч түвшинд боллоо. 
Б.Долзодмаа

