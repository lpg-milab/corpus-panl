№182(16772)     
1987 оны долдугаар сарын 31,
Хадлан дээрх үйлчилгээ

МАХН-ын Төв Хорооны Улс төрийн Товчооны хуралдаан дээр нөхөр Ж. Батмөнх хадлан, тэжээл бэлтгэх ажлыг эрчимжүүлэх талаар үг хэлэхдээ: << Хадлангийн ид ажлын үед хадланчдын хувийн бэлтгэлийг сайтар хийлгэх, ахуй, соёлын үйлчилгээгээр тасралтгүй хангах талаар холбогдох байгууллагууд зориуд анхаарах нь зүйтэй >> гэжээ. Хадланд гарсан хүмүүсийг эрүүл агаарт бараг л амралт эдэлж байгаа мэтээр илүүд үзээд анхаарал тусламж тавьдаггүй хуучирсан сэтгэлгээний уршгаар хадланчид юм юмхнаар гачигдаж, хөдөлмөрийн бүтээмж саарахад хүрдэг удаа олон байдаг нь хэнд ч илэрхий. Хадлан их авах нөхцөлийг бүрдүүлэхийн тулд бүх төрлийн үйлчилгээг шинэ аргаар шуурхай зохион байгуулж, түүний эцсийн үр дүнг хадланчдын бэлтгэсэн өвс, тэжээлийн бодит хэмжээгээр тооцоолон цэгнэх шаардлагатай байна. 

Өнөө жил хадлан, тэжээл бэлтгэх, ургац хураах, мал оторлох үеэр малчиД, хадланч, механикжуулагчид, хөдөөгийн хөдөлмөрчдөд худалдаа, бэлтгэлийн 1700 гаруй агент, ердийн болон авто мухлагийн 900 гаруй цэг, ахуйн үйлчилгээний явуулын хориод комбинат, олон зуун цэг, талбар үйлчлэх юм. Түүнчлэн явуулын гал зуух, цайны газар, түргэн үйлчилгээний цэг олныг шинээр зохион байгуулах бөгөөд эдгээр цэг, салбарыг зөв байршуулах, бараа, хүнсний бүтээгдэхүүн, ажлын багаж хэрэгслээр хангах, тоног төхөөрөмжийг засварлаж шинэчлэх, ажиллах хүчийг бүрДүүлэх, орон байрын засвар, тохижилтын бэлтгэлийн дутууг яаралтай гүйцээж, намрын ажилд оролцогчдыг өндөр бүтээмжтэй, суурьшилтай ажиллах бүхний бололцоогоор хангаж, байнгын чанартай үйлчилгээг хэвшүүлэхэд орон нутгийн АДХын гүйцэтгэх захиргаа, хяналт шалгалтын байгууллага тогтмол анхаарч хүний төлөө халамжийг ажлын талаар тавих Шаардлагатай жигд хослуулах хэрэгтэй байна. 

Хадлан, тэжээл бэлтгэх зохистой хугацаа бараг талдаа орчихоод байхад нэлээд аймаг, суманд өвсний гарц тачир байгаагаар далимдуулан сунжрах, назгайрахтай эвлэрч хадлангийн ажил удааширч мөн түүнийг дагалдан худалдаа, холбоо, соёл, ахуйн үйлчилгээний байгууллагууд цаг алдаж, хаширлаж суугаа нь цагийн чухал ажилд саад бэрхшээл учруулахад хүрч байна. Төв, Сэлэнгэ, Булган, Дархан зэрэг аймаг, хотын худалдааны байгууллагууд өнгөрөгч онд хадлан, ургац хураалтын ажил жигдэрчихсэн хойно үйлчилгээг гэнэт зохион байгуулахаар яаран сандарч өнгөрсөн борооны хойноос, цув нөмрөхөд хүрч, хадланчдын эрэлт хэрэгцээг гачигдуулж байсан юм. Гэтэл энэ намар тэрхүү дутагдал ужгиран давтагдаж эхэллээ. Төв аймгийн Залуучууд сангийн аж ахуйн нутаг Хоньчны нуруунд хоёр аймгийн хадланчдын олон бригад, салааныхан аль хэдийн ажилдаа жигдэрчихээд байхад худалдаа, соёл, ахуйн үйлчилгээнийхэн одоо хүртэл тэнд очоогүй, мөн Сэлэнгэ аймгийн Найрамдал, Зэлтэрийн сангийн аж ахуйн оторчид, хадланчдыг худалдаа, эмнэлгийн үйлчилгээгээр гачигдуулж байгаа тухай хөдөлмөрчид шүүмжилж эхэлсэн зэрэг баримт нь үйлчилгээ, соёлын ажил сүрхий цалгардаж эхэлснийг сануулж байна. 

Жирийн нэгэн гуранз олдохгүйгээс болж хадуураа ирлэж чадахгүй хагас өдөр өнгөрлөө гэхэд хичнээн их өвс хадах боломж алдах нь тодорхой. Тэрчлэн хадланчид сав суулгаар гачигдах, гутал хувцас нь ажлын онцлогоос болж амархан ханзарч урагдахаас аваад нарны малгай, хар шил, хадуурын ишнээс эхлээд эм тан хүртэл хадланд гарч хээр хөдөө ажиллаж буй хүнд хэрэгцээ, шаардлагатай зүйл их гардгийг хэн эс андах вэ? 

Ургац хураах, тээвэрлэх ажлаас өмнө наймдугаар сард багтааж өргөн хэрэгцээний хорь шахам мянган тооны барааг орон нутагт хүргэж, нөөцлөх, ялангуяа хадлан, ургац хураалтад шаардагдах, шимээсэг, алх дөш, гуранз, хуурай, хөрөө, сүх, сав суулгаар хэрэглэгчдийг гачигдуулахгүй байх, орон нутгаас ноос, цөцгийн тос зэрэг хөдөө аж ахуйн бүтээгдэхүүний шуурхай тээвэрлэх, орон нутагт очсон барааг түргэн хуваарилж, хэрэглэгчдэд хүргэх талаар Тээврийн Яам, Худалдаа, бэлтгэлийн Яам хамтран ажлын уялдаа холбоог нягтруулан гүйцэтгэх ажил их байна. 

Намрын ажилд оролцогчдын ажиллах нөхцөл бололцоог сайжруулахад үйлчилгээний бүхий л нөөцийг уялдуулан дайчилж, орон нутгийн удирдах байгууллагаас нарийвчилсан графикаар бүх төрлийн явуулын үйлчилгээг зохицуулан шинэ арга хэлбэрээр хандах шаардлагатай. Төв, суурин газрын угаалга, химийн цэвэрлэгээний цэг, салбарын хүч чадлын ашиглалтыг сайжруулж, хадланч, тариаланчдын хувцас, цагаан хэрэгслийг угааж хүргэж өгөх, тэдний хоол, ундыг халуун саваар ажлын талбайд нь зөөж үйлчлэх, тэрчлэн үйлчилгээний зарим төрлөөр түр хугацаатай хөдөлмөрийн нөхөрлөл, гэр бүлээрээ гэрээлэн авч үйлчлэх хэлбэрийг ч ашиглаж болох байна. 

Үйлчилгээний дэг, салбарууд бие дааж асуудлыг шийдвэрлэж, санаачилга гаргаж ажиллах ёстой гэж өрөөсгөл найдлага тавиад салбарын яам, газрууд өвс, хадлангийн ажлын үеийн үйлчилгээг урсгалд нь орхидог дутагдал арилсан байх ёстой. 

Нийтийн хүч анхаарал төвлөрсөн, цаг хугацаатай уралдсан ийм чухал ажилд цалгар хандлага гаргавал хэдхэн сарын дараа өвлийн яхир хэцүү улиралтай учрахад гарч болзошгүй хохирлыг хариуцлагагүйн уршгаар урьдчилан нөхцөлдүүлсэнтэй ижил юм. 

Нарийн мэргэжлийн эмч, сувилагч, эмийн сан, урлаг соёлын бригадуудыг төв суурингаас зохион байгуулж, хадланч, тариаланч, отор, саалийн тасаг, фермийнхэнд тодорхой маршрутаар үйлчлуүлэхийн хамт ажлын явцад тавих гүйцэтгэлийн хяналтыг холбогдох яам, газрууд дайчин шуурхай хийх хэрэгтэн байна. Хадлангийн механикжсан бригад, салаа, тариалангийн бригад, тээвэрчдийг авто хотхоны дэргэд л худалдаа, үйлчилгээний байнгын цэгүүд ажиллуулан, намрын ажилд оролцогчдыг амт чанартай хоол, хүнсээр хангахад нийтийн хоолны байгууллага мэргэжлийн туслалцаа үзүүлбэл зохино. Алсын отор, бусад аймаг, сумын нутагт ажиллаж байгаа хадланчдад тухайн нутаг дэвсгэрийн үйлчилгээний байгууллага үйлчлэн туслах нь зүйн хэрэг юм. 

Цаг үеийн ээлжит чухал ажилд оролцогчдын хөдөлмөрийн тааламжтай нөхцөлийг Бүрдүүлж, бүх төрлийн үйлчилгээг шинэ шаардлагын дагуу зохион байгуулж, арвин их хадлан өвс, тэжээл базааж, ирэх өвлийн бэлтгэлийг сайн хангуулах нь төв, орон нутгийн улс, хоршооллын байгууллагын ажлын арга барилын өөрчлөлтийн нэг бодит үзүүлэлт болох ёстой. 

