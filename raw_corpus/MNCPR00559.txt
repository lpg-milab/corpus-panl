Волейболоор амьсгалсан өдрүүд

Зүүн азийн волейболын аварга шалгаруулах тэмцээн үргэлжилж байна. Эхний өдөр А, В хэсэгт багтсан багуудын тоглолт боллоо.
Тоглолт бүхнээс баг, тамирчдын чанар чансаа тодорхой харагдаж байсан гэж болно. Япон, Хятадын эмэгтэй, эрэгтэй, Солонгосын эрэгтэй багийнхан өрсөлдөгчөө давамгайлж хожлоо авсан юм. Үзэгч, сонирхогчдын ярьж буйгаар эмэгтэйчүүдэд Япон, Хятадын баг аваргын төлөө өрсөлдөж магадгүй гэлцэх нь дэндүү эртэдсэн таамаглал ч гэсэн нэгийг бодогдуулж байна.
Эрэгтэйчүүдийн баг эхний өдөр Монгол бөхийн хэлээр бол амлаж авсан Тайваны багтай тоглосон. Хожлын харьцаа 0:3 "амласан бөхдөө унав". Уг нь манай тамирчид давгүй бэлтгэлтэй гэж яриад байсан. Тэгвэл анхны тоглолтоосоо "шүүлгэндээ" тааруу дүн үзүүлчихлээ дээ.
Волейбол сонирхогчдын яриагаар бол манай эрэгтэй багийнхан хурд удаан, тоглолтын хувилбар муутай байна гэж байх юм. Нээрээ л хөдөлгөөн удаан, тааруухан л харагдсан. Тэгэхэд Тайваныхан илт маш нарийн хувилбартай, арга техникийг тухайн үедээ зохицуулан өөрчилж чадаж байх юм билээ.
Өчигдөр үдээс өмнөх тоглолт тун жирийн тоглолтууд байв. Буриадын эмэгтэй баг Тайваны хүүхнүүдийг, Японы баг Хонконгийн багийг тун түвэггүй 3:0-ээр буулган авсан юм.
Эрэгтэйчүүдийн хувьд БНСУ-ын эрэгтэйчүүд Хонконгыг амархан хожчихлоо. 
Үдээс хойш болсон тоглолтоос хамгийн өрсөлдөөнтэй нь Монгол, Хятадын эмэгтэй багийн тоглолт байлаа. Эхний хожил зочин багийнх болсон. Харин хоёр дахь тоглолт манайхны хожлоор дууссан. Гурав дахь тоглолт тун ч тэмцэлтэй болж 25:18-аар Хятадын баг хожив. Дараагийн тоглолт мөн тэднийх болсноор манай баг ялагдал хүлээлээ. Гэхдээ манай эмэгтэй волейболчид хүчтэй багтай санаснаас ч илүү тоглож чадсан гэхэд болно. 
Тэмцээн тун өрсөлдөөнтэй байна. Өнөөдөр урьдчилсан тоглолтууд өндөрлөж маргааш нөгөөдөр хагас шигшээ багууд тэмцэлдэнэ. Эхний өдөр гурав, маргааш нь дөрвөн тоглолттой. Тэгээд 10, 11-нд медалийн төлөөх ширүүхэн тоглолтууд болох юм.
Бөхийн өргөө "мэргэжлээ сольж" волейболоор амьсгалж байна.
Д.Надмид 