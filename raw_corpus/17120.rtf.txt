№217 (17120)      
1988 оны есдүгээр сарын 9.
Шинэчлэлийг хангамжинд

Үйлдвэр, аж ахуйн газрын бие даасан үйл ажиллагааг өргөтгөсөнтэй уялдуулан, материал, техникийн хангамжийн системийг боловсронгуй болгох шаардлага зүй ёсоор гарч байгааг МАХН-ын Төв Хороонд болсон нам, аж ахуйн идэвхтний зөвлөлгөөнөөс тэмдэглэсэн юм. Хангамж, үйлчилгээний дэвшилт хэлбэрийг өргөжүүлэх, хөдөлмөрийн хамт олны бүтээлч санаачилгыг дайчлан өрнүүлэхэд чиглүүлэн 1988 оноос хангамжийн байгууллагууд өөрийгөө санхүүжүүлэх зарчмаар эдийн засгийн туршилтад шилжсэн байна. Туршилтыг ая ахуйн гэрээний үүргийг бодолцож борлуулалтын хэмжээгээр байгууллагын үйл ажиллагааг дүгнэж, нийт орлогыг үлдэгдлийн аргаар хуваарилснаар хамт олны идэвх сонирхлыг ажлын эцсийн үр дүнтэй шууд уялдуулахад чиглүүлжээ. 

Үйлдвэрлэл - техникийн зориулалттай бүтээгдэхүүнийг хэрэглэгчид ойртуулах, зардал хэмнэх, шат дамжлагыг багасгах зорилгоор оёдлын үйлдвэрийн нэгдэл, авто засварын үйлдвэрийн нэгдлийн хэрэгцээт барааг дэргэдэх агуулахаас иж бүрдүүлэн шууд хангаж, орон нутгийн хотуудад материал - техникийн хангамжийн салбар нээж, аймаг, хотын төвд жижиг хэрэглэгчдийн барааны хэрэгцээг бөөний худалдааны дэлгүүрээр хангах, будаг, цонхны шил, төмөр, ган татлага зэрэг барааг хэрэгцээ шаардлагын дагуу жижиглэн бэлтгэж олгох зэргээр үйлчилгээний шинэ төрлийг бий болгожээ. Ажлын 11-101 өөрчлөлт, ахиц бий боловч шинэчлэлийг гүнзгийрүүлэх, урьдын зуршлаас дутагдлуудыг арилгах талаар цаашид хийх ажил, авах арга хэмжээ багагүй байна. Өмнөговь, Дундговь, Говь-Алтай, Дархан зэрэг аймаг, хотын материал - техникийн хангамжийн удирдах газар 1988 онд хэрэглэгчдэд нийлүүлэх бараа борлуулалтынхаа 50 - 60 хувьд аж ахуйн гэрээ байгуулаагүй, тэрчлэн импорт - хангамжийн зарим нэгдлийн захиргаа гэрээний сахилгыг ноцтой зөрчсөнөө гадаадаас бараа ирээгүй мэтээр хаацайлан хариуцлагаас зайлсхийхийг эрмэлзэж байгаа зэрэг эдийн засгийн шинэчлэлийн өнөөгийн нөхцөлд харш дутагдал шалтгаанаар зөвхөн 1988 оны эхний хагас жилд 528 нэрийн хоёр сая төгрөгийн барааг гэрээнээс дутуу нийлүүлсний дотор материал - импэкс хангамжийн нэгдэл 1. 2 сая төгрөгийн тасалдал гаргажээ. 

Орон нутгийн бараа, материалын захиалгыг үндэслэл сайтай хийж туйлын ур ашигтай, хэрэгцээтэй Зүйлд зарцуулах үүрэг хариуцлагыг аймаг, хотын АДХ-ын гүйцэтгэх захиргаад шууд хүлээх ёстой байтал үүнд дутуу анхаарснаас Дорнод, Сүхбаатар, Ховд, Сэлэнгэ, аймгийн АДХ-ын гүйцэтгэх захиргаа захиалгыг хагас дутуу хийлгэж, хугацаа хожимдуулан нийт хэрэгцээ, материалын балансыг будлиантуулж, аж ахуйн гэрээ хийх боломжгүй болгосон байна. Хангамжийн байгууллага ч ийм дутагдалтай эвлэрч, нэг аймгийн хуваарьт бараа материалаас хасаж нөгөөд шилжүүлэн аргацаадаг нь зохисгүй арга барил бөгөөд аж ахуйн зарим нэгжийн салан ажиллагааг өөгшүүлж, нөгөө хэсгийн жигд ажиллагаанд бэрхшээл учруулдаг шударга бус явдал мөн. 

Ажлын зайлшгүй шаардлага нэрээр зарим үйлдвэр, аж ахуйн газар, бараа материалыг урьдчилан авчихаад үнийг төлдөггүй сар жилээр саатуулж, өр авлага нэмэгдүүлдэг архагшсан зуршил хэвээрээ үргэлжилснээс оны эхний хагас жилд хоёр мянга гаруй хэрэглэгч хагас миллиард төгрөгийн өртэй болоод байхад, хангамжийн байгууллага бараагаа мөн л зээлээр олгосоор ирсэндээ дүгнэлт хийж, аж ахуйн харилцааны механизм, хөшүүргийг сайжруулан өөрчлөх хэрэгтэй байна. 

Зарим яамны захиалчихаад аваагүй 70, 7 сая төгрөгийн илүүдэлтэй ашиглалтгүй тоног төхөөрөмж, сэлбэг, материал 1982 оноос одоо хүртэл хангамжийн байгууллагад хадгалагдаж, зээлийн хүү, хадгалалтын зардал хэтэрсээр байгааг эзний ёсоор анхааран үзэж, яаралтай шийдвэрлэж, аж ахуйн шинэ механизмын сөрөг нөлөөллийг арилгах, багасгах ажил зохиогууштай байна. 

Яам, газрууд валютын зардлын эх үүсвэрийг хэтрүүлж, импортын барааг зөвхөн захиалан авахыг урьдал болгодог, гадаад худалдаа, хангамжийн байгууллага ч мөнөөхөн захиалгыг хянаж зохицуулахдаа шаардлага султай, хайхрамжгүй ханддагаас төлбөрийн чадвар буурч, балансын орлого нэмэгдүүлдэг ноцтой дутагдлыг эцэс болгохыг шинэчлэлийн эрх ашиг шаардаж байна. Юуны өмнө нөөц бололцоогоо ашиглан зарим сэлбэг, хэрэгслийг дотооддоо үйлдвэрлэх, эх орны үйлдвэр техникийн зориулалттай түүхий эд материалын үйлдвэрлэлийг нэмэгдүүлэх сонирхол төрүүлэхүйц эдийн засгийн хүчтэй хөшүүргийг бий болгох шаардлагатай болжээ. 

1988 онд ашиглалтад орох барилгын гуч шахам хувь нь зураг төсөвгүй эхэлсэн учраас тэдгээрт барилгын материал нийлүүлэх, аж ахуйн гэрээ байгуулах боломжгүй болж жилийн дундуур ихээхэн чирэгдэл учруулсан байна. Жилийн жилд давтагддаг ийм дутагдлыг тодорхой эзэнтэй нь хариуцлага тооцоолж, шийдвэртэй арилгах, 1989 онд барих барилгын материалын хэрэгцээг барилга байгууламж бүрээр тооцоолон гаргаж, есдүгээр сард багтааж аж ахуйн гэрээгээ тохиролцох шаардлагатай байна. 

Материаллаг нөөцийг арвилан хэмнэх, түүний зарцуулалтад хяналт тавих үүрэг бүхий Эдийн засгийн гадаад харилцаа, хангамжийн Яам, Төлөвлөгөө эдийн засгийн улсын хорооны холбогдох газар, хэлтсүүдийн ажилд арга барилын өөрчлөлт, шинэчлэл гараагүйгээс зөвхөн 1987 онд орцын нормоос хэтрүүлэн зарцуулсан шатахуун нэг сая төгрөгт хүрч, Улаанбаатар, Дархан, Эрдэнэтийн олонхи үйлдвэр, аж ахуйн газарт орцын нормыг хэтрүүлдэг үрлэгэн ажиллагаа үргэлжилсээр байна. 

Үйлдвэрлэл - техникийн зориулалттай бараа материалыг бөөний худалдаагаар хангах ажлыг тодорхой шат дараатайгаар ахиулах, ийм зорилгоор үйлдвэр, аж ахуйн газрууд импортыг хэмнэх, экспортын нөөцийг арвижуулах, эх орны үйлдвэрийн бүтээгдэхүүний хэмжээг нэмэгдүүлэх арга замаар бөөний худалдааны хангамжийг зонхилох хэлбэр болгож чадвал материал техникийн хангамжид шинэчлэлийг ихээхэн үр дүнтэй. хэрэгжүүлэх болно. Тийнхүү МАХН-ын XIX их хурлаас << Үйлдвэрлэл - техникийн зориулалттай бүтээгдэхүүний захиалга, балансын үндэслэлийг сайжруулах, хэрэглэгчийг хөнгөн шуурхай үйлчлэх нь материалтехникийн хангамжийн байгууллагын гол зорилт мөн >> гэж заасныг нэр төртэй биелүүлж чадна. 

