ЭРХ БАРИГЧИД БА "ЭХ ОРОНЧИД"

МАХН гаднаа эвтэй найртай нэгдэл нягтралтай мэт царайлавч дотооддоо аль хэдийнэ "тангараг" тасарчээ. Өдгөө лавтайяа дөрөв тасарсан тэдэнд юуны эх орноо гэх бодол төрөх мантай.
Харин боломж тааруулан нэгээхэн бүлэгт нь харьяалагдах намын даргыгаа унагах гээд ёстой л орондоо орох завгүй орчилдон тэмцэлдэж байна. Ардчилсан нам МАХН-ыг бодвол ил үзэлцэнэ. Намын их хурал дээрээ хүртэл "нударга зөрүүлж" энгэр заамаа уралцах нь энүүхэнд. Одоо хичнээн наалдан пад байгаад ч нэмэргүй. Дээр нь парламентад суудалтай "Эх орон", "ИЗ", "БНН" зэрэг жижиг нам төр засгийн эрх мэдлийг тэнцүү хуваасан суудалтай байгаа МАХН, Ардчилсан нам гэдэг хоёр том намыг хоорондоо болон дотроо зодолдож бүр алалцахыг хүлээн арслан дагасан цөөвөр шиг шогшино. Парламентыг бүрдүүлж буй улс төрийн намууд нь ийм арчаагүй байдалд хүрээд ирэхээр муу хүн сиймхийгээр чоно борооноор гэгчээр Ерөнхийлөгч Н.Энхбаяр оноо цуглуулж, элдэв өнгөөр нам, хөдөлгөөнүүдийг хатгаж эхэллээ. "Энэ олон нам аль аль нь хэрэггүй, Монголыг нэг их ухаантай сайн хүн удирдахад болно, Ерөнхийлөгчийн засаглалтай байх нь өлзийтэй, улс орныг ганц гарт атгуулъя" гэсэн хүчтэй ухуулга сонсогдох тусам цаад эзнээ илчлээд байх шиг. Ингэсээр ингэсээр тусгаар улс орны тулгуур-Үндсэн хуулиа өөрчлөх байтугай үгүй хийж ч магадгүй. Ийм үеийн Засгийн газар, ялангуяа Ерөнхий сайд гэж нэг үйлийн үртэй амьтан цаг минут өдөр хоног тутам "чамайг огцруулна" гэсэн занал, тулгалт дуулна. Гэвч Ерөнхий сайд Ц.Элбэгдорж тэсэлгүй огцрох үйлдлээ, ардчиллын үйлсэд оруулах гавьяагаа зэрэг хийлээ. Авилгачтай тэмцэнэ гэж ярьдаггүй улстөрч үгүй, гэхдээ тэмцэж, барьсан хорьсон байтугай шалгасан нь үгүй байв. Тэгвэл Ц.Элбэгдоржийн үед Монголын авилгалын сүлжээний хамгийн хөндүүр цэг дээр нь дарлаа. Авилгал бол ганц Х.Баатар, гааль биш байсан. Газар, хууль хяналтынхан, УИХ, Засгийн газрын гишүүд хүртэл холбогдоно. Энэ бол үнэн. Шадар сайд Ч.Улааныг гаалийн Баатартай холбоогүй, эрхэм гишүүн Т.Бадамжунайг газрын авилгалыг мэдэхгүй, үзээгүй гэвэл итгэх хүн өөрсдөөс нь өөр олдохгүй болов уу. Ч.Улаан, Т.Бадамжунай хоёр их уурлаж, тэдэнд Баатарын хувь тавилан оногдож магад болохоор Элбэгдоржийг унагах гэж үйлээ үзэж үстэй толгойгоо маажиж гарын үсэг цуглуулж явна гэнэ билээ. Он оны шилдэг авилгач нар УИХ, Засгийн газраар дүүрэн. Авилгач нартай тэмцэнэ гэдэг ардчиллын үйлсэд оруулах гавьяа ч харин Ц.Элбэгдоржийн хувьд өөрийгөө унагах нүх болоод байна. Эрх баригчид өөрсдийнхөө хэрүүлийн бузар, авилгалын сүлжээгээ ард түмнээсээ нууж чадсан, тэгэхээр тэд яаж мэдэхэв гэж дэндүү гэнэн зан гаргаж байна. Монгол түмэн даанч тэвчээртэй болохоор өдий хүртэл тэссэн юм. Саяхан нэг судалгааны байгууллага санал асуулга явуулахад 60 хувь нь одоогийн эрх баригчдад итгэл алдсан гэсэн дүн гарчээ. Сонгогчдын 10 хувь нь Ардчилсан намд, 20 хувь нь МАХН-д итгэсэн хэвээр гэсэн тоо бас харагдсан. Гэвч улс төрийн тавцангаас эрх барьж байгаа хоёр намыг аль алийг нь арчаад өнгөрөх энэ бодит тоо буурсаар байтал 15 жил хэрүүл хийсэн зуршлаараа Төрийн өмчийн хороог манайх авна, гаалийг танайх ав, Хууль зүй, дотоод хэргийн сайдыг цаашид авилгалын талаар шалгах шалгалтыг үргэлжлүүлэхгүй хүнээр томилно гээд хэрүүл хийгээд суучих юм. Гэтэл дээр дурдсан 60 хувь дээр дөрөөлсөн "эх орончид" газар сайгүй тодроод ирлээ. Тэд болох болохгүй, бүтэх бүтэхгүй бүхнийг шаардсан ч ард түмний бодолд нийцэж таарна. Хавар болно. Өлссөн ард түмэн босно. Ард түмний бослогыг шинэ "эх орончид" удирдана. Өөрөөр хэлбэл, ядуу ард түмний уур хилэнгийн их далай дахь ганц завин дээр эрх барьж байгаа МАХН, АН хоёр хамт яваагаа мэдэхгүй явна. Завины жолоон дээр би сууна, чи сууна гэж жолоогоо булаалдаж байтал завьтайгаа хөмрөх аюул хоёуланд нь нүүрлээд ирэв ээ. Учраа олж чадахгүй уймарсан эрх баригчдын ор суурийг "цээжээ дэлдсэн эх орончид" эзлэхээр санаархаж байна бус уу, яг одоо? ! 
Г.Дашцэрэн

