№253 (16843)      
1987 оны аравдугаар  сарын 22.
Сумын намын байгууллага

Намын эдийн засаг, нийгмийн бодлогыг амьдралд хэрэгжүүлэхэд хөдөлмөрийн хамт олны улс төрийн штаб сумын намын байгууллагын гүйцэтгэх үүрэг, хүлээх хариуцлага улам бүр нэмэгдэж байна. сумын намын үүр, хороодын үйл ажиллагааг идэвхжүүлж, бие даасан байдлыг хангах, нарийн бичгийн дарга нарын намын ажлын мэдлэг чадварыг дээшлүүлэх талаар сүүлийн жилүүдэд олон чухал арга хэмжээ авлаа. Манай эдийн засгийн гол салбар мал аж ахуй, газар тариалангийн үйлдвэрлэлийн үр ашиг, хүний хүчин зүйлийн ролийг дээшлүүлэхэд сумын намын байгууллагын үйл ажиллагаа бүхэлдээ чиглэх ёстой. Сумын намын байгууллагын гол ажил нь боловсон хүчний ажлын арга барилыг сайжруулж, хамт олны өмнө дэвшүүлсэн зорилтыг бие дааж зоригтой, ажил хэрэгчээр шийдвэрлэж, шинээр сэтгэн бодож, шүүмжлэл, дүгнэлттэй ханддаг болгох явдал мөн. 

Говь-Алтай аймгийн Бугат, Увс аймгийн Завхан, Малчин, Баянхонгор аймгийн Бууцагаан, Завхан аймгийн Их-Уул, Өмнөговь аймгийн Ханхонгор зэрэг олон сумын намын байгууллага ажлын арга барилын шинэчлэлт, өөрчлөлтийг намын байгууллагын нарийн бичгийн дарга, сум, нэгдлийн удирдлагын уйл ажиллагаатай холбон үзэж, өөрсдөөсөө эхэлж байгаа нь зүйтэй юм. Эдгээр сумдын намын байгууллагын туршлагаас үзэхэд хэн, хэдэн жил ажиллаад юу бүтээн, малчид, хөдөлмөрчдийн амьдралд ямар өөрчлөлт гарч, шинэ зүйл юу нэвтрэв, хамт олны өмнө тулгарсан дорвитой ямар асуудлуудыг шийдвэрлэв, үйлдвэрлэлийг эдийн засгийн аргаар удирдах талаар ямар өөрчлөлт гарч эцсийн үр дүнд хэрхэн нөлөөлөв, тэргүүний сайчуудын эгнээ яаж нэмэгдэв, боловсон хүчин, мэргэжилтний дотроос хэн нь бие дааж бүтээлчээр ажиллах хэмжээнд хүртэл ажил дээрээ өсч өндийв гэх зэрэг удирдлагын зүгээс анхаарах гол асуудлуудыг хамт олныхоо өмнө илэн далангүй, ил тод тавьж, санал бодлыг өргөн сонсч байгаа нь хөдөлмөрчдийг идэвхжүүлж, намын байгууллагын дайчин чадварын гол үндэс болсон коммунистуудын манлайллыг өндөржүүлж, тэр чанараараа сум орны нийт ажил үйлсийг эрчимжүүлэх сайхан боломж олгож байна. Ажил үйлсийг ийнхүү бие даан шийдвэрлэж урагш ахиулан, намын байгууллагын нэр хүндийг дээшлүүлэн, хүмүүсийн итгэл найдварыг хүлээж чадсан газарт дээрээс зааж зааварлах, хамжилцан хийх << төлөөлөгч >> огтхон ч үгүйлэгддэггүй байна. 

Гэтэл сумын намын байгууллага бүрт ийм бүтээлч хандлага бий болж хараахан чадаагүй байна. Хөдөлмөрийн хамт олны хүрээнд зохиож байгаа аливаа асуудалд сумын намын байгууллагын улс төрийн байр суурь, зарчимч хандлага, хүнтэй ажиллах ажиллагаа дутагдаж, тэр ч байтугай нарийн бичгийн дарга, түүний орлогчид суурийн өвлийн бэлтгэл хангах, өвс тэжээл татах, мал сүрэг ялгах зэрэг аж ахуйн аар саар ажил хариуцан түүнийгээ хугацаанд нь чанартай гүйцэтгэж чадаагүйгээс нэр хүнд нь буурч, бусдад тавих шаардлага нь ч аяндаа сулардаг баримт цөөнгүй байна. Сум, нэгдлийн удирдлага, олон нийтийн байгууллагуудын дарга, мэргэжлийн боловсон хүчинд цаг үеийн ажлын нэг нэг зүйл хуваарилан хариуцуулснаа намын байгууллагаас аж ахуйг удирдаж байгаа сайн арга мэт ойлгодог өрөөсгөл арга барил үнэндээ явцгүй болжээ. Эдгээр хуучирсан арга нь эцсийн эцэст боловсон хүчин, мэргэжилтний бүтээлч сэтгэлгээ, төр, олон нийтийн байгууллагын санаачлагч, идэвхтэй уйл ажиллагааг боогдуулахад хүргэж, нийгмийн мал тогтвортой өсөхгүй, ашиг шим мэдэгдэхүйц дээшлэхгүй, малчдын нийгмийн асуудал дэс дараатай шийдвэрлэгдэхгүй, дорвитой шинэчлэлт, өөрчлөлт гарахгүй байгаагийн гол шалтгаан болж байна. 

Сумын намын байгууллагаас зохиох ажлын гол нь хүнтэй ажиллах, хүмүүст тавих анхаарал халамж, тэдэнд үйлчлэх төрөл бүрийн үйлчилгээний хүртээмж, чанар, соёлч, шуурхай байдал, малчид хөдөлмөрчдийн санал, эрэлт хүсэлтэд туйлын анхааралтай хандах, тэднийг идэвхжүүлэн урагшлуулах асуудал байх ёстой. Малчид, тариаланчдаас эхлээд мэргэжилтэн, удирдах ажилтан бүр ажлын шинэ шинэ арга сүвэгчлэн олж, сахилга, дэг журам, зохион байгуулалтыг Юуны өмнө өөр дээрээ бэхжүүлж, эрхэлсэн ажлынхаа үр ашиг, чанарыг өндөржүүлж, хариуцлагатай ажиллах. шаардлагыг нам, улс төрийн ажлын хүрээнд! бүтээлчээр хэрэгжүүлэх нь сумын намын байгууллагын нэг гол зорилт мөн. 

Нийгмийн мал сүрэг, хөрөнгө хүч зарж бий болгосон материаллаг баазыг аль болох үр ашигтай, зөв зохистой ашиглахад хүний хүчин зүйлийг дээд зэргээр идэвхжүүлж чадсан цагт хөдөө аж ахуйн үйлдвэрлэлийг эрчимжүүлэх намын эдийн засгийн бодлогыг хэрэгжүүлж, нэг малаас авах ашиг шим, га - гаас хураах ургацыг нэмэгдүүлж чадна. Сумын намын байгууллага шинэ байдлаар хэрхэн сэтгэж, аж ахуйн уйл ажиллагааг яаж өөрчлөн сайжруулж эцсийн ямар үр дүнд хүрч байгаа талаар нэгдэл, сангийн аж ахуйн удирдах ажилтан, коммунистуудад зарчимтай хатуу шаардлага тавьж, олон түмэнд түүнээ ил тод мэдээлж байвал зохино. Үүний тулд сум, байгууллагынхаа аж ахуйн үйл ажиллагаанд эдийн Засгийн нухацтай дүн шинжилгээ хийж, хойшлуулшгүй шийдвэрлэвэл зохих асуудалд улс төрийн үнэлэлт дүгнэлт өгч, түүнд боловсон хүчин, коммунистуудын анхаарлыг чиглүүлэн хөдөлмөрийн хамт олныг идэвхжүүлж байх нь зүйтэй. 

Сумын хамт олныг удирдах улс төрийн байгууллага болохынхоо хувьд сумын намын байгууллагууд төлөвлөгөөг ямар ч үнээр хамаагүй биелүүлэхийг эрмэлзэх, хүнд суртал гарган ажил хохироож хөдөлмөрчдийг чирэгдүүлэх, сум, байгууллагын явцуу эрх ашиг хичээх, худал мэдээлж улсыг хууран мэхлэх зэрэг хөдөө орон нутагт олонтаа тохиолддог харш үйлдэл, буруу арга барилд шийдвэртэй цохилт өгч таслан зогсоож байх ёстой. 

Сумдын намын байгууллагын дайчин чадварын дээшлэлт, идэвхтэй үйл ажиллагаа, ажлын эцсийн үр дүн нь тэдгээрийг аймаг, хотын намын хорооноос хэрхэн удирдаж, ажлыг нь тухай бүрт нь үнэлж дүгнэж, бодитой туслалцаа үзүүлэх, бие даалган бүтээлчээр ажиллуулах талаар хэр зэрэг шинэ аргаар ажиллаж байгаагаас шууд шалтгаална. 

