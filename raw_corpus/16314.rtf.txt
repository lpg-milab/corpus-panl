№37(16314)        
1986 оны хоёрдугаар сарын 12.
ЗУРАГ ТӨСВИЙН ОНЦГОЙ ҮҮРЭГ

Их барилгын төлөвлөгөөг жигд, чанартай биелүүлэх угтвар нөхцөл нь зураг төсөв боловсруулах ажил бөгөөд сүүлийн жилүүдэд энэ талаар зарим ахиц олж, барилгын зураг төсвийг барьж эхлэхийнх нь урд жилд багтаан гаргадаг болсноор барилгын үйлдвэрлэлийн төлөвлөгөөг үндэслэл сайтай боловсруулах, урьдаас бэлтгэлтэйгээр ажил эхлэх боломжийг өргөтгөж байна. 

Өнгөрсөн таван жилд их даацын угсармал төмөр бетон, ханын том хэмжээний хавтгайлж зэрэг үр ашигтай бүтээл эдлэлийг үйлдвэр, хөдөө аж ахуй, иргэний зориулалттай олон барилгад зураг төсвийн үндсэн дээр хэрэглэсэн нь цаашид барилгын үйлдвэрлэлд үүнийг өргөн нэвтрүүлэх боломжтойг харууллаа. 

Зураг төсвийн гол байгууллага Улсын барилгын зургийн төв институт, Хөдөө аж ахуйн барилгын зургийн институтийн инженер, техникчид барилгын өртөг хямдруулах, цемент, металл, мод, шил зэрэг гол материал хэмнэхэд их анхаарч, өнгөрсөн таван жилд арав шахам мянган тонн цемент, 1600 тонн металл хэмнэх арга хэмжээг зураг төсөвт тусгажээ. 

Зураг төсвийн байгууллагын ажилд зарим иймэрхүү ахиц гарч байгаа боловч нэлээд тохиолдолд зураг төсөл Нь хөрөнгө оруулалтын үр ашгийг дээшлүүлэхэд түлхэц өгч чадаагүйгээр барахгүй нэлээд тохиолдолд барилгын ажил удаашрах, өртөг өндөржих, хөрөнгө түшиглэх шалтгаан болж байна. Улсын хэмжээгээр жилд барьж байгаа барилгын дал гаруй хувьд хэрэглэдэг нэг маягийн зураг тусгасан барилгууд нүсэр хийцтэй, өртөг өндөртэйгөөс гадна ашиглалтын шаардлага, орон нутгийн нөхцөл бололцоог сайтар тусгаагүй, техник эдийн засгийн үзүүлэлт муутай байна. Зураг төсвийг заримдаа хугацаа хождуулдаг, алдаа мадагтай боловсруулдгаас барилгын ажилд бэрхшээл хүндрэл учруулдаг, тэрчлэн барилгын гадна засал, нүүр талыг өөр өөр хэлбэртэй барих хувилбарууд зохиож гаргадаггүйн уршгаар ижилхэн барилга олширч, хот суурингийн дүр төрх өвөрмөц байдлаа гээхэд ч хүрдэг байна. 

Шинжлэх ухаан техникийн дэвшил, тэргүүний технологи, хөдөлмөр зохион байгуулалтыг тусгасан үйлдвэр, хөдөө аж ахуйн зориулалттай барилгын нэг маягийн зургаар хангах ажил хоцорч, хуучирсан, төгөлдөр биш зураг арга буюу хэрэглэж, улмаар хөрөнгө оруулалтын үр ашгийг бууруулж байна. 

Олонхи институтэд үйлдвэрийн технологийн зураг төсөв зохиох мэргэжлээр инженертехникчдийг бэлтгэх ажил хоцорсны муу нөлөөнөөс болж технологийн асуудлыг шийдэж чадахгүйд хүрч, VII таван жилд барихаар төлөвлөсөн арав гаруй үйлдвэрийн зураг төсвийн баримт бичиг хугацаандаа бэлэн болсонгүй. 

Улсын барилгын зургийн төв институт, тээврийн эрдэм шинжилгээ зураг төслийн институт, зам гүүрийн зураг төсөл, үйлдвэрлэл шинжилгээний төвийнхний зохиосон зургуудаар барьсан зарим барилга байгууламж эвдэрч, ихээхэн хохирол учруулсны дээр усны эх үүсвэрийн гидрологийн хайгуулыг хангалтгүй хийснээс усны хайгуул төсөл, эрдэм шинжилгээний институтийн зургаар барьсан услалтын арван дөрвөн системийн төсвийн хүч чадлын 38 хувь нь ашиглагдахгүй байна. 

Барилга байгууламжийн төсөв бол үндсэн хөрөнгийн өртгийг тодорхойлоод зогсохгүй хөрөнгө оруулалт, барилга угсралтын төлөвлөгөө зохиох үндэслэл, хөрөнгө зарах үнэн зөв зохиогдсон эрхийн акт байх ёстой. Гэтэл өнөөдөр зохих байгууллагаар батлуулж байгаа хоёр төсөв тутмын нэгэнд нь ямарваа дутагдал илэрдэг зуршилтай болж, ажлын аль нэг хэмжээг буруу тодорхойлох, тухайн ажилд тохирохгүй үнэ, үнэлгээ заах, тооцооны алдаа гаргах зэрэг төрөл бүрийн доголдол гажуудал гардаг нь төсөв зохиогчдын мэдлэг, мэргэжил дутмаг, ажилдаа хариуцлагагүй ханддагтай шууд холбоотой. 

Энэ мэтийн ноцтой дутагдлыг арилгаж, зураг, төсөв зохиох хариуцлагыг эрс дээшлүүлж, барилгын үйлдвэрлэлийн бааз, материалын үйлдвэрийн техник эдийн засгийн потенциалыг дээд зэргээр ашиглан дэвшилт хийц, заводад бэлтгэсэн угсармал эдлэл хэрэглэн барилгыг үйлдвэржүүлэх бололцоог зураг төсөвт тусгаж, электрон тооцоолох машин хэрэглэн тооцоог алдаагүй хийж, хугацаа хожих арга хэмжээг авч хэрэгжүүлэх цаг болсон байна. 

Барилга байгууламжийн архитектурын төлөвлөлт, бүтээлийн оновчтой шийдлийг гаргаж, нэгж хүч чадалд ногдох барилгын үндсэн материал, түлш, түүхий эд, дулаан, цахилгааны эрчим хүч, төсөвт өртгийг бууруулан, техник эдийн засгийн үзүүлэлтийг дээшлүүлэх талаар зургийн байгууллага ажилдаа дүгнэлт хийн, арга барилаа сайжруулж, таван жилийн тодорхой зорилт дэвшүүлж ажиллах хэрэгтэй байна. 

Зураг төсөв зохиогчид хийж бүтээснээ амьдралд хэрэгжүүлэхэд байнга санаа тавьж, барилгачидтай хамтарч ажиллан, барилга дээр тавих зохиогчийн хяналтыг бэлтгэл сайтай, чанартай тогтмол хийж, барих хугацааг богиносгон чанарыг сайжруулах талаар биет туслалцаа үзүүлж байвал зохино. 

Зураг төсвийн ажлыг эрчимжүүлж, хамгийн оновчтой шийдлийг богино хугацаанд сонгон дахин давтагдах гар ажиллагааг хөнгөвчлөн автоматжуулж, механикжуулах бололцоог өргөн ашиглах нь зураг төсөв зохиогчдын чухал үүрэг мөн. Зураг төсөв зохиоход хамааралтай олон байгууллагын идэвх санаачилгыг дээшлүүлж, барилгын ул хөрсний хайгуул судалгаа, газрын зураг авах зэрэг ажилд дэвшилт технологи, арга ажиллагаа, багаж хэрэгсэл нэвтрүүлэх, тулгуур материал ашиглах замаар цаг хугацааг хэмнэж, ажил төрлийн уялдаа, холбоог сайжруулах хэрэгтэй байна. 

Зураг зохиох даалгавар батлуулах, барилгын байршлыг тогтоож техникийн нөхцөл бүрдүүлэх зэрэг бэлтгэл ажлыг захиалагч байгууллага хийхгүй орхидог, эсвэл зургийн даалгаврыг чанар муутай хийснээр ажлын зургийг дахиулж үргүй зардал гаргадаг дутагдлыг захиалагч байгууллагууд тууштай арилгавал зохино. Зураг төсөв зохиогчдыг амьдрал үйлдвэрлэлийн гүнд оруулж. онолыг практик шаардлагатай хослуулан, чанар сайтай зураг төсвөөр барилгыг хангаж, хөрөнгө оруулалтын үр ашгийг тууштай дээшлүүлэх талаар зураг төслийн газрын нам, олон нийтийн байгууллага, хамт олон онцгой анхаарах хэрэгтэй байна. 

