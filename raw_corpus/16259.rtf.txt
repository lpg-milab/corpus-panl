№296(16259)
1985 ОНЫ АРВАН ХОЁРДУГААР  САРЫН 10.
Ашиглаагүй нөөцөд анхаарах

<< Улс ардын аж ахуйд ашиглагдахгүй байгаа нөөцийг дайчлан ашиглахад нам, ард түмний гол анхаарал, хүч чармайлтыг төвлөрүүлэх нь шинэ таван жилийн бүтээн байгуулалтын үеийн намын эдийн засгийн бодлогын хойшлуулшгүй зорилт мөн >> гэж МАХН-ын Төв Хорооны XI бүгд хурал дээр нөхөр Ш. Батмөнх зааж хэлсэн билээ. 

Ашиглагдаагүй байгаа нөөцийн хамгийн том эх булаг нь юуны урьд нэгэнт бий болсон эдийн засгийн потенциал учраас түүнийг өндөр ашиг өгөөжтэй болгох, ялангуяа хөдөлмөрийн бүтээмжийг байнга дээшлүүлэх, ажлын цаг, материал, санхүү, хөдөлмөрийн нөөцийг илүү их үр дүнтэй ашиглах зорилтыг тууштай хэрэгжүүлэх ёстой. 1981 - 1985 онд өмнөх таван жилийн дунджаас материаллаг үйлдвэрлэлийн хүрээнд ажиллагчид 30 мянган хүнээр нэмэгдэж, үйлдвэрлэлийн үндсэн болон эргэлтийн хөрөнгө арван миллиард төгрөгөөр нөхөн сэлбэгдэж, нийгмийн хөдөлмөрийн бүтээмжийг гуч шахам хувь дээшлүүллээ. 

Үйлдвэрлэлд нэвтрүүлсэн шинжлэх ухаан техникийн ололт, тэргүүн туршлагын дар хүрээ өргөжин, өгөөж нь өссөний үрээр манай орны үндэсний орлогын үйлдвэрлэлийн таван жилийн дундаж өсөлт нийгмийн хөдөлмөрийн бүтээмжийн дээшлэлтээс давлаа. Эдийн засгийн потенциалын ийм далайцтай өсөлт манай оронд хараахан гараагүйгээс гадна нийгмийн үйлдвэрлэлд өнөөгийнх шиг их хэмжээний ажиллах хүч, үйлдвэрлэлийн фонд урьд өмнө татагдан орж байгаагүй билээ. 

Долдугаар таван жилийн өмнөх арав гаруй жилийн турш нэг талаас нийгмийн үйлдвэрлэлд оролцсон нөөц баялгийн хэмжээ түргэн өсч байхад тэдгээрийн ашиглалтын түвшин жил дараалан буурч ирсэн нь ажиллагчдын тооны өсөлтөөс мэргэжлийн ур чадвар, дадлага туршлага, мөн үйлдвэрлэлийн фондын Өсөлтөөс хүч чадлын ашиглалт үлэмж хэмжээгээр хоцрогдсоноос шалтгаалж байлаа. Гэвч энэ таван жилд байдал өөрчлөгдөж, нөөц бололцооны цэвэр өсөлт өмнөх таван жилийнхээс буурсангүй, харин нөөц ашиглалтын түвшний бууралтыг зогсоож чадаагүйгээр барахгүй зарим талаар дээшлүүллээ. 

Хэдий тийм боловч бид өөртөө байгаа нөөцийг бүрийн дайчилж бас л хараахан чадаагүй байгааг Намын Төв Хорооны XI бүгд хурал дээр тодорхой ярилаа. Таван жилийн дунджаар авч үзэхэд материаллаг үйлдвэрлэлийн хүрээнд татан оруулсан ажиллах хүч, тэрчлэн үйлдвэрлэлийн үндсэн ба нормчлогдох эргэлтийн хөрөнгийг бүрэн дүүрэн ашиглаж чадаагүй учраас үндэсний орлогын үйлдвэрлэлийг ихээхэн нэмэгдүүлэх бололцоо алдлаа. Хэрэв үүнийг ашигласан бол манай эх орны хуримтлалын фонд 700 сая гаруй төгрөгөөр арвижиж, ард түмний аж байдал соёлын хэмжээг дээшлүүлэх арга хэмжээнд түүнээс ч илүү их хэмжээний хөрөнгө нэмж зориулж болох байсан юм. Алдсан боломжийн шалтгаан хэдий олон талтай боловч материаллаг үйлдвэрлэлийн салбар, яам, тусгай газрын систем, үйлдвэр аж ахуйн байгууллага бүрийн үйл ажиллагаанд оршиж байгаа хэд хэдэн нийтлэг дутагдлаас болжээ. 

Улс ардын аж ахуйд ажиллагчдын мэргэжил, боловсрол, дадлага чадвар байнга дээшилж, ажиллах хүчний нөөц бололцоо улам арвижлаа. Харамсалтай нь түүнийг тэр болгон бүрэн дүүрэн ашиглаж чадаагүйгээс хөдөлмөр эрхлэлтийн хүрээнд хөдөлмөрийн насны хүмүүсийг бүрэн хамруулах, хөдөлмөрийн бүтээмж дээшлүүлэх, ажлын цаг ашиглалтыг сайжруулахад ихээхэн нөөц алдагдсан хэвээр байна. 

Үйлдвэрлэлийг үндсэн фондоор хангах улсын төлөвлөгөө олон жил дараалан тасалдаж, шинэ шинэ хүч чадлыг хугацаанд нь ашиглалтад оруулахгүй сунжруулснаас үүссэн алдагдлыг нөхөхөд бэрхшээл учирсаар байна. Оны эхний арван сарын байдлаар барилгын гол гүйцэтгэгч 12 яам, тусгай газар үндсэн фондыг ашиглалтад оруулах төлөвлөгөөг биелүүлсэнгүй. Түүний дотор олон тооны үйлдвэрийн бааз, завод, эрчим хүчний шугам, лаборатори, байгууламж орж байгаа бөгөөд бараг хагас миллиард төгрөгийн үндсэн фонд бий болгох нөөц үүнээс алдсан байна. 

Одоо байгаа үйлдвэрлэлийн үндсэн фондын ашиглалтад дорвитой өөрчлөлт гараагүйгээс фонд өгөмжийн бууралтыг зогсоох талаар төлөвлөсөн арга хэмжээ тууштай хэрэгжээгүй байна. 

Ашиглаж чадаагүйгээс алдсан боломжийн дийлэнх нь нормчлогдох эргэлтийн хөрөнгийн ашиглалт хангалтгүйтэй холбоотой юм. Таван жилийн эцэст улс ардын аж ахуйн хэмжээгээр нормчлогдох эргэлтийн хөрөнгийн дундаж үлдэгдэл, мөрдөж байгаа нормативаас бараг хоёр дахин хэтэрч, өгөөж нь өмнөх таван жилийнхээс 2, 2 хувь буурсан бөгөөд гол шалтгаан нь хөрөнгийн дундаж үлдэгдлийг материаллаг үйлдвэрлэлийн салбар, газар болгонд жигд багасгах, эсвэл ойролцоо хэмжээнд тогтвортой байлгаж чадаагүйд оршино. Ялангуяа худалдаа, материал техникийн хангамжийн гүйлгээ багатай бараа материалын үлдэгдлийг багасгах шаардлага хурцаар тавигдаж байна. Эргэлтийн хөрөнгийн нормативыг харьцангуй уяа хатан, ялгавартай тогтоох нь түүний ашиглалтыг сайжруулахад ихээхэн нөлөөлнө. Сүүлийн 15 жилд материаллаг үйлдвэрлэлийн хэмжээгээр эргэлтийн Хөрөнгийн дундаж үлдэгдэл үндэсний орлогын үйлдвэрлэлийн хэмжээтэй адил хурдаар өссөн байхад мөрдөж байгаа нормативын өсөлт тэдгээрээс жил тутам хоцорч иржээ. Одоогийн нормативыг түүний зайлшгүй хэрэгцээ, эргэлтийн тоо, хугацааг нягтруулах замаар аж ахуйн зарим газар, салбарт багасгах, заримд нь нэмэгдүүлэх хэрэгтэй юм. 

Үйлдвэрлэлийн дотоод бололцоог илрүүлж ашиглахын тулд өөрийнхөө нөөц, түүний ашиглалтыг тооцоолж гаргах талаар яам, аж ахуйн байгууллага бүр санаа тавьж, байгаа боломжоо яагаад ашиглаж чадахгүй байгаадаа дүн шинжилгээ хийж, цаашид тавих зорилт, авах арга хэмжээг тодорхой төлөвлөх ёстой. 

Ашиглагдаагүй байгаа нөөцийг дайчлан ашиглахад намын байгууллагууд тууштай эргэлт гаргаж, урт хугацаат системтэй ажил зохиож, намын эдийн засгийн бодлогын энэ зангилгаа асуудлыг нэр төртэй Шийдвэрлэх хэрэгтэй байна. 

