С.Вандан, Д.Дуламсүрэн нарын нэрэмжит тэмцээнд гэр бүлийн хоёр тэргүүлэв

Монголын тайзнаа 30 гаруй жил хослон дуулсан Монгол Улсын гавьяат жүжигчин С.Вандан, Д.Дуламсүрэн нарын нэрэмжит хослон дуулаачдын анхдугаар уралдаан өчигдөр монгол бөхийн өргөөнөө амжилттай болж өндөрлөө. 
"Хослон дуулъя" цэнгүүнд 21 аймгаас шалгарсан хосууд оролцсон юм. Тус цэнгүүнд оролцогчдыг өнгөрсөн гуравдугаар сараас эхлэн зохион байгуулагч хоёр гавьяат өөрсдийн биеэр аймаг тус бүрт очиж шалгаруулж авсан авьяаслаг  залуус аж. Цэнгүүнийг зууны манлай уртын дуучин Х.Уртнасан, төрийн соёрхолт жүжигчин Цогзолмаа, монголын радиогийн хөгжмийн редакцийн найруулагч Буянхишиг, МУГЖ Чулуунчимэг нар шүүн явууллаа. Хосууд долоо хоногийн өмнө нийслэлд хүрэлцэн ирж бэлтгэл хийсэн бөгөөд бүгд л чадварлаг дуучид гэдгээ харуулсан. Тэд С.Жавхлан, Т.Баясгалан, Ч.Бат-Эрдэнэ, Н.Оюумаа, Г.Эрдэнэтунгалаг-Б.Батсайхан, Н.Чинболор, Э.Энхмэнд нарын дууг нэг стилээр давтан дуулж байсан. Харин дуучдын энэхүү ижил стилийг эвдсэн хос бол Д.Солонго, Д.Амарсайхан нар. Тэд Дундговь аймгаас ирж оролцож байгаа бөгөөд тайзнаа хос ятгатай гарч ирэн С.Вандан, Д.Дуламсүрэн нарын дуунаас дуулахад үзэгчид алга ташилтаар хүлээн авсан. Бас шүүгчдийн  шалгуурт ч тэнцэж тэд тэргүүн байрт шалгаран зохион байгуулагчдын шангал болох хос ятганы эзэн болцгоов. Хамгийн сонирхолтой нь тэд гэр бүлийн хосууд байлаа. Удаах байруудад Булган аймгийн хос Баттулга, Чинсанаа, Төв аймгийн Мөнгөнчимэг, Мөнгөншагай нар шалгарсан бол тусгай байруудад Ховдын Мөнхтөр, Амгалан, Дорнодын Эрдэнэбаатар, Туяацэцэг нар шалгарсан. Хослон дуулаачдын анхдугаар уралдааны тэргүүн байрын шагналт Д.Амарсайхан, Д.Солонго нартай тэмцээний дараа уулзаж ярилцлаа. -Юуны өмнө баяр хүргэе. Өөрсдийгөө танилцуулахгүй юу? -Нөхөр Амарсанаа; Баярлалаа. Би Дундговь аймгийн Өлзийт сумынх, харин эхнэр маань Увс аймгийн Хяргас сумын хүн. Бид хоёр өнгөрсөн нэгдүгээр сард зохиогдсон анхан шатны шалгаруулалтад оролцож тусгай байрын шагнал хүртэж энэ уралдаанд оролцох эрх авсан. Энэ уралдаанд түрүүлчихнэ гэж бодоогүй учраас маш их баяртай байна. Өрсөлдөгчид маань их авьяаслаг чадалтай дуучид байсан. Бид шүүгчдээс ингэж их өндөр үнэлгээ авсан нь ятгатай дуулсан бас нэг гэр бүлийнх гэдгээр нь дэмжсэн байх гэж бодож байна. Хоёр гавьяат ч бас өнгөрсөн 30 жилийн хугацаанд бидний дууг дуулсан гэр бүлийн дуучидтай таарч байгаагүй л гээд биднийг их урамшуулж, ятгаа өгч тайзнаа гаргуулсанд баяртай байна. -Хэр хугацаанд бэлтгэл хийв. Яагаад заавал дуулах болсон талаараа сонирхуулахгүй юу? -Сарын өмнөөс эрчимтэй бэлтгэж эхэлсэн. Бусад дуучид шиг понограмм тавиад дуулж болох байсан ч ятгатай дуулах нь бидний хоолойнд илүү дөхөм санагдсан. Анхан шатны шалгаруулалтаар ч мөн ятгатай дуулж байсан. -Та хоёрын хоолойны өнгө С.Вандан, Д.Дуламсүрэн нартай их адилхан сонсогдох юм. Магадгүй та хоёрыг тайзнаас хараагүй бичлэгийг чинь сонсвол тэдэндтэй андуурах юм шиг. Бас гадаад төрх ч төстэй юм? -Өмнө нь ч хүмүүс тэгж хэлж байсан. Гэхдээ бид хоёр тэдний үйл хөдлөл бүрийг дуурайхын боддоггүй. Тэдний дууны бичлэгийг тавьж байгаад дагаж дуулах маягаар бэлтгэл хийдэг байсантай холбоотой байж болох юм. Мөн өөрсдийнх нь босоо ятгатай тайзнаа гарч ирсэн болохоор адилхан харагдсан юм байлгүй. -Тэдний ятгаар тоглосон юм уу? -Тэгсэн. Яагаад ч юм гэртээ өөр ятгаар бэлтгэл хийж байгаад энэ хоёрын ятгыг тоглож үзсэн чинь нэг л өөр гоё санагдаад байсан. -Та хоёр ямар мэргэжилтэй вэ? -Бид Соёлын коллеж төгссөн. Нэг ангийн хоёр. Би морин хуурч, эхнэр ятгын мэргэжилтэй. Мэргэжлээрээ Төв болон Дундговь аймгийн театруудад нэг, нэг жил ажилласан. Тийм болохоор ятгатай дуулах нэг их хэцүү санагдаагүй. -Та хоёр хос ятгаар шагнуулсан. Энэ шагналаа зүгээр л гэрийнхээ хойморьт хадгалаад байх уу. Эсвэл С.Вандан, Д.Дуламсүрэн нарын залгамж халааг үргэлжлүүлэх үү? -Ямар ч байсан энэ амжилтаа ингээд орхихгүй гэж бодож байна. Ирэх гуравдугаар сард С.Вандан, Д.Дуламсүрэн нарын тайзнаа 30 жил дуулсны тайлан тоглолт болно. Үүнээс өмнө өөрсдийн гэсэн уран бүтээлтэй болж тэдний тоглолтод шинэ уран бүтээлээрээ бэлэг барих бодолтой байна. 
Д.Цогзолмаа
