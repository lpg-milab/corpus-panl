Хуримын ордонд багтаагүй 30 хос "Монгол шилтгээн"-д хуримлана

Соёлын тэргүүний ажилтан, дуучин С.Жавхлан аж төрж буй Улаанбаатар хот, уугуул нутаг Увс аймаг, сүйт бүсгүйн төрсөн нутаг Ховд гээд гурван газар дамнасан нижгэр хурим хийхээр болсон тухай цуу яриа дэгдсээр багагүй хугацаа өнгөрлөө.
Зохиолын дууны ханхүүг намрын дунд сарын билэгт сайн өдөр буюу өнөөдөр хуримлана гэсэн яриа ч аль хэдийнэ фенүүдэд нь хүрсэн бололтой. С.Жавхлангийн хурим хэрхэн болох эсэхэд санаа тавихаас илүүтэй ямар царай зүс, бие галбиртай, аль нутгийн бүсгүйг гэргийгээ болгож буйг нь олж мэдэхийг тэсэн ядан хүлээсэн фенүүд нь өчигдрөөс Хуримын ордны үүдийг сахиж байхтай нь таарав. Дээр, дооргүй гүйлдэж С.Жавхланг сурагласан тэд тодорхой хариулт авч чадалгүй үүд сахин хоцорч харагдсан. Дашням, балжинням давхацсан билэгт энэ өдөр 120 хос гал голомтоо бадрааж буй ч тэдний нэрсийн жагсаалтад дуучны нэр байхгүй байлаа. Түүний уран бүтээлийн дотны андынх нь хэлж буйгаар С.Жавхлан удахгүй аав болох гэж байгаа аж. Аав, ээжээсээ өвлөсөн эртний хийц бүхий модон авдраар зочны өрөөгөө гоёдог гэх дуучин хуримаа гэр бүл, ахан дүүсийн хүрээнд эгэл жирийн хийх болсон тухайгаа ярьж байжээ. Юутай ч гэр бүлийн шинэхэн гишүүнээ угтах гэж буй дуучин хуримынхаа товлосон хугацааг хойшлуулаад буй юм байна. Тэрбээр хэдхэн хоногийн өмнө загварын хувцасны "Монгол костюмс" төв дээр ирээд буцжээ. Энэ удаад тэр монгол үндэсний дээл, гутал сонирхож яваагаа хэлж байсан гэнэ. Сонирхуулахад, хоорондоо гэр бүл болцгоох нь хослон дуулдаг зохиолын залуу дуучдын хувьд "моод" болчихоод байгаа сурагтай. Өөрөөр хэлбэл, дуучин Д.Хишигбаяр, Р.Дэлгэрмаатай гэр бүлийн амьдралаа зохиож, гал голомтоо бадрааж буй аж. Одоогоос сар гаруйн өмнө зохиолын дуучин Д.Хишигбаяр, Р.Дэлгэрмаа нар Хуримын ордныг зорьж, хуримлах ёс, хуримын даашинзны үнэ ханштай нь танилцаад явжээ. Гэвч тэд хуримлагсдын нэрсийн жагсаалтад бүртгүүлээгүй гэсэн. Хуримын ордон ойрын өдрүүдэд ачаалал ихтэй ажиллаж байна. Өдөрт 100 гаруй хосыг хуримлуулах боломжтой гэх энэ байгууллагын ажил шөнийн нэг цагаас 23 цаг хүртэл үргэлжлэх нь. Энэ хугацаанд өмнөхөөсөө гурав дахин их буюу 120 хосыг хуримлуулахаар төлөвлөжээ. Залуу хосуудын дунд гадаадын иргэнтэй гэр бүл болж байгаа хоёр ч монгол бүсгүй байна. Тэдний нэг нь америк, харин нөгөө нь япон залуутай хуримлаж байгаа юм билээ. Халх бүсгүйг гэргийгээ болгосон гадаадын иргэдийн ар гэрийнхэн энэ үеэр харагдсангүй. Харийн орны хархүүтэй дэр нийлүүлэх монгол бүсгүйчүүд ар гэр, ахан дүүсээ эр нөхөртэйгөө танилцаж, харилцан ярилцахад нь тусалж, англи монгол, япон монгол хэлээр ээлжлэн ярьж тун ч завгүй зогсоно лээ. Хуримлаж буй хосуудын дунд хар өнгийн лимузин машин хөлөглөсөн нь ч бий. Олны сонирхлыг татсан энэ машинд суусан хосын ханхүү нь "Буян"-гийн Жагаа буюу УИХ-ын гишүүн Б.Жаргалсайханы дүү хэмээн тэнд хуран цугларагсад шивэр авир хийсэн. Гэвч гишүүний бараа харагдаагүй . Билэгт эл өдөр залуу хосуудын хуримын өргөө хөл хөдөлгөөн ихтэй байна. Тоо гүйцсэн, хүлээн авах боломжгүй гээд 30 хосыг буцаасан бөгөөд тэд "Монгол шилтгээн"-д хуримлахаар болжээ. 
Ч.Анна

