№42(16945)   
1988 оны хоёрдугаар сарын 13.
Мэндчилгээ

Манай орны хөдөө аж ахуйн улс, хоршооллын байгууллагын яруу алдарт малчин, тариаланч, механикжуулагч, ажилтан, мэргэжилтэн Та бүхэнд нэгдэлчдийн өдрийг тохиолдуулан МАХН-ын Төв Хороо, БНМАУ-ын Ардын Их Хурлын Тэргүүлэгчид, Сайд нарын Зөвлөл халуун баяр хүргэн мэндчилж байна. 

МАХН-ын XIX их хурлаас дэвшүүлсэн  зорилтыг хэрэгжүүлэх талаар нам, засгаас авч байгаа олон талт арга хэмжээнд зориулсан нэгдэлч, малчид, хөдөөгийн хөдөлмөрчид шургуу хөдөлмөрийнхөө үр дүнд өнгөрсөн онд талын зүй бус хорогдлыг бууруулах, 12 аймаг малаа өсгөж, 8 аймаг хээлтэгч мал, олон сум, аяс ахуй нийт мал өсгөх болон улсад нийлүүлэх мал аж ахуйн гол нэрийн бүтээгдэхүүний төлөвлөгөөг давуулж биелүүлэв. 

Газар тариалангийн бүтээгдэхүүний үйлдвэрлэл өмнөх таван жилийн дунджаас нэмэгдэж, үр тариа, төмс, малын тэжээл үйлдвэрлэх VIII таван жилийн эхний хоёр жилийн төлөвлөгөөг давуулан биелүүллээ. 

1987 оны төлөвлөгөөт зорилтыг биелүүлэхийн төлөө чармайн хөдөлмөрлөж, өрнүүн амжилт гаргаж, VIII таван жилийн зорилтыг хангахад бодитой хувь нэмэр оруулан аймаг, сум, аж ахуй, хөдөлмөрийн хамт олон, тэргүүний сайчуудын бүтээлч идэвхийг нам, засаг өндөр үнэлж байна. 

Манай орон социалист хөдөө аж ахуйг эрчимжүүлэн хөгжүүлэхдээ аугаа их ЗХУ, ах дүү социалист бусад оронтой өргөжүүлэн гүнзгийрүүлж байгаа эдийн засаг, шинжлэх ухаан техникийн хамтын ажиллагаанд ямагт түшиглэж ирсэн, цаашид ч түшиглэх болно. 

МАХН-ын Төв Хорооны аж ахуйн байдалд дүн шинжилгээ хийж, хөдөө аж ахуйг хөгжүүлэх, хүн амын хүнсний хангамжийг сайжруулах талаар намын XIX их хурлаас дэвшүүлсэн зорилтыг хэрэгжүүлэх, хөдөөгийн хөдөлмөрчдийн нийгмийн асуудлыг шийдвэрлэх арга замыг тодорхойлон заасан нь нэгдэлч малчид, тариаланчдын улс тор, хөдөлмөрийн идэвхийг өрнүүлэн, улам ихийг бүтээх урам зоригийг бадрааж байна. 

Манай орны нэгдэлч малчин, тариаланч, хөдөө аж ахуйн ажилтан, ажилчин, мэргэжилтэн нар аа! 

Хөдөө аж ахуйг эрчимжүүлэх, бүтээгдэхүүний үйлдвэрлэлийг нэмэгдүүлэх, үр ашиг, чанарыг дээшлүүлэх талаар МАХН-ын XIX их хурал, Намын Төв Хорооны III, IV ( 1987 он ) бүгд хурлаас дэвшүүлсэн зорилтыг амжилттай хэрэгжүүлэхийн тулд удирдлага, төлөвлөлт, аж ахуйн механизмыг улам боловсронгуй болгох, аж ахуйн тооцоо нэвтрүүлэх, хөдөө аж ахуйн ажлыг хамт олон, өрх гэр, сууриараа гэрээлэн гүйцэтгэх зэрэг хөдөлмөр зохион байгуулалтын дэвшилт хэлбэрийг нэвтрүүлэх, ардчиллыг тууштай хөгжүүлэх, үйлдвэрлэлийн бие даасан байдал, ил тод байх зарчмыг хангах, хамт олны болон хөдөлмөрчин бүрийн санаачилга, бүтээлч идэвхийг өрнүүлэх нь өнөөгийн гол зорилт болж байна. 

Хөдөө аж ахуйн нэгдлийн мал аж ахуйн хөдөлмөрийн зохион байгуулалтыг боловсронгуй болгох асуудлыг малчдын хөдөлмөр, ахуй, соёлын нөхцөлийг үндсээр нь сайжруулахтай нягт уялдуулан шийдвэрлэхэд нэгдлийн зөвлөл бүр онцгой анхаарал тавьж, энэ талаар мэдэгдэхүйц алхам хийвэл зохино. 

Бэлчээрийн мал маллагааны уламжлалт арга, туршлагыг шинжлэх ухааны үндэстэй дэвшилт технологиор баяжуулах, зөв зохистой хэрэглэх, үржил - селекцийн ажлыг тодорхой зорилго, чиглэлтэй, зохион байгуулалтаа ахиулах, мал аж ахуйн материаллаг баазыг бэхжүүлэх, ялангуяа тэжээл үйлдвэрлэлийг тууштай нэмэгдүүлэх, ашиглалтыг сайжруулах үндсэн дээр сувайралт, хээл хаялт, том мал, төлийн хорогдохыг эрс багасгаж, сүргийн нөхөн үйлдвэрлэлийг хангах, ашиг шимийг дээшлүүлэхийн төлөө хамт олон, хүн бүрийн бүтээлч идэвх, санаачилгыг үржүүлэх ажиллаж, МАХН-ын Төв Хорооны IV бүгд хурлын шийдвэрийг тууштай хэрэгжүүлэх явдал хөдөө аж ахуйн хөдөлмөрчдийн чухал үүрэг юм. 

Газар тариалангийн үйлдвэрлэлд эрчимжүүлэлтийн арга хэмжээг нэвтрүүлэн соёлжилтыг дээшлүүлэх, техникийн ашиглалт, ажиллагчдын мэргэшил дадлагыг ахиулах замаар бүтээгдэхүүний үйлдвэрлэлийг нэмэгдүүлэх, чанар, үр ашгийг дээшлүүлэх, хүн амын хүнсний хангамжийг улам сайжруулахад тодорхой алхам хийж, урьд жилийн амжилтаа бататган 1988 оны төлөвлөгөөт зорилгыг хэрэгжүүлэх нь манай тариаланчдын эрхэм үйлс мөн. 

Хөдөө аж ахуйн салбарын хамт олон 1989 онд тэмдэглэх БНМАУ-д нэгдэлжих хөдөлгөөн ялсны болон атар газар эзэмшсэний 30 жилийн ойг хөдөлмөр, бүтээлийн өндөр амжилтаар угтахын төлөө социалист уралдаанд шахуу дайчин үүрэг авч биелүүлэн, хөдөө аж ахуйг эрчимтэй хөгжүүлэх ариун үйлсдээ гарамгай амжилт гаргана гэдэгт МАХН-ын Төв Хороо, БНМАУ-ын Ардын Их Хурлын Тэргүүлэгчид, Сайд нарын Зөвлөл бат итгэж байна. Манай яруу алдарт нэгдэлч, малчин, тариаланчид Та бүхэнд эрүүл энх, аз жаргал, хамгийн сайн сайхан бүхний өлзийтэй ерөөл дэвшүүлж, хөдөлмөрийн өндөр амжилт хүсье. 

