Үнэн сонины тэргүүн өгүүлэл №9(16599}
1987 оны нэгдүгээр сарын 10.
Цаг хугацаа чанарт нөлөөлнө

<< Өнөөгийн гол зорилт бол их хурлын дараагаар эхэлсэн ажлын эрч хүчийг бууруулахгүй, харин шинэ туршлагаар улам баяжуулж, намын байгууллагын ажлын зохион бангуулалт, арга барил, нийт боловсон хүчний сэтгэлгээнд гүнзгий өөрчлөлт хийхэд оршиж байна >> гэж Намьн Төв Хорооны II бүгд хурал заасан юм. Сэтгэлгээнд хийх өөрчлөлтийн нэг чухал узүүлэлт бол үйлдвэрлэлийн үр ашгийг дээшлүүлэх, аливаа ажил, үйлчилгээ, бүтээгдэхүүний чанарыг сайжруулах гол нөхцөлийг бүрдүүлдэг цаг ашиглалтын үйлчлэлийг ухамсарлах явдал мөн. Түүхий эдийг бэлтгэх, олборлох, дахин боловсруулах технологи, бэлэн бүтээгдэхүүнийг тээвэрлэх, хадгалах тэрчлэн мал хээлтүүлэх, төллүүлэхээс эхлээд ашиг шимийг нь авах, мөн газар тариаланд бол ургамал ногоог тариалах, ургац хураах ажил цөм л тодорхой цаг хугацаа баримтлахыг зүй ёсоор шаарддаг билээ. Манай аж үйлдвэр хими, биологи, физикийн процесст тулгуурласан нарийн түвэгтэй технологийг бас л цагийн хүчин зүйлээс ангид үзэх ёсгүй бөгөөд одоогийн нэлээд үйлдвэрлэлийн технологийн цикл секунд, минутаар хэмжигдэх болсон учраас түүнийг нарийн дүнд баримтлах нь эцсийн дүнд бүтээгдэхүүний чанарыг баталгаатай болгож байгаа хэрэг юм. 

Цаг хугацааны хүчин зүйлийг үйлдвэрлэлийн үйл ажиллагаандаа харгалзан үзэх талаар хөдөө аж ахуйн зарим байгууллага анхаарч Увс, Архангай аймагт << Чанар, цаг хугацааны шүтэлцлийг ажил бүхэнд хангая гэсэн уриан дор ажиллах болсон нь сэтгэлгээнд гарч байгаа өөрчлөлттэй шууд холбоотой юм. 

Увс аймгийн Цагаанхайрхан, Сагил сумынхны бэлтгэсэн ноолуур олон жил чанарын доод зэрэгт орж байсныг малчдын сургуулиар ярилцаад ноолуурыг цагт нь авахгүй  сайжруулж цаг алддагаас болдгийг нь тогтоосны дагуу сүүлийн жилүүдэд тавдугаар сарын 15-ны дотор багтааж ноолуур бэлтгэж эхэлжээ. Ингэснээр бүх ноолуурыг тэнцүүлэх боломж бүрдүүлж ажилдаа эргэлт гаргажээ. Мөн аймгийн барилга угсралтын трестийнхэн барилга байгууламжийг ашиглалтад өгөх хугацааг чанд баримталж заншаад үргүй зардлыг багасгаж, чанарын үзүүлэлтүүдийг тогтворжуулан чаджээ. Нөгөөтэйгээр цаг хугацааг хэлбэр төдийгөөр механик аргаар шийдвэрлэхийг оролддог зохисгүй тохиолдол ч гарч байгаа бөгөөд тухайлбал, Өмнөговь аймгийн барилга угсралтын конторын  барилгын материалын үйлдвэрлэлийн бааз төмөр бетон хийц эдлэлийг уураар хатаах дамжлагад барилгын хугацааг 49 цагаар багасгаснаас бетоны бэхжилт стандартын шаардлага хангахгүй болж хучилтын нүхтэй болон хавиргат хавтан, төрөл бүрийн ялуу зэрэг гол нэрийн есөн бүтээгдэхүүн чанарын гуравдугаар ангид оржээ. 

Аймаг сумын төвүүдийн цахилгаан станц, шугам сүлжээ, хүнсний үйлдвэрүүдэд цагийн реле, автомат тохируулагч зэрэг хэрэгслийг зохих ёсоор ашиглахгүй, тэр ч байтугай амар хялбарыг бодож салгаж хаядаг дутагдал түгээмэл байна. Үүний улмаас реле, хамгаалалт зохих хугацаанд ажиллахгүй тоног төхөөрөмжүүдийн тусгаарлалтын чанарыг муутгах хүнсний үйлдвэрүүдэд талх, нарийн боовыг түүхийрүүлэх, чихрийн бэлдмэл зэрэг бүтээгдэхүүнийг үрэгдүүлэх дутагдал сүүлийн жилүүдэд цөөнгүй гарчээ. Ийм тохиолдолд материалын шууд гарз хохирлоос гадна технологийн тоног төхөөрөмжийг ихээхэн бохирдуулж, ариун цэврийг муутган дараа дараачийн бүтээгдэхүүний амт чанар, өнгө үзэмжийг доройтуулдаг дам дамаа хор хохирол ихэсдэг байна. Түүнчлэн түүхий эд боловсруулах үеийн технологийн цикл, төрөл бүрийн таримлуудыг арчилж тордох агро техникийн зохистой хугацааг ягштал баримтлаагүйгээс хорчийж өнгө алдсан шевро, хром, ээрмэл утас, хүрэнтэж ногоорсон төмс, сэвсгэр сул салбантай байцаа, моджиж боргошсон манжин, лууван зэрэг гологдол гарч чанар муутай бүтээгдэхүүн нэмэгддэг байна. 

Үйлдвэрлэлийн төдийгүй үйлчилгээ, ахуй амьдралын хүрээнд цагийн хүчин зүйлийн үйлчлэлийг харгалзан үйл ажиллагаагаа зохицуулах нь бүтээгдэхүүн, ажил үйлчилгээний чанар, эрүүл ахуй соёлыг сайжруулах гол нөхцөлийн нэг мөн. Үйлдвэрийн байр, технологийн тоног төхөөрөмжийн ариутгал халдваргүйжүүлэлтээс эхлээд ахуйн хортон шавьж, мэрэгч устгах хугацааг ч тухайн үед хэрэглэж байгаа химийн урвалж бодисын идэвхт чанартай уялдаатай тогтоож, дүнд баримталж хэвшүүлэх шаардлагатай юм. 

Хөдөө аж ахуйн таримал, хүнсний бүтээгдэхүүн, түүхий эдийн зүйлийн үнийг тэдгээрийн бэлтгэлийн хугацаатай нягт уялдуулж чанар сайжруулахад аж ахуйн механизмын үйлчлэлийг хүчтэй болгох талаар санхүү, эдийн засгийн байгууллагууд ч тодорхой ажиллах шаардлагатай байна. 

Аж ахуйн ажилд цаг хугацаа нь хүний санаа бодлоос үл хамаарах, бодитой шинжтэйг харгалзаж үйл ажиллагаагаа ухамсартай зохицуулахын оронд субъектив хандлагыг голлосноос чанарыг хохироодог явдал ч байна. 

Цаг үеийн кампанит ажлын зохих бэлтгэлийг хангахгүйгээр хэт яаравчлан зөвхөн өрсөж хийсэн нэр олохыг оролдох, эсвэл хэт буурь зааж хадлан тэжээл бэлтгэх, ургац хураах зохистой хугацааг дур зоргоороо оройтуулснаас чанаргүй өвс авах, үр, тариа, хүнсний ногооны хаягдал их хэмжээгээр гаргахад хүргэдэг зуршил ч бий. Нам, улсын байгууллагаас аж ахуйн ажлыг удирдахдаа эдийн засгийн бодит хуулиуд, тухайлбал, цагийн хүчин зүйлийг онцгой анхаарч аливаа субъектив илрэл гаргахаас урьдчилан сэргийлэх нь чанар сайжруулахын төлөө бүх нийтийн тэмцэл үр дүнд хүрэхийн бас нэг баталгаа болох ёстой.

Цаг хугацаа нь бүтээгдэхүүний чанарт нөлөөлөх бодит зүй тогтолтойг хүн бүрт нарийн ухамсарлуулж, улс ардын аж ахуй, соёлын  салбар, байгууллага, хамт олон бүрийн чанарын төлөө тэмцлийн салшгүй бүрэлдэхүүн хэсэг болгоход үзэл суртал, ухуулга, соёл, олон түмний ажлыг чиглүүлж, эдийн засгийн бодит хуулиудын үйлчлэл, хүний болон цаг хугацааны хүчин зүйлийг чанарын асуудалтай нягт холбож, шалтгаан, үр дагаврыг нээн харуулах нь намын байгууллагуудын анхаарлаас ангид байх ёсгүй.
