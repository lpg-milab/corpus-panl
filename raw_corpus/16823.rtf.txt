№233(16823)   
1987 оны есдүгээр сарын 29.
Энхийг эрхэмлэгчдийн найдвар

Хүн төрөлхтөн цөмийн сүйрлийн ангал руу гулсан орж сөнөх, эсвэл үе дамжин үүрд орших хувь тавилангаа авран хамгаалах түүхэн асуултад зөв хариу өгч, зохистой шийдэл олох ёстой. Итгэл найдвар, зөрчил тэмцлээр дүүрэн эрин үеийн бодит байдал дэлхийн улс түмнийг хэзээ хэзээнээс илүү харилцан холбож, харилцан шүтэлцээтэй нэгдмэл цогц болгож байгаа өнөө үед нийт хүн төрөлхтний хийгээд нэг улс, үндэстэн буюу нэг хэсэг улсын эрх ашгийн тэнцвэр, өнөө, хэтийн зорилтыг зохицуулсан энх тайван, аюулгүй байдлын найдвартай механизм онц чухлаар шаардагдаж байна. Зөвлөлт Холбоот Улс, социалист хамтын нөхөрлөлийн орнууд ийм нөхцөлд хүч чармайлт, харилцан ажиллагаагаа нэгтгэж, олон улсын аюулгүй байдлын бүх талыг хамарсан систем тогтоох эрхэм зорилтын үүднээс дэлхий дахины улс төрийн уур амьсгалыг өөрчлөхөд таатай нөлөө үзүүлэхүйц бодит, оновчтой санал, санаачилга дэвшүүлэн цөмийн зэвсэглэлээр хөөцөлдөх явдлыг таслан зогсоож, үй олноор хөнөөгч зэвсгийг бүрэн устгахад чиглэсэн ухаалаг, зоримог алхам, практик үйл ажиллагааг эрс шийдэмгий хийж байна. 

Аугаа их Октябрь, суут Лениний өлгий нутгаас энэ өдрүүдэд энхийн дуу хоолой дахин цуурайтаж, дэлхийн улс түмний сэтгэл зүрхийг эзэмдэж, энхийг эрхэмлэгчдийн өөдрөг эрмэлзэл, гэрэлт найдварыг улам бататгаж өглөө. Бүх нийтээрээ энх амгалан, эв найртай аж төрөх ариун үзэл санааг анх зарлан Тунхагласан Октябрийн хувьсгалын 70 жилийн ойг даян дэлхийд өргөн тэмдэглэхээр бэлтгэж байгаа үед Зөвлөлт Холбоот Улс дайн, энхийн асуудалд улс төрийн ухаалаг сэтгэлгээний сайхан уламжлалаа улам баяжуулж шинэ тодорхой хувь нэмэр орууллаа. 

Дэлхийн олон нийт ЗХУКН-ын Төв Хорооны ерөнхий нарийн бичгийн дарга М. С. Горбачевын Дэлхий ертөнцийг аюулгүй болгох бодит байдал, баталгаа >> өгүүллийг дайнгүй, хүчирхийлэлгүй бат бэх энх тайван, аюулгүй байдлыг тогтоох тухай ЗХУ-ын бүхэл бүтэн үзэл баримтлал, энхийн үйлсэд хийж байгаа том алхам гэж өндөр үнэлж, баяр хүргэж байна. Өгүүлэлд улс төрийн бодлогын тулгамдсан асуудлуудыг олон улсын хамтын нийгэмлэгийн өмнө нэн тодорхой, өргөн цар хүрээтэй дэвшүүлэн тавьж. эдгээр асуудлыг олон улсын энх тайван. аюулгүй байдлын бүх талыг хамарсан систем бий болгох зорилгод нийцүүлэн шийдвэрлэх арга замыг тодорхойлжээ. 

Улс төрийн шинэ сэтгэлгээ, ленинч гадаад бодлогын тод томруун илрэл болсон энэхүү баримт бичиг ЗХУКН-ын Төв Хорооны ерөнхий нарийн бичгийн дарга М. С. Горбачевын 1986 оны нэгдүгээр сарын 15-ны өдрийн мэдэгдэлд дэвшүүлсэн цөмийн зэвсгийг шатлан устгах тодорхой программ. ЗХУКН-ын XXVII их хурлаас олон улсын энх тайван. аюулгүй байдлын бүх талыг хамарсан систем бий болгох тухай гаргасан түүхэн санал, санаачилгыг гүнзгийрүүлэн хөгжүүлж, агуулга, үзэл санаа, арга барилын хувьд ч ахиц түлхэц өгч улам баяжуулав. 

Цөмийн зэвсгийг бүрэн хураах боломжтой гэдгийг ойлгоход дөхөм үзүүлсэн Рейкьявикийн үзэл санааг бодит ажил үйлс болгоход шийдвэрлэх түлхэц өгөх алхам хийх тодорхой үзэл баримтлалыг М. С. Горбачев дээрх өгүүлэлдээ цохон заасан юм. 

НҮБ-ын Ерөнхий Ассамблейн 42 дугаар чуулган ажлаа эхэлсэн энэ үед ЗХУ, АНУ хоёр дунд, ойрын тусгалын цөмийн пуужингаа устгах талаар хэлэлцээр байгуулахаар зарчмын хувьд тохиролцсоныг дэлхийн улс түмэн, түүний дотор БНМАУ-ын олон нийт халуунаар сайшаан дэмжиж, баяр хүргэн хүлээж авлаа. 

Хоёр ангилан цөмийн пуужинг ийнхүү устгах нь зэвсэг хураах үйл явцад түүхэн эргэлт хийж, цөмийн болон үй олноор хөнөөгч бусад зэвсгийг шатлан хураах эхлэлийг тавих юм. 

Манай гариг ертөнцийг цөмийн зэвсэггүй, хүчирхийлэлгүй болгох үзэл санаа түүхэнд анх удаа бодит байдлаар хэрэгжин биелж эхлэх үүд хаалгыг нээх түлхүүр болохуйц ийм чухал тохиролцоонд хүрэхэд ЗХУын шургуу хүч чармайлт, ухаалаг. уян хатан байр суурь шийдвэрлэх нөлөө үзүүлсэн нь илэрхий юм. 

Цөмийн сүйрлийн аюулыг багасгах талаар бодитой арга хэмжээ авах, цөмийн туршилтыг хязгаарлаж, улмаар зогсоох асуудлаар өргөн цар хүрээтэй хэлэлцээг энэ оны арван хоёрдугаар сарын нэгний дотор эхлэх тухай зөвлөлт америкийн тохиролцоо улс түмний энх тайван, аюулгүй байдлын үндсийг бэхжүүлэхэд чиглэсэн олон жилийн хүч чармайлтад хүчирхэг түлхэц өгөх бололцоо олгож, улс төрийн шинэ сэтгэлгээний үндсэн дээр улс түмний аюулгүй байдлыг хангаж болохыг нотлон харуулж байна. 

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга Ж. Батмөнх зөвлөлт, америкийн яриа хэлэлцээний явцад нааштай ахиц өөрчлөлт гарч байгааг өндөр үнэлж хэлэхдээ, энэ нааштай үйл явц нь ирээдүйн их замын эхийг тавьж, цөмийн, химийн болон үй олноор хөнөөгч бусад зэвсгийг бүрэн устгах, хүн төрөлхтнийг цөмийн сүйрлийн аюулаас ангижруулах үйлсийн эхлэл болно гэж монголын олон нийт манай гаригийн энхийг эрхэмлэгч бүх хүчний адил найдаж байна >> гэж цохон тэмдэглэв. 

Зөвлөлтийн удирдлагын дэвшүүлсэн өргөн цар хүрээтэй, тодорхой санал санаачилга нь бүс нутгийн тулгамдсан асуудлуудыг оновчтой шийдвэрлэх, өргөн уудам Ази, Номхон далайн бүс нутгийг олон улсын аюулгүй байдлын бүх талыг хамарсан систем тогтоох нийтлэг үйл явцад хамруулах үзэл санааг агуулж байгаагаараа бас онцлог билээ. 

Эдүгээ энх тайван, аюулгүй байдлын төлөө тэмцэл ёс суртахуун, улс төрийн хамтын том сургууль болж, улс орон эв найртай аж төрөх нарийн түвэгтэй боловч зайлшгүй чухал урлагт хамтран суралцаж байна. 

Социалист нөхөрлөлийн орнууд тухайлбал БНМАУ бүх нийтийн аюулгүй байдлыг хангах системийг хамтын хүч чармайлтаар бий болгох үзэл санааг ул суурьтай авч хэлэлцэж, олон улсын хамтын нийгэмлэгийн ашиг чухал эрх ашигт нийцсэн тодорхой шийдвэр гаргахад өөрөөс шалтгаалах бүхнийг хийхэд зориг эрмэлзэл дүүрэн байна.

