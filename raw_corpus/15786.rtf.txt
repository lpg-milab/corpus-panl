№137 (15786)      
1984 ОНЫ ЗУРГАДУГААР     САРЫН 8.
БРИГАД - ИХ ХҮЧ

Манай орны хөдөлмөрчид бүх ажил, үйлчилгээний чанарыг дээшлүүлж, хөдөлмөрийн бүтээмжийг хэлбэрэлтгүй өсгөх үндсэн дээр нийгмийн үйлдвэрлэлийн үр ашгийг дээшлүүлж намын нийгэм эдийн засгийн бодлогыг амжилттай хэрэгжүүлэхийн төлөө шургуу хөдөлмөрлөж бахдам үр дүнд хүрч байна. Хөдөлмөр зохион байгуулалт урамшууллын бригадын хэлбэрийг үйлдвэрлэл, үйлчилгээний салбарт нэвтрүүлэх хөдөлгөөн эрчимтэй өрнөж байгаа нь ийм амжилтад хүрэх нэг чухал хүчин зүйл болж байна. 

Шинэ нийгмийг идэвхтэй байгуулж байгаа хөдөлмөрчин олон түмний гүнд бий болсон энэ хэлбэр нь хөдөлмөрийн бүтээмжийг дээшлүүлэх үр бүтээлтэй арга замыг боловсруулж, социализмын үеийн бие хүн, хамт олон, нийгмийн эрх ашгийг оновчтой хослуулж байна. Бригадынхан бие биедээ шаардлага тавьж харилцан тусалдаг, хөдөлмөрийнхөө эцсийн өндөр үр дүнгийн төлөө хамтран тэмцэж, үйлдвэрлэлийн төлөвлөгөөт даалгаврыг хамтын хүчээр биелүүлэхийн төлөө ажилладаг нэгдмэл үзэл санаатай болон төлөвшиж байна. 

Хөдөлмөр зохион байгуулалтын энэ дэвшилт хэлбэрийг улс ардын аж ахуйн салбарт нэвтрүүлэх явдал VII таван жилийн төлөвлөгөөний нэн чухал зорилтын нэг билээ. Энэ чухал зорилтыг нэгдсэн төлөвлөгөөний дагуу хэрэгжүүлэх зорилгоор яам, тусган газруудад хөдөлмөр зохион байгуулалтын бригадын хэлбэрийг нэвтрүүлэх төлөвлөгөөт даалгаврыг жил бүр өгч, гүйцэтгэлд нь хяналт тавьж ажиллаж байна. Ийм л чиглэсэн зорилготой үйл ажиллагааны үр дүнд үйлдвэрлэлийн нийт бригадын тэн хагасаас илүү хувь нь, материаллаг үйлдвэрлэлийн салбарын таван ажилчин тутмаас нэг нь хөдөлмөр зохион байгуулалт, урамшууллын бригадын хэлбэрт хамрагдан ажиллах болов. 

Сүүлийн хоёр жилд хөнгөн, хүнсний үйлдвэр, барилгын материалын үйлдвэр, ахуйн үйлчилгээний салбарт ЗХУ-ын болон өөрийн орны тэргүүний үйлдвэр, хөдөлмөрийн хамт олны баялаг туршлагад тулгуурлан олон арван бригад байгуулан ажиллаж байна. Эдгээрээс арьс ширний үйлдвэрийн нэгдлийн савхин эдлэлийн үйлдвэрийн Д. Нацагпэрэнлэй, хувцас захиалга, засварын үйлдвэрийн Л. Хоролгарав даргатай бригадын гишүүдийн 80 гаруй хувь нь гурваас дээш дамжлагад ажиллах давхар мэргэжил эзэмшиж ажилласнаар хөтөлбөрийн бүтээмжийг урьдахь үеийнхээс 20, 1 - 46, 7 хувь нэмэгдүүлэн, дундаж цалин нь 9, 6 - 12, 6 хувь өссөн байна. 

Хөдөлмөр зохион байгуулалт, урамшууллын бригадыг байгуулахдаа тухайн үйлдвэрлэлийн технологи, зохион байгуулалтын өвөрмөц онцлогийг харгалзан чамбай хамт олныг бүрдүүлэхийн оронд бусдыг хуулбарлах, тоогоор хөөцөлдөн кампаничилж олон жижиг бригад байгуулах зэргээр энэ чухал ажилд бүтээлч биш хандаж хэлбэрдэж байгаа дутагдал зарим газарт байна. Ийм газар шинэ хэлбэрт шилжихийн өмнө үйлдвэрлэлийн дотоод төлөвлөлт, технологи, үйлдвэрлэлийн зохион байгуулалт, нормчлол, цалин хөлсний системийг боловсронгуй болгох ажлыг тэр бүр иж бүрэн хийхгүй гоомой хандаж байна. Энэ нь манай нэлээд үйлдвэр, аж ахуйн гавар тэдгээрийн нам, олон нийтийн анхан шатны байгууллагын удирдах нөхөд хөдөлмөр зохион байгуулалтын шинэ нөхцөл байдалд зохицуулан ажлын арга барилаа өөрчилж сайжруулаагүйн баримт мөн, түүнчлэн бригадын хэлбэрийн давуу талыг хөдөлмөрийн хамт олонд тайлбарлан ойлгуулах, ажилчдыг сэтгэл зүйн хувьд бэлтгэхийн ач холбогдлыг дутуу үнэлэх, бригадын ажлын гүнд нь орж туслалцаа үзүүлэх талаар хангалтгүй ажилладаг эдийн засагч мэргэжилтнүүд ч байна. Тухайлбал, Улаанбаатарын авто засварын завод, талхны үйлдвэрийн зарим ажилтан үйлдвэртээ ажиллаж байгаа бригадуудын талаар судалгаа тооцоогүй, ажлын нь байдлыг мэдэхгүй байв. Хөдөлмөр зохион байгуулалтын дэвшилт хэлбэрийг нэвтрүүлэхэд саад болсон, иймэрхүү дутагдал, идэвхгүй үлбэгэр байдлыг арилгахад үйлдвэр, аж ахуйн газрын намын анхан шатны байгууллагын ажил чиглэх ёстой. 

Үр ашигтай нь нотлогдсон энэ дэвшилт хэлбэрийг хөдөлмөрийн бичил хамт олныг зохион байгуулах үндсэн арга зам болгохын тулд энэ ажилд эхнээс нь бүтээлч хандаж ажиллах нь чухал байна. Юуны өмнө бригадын ажлыг оновчтой цөөн үзүүлэлтээр төлөвлөж, үйл ажиллагааг нь үйлдвэрлэлийн эцсийн үр дүнтэй холбох, нийт хамт олны ажлын үр дүнд тухайн бригадын оруулах хувь нэмрийн үзүүлэлтийг оновчтой тооцоолоход чиглүүлэх нь зүйтэй. 

Түүнчлэн бригадын цалин хөлсийг томсгосон норм, нэг нарядад хуваарилах, тэгэхдээ хамтын хөдөлмөрийн эцсийн үр дунд ажилчин бүрийн оруулсан хувь нэмрийг үнэн зөв харгалзах зарчмыг бодитой хэрэгжүүлэхийг холбогдох яам, улсын хороод анхаарч, арга зүйн талаар тусалбал зохино. 

Хөдөлмөрөөр хуваарилах зарчмыг үйлдвэрлэлийн анхан шатны нэгжид хэрэгжүүлэх гол хэрэглүүр болох хөдөлмөр оролцооны коэффициентыг тооцоолох үзүүлэлтийн хүрээг оновчтой сонгох нь чухал. Үйлдвэрлэлийн эцсийн үр дүн ажлын чанарыг дээшлүүлэхэд шууд нөлөөлөхдөө хоёрдугаар зэргийн үзүүлэлтээр хөдөлмөр оролцооны коэффициентыг тодорхойлох, мөн коэффициентыг тухай бүр тооцоолохгүй хугацаа алдах зэрэг доголдол нь энэ чухал үзүүлэлтийн ач холбогдол, үр нөлөөг бууруулахад хүргэнэ. 

Иймд хөдөлмөр оролцооны коэффициентыг оновчтой тодорхойлон, чадамгай ашиглан түүнийг бригадын дотор сахилга хариуцлагыг өндөржүүлэх хөшүүрэг болгоход нь үйлдвэр аж ахуйн газруудад эдийн засгийн төв байгууллага, тэдгээрийн эрдэм шинжилгээний төв, лабораториуд тодорхой туслалцаа үзүүлэх хэрэгтэй. Эдгээр байгууллага бригадын хэлбэрийг нэвтрүүлж байгаа газруудыг байнгын хараа хяналтыг авч, газар дээр нь мэргэжлийн удирдлага, туслалцаа үзүүлж ажиллах шаардлагатай байна. 

Намын нийгэм эдийн засгийн зорилтыг гардан хэрэгжүүлэх хөдөлмөрийн хамт олныг зохион байГуулах шалгарсан арга бригадын хэлбэрийг аж ахуйн салбар нэгж бүрт бүтээлч нэвтрүүлэх нь нам улсын байгууллага, удирдах ажилтан, мэргэжилтнүүдийн үндсэн үүргийн нэг мөн. 

