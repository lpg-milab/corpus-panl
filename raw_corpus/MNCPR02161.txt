Дэлхийд "тоогдсон" аваргатай дэггүй хөвгүүд

Чөлөөт бөхийн дэлхийн аваргын мөнгө, хүрэл медальт, гавьяат тамирчин Б.Наранбаатар болон түүний их сургуулийн анд нөхөдтэй уулзлаа. Тэдний залуу насны хийгээд оюутан ахуй цагийн гэнэн томоогүй бас хөгжилтэй дурсамжийг хамтдаа хуваалцъя.
Улсын багшийн их сургуулийн Биеийн тамирын дээд сургуулийн чөлөөт бөхийн дасгалжуулагчийн анхны төгсөгчид, дэлхийн аваргатай хамт олон гээд энэ ангийнханд бусдад бахдан ярих зүйл их бий. Одоогоос арваад жилийн өмнө буюу 1999 оны намар хичээлийн шинэ жилийн эхний өдрөө л өөрсдийгөө чөлөөтийн дасгалжуулагчийнхан буюу дасынхан хэмээн нэрлээд амжсан тэднийг тухайн үед сурч байсан оюутан залуус, багш нар андахгүй. Товчхондоо "чөлөөтийн дасынхан" оюутан байх хугацаандаа бусдад нэг ангийнхан ямар байдгийн үлгэр жишээг харуулж чадсан болоод л тэр. Хүний амьдралд учрал жаргал, баяр гуниг, хагацал харуусал олон тохиодог. Ийм л мөчүүдэд тэд үргэлж хамт байж, аливаа асуудлыг хамтран шийддэг. Бие биендээ тусалж, шаардлага гарвал нэгнийхээ төлөө юу ч хийхээс буцдаггүй нийтэч хамт олон байсныг улсын шигшээ багийн дасгалжуулагч, ардын багш Д.Сэрээтэр үнэлж явдгаа хэлсэн. Б.Наранбаатар гавьяатаар ахлуулсан тамирын энэ анги арван гурвуулаа. Одоогийнхоор бол тэднийг "элсний 13" гэж ч нэрлэж болох юм. Чөлөөт бөхийн дасгалжуулагч болохоор эх орны маань өнцөг булан бүрээс Биеийн тамирын дээд сургуулийг зорьж ирсэн тамирчны ангийн хөвгүүдийг тухайн үед бусад ангийнхан хооронд нь ялгаж салгалгүй нэлээд будилдаг байсан. Тухайлбал, Намбааг (МУГЖ Б.Наранбаатар) Доржтой, Бямбааг Алтангэрэлтэй гээд андуурах явдал бишгүй л тохиолдоно. Учир нь "чөлөөтийн дасынхан"-ы хөвгүүд өндөр нам, царай зүс, биеийн хэмжээ, цаашлаад хувцаслалтаараа ч хоорондоо төстэй. Д.Ганзориг, Жавхланттөгс хоёр ангидаа өндөрт тооцогдоно. Бусад нь нуруулаг хоёртоо хар, шар гэсэн нэр өгсөн байж. Ганзориг шар, харин Жавхланттөгс бол хар нь. Их сургуулиа дүүргэх хүртэл ийн дуудуулсаар дасчихсан тэд одоо ч гэсэн хар, шар нэрээр дуудагддаг аж. Харин ангийн бусад гишүүдийн хувьд жигд намхан нуруутай. Биенээсээ "ахадмаар" том цүнхээр гоёдог. Энэ анги аливаа баяр ёслол, оюутны нийллэгээр сургуулийнхаа спортын сэтгүүлчийн ангийнхантай шийплэнэ. Биеийн тамирын багшийн ангид охид байдаг ч хөвгүүдийнхээ тоог гүйцдэггүй болохоор тэдэнд "халддаггүй". Спортын сэтгүүлч, биеийн тамирын багш, дасгалжуулагчид сургуулийн нэг танхимд харьяалагдана. Тэр үед одоогийнхтой харьцуулахад, сэтгүүлчийн ангид хөвгүүд тун ховор элсдэг байсан. Хорь орчим охидтой анги хоёрхон эсвэл бараг хөвгүүнгүй байх жишээний. Б.Наранбаатар гавьяатаар ахлуулсан "чөлөөтийн дасынхан"-тай ийн нөхөрлөж, сайхан анд нөхөд болцгоосон доо, сэтгүүлчийн ангийн охид. Д.Сэрээтэр багшийн шагнал Их сургуулийн босгыг алхсан чөлөөт бөхийн дасгалжуулагчдыг шавилуулсан анхны багш нь Монгол Улсын гавьяат тамирчин агсан Ж.Даваажав байв. 1999 оны есдүгээр сарын 1-ний өдрөөс эхлэн шавь нараа мэргэжил төдийгүй амьдралын их зам руу нь хөтөлсөн Ж.Даваажав багшдаа тэд хайртай гэсэн. Хоёрдугаар дамжаанаас олон улсын хэмжээний дасгалжуулагч Баттулгад, дараа нь улсын шигшээ багийн дасгалжуулагч, ардын багш Д.Сэрээтэрт шавилсан нь энэ анги хамт олноос дэлхийн аварга төрөн гарахад нөлөөлсөн гэж ярьцгаадаг юм билээ. Гавьяат тамирчин Б.Наранбаатар даргатай энэ ангийнхан өдгөө Улаанбаатар мөн Өвөрхангай, Сэлэнгэ, Булган, Хөвсгөл, Говь-Алтай, Төв аймаг гээд орон нутгийн биеийн тамир спортын хороо, ерөнхий боловсролын дунд сургуулиудад мэргэжлээрээ ажиллаж бусдад үлгэр жишээ болж, сайн сайхан амьдарч яваа юм байна. Үе үе уулзаж байгалийн сайханд ангиараа зугаалах дуртай "чөлөөтийн дасынхан" Д.Сэрээтэр багш болон ангийн дарга Наранбаатараас үе үе "алганы амт" хүртэх гээд хөгтэй дурсамжаар дүүрэн аж. Хичээл таслах бүү хэл, хоцорч ирвэл багшийнхаа сурын "амт"-ыг заавал хүртэнэ. Багшаас түрүүлж орж ирээгүй л бол гурав, нэг цагийн хичээл тасалбал гуч гээд таслах хэрээр багшийнхан сураар ороолгох тоо ч өсдөг байна. Хичээл сурлагаараа ч сургуульдаа манлайлдаг дасгалжуулагчдад хааяахан хичээлээс хоцрох, эсвэл сүүлийн цагуудыг хаяж гарах үе байжээ. Ангидаа энэ алдааг үе үе давтдаг нь Алтангэрэл байна. Багшийн "шагнал"-ыг хүртэхгүй хэмээн өршөөл хүсч сургуулийн заалаар нэг гүйлддэг байсан түүнийг бусад нөхөд нь тоглоом болгон дөрвөн мөчнөөс бариад ч хамаагүй өргөж багшид хүлээлгэн өгдөг байснаа дурсан хөөрөлдөнө. Харин Д.Сэрээтэр багшийг орлож хааяахан тэднийг сахилга батад сургадаг хүн нь ангийн дарга, гавьяат тамирчин Б.Наранбаатар гэсэн. Тэрээр ангийн журнал дахь тасын тоогоор суран тэлээний "амт"-ыг мэдрүүлдэг байснаа нуугаагүй. Сургуулийн хэмжээнд зохиогдох аливаа урлаг соёлын арга хэмжээнд ч тэд эхний байрт шалгардаг байсан. Ангиараа шахам дуулж бас бүжиглэх, жүжиглэх авьяасаараа хэнээс ч дутахгүйгээ харуулдаг байлаа тэд. Тиймээс ч чөлөөт бөхийн дасгалжуулагчийн энэ ангийг үеийн нөхөд нь "Бие жижиг ч бэлчээр томтнууд" хэмээн нэрлэсэн юм. Бууз, хуушуур иддэггҮй оюутнууд Оюутан болсны эхний хэдэн сараас хойш ангиараа хооллосон тохиолдолд бууз, хуушуур идэхгүй байхад хүргэсэн нэгэн дурсамж тэдэнд бий. Гавьяат тамирчны хэлж буйгаар энэ хоолыг захиалсан л бол нөгөөдүүл нь энд тэндээс нь шүүрээд идүүлдэггүй байж. Арав хорин бууз, хуушуур захиалаад ч нэмэргүй. Захиалсан хүн нь хоосон үлддэг тул сүүлдээ идэхгүй байх шийдвэрт хүрчээ. Оюутан болсноос төгсөх хүртлээ хичээл тараад ангиараа нэгнийдээ очиж хоол хийж иддэг зуршилтай болсон энэ ангийнхан сургуулиа дүүргэх жил нэгэнтээ анд Жавхланттөгсийнд очиж хооллоод нам унтчихаж гэнэ. Тэднийг сэрээх хүн байгаагүй бөгөөд босвол гадаа хэдийнэ харуй бүрий болжээ. Энэ мөчөөс хойш тэд зуршлаа нэгмөсөн хаясан нь төгсөлтийн шалгалтын хугацаа ойртсонтой холбоотой байв. Улсын багшийн их сургуулийн Биеийн тамирын дээдийн 1999-2003 оны, дэлхийн аваргын мөнгө, хүрэл медальт, гавьяат тамирчин Б.Наранбаатараар ахлуулсан чөлөөт бөхийн дасгалжуулагчийн анхны нэг ангийнхан ийнхүү оюутан үеийн дурсамжаасаа хуваалцсан билээ. 
Ч.Анна

