ОНРТ-ийн толгой руу болжморууд нислээ

Олон нийтийн радио телевизийн үндэсний зөвлөлийн ажлын хэсэг уржигдар ОНРТ-ийн ерөнхий захиралд нэр дэвших хүмүүсийн материалыг хүлээж авчээ. Хачирхалтай нь олон нийтийн анхаарлын төвд байгаа энэхүү сонгон шалгаруулалтад өрсөлдөхөөр дандаа болжморууд нэрээ дэвшүүлжээ.
Тэд юунд ийн харцаганд хөөгдсөн мэт тэрхүү өндөр сэнтий тийш бөөнөөрөө нисэв. Үнэн хэрэгтээ тэднийг харцага хэмээх улс төрийн намууд тийш нь нисгэж буй хэрэг. Улс төрийн савраас саллаа хэмээн олон түмний тун ч их найдан харж суусан Үндэсний төв телевизийг улс төрийн намууд дахин боомилхоор санаархаж ийнхүү сүрэг болжмор хөөргөжээ. Эх сурвалжийн мэдээлснээр ТV-9 телевизийн захирал Ц.Энхбатыг МАХН Үндэсний телевизийн ерөнхий захирал болгохоор зарим удирдлагын хүрээнд үгсэн тохирч хүчлэн зүтгүүлж байгаа юм байна. Ялангуяа намын дарга М.Энхболд түүнээс өөр хүний нэр сонсохыг ч хүсэхгүй гэдийж байгаа гэнэ. МАХН-ын нөөцөнд өөр нэгэн болжмор байгаа аж. Тэр бол Хүнс хөдөө аж ахуйн сайд Тэрбишдагвын хамаатан "Боролдой" хэмээх Мягмар юм. Тэрээр нэр дэвшигчдийн дотроос хамгийн их хор найруулж байгаагаараа тэргүүлж байна. Өчигдөр оройны байдлаар түүний хүмүүс Радио, телевизийн хэрэг эрхлэх газрын байранд нэр дэвшигч Ц.Энхбатын эсрэг ухуулах хуудсууд наах зэрэг зохион байгуулалттай ажлуудыг хийж эхлээд байгаа талаар эх сурвалж мэдээллээ. Хамгийн их хор найруулсан хүн хамгийн эхэлж хорондоо хордон унадаг ч Ц.Энхбатад хамт олон дургүй байгааг ашиглан гарч ирэх өндөр магадлалтай хүнээр яах аргагүй "Боролдой" хэмээх Мягмар тодорч байна. Харин "Монголын мэдээ" агентлагийн захирал Ц.Мөнхтөрийг Ардчилсан намынхан сойж байгаа гэнэ. Сонирхолтой нь урьд өмнө энэ албыг хашиж ирсэн Баасанжавын Ганболд аль ч улс төрийн хүчний дэмжлэггүй хаягджээ. Тоглоомын гэж хэлж болох бусад болжморуудын тухайд бол зарим нь хатгаасаар, зарим нь мөрөөдлөөр, зарим нь Ц.Энхбатыг дэмжиж нэрээ татах тусгай даалгавраар орж ирцгээсэн нь тодорхой харагдаж байна. Мэргэжлийн энэхүү өвөрмөц талбар улс төрийнхний бохир шуналаас ангид, тэдний савраас хол орших тавилангүй ажээ. Сүр дуулиантайгаар батлагдсан хууль, байгуулагдсан Үндэсний зөвлөл ОНРТ-ийн хувь заяаг эдүгээ өөр өөрсдийн эзэд рүү чангаан далд наймаалцаж ёс журмыг умартан буйг хараад телевизийнхэн харамсан шагширцгааж байна. Улс төрийн намын гишүүн хүнээр толгойгоо хийсэн Үндэсний зөвлөл гэгч сонин байгууллага үнэн хэрэгтээ яаж ч улс төрөөс ангид ажил хэргээ явуулж чадах билээ. Уг нь энд улс төрийн намууд хутгалдаагүй байсан бол Монголын ард түмэн өөрийн гэж хэлж болох цорын ганц телевизтэй байж болох байлаа. Гэвч ... . 
