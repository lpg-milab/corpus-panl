№171(16448)           
1986 оны долдугаар  сарын 18.
Хөдөлмөрийн хүмүүжил

МАХН-ын XIX их хурал << Хөдөлмөрийн хүмүүжлийн асуудал намын үзэл суртлын ажлын төвд байдаг >> гэж онцлон тэмдэглээд << манай хүмүүсийг хөдөлмөрт социалист ёсоор хандах үзлээр хүмүүжүүлж, тэдэнд нийгмийн төлөө чин шударга хөдөлмөрлөхийн чухлыг гүнзгий ухамсарлуулахад хамаг учир оршино >> гэж заалаа. Энэ бол нам, улс, олон нийтийн бүх байгууллагын өмнө дэвшүүлэн тавьсан нийтлэг зорилт мөн. Намын байгууллагын идэвхтэй үйл ажиллагааны ур дүнд хөдөлмөрийн хүмүүжлийн түвшин хэлбэрэлтгүй дээшилж тэр үндсэн дээр намын боловсруулсан нийгэм эдийн засгийн бодлого, жил, таван жилийн төлөвлөгөөт зорилт амжилттай хэрэгжиж эх орны хөгжлийн алхаа улам хурдасч байна. 

Эх орон, ард түмнийхээ ашиг тусыг эрхэмлэн дээдлэх нийгэмч үзэлд дулдуйддагийн хувьд хөдөлмөрт социалист ёсоор хандах хүмүүжил нь манай хөдөлмөрчдийн боловсрол, мэргэжил, авьяас чадварыг нийгмийн төлөө үр бүтээлч үйл ажиллагаа болгон хэрэгжүүлж бодит үр дүнд хүргэдэг дотоод хөдөлгүүрийн үүрэг гүйцэтгэх боллоо, Ийм сайхан хүмүүжилтэй болсны ачаар зөвхөн өнгөрсөн таван жилд 60 гаруй хүн хөдөлмөрийн баатар, 250 гаруй хүн гавьяат, сүүлийн гуравхан жилд зуу гаруй хүн улсын аварга малчин цол хүртэж нийтэд алдаршжээ. VII таван жилд материаллаг үйлдвэрлэлийн салбарт ажиллагч зургаан хүний нэг нь гавшгайч боллоо. Улс орны хөгжлийг түргэтгэхэд чиглэсэн тэргүүн туршлага, шинэ санаачилга, эх оронч хөдөлгөөн газар сайгүй өрнөж, бүх ард түмний социалист уралдаанд шахуу дайчин үүрэг авч нэр төртэй хэрэгжүүлэх явдал хөдөлмөрийн хүн бүрийн нийтлэг шинж чанар болон хэвшиж байгаа нь хөдөлмөрийн хүмүүжлийн томоохон үр дүн мөн. Гэвч хөдөлмөрийн хүмүүжлийн түвшин харилцан адилгүй байгаа учраас эрдэм мэдлэг, ажил мэргэжлээр адил зэргэмжийн хүмүүсийн амжилт бүтээл, ажил үйлчилгээний чанар сайн, муу янз бүр байна. VII таван жилд үйлдвэрлэлийн хүч чадлыг бүрэн гүйцэд ашиглаж чадаагүйГээс жилд 600 сая төгрөгийн бүтээгдэхүүний боломж алдаж, бүрэн бус мэдээгээр таван жилд 6, 5 сая төгрөгийн бүтээгдэхүүнийг гологдол болгож 4, 2 сая төгрөгийн материал, түүхий эд үргүй зарцуулжээ. Хаа нэгэн ажлын байран дээр хэн нэгэн хүн хариуцсан ажилдаа бүрэн эзэн болоогүйн хор уршиг улс ардын аж ахуйд энэчлэн ноцтой нөлөөлж байна. Үнэнч шударга хөдөлмөрлөхгүй нүд хуурах, ажлаас хойш суух, зөвхөн авахыг хичээх, хөдөлмөрийн биш орлогоор амьдрахыг эрмэлзэх явдал амь бөхтэй байна. Ажил таслалт өнгөрсөн таван жилийн нийлбэр дүнгээр зургаан сая хүн цагт хүрсний хохирлыг үнэлбэл 200-гаад сая төгрөгийн бүтээгдэхүүнтэй тэнцэх болжээ. Сүүлийн гурван жилд 500-гаад хүн дээд, тусгай мэргэжлийн дунд сургууль төгссөн хэрнээ улс орны аль хэрэгцээтэй газарт явахын оронд Улаанбаатарт хоргодож, мэргэжлийн биш ажил хийсэн болж байгаа, түүнчлэн илгээлтийн эзэд очсон газраа тогтдоггүй зэрэг нь сурагч, залуучуудын дунд зохиож байгаа хөдөлмөрийн хүмүүжлийн ажлын өгөөж чамлалттай байгааг нотлох баримт мөн. 

Хөдөлмөрийн хүмүүжил олгох талаар хүүхэд залуучууд, хөдөлмерийн хамт олны дотор зохиож байгаа үзэл суртал, аж ахуй, зохион байгуулалтын ажлын арга хэлбэр ихээхэн хуучирч, хэвшмэл байдалд орсныг хүлээн зөвшөөрөхийг дээр өгүүлсэн баримтууд зүй ёсоор шаардаж байна. 

Оршиж байгаа дутагдал, доголдол, арга барилын хоцрогдлыг аар саархан арга хэмжээ, үр дүн багатай хурал яриагаар бус, харин гүнзгий далайцтай өөрчлөлт, цоо шинэ сэтгэлгээ, аж ахуйн цэгцэрсэн механизмын тусламжтайгаар сая арилгаж чадах бөгөөд ингэж хандахын чухлыг ч намын их хурал онцлон заалаа. 

Нийт хүн амын тэн хагасыг эзэлдэг хүүхэд багачуудад хөдөлмөрийн хүмүүжил хэр зэрэг олгосноос манай орны ирээдүй, хөгжил дэвшлийн хурдац олон талаар шалтгаална. Тиймээс хүүхэд нас нь хорьдугаар зуунд, хөдөлмөрийн нас нь хорин нэгдүгээр зуунд тохиож байгаа залгамж үедээ хөдөлмөрч хүмүүжил олгохыг онцгойлж үзэх ёстой. Тэгэхдээ өнөөгийн хүүхэд залуучуудын төлөвшин хүмүүжиж байгаа орчин нөхцөл, боловсрол, соёлын түвшин, эрэлт хэрэгцээ, сонирхол, үнэт зүйлийн баримжаалал, шийдвэрлэж буй зорилт нь хүмүүжүүлэгчдийн нэлээд хэсгийн төлөвшсөн үеэс ялгаатайг тэр бүр харгалздаггүйгээс тэдний дунд зохиож байгаа ажил нь өнөөх л хуучин сэтгэлгээ, арга барилын нэг хэв загварт ордог дутагдлаас сэрэмжлэх нь чухал. 

Түргэн хурдацтай нэмэгдэж байгаа хөдөлмөрийн нөөцийг зөв хуваарилах, ажлын байраар бүрэн зохистой хангах, орчин үеийн хэмжээний хөдөлмөрийн нөхцөлийг бий болгож өгөх нь залуучуудын хөдөлмөрийн хүмүүжилд үлэмж сайн нөлөөтэйг холбогдох байгууллагууд анхаарвал зохино. 

Мал аж ахуйн, түүнчлэн улс ардын аж ахуйн бусад салбарын түгээмэл мэргэжлийн тухайд хүүхэд залуучуудын үнэлэлт бодитой биш байгаад буурьтай дүгнэлт хийж, өсвөр үеийнхний дунд ажилчин, малчин, тариачны мэргэжлийн нэр хүндийг дээшлүүлэх, тэдэнд ажил мэргэжлийн чиг баримжааг бага балчраас нь олгох, амьдрал хөдөлмөрт идэвхтэй бэлтгэх ажлыг шинэ шатанд гаргахаар алсыг харсан өргөн далайцтай ажил зохиох хэрэгтэн. 

Ажил хөдөлмөрөөс хойш суугч, хөдөлмөрийн бус аргаар амьдрагч, хувийн ашиг завшаан хайгч бэртэгчин этгээдүүд залуучуудыг уруу татаж эвдэх тохиолдол байгаа учир захиргаа, хууль хяналтын байгууллагууд тэмцлээ идэвхжүүлж, арга хэмжээгээ чангаруулж, ажиллах хэлбэрээ боловсронгуй болгох хэрэгтэй. 

Хөдөлмөрчдийн ухамсартай сахилгыг бэхжүүлэх, нийгэмд тустай аливаа ажил хөдөлмөрт социалист ёсоор ханддаг болгох нь эцсийн эцэст хүнтэй ажиллахын гол чиглэл учраас үйлдвэрчин, залуучууд, эмэгтэйчүүд, бусад олон нийтийн байгууллага, уран бүтээлийн эвлэл, холбоод урьд урьдаас илүү анхаарч, шинэ сэтгэлгээгээр хандаж, тодорхой санаачилгууд гаргана гэж олон түмэн хүлээж байна. 

