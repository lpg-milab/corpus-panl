Хэдэн тооны хэрэг учир

1991 онд Засгийн газраас тогтоож байсан сарын дундаж цалин өнөөдрийнхөөр бол литр сүүний үнэд хүрэхгүй. Тэр үед хүн амын амьжиргааны доод түвшинг хотод 210 төгрөг, хөдөөд 125 төгрөг, сарын цалингийн дундаж нь 560 төгрөг гэж тодорхойлж байв.
16 жилийн тэртээх энэ жишгийг одоогийн ханштай харьцуулахад сарынхаа цалингаар сайндаа л нэг талх авах болно. Амьжиргааны доод түвшинд хамаарах хотынхон тал талхтай, хөдөөнийхөн талын тал талхтайгаар олон хононо гэсэнтэй адил юм. Цаг хугацааны өөрчлөлт, мөнгөний ханшийн уналт, зөрүү ийм хачин гэмээр ойлголтыг өгч байна. 1991-1997 онд тухайн үеийн Засгийн газрууд амьжиргааны доод түвшин гэгчийг нийтдээ есөн удаа тогтоосон байдаг. Жишээ нь, 1992 онд хотод 347, хөдөөд 216 төгрөгөөр тооцсон байв. Тэгээд сарын цалингийн дундаж нь 700 төгрөг гэж үзжээ. Тэр мөнгөөр нь ёстой өнөөгийн ханшаар литр сүү авчихаж дөнгөх биз. Одоогоос арван жилийн урьд хүн амын амьжиргааны доод түвшинг хотод 10400, хөдөөд 9720 төгрөгөөр,цалинг 12000 төгрөг гэж дунджилсан байна. 2005 оны үзүүлэлт Улаанбаатарт 30000 төгрөгөөр амьжиргааны доод түвшинг тодорхойлсон. 2007 оны тухайд нийслэлд 60100, баруун бүсийнх 54700, хангайн бүсийнх 54600, төвийнх 56700, зүүн бүсийнх 51800 төгрөг гэж тус тус нэрийдсэн байна. Арваад жилийн өмнө бүсчиллээ өрнөд, дундад, өмнөд, дорнод, төв-1, төв-2 гэж нэрлэж байсан. Тухайлбал өрнөдөд нь баруун таван аймаг, дорнодод нь зүүн гурван аймаг орсон байдаг. Хүн амын амьжиргааны доод түвшинг тогтоох нь төрөөс хүн ам, нийгмийн бодлогыг тодорхойлж, зохицуулахад гол үндэслэл, жишиг үзүүлэлт болж өгөх ёстой. Чухамдаа тийн бодлогод нөлөөлөх үндэслэл нь болж өгч байгаа эсэхийн нэг шалгуур бол ард түмний амьдрал. Нийгмийн ядуурал түүний гэрч болж байгаа. Энэ талаар лавшруулалгүй тэр амьжиргааны доод түвшин гэж юуг хэлээд байгаа, яаж тодорхойлдог юм бэ гэдгийг танд цухас дуулгая. Хүн амын амьжиргааны доод түвшин гэж хэрэглээний доод хэмжээг нь мөнгөн хэлбэрээр илэрхийлснийг хэлдэг. Тэгвэл хэрэглээний доод хэмжээ гэдэг нь хүний нэн тэргүүний зайлшгүй хэрэглээг хангах хүнсний болон хүнсний бус хэрэглээний сагсаар тодорхойлсон бараа, үйлчилгээний шинжлэх ухааны үндэслэлтэй тогтоосон тоо хэмжээг хэлэх аж. Хэрэглээний сагс гэдэг нь хүнсний, хүнсний бус бараа, үйлчилгээнээс бүрдэнэ. Хүн амын амьжиргааны доод түвшинг тооцдог олон улсын аргачлал буй. Хөгжингүй орнуудад бол нэг хүнд ногдох үндэсний нийт бүтээгдэхүүн буюу дундаж орлогын аргыг хэрэглэдэг байна.Хөгжиж байгаа орнуудад хэрэглээний сагсны аргыг барьж тооцдог гэсэн. Монгол Улс арваад жилийн урьд гаргасан Хүн амын амьжиргааны доод түвшинг тодорхойлох тухай хуультай. Тэр дагуу хэрэглээний хэмжээг тогтоохдоо хүн амын нас, хүйсийн ангилал, хэрэглээний норм, нормативыг үндэслэх. Амьжиргааны доод түвшинг тодорхойлохдоо бүс нутгийн ялгааг харгалзах, олон улсын аргачлалыг өөрийн орны нөхцөлтэй уялдуулах зайлшгүй шаардлагатай. Тэрчлэн жилд нэгээс доошгүй удаа тодорхойлох, нийгмийн холбогдолтой асуудлуудад жишиг болгон хэрэглэх ёстой юм. Хэрэглээний доод хэмжээг үндэслэн Үндэсний статистикийн газар амьжиргааны түвшинг тодорхойлно. Хэрэглээний сагсны бүтцийг жаахан задалж өгвөл хүнсний бараа, хувцас гутал, сууц, түлш,цахилгаан,гэр ахуйн бараа, эм, эрүүл ахуйн бараа, соёл боловсролын бараа, үйлчилгээ, тээвэр холбооны үйлчилгээ багтах юм. Амьжиргааны доод түвшинг тодорхойлсон аргачлалын үндсэн зарчим нь хүнсний барааны үнийн сүүлийн 12 сарын дундаж үнээр, хүнсний бус бараа үйлчилгээний үнийг тухайн үеийн үнээр авч үздэг байна. Сууц, цахилгаан, түлшний хэрэглээг орон сууцанд амьдарч байгаа өрх, хүн амын тоог харгалзан тооцдог. Хөдөөгийнхний түлшний хэрэглээг тооцохдоо түлш бэлтгэлийн үнээр жишиг болгодог. Тээвэр, холбооны зардлыг хот хөдөөгөөр ялгаатай тогтоодог гээд дотроо тус тусын аргачлалтай аж. Ингэж л ард зоны амьжиргааг түвшинчилж хэмжсэн тоон илэрхийлэл бий болдог байна. Харин олон түмэн үүнийг ойшоодоггүй, мөн аль ч Засгийн газрын бодлогод энэ хэдэн цифр нөлөөгүйтэй адил. Энд Үндэсний статистикийн газрынхны үүрэгт ажлыг үгүйсгэх гэсэн юм биш, үнэний шалгуур өөр гэдгийг л дурьдаж байна. Хэн ч анзаардаггүй хэдэн цифр болчих гээд байгааг бас хэлэлтэй. 
Б.Цогзаяабаатар 
