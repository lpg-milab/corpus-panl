Манай дарга нарын мангартах нь хэрээс хэтэрлээ

Улс орон уруудан доройтож байна. Энэ бол улс орныг удирдаж байгаа дарга нартай шууд холбоотой. Түүнээс биш хоёр нарны хооронд хоёр хөлөөрөө хоолоо олж идэж байгаа ард түмэнд ямар ч буруу байхгүй. 
Гэтэл манай дарга нар ард түмнээ Олон нийтийн мэдээллийн хэрэгслээр дайрч доромжлох боллоо. Тэдний хэлж байгаа үг ч гэж хэрэг алга. Үүнийг манай дарга нар мангартах нь хэрээс хэтэрлээ гэхээс өөрөөр тайлбарлах боломж алга. Ийм жишээ олныг татаж болно. Гэхдээ цөөн хэсгээс нь эргэн сануулах нь зөв болов уу. Монгол Улсын Ерөнхийлөгч, төрийн тэргүүн Н.Энхбаяр "25-р суваг" телевиз, "Өнөөдөр" сониноор 120 мянга орчим ам.долларын үнэтэй телевизийн тоног төхөөрөмж бэлгэнд авснаа бахархал болгон ярилаа. Гэхдээ цаад хүмүүс нь уг бэлгийг ганцхан түүнд өгөөгүй гэдгийг ч нуусангүй. Түүний хэлж байгаагаар бол хамба лам тэр хоёрт бэлэглэсэн бололтой. Харин хамбад оногдох хувийг нь Н.Энхбаяр хувиасаа гаргаад өгчихжээ. Ер нь бурхан шашны телевиз орж иржээ гэдэг мэдээллийн дагуу сэтгүүлчид мөрөөр нь мөшгиж мөн ч их бичсэн. Гэтэл тэр үед телевиз бэлгэнд авсан гэдгээ тас нууж тухайн мэдээллийг гүтгэлэг хэмээн тарааж өөрийн удирдлага дор байсан МАХН-аас мэдэгдэл хүртэл гаргуулж байсан билээ. Гэвч одоо түүнийгээ мартжээ. Улс төрийн өндөр албан тушаалтан ямар нэгэн бэлэг авч болно. Гэхдээ тодорхой хэсгийг нь өөртөө үлдээж үлдсэн хэсэгт нь татвар төлбөр төлж байж хувийнх болгох учиртай. Харин энэ талаар Ерөнхийлөгч Н.Энхбаяр үг унагасангүй. Ер нь сүүлийн 10 гаруй жилд Н.Энхбаяр улс төрийн өндөр албан тушаалаас гадуур байгаагүй. Тухайлбал, 1992-1996 онд УИХ-ын гишүүн, Соёлын сайд, 1997 оноос УИХ-ын гишүүнээр дахин сонгогдож байсан юм. Түүнээс хойшихыг нь өнөөдөр хүн бүхэн мэдэж байгаа. Тэгэхээр манай Ерөнхийлөгч улс төрийн өндөр албан тушаалд байхдаа их хэмжээний бэлгийг авчээ. Тэрхүү бэлгэнд ирсэн телевиз гэдэг нь өнөөдөр "ТВ-9" нэртэй хамгийн их улс төржсөн, ганц хүнийг магтан дуулагч мэдээллийн хэрэгсэл болон хувирсныг энд хэлэхэд илүүдэхгүй. Тэрбээр олон нийтийн өмнө АПУ компанийг хувьчлах үеэр 500 сая төгрөгийн хахууль өгөх гэж хүн над дээр орж ирсэн. Би хөөж гаргасан хэмээн сайрхан хэлсэн. Харамсалтай нь хахууль өгөх оролдлого хийсэн тэр хүнийг илчлээгүй. Нэг үгээр хэлбэл, хэрэгтнийг нуун дарагдуулсан үйлдэл болон хоцорсон билээ. Энэ зун Хүйтний оргил гэгчид урьд өдөр нь мэргэжлийн уулчид, цэрэг дайчдаар зам гаргуулан өөрөө гарчихаад ард түмнээ бурхан тэнгэрт даатгалаа. Монголын заяа буян их юм хэмээн баахан хадуурав. Өөрийгөө магтуулах дуртай гэдгийг нь, манай зарим хэвлэл мэдээллийнхэн ч хүнийг нэг магтахаараа амаа мэдэхгүй цуурдаг хойно доо. Ерөнхийлөгчийн энэ зуны гадаад арга хэмжээний гол үйл явдал нь БНКУ-ын нийслэл Гаванн хотод болсон АНУ-ыг эсэргүүцдэг эвсэлд үл нэгдэх орнуудын тэргүүнүүдийн хөдөлгөөний чуулга уулзалт байлаа. Бодвол сүүлчийн коммунист дэглэмийн удирдагч Фидель Кастрогийн халуун гарыг атгах гэж очсон биз ээ. Гэвч түүнтэйгээ уулзаж чадаагүй гэсэн. Харин залгамжлагч нь болон дотны түншүүд, Венесуэлийн Ерөнхийлөгч Уго Чавес, Ираны Ерөнхийлөгч хэмээн томоохон дарангуйлагч нартай сүлбэлдээд орхив. Уг нь бол манай улс АНУ-ын Иракийг чөлөөлөх эвсэлд нэгдээд цэргээ илгээчихсэн байгаа орон шүү дээ. Одоо ч юм хамаагүй болж дээ. Намрын чуулганы нээлт дээр Ерөнхийлөгч үг хэлэхдээ нийгэмд үүсчихсэн байгаа удирдагчдын үйл ажиллагааг эсэргүүцсэн уур амьсгалыг илэрхийлэхдээ төрийн эрх мэдлийг хуулиас гадуур авах гэсэн ганц нэг хүн, түүнийг нь дэмждэг тэр тооны сонин хэвлэл байгаа гэж "бүлтэрдэг" байгаа. Уг нь нийгэмд бий болоод байгаа энэхүү эсэргүүцлийн уур амьсгал нь багтаж ядан багтарч дэлбэрэхэд хүрээд байгаа юм шүү дээ. Гэтэл төрийн тэргүүн нийгмийн энэхүү уур амьсгалыг мэдэрсэнгүй. Урьдын адил мэлийгээд өнгөрөөв. Ерөнхийлөгч тун удахгүй ОХУ-д айлчлах бололтой. Энэ айлчлалаас олигтой зүйл хүлээгээд хэрэггүй. Харин Таван толгой хэмээх үнэмлэхүй коксжсон нүүрсний ордыг тэднийд бэлэглэчихээд ирэх байх. ОХУ-д ийм хэмжээний бэлэг барихгүй бол цаадуул нь их өр дарсан гэх луйврыг нь дэлгэх магадлал өндөр байгаа юм билээ. Ерөнхийлөгчөөс дутахгүй бурж байгаа хүн бол УИХ-ын дарга Ц.Нямдорж. Өнгөн дээрээ шударга царай эсгэнэ. Үйлдэл нь харин эсрэгээрээ явна. Үүнийг олон үйлдлээс нь харж болно. Ц.Элбэгдоржийн тэргүүлсэн Засгийн газрыг унагасныхаа дараа ёс жудгийн талаар ярьж эхэлсэн. Нэг үгээр хэлбэл, огцрох өргөдлөө өгсөн сайдуудыг ёс жудаггүйгээр дуудаж байгаа нь тэр. Гэтэл мөн чанартаа бол тэднийг огцрох өргөдлөө өг гэдэг дарамт шахалтыг МАХН-ын Удирдах зөвлөлд байдаг УИХ-ын даргын хувьд үзүүлсэн л юм билээ. УИХ-ын даргаас ийм үг сонссон огцорсон сайдууд чихэндээ итгээгүй гэсэн шүү. Мөн саяхан УИХ-ын дарга "25-р суваг" телевиз, "Өнөөдөр" сонинд томоохон ярилцлага өгч бас л ард түмнийг дайрч доромжлов бололтой. Тэрбээр "Би Увсдаа хайртай, нутгийнхандаа маш их хайртай" хэмээн УИХ-ын даргын амнаас гарахааргүй үгийг хэлжээ. Гэхдээ яахав, бас үүнийгээ цайруулах гэж оролджээ, чааваас. Аманд нь орсон л юм бол араас нь тэгж долигонохын хэрэг байсан юм уу даа. Бас нутгархаж нэг ч хүнийг сайд байхдаа болон УИХ-ын дарга байхдаа өндөр албан тушаалд томилоогүй гэнэ. Харин одоо нутгийнхаа хүнийг томилох юм байх. Гэхдээ хаана, хэнийг томилох гэж байгаа тухай бас л үг унагасангүй. Түүгээр зогсохгүй бас л архинд орсон, иргэдээ, дорой буурайгаар нь баахан дууджээ. Тухайлбал, "Би сайд байх үедээ наадуултай чинь сайн үзэлцээд заримыг нь ачуулсан гээч. 30 км хол газар буулгачихаар алхаад ороод ирчихдэг юм. Болоогүй ээ, эрх чөлөө ярина. Архины эмчилгээнд явуулахаар эрх зөрчлөө, нааран дээр хэвтэхгүй гэдэг. Тэгэхээр нь хотын цагдаагаас гурван бороохой авч өгөөд явуулсан. Тэгээд хэвтдэг болсон гэж байна лээ шүү" хэмээн бахархалтайгаар өгүүлжээ. Төр хүний эрхийг хязгаарласан л юм бол ахуй нөхцөлийг нь давхар хариуцах ёстой. Гэвч тэдний өмнө Монголын төр үүргээ биелүүлээгүй. Харин харгислал явуулсан байна. Мэдээжийн хэрэг тэр хүмүүс бороохойн дээрээ унтаагүй. Бороохойдуулж байж нааран дээр унтсан байх нь. Ингэж л Ц.Нямдорж дарга хүний эрх зөрчих үйлдлийг өөгшүүлэн дэмжжээ. Монгол орон хүний эрх, эрх чөлөөг дээдэлсэн ардчилсан орон гэгддэг. Ардчилсан оронд ардчилал, хүний эрх, эрх чөлөө нийгмийн туг нь байх ёстой. Харин манайд бол ёроол нь болчихжээ. Ц.Нямдорж дарга намынхаа жигүүрийн талаар бас л хүний аманд багтахааргүй үг хэлж агсарчээ. "Би фракц гэдэг юманд үнэн голоосоо дургүй. Жигүүр мигүүр, өд сөд ургахыг ерөөсөө ойлгодоггүй. Дэвж байхад нь буудчихмаар санагддаг" хэмээн эвлэгхэн хэлжээ. Нам доторхи өөр байр суурийг үзэж чадахгүй "буудах"-ыг мөрөөдөж байгаа энэ хүн Монголын ард түмний толгойд явна гээд л та бодчих. УИХ-ыг төрийн эрх барих хууль тогтоох дээд байгууллага хэмээн тодорхойлсон байдаг. Манай улс парламентын засаглалтай орны хувьд УИХ-ын дарга гэдэг маань төр тэргүүлж байгаа хүн шүү дээ. Гэтэл тэр хүний амнаас ийм үг гарч байна. Үүнээс гадна өөрсдөд нь нийгмийн уур амьсгалыг зөв мэдрүүлэх гэсэн иргэний хөдөлгөөнүүдийг мөнгөөр жагсагчид хэмээн шаварт хутгаж байна. Жигүүрийнхнийгээ буудах гэж байгаа энэ хүн иргэний хөдөлгөөнийхөнд сум хайрлахгүй байж мэдэх юм. Ерөнхий сайд гэж нэг хүн бий. Хаа ч цаад хоёрыгоо бодвол чалчаад явахгүй юм. Гэхдээ бас "но"-той. Телевизээр АНУ-ын Элчин сайдын яам зөвшөөрөл олговол тухайн нутаг оронд хөл тавина хэмээн нэг марзан үг хэлсэн. Чухам ямар утгатайг нь хэр баргийн хүн ойлгохооргүй. Харин өөрөө ойлгосон үгүй нь эргэлзээтэй. Гэхдээ тэргүүлж байгаа Засгийн газраа буталчихгүйн тулд нааш цаашаагаа сүлбэлдэн. Сайд нартай сэмхэн булууны яс хаяна. Гэхдээ Хувьсгалт намынхан ямар нэгэн нэр хэлдэггүй. Үл мэдэх хүнтэй л энд тэнд учирсан байдаг. Эв нэгдлийн гэх тодотголтой энэ Засгийн газарт эвд ордоггүй сайдууд бас бий. Түүний нэг нь УИХ-ын гишүүн Л.Гүндалай. Тэрбээр Засгийн газрын гишүүн, Эрүүл мэндийн сайд эрх баригч. Гэхдээ бүхий л үйлдэл нь сөрөг хүчний үүрэг гүйцэтгэнэ. Гэхдээ ямар ч сөрөг хүчнээс илүү гэж ойлгож болно. Ямартаа л гадаадын хөрөнгө оруулалттай "Бороо гоулд" хэмээх алтны уурхайд очиж баахан чулуу нүүлгэж цонхнуудыг нь будаа болгосон гэх. Энэ үйлдэлд нь нэг хүн золиослогдож амь насаа алдаж мундараа хутгасан нь саяхан. Тэрбээр нэгэн сонинд ярилцлага өгөхдөө сайд болоход 400 сая, дэд сайд болоход 200 саяыг өгдөг нь жишиг үнэ хэмээн хэлсэн байх юм. Үйлдвэр, худалдааны сайд Б.Жаргалсайхан саяхан болж өнгөрсөн гадаадын хөрөнгө оруулагчдын чуулга уулзалт дээр ёстой нэг самарч өгсөн дөө. Өөрт нь таалагдахгүй юм бол Монголд хөрөнгө оруулах хэрэггүй юм байх. Шадар сайд М.Энхсайхан гэж сүүлийн үед Ерөнхийлөгчийг магтан дуулагч нэгэн хүн бий боллоо. Ерөнхийлөгчтэй цуг уулын оройд гараад л түүний илч гэрэл, ид шидийг мэдэж гэнэ. Түүний амнаас ардчилал, хүний эрх, эрх чөлөөний талаар үг унахгүй болсон байна. Монголд ардчилал нь хэтэрч. Тийм болохоор одоо дарангуйлал тогтоох хэрэгтэй болсон гэж лүндэгнэв. Тэрбээр Шадар сайд болохоосоо өмнө ардчиллыг хамгийн их ярьж байсан хүн. Тодруулах юм бол Н.Энхбаярыг авлигын загалмайлсан эцэг гэж зарласан анхны хүн бол М.Энхсайхан шүү дээ. Гэтэл түүнийгээ өнөөдөр мартжээ. Тэд өнөөдөр ингэж л хуцах болсон байна. Ийм хүмүүс өнөөдөр Монгол төрийн ариун сэнтийг бузарлаж байна. Ийм яриа хөөрөөтэй нөхдийг эрүүл хүмүүс гэхэд итгэх хүн олдохгүй болж байна бус уу. 
Г.Эрдэнэбат
