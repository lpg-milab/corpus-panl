МӨНГӨ "УРГАДАГ" СУМААР

Завхан аймгийн Дөрвөлжин сум Улаанбаатараас 1000 гаруй км-ийн алсад оршдог. Анх харахад алдарт Завхан голыг эс тооцвол говь цөлийн гэмээр байгальтай ч ажилсаг, авхаалжтай хэн боловч сайхан амьдралыг санаагаараа бий болгож болохоор газар юм гэдэг нь олдошгүй миний эх орон төрсөн газар шороо, уул ус ямар байдгийг бид тэр болгон анзаардаггүй юм билээ.
Олон зүйл нуршихыг орхиод бодит баримтыг түшсү. Дөрвөлжин сум бусдын адил социалист бүтээн байгуулалтын ул мөр, сорви багагүй үлдсэн газрын нэг л дээ. Социалист бүтээн байгуулалт гэгч нь дэндүү үрэлгэн, харалган зүйл байсныг гэрчлэх баримт цөөнгүй. Тэгвэл бас түүнээс үлдсэн, үлдсэнээр барахгүй амь амьдрал залгуулагч эрдэнэ шиг юм бас байдгийг үзлээ. Энэ бол бэлчээрийн гүн өрөмдлөгийн худгууд юм. Энэ жил урт намар болж налайсан нь хот суурингийн мань мэтэд таатай байсан ч мал, малчдын хувьд усгүйдэхийн, өөрөөр хэлбэл, "бараан зуд"-ын зовлонг эдлүүлж байгаа аж. Нэгдэл тарж, мал хувьчлагдах үеэр ихэнх худаг усны байгууламжууд эвдэрч, тоногдож, шороо чулуунд дарагдаж, цасгүй өвөл болоход нийтээрээ усаар гачигдах зовлон Завханы ихэнх сумдыг ч тойрсонгүй. Харин Дөрвөлжин сумын худгууд бүгд бүтэн үлдсэнээр барахгүй нийтийн эзэмшлээс гарч тодорхой эзэнтэй болсноор улам өнгө зүс оржээ. арваннэгдүгээр сар дуусч байхад Дөрвөлжин суманд гялтайх цасгүй ч сумын 580-аад өрх айлдаа худаг нь хүрэлцээтэй, малдаа ус нь хүрэлцээтэй учир зутарсангүй. Үүнийг тухайн үед сум нэгдлийг удирдаж байсан, хувьчлалын ажлыг ч гардан хийсэн Монгол Улсын хөдөлмөрийн баатар Б.Доржсамбуу гуайн олон ухаалаг ажлын нэг гэж нутгийн иргэд ярьдаг юм билээ. Манай сум бусдын л адил таван хошуу малынхаа ач тусаар аж төрдөг. Тэрэн дундаа 50 гаруй мянган толгой ямаатай. Тэдний нуруун дээр жил бүр 20 тн орчим ноолуур буюу өнгөрсөн жилийн ханшаар тооцвол 700.0 сая орчим төгрөг ургадаг. Ноолуур нь чанараараа манай улсад хамгийн дээгүүрт ордог. Хамгийн нарийн, зөөлөн гэсэн үг. Эндхийн айл бүр шахам гаднаа тавган антеннтай, нарны гэрлээр ажилладаг цахилгаан үүсгүүртэй, өнгөт зурагттай, хөргөгчтэй, хөлдөөгчтэй. Бас цөөнгүй айл пентиум-4 компьютертэй. Энэ бол хэдэн ямааны үр шим. Харин одоохондоо компьютер сайн засдаг хүн суманд алга. Компьютер дээрээ ихэнхдээ тоглоно. Бас хошин шог, хурдан морины уралдааны болон зуны наадмуудын бичлэгийг дахин дахин үзэцгээж халуун яриа, дурсамжууд өрнүүлнэ. Автомашин бол ёстой "хог". Дөрвөлжингийн айлуудын амьдрал ер нь жигдхэн. Баян, ядуугийн ялгаа гэдэг юм байхгүй шахам. Нутаг усныхан эвсэг найрсаг аж төрдөг нь сайхан шүү. Ямар ч их мөнгөтэй ченж ноолуур авах гэж тийшээ зүглэх хэрэггүй. Учир нь хуучин нэгдлийн гишүүд нь бараг цөмөөрөө "Таван Эрдэнэ" хоршооныхоо гишүүн. Бүх түүхий эд бэлтгэл, борлуулалт хоршооны шугамаар шийдэгдчихдэг. "Сул хөгжилтэй, дэд бүтэцгүй, алс хязгаар газарт сайхан амьдрахын тулд хамтрах л хэрэгтэй. Хоршоо том байх тусмаа сайн. Том байхын зовлон бий ч давуу тал нь илүү. Есөн гишүүнтэй хоршоо хэчнээн сайн ажиллалаа ч гэсэн есөн айлын асуудлыг л шийднэ" гэж хоршооны дарга Б.Доржсамбуу гуай өгүүлсэн. Хувийн аж ахуйтнуудыг зөнд нь орхих биш нэгтгэн зангидаж, нэгдсэн бодлого, удирдлагаар хангах нь хичнээн чухал болохыг эндээс харж болно. Хувийн хэдэн малаа үржүүлэх үү, үгүй хийх үү гэдэг нь эзний л мэдэх хэрэг байж болохгүйн учир энэ. Хоршооны гишүүд ноолуураа нийлүүлээд Англид экспортолж "подхийж" байсан баримт үүнийг гэрчилнэ. Мөнгө зөвхөн ямааны нуруун дээр бус бас газар дээр, ямар ч арчилгаа, маллагаагүй сайн дураараа ургадаг. Сумын төвөөс баруун тийш 30-аад км-ийн зайд Завхан голын хөвөөнөө уртаашаа 30 орчим км үргэлжлэх Хар бут хэмээх үзэсгэлэнтэй сайхан төгөл бий. Энэ бол зэрлэг чацарганын модны төгөл юм. Чацарганы төгөл голын дагуу нэлээд олон байдаг ч Хар бут бол хамгийн их чацаргана өгдөг юм байна. Яг одоо жавар тачигнах цагаар хавийн "амьтад", тэр бүү хэл Говь-Алтай, Ховд аймаг, Завханы ихэнх сумдаас хүмүүс чацаргана түүхээр ирж, машинаар мөргүүлж доргиох, улмаар хугалах зэргээр эдгээр төгөлүүдийг хайр найргүй сүйтгэдэг байжээ. Нутгийнхан үүнийг болиулахаар нэлээд тэмцэл хийсний эцэст энэ жилээс анхны үр дүнгээ үзэж эхэлжээ. Сумынхаа нийт айл өрхүүдийг найман нөхөрлөл болгож, чацарганы төгөлөөс талбай хуваарилан эзэмшүүлжээ. Нөхөрлөлүүд хуваарьтай талбайдаа харуул хамгаалалт тавих, арчилж тордох үүрэгтэйгээс гадна чацарганыг нь түүж борлуулах эрхтэй. Хар бутны төгөлөөс гэхэд л жилд 40 орчим тн дээд зэргийн өндөр чанартай чацаргана түүдэг байна. Нэг килограмм чацаргана 2000-3000 төгрөгийн үнэтэй ховор ургамал. Саяхан нутаг яваад ирсэн хүн ярихдаа холоос чацаргана түүхээр "иж бүрэн бэлтгэлтэй" ирсэн хүмүүс яахаа мэдэхгүй сумын төв дээр хонон өнжин холхицгоож байна гэсэн. Уг нь "урьдын сайхан цаг" байхгүй болсон шүү гэдгийг аймгийн сонин хэвлэл, телевизээр ч хэд хэд зарласан юм билээ. Даанч манайхны "юмыг яаж мэдэхэв" гэдэг сэтгэлгээ үйлчилсэн нь энэ бололтой. Дөрвөлжин сумын баруун хязгаарыг Хомын тал гэнэ. Хэдэн жилийн өмнө Сар Хайрханы даншиг гэж морин уралдааны том наадам болж байсныг зарим хүн санаж байгаа бол тэр орчмын уужим тэнүүн, нүд алдам их тал юм. Энэ талд цагаан зээр, хар сүүлт, хулан гээд хангай дэлхийн сайхан амьтад олноор нутагладаг. Тэнд "Хомын давсан сан" гэж цагаан давсны томоохон орд байдаг. Нутгийн иргэд эндээс давс олборлож борлуулдгаас гадна зарим нэгэн аж ахуйн нэгж түүнийг түшиглэн иоджуулсан давсны үйлдвэр барих гэж байгаа тухай чих дэлслээ. Сумын төвөөс баруун хойш 10-аад км-т орших Өвөр Баян айраг хэмээх их уулын Эрдэнэ толгой гэдэг газар 1994 оноос хойш Монголд ажиллаж буй Канадын QGX компани хайгуул хийж зэс, алт, мөнгөний баялаг орд илрүүлсэн гэнэ. Гадныхан энэ орд бүхий уулыг "Golden Hill" буюу Алтан овоо гэж нэрлэсэн байх юм. Энэхүү компани нь энэ ордыг илрүүлснээс хойш Торонтогийн хөрөнгийн бирж дээр хувьцаагаа өндөр үнээр амжилттай арилжаалж эхэлсэн гэсэн мэдээллийг ч нутгийн зарим хүн өгч байсныг албан баримтаас шүүж үзвэл үнэн байлаа. Тус компани нь Хойд Америк, Европын олон том хөрөнгө оруулагч, хувьцаа эзэмшигчтэй бөгөөд манай улсын хоёр газарт ихээхэн анхаарал хандуулж судалгаа хийж байгаагийн нэг нь тус орд юм байна. Нутгийн иргэд үндсэндээ хоёр янзын бодол саналтай байх шиг санагдсан. Орон нутагт ашигт малтмалын томоохон орд нээгдэж, үйлдвэр уурхай байгуулагдвал бидний ахуй амьдралд сайнаар нөлөөлөх байх гэсэн нэг хэсэг байхад "баярлах болоогүй ээ" гэсэн байдалтай хэсэг ч буй бололтой. "Манай нутгийн хамгийн сайхан өвөлжөө, хаваржаа бол энэ уул. Энэ ууланд сумын айлуудын ихэнх нь өвөлждөг. Хэрэв уурхай нээгдвэл бид хаана өвөлжих юм" гэх хүн ч таарч байв. Нэг эмэгтэй "хаваржин хайгуул хийж байна гэж том хавтгай төмрийг газарт шүргүүлэн чирэх шахам доор зүүсэн нисдэг тэрэг чих дөжрүүлж, турж ядарсан хонь мал үргээсэн" гэж муу хэлэхтэй ч таарав. Гэхдээ нийтийн ерөнхий хандлага бол үйл явцыг харзнасан, эргэлзсэн, хүлээсэн байдалтай байгаа янзтай харагдсан. Харин энэ баялаг бол авсан л бол ахин хэзээ ч нөхөж ургадаггүйгээрээ дээрх "ургадаг мөнгөнүүд"-ээс ялгаатай билээ. Дөрвөлжин сумын төвөөс Завхан голын хөвөөг даган 20-иод км өгсөхөд "Дугуй" хэмээх ус бэлчээр, уул гол нь нэг дор онцгой сайхан газар байх юм. Энд он жилийн урсгалд онгож цэнхэртсэн боловч нүдэнд дулаахан цэмцийх нэгэн саравчтай хашаатай бууц байх. Монгол Улсын хөдөлмөрийн баатар, алдарт ямаачин Жамц агсны хаваржаа гэнэ. Одоо Доржсамбуу баатрынх хаварждаг. "Их ээлтэй, учиртай газар гэж би боддог юм. Жамц гуай энэ хаваржаанд байхдаа баатар болж байсан, манай өвгөн энэ хаваржаанаас л баатрын цол, тэмдгээ авахаар явж байлаа. Нэгдэл нийгэм тарж, олон түмэн бужигнаад харж хандах хүнгүй хаягдах байдалтай болоод ирэхээр нь манайх энэ хашааг авсан юм. Манайд ч ээлээ өгсөн дөө. Хувьчлалаар авсан хэд минь дорхноо өсөөд нэг мэдэхэд л мянган малтай болчихсон" хэмээн баатрын гэргий Дуламжав гуай өгүүлнэ. ... Нэг хотон дотроос хоёр баатар төрнө гэдэг тийм ч элбэг тохиолдох юм биш байх. Дашрамд хэлэхэд, Дуламжав эгч маань бүх насаараа дунд сургуульд математикийн багш, хичээлийн эрхлэгч хийсэн бөгөөд 90-ээд оны эхээр мал аж ахуй руу орж, зарим нэг хүний бүх насаараа мал дагаад бараагүйг сүүлийн 10-аадхан жилд амжуулжээ. "Мал маллах чинь бас их толгой шаардсан ажил юм байна лээ. Толгой л муу ажиллах юм бол дан хар биеэрээ зүтгээд олигтой үр дүн гарахгүй" гэж тэр хэлсэн. Доржсамбуу гуай бол манай улсын хамгийн отгон нэгдлийн дарга хөдөлмөрийн баатар. Түүний удирдаж байсан "Хоёрдугаар таван жил" нэгдэл таран тартлаа ажил үйлс, амжилт бүтээлээрээ аймагтаа байнга эхний байр, улсад ямагт дээгүүр байр суурь эзэлдэг байсныг нь нутгийн ахмадууд бахархалтайгаар дурсан ярьцгаах юм билээ. Эдүгээ "Дөрвөлжин Таван Эрдэнэ" хоршооны байранд байх бараг музей гэмээр олон туг дарцаг, үнэмлэх диплом, медаль цомууд ч бас гэрчилнэ. Тэрээр манай ардчилсан шинэ Үндсэн хуулийг батлалцсан хүн. Монгол Улсын хөдөлмөрийн баатар, УИХ-ын гишүүн, "Эрдэнэт" үйлдвэрийг олон жил удирдаж явсан Ш.Отгонбилэг агсан энэ сумынх. Энэ их хүн дэлхийд Монголыг төлөөлдөг байснаас Монголд аль нэг, аймаг юмуу сумыг төлөөлдөггүй байсан болохоор хүмүүс яг аль нутгийнх гэдгийг нь тэр болгон мэддэггүй биз ээ. Улсын начин Сумьяабэйс энэ сумын хүүхэд юм билээ. Би бүх хүмүүс таньдаг, мэддэг хүмүүсийн ганц нэгийг л дурьдаж буй болохоос эндхийн гаралтай бүх алдартнуудыг тоолохыг хүссэнгүй. Анагаах ухааны доктор, профессор Лхагва гэх мэт олон л хүн байдаг гэсэн. Баатруудын хаваржааны чанх өмнө зүгт голын тэртээх элсэн нурууны хамгийн өндөр оргил нь энэ болов уу гэмээр өндөр цагаан манхан сүндэрлэнэ. "Алтан элс" хэмээн нэрлэх бөгөөд эрт дээр үеэс нутгийн зон олон ердийн уул биш хэмээн сүсэглэн биширч, дээдэлсээр ирсэн гэнэ. Дөрвөлжин сумын төв хоёр содон уулын дунд оршино. Зүүн талын сэрэвгэр бор уулыг Зүр хайрхан, баруун талын түүнээс арай том улаан уулыг Буга хайрхан гэнэ. Сумын төв анх Дөрвөлжин гэдэг нэртэй хоёр уулын дунд байгуулагдаж тэр нэрээр нэрлэгдсэн гэнэ. Хожим тэндээсээ яагаад ч юм нүүхдээ бас л хоёр уулын чанх дунд төвхнөсөн нь энэ ажээ. 
Н. АМАРЗАЯА 
