Их хэмжээний мөнгө, барилга орон сууц, албан тушаал авсан хүмүүс Ерөнхийлөгчийг дэмжих холбоо байгууллаа гэв үү? !

Монгол улсын соёлын гавьяат зүтгэлтэн, сэтгүүлч Галсангийн Жамъян 
Монгол Улсын Ерөнхийлөгч Намбарын Энхбаярыг дэмжих холбоо байгуулагдсан тухайгаа Монголдоо төдийгүй олон улсын хэмжээнд цацлаа. 
Ерөнхийлөгчийг дэмжих холбооныхон гэж хэдэн хүн хэвлэлийн бага хурал хийлгэж байна. Олон улсын түүхэнд ерөнхийлөгчөө дэмжсэн, хамгаалсан байгууллага байгуулсан улс орон байдаг юм бол уу. Би хувьдаа дуулаагүй юм байна. Нэг бол ерөнхийлөгч нь нэр хүндээр унаж, яах аргагүй хэсэг хүний дэмжлэг туслалцаа авах болсон, нөгөө бол өнөө маргаашгүй огцорч уначих гээд байгаа ерөнхийлөгчтэй улс оронд л ийм байгууллага хэрэгтэй болдог юм бол уу гэж бодож сууна. Монголыг дэлхий нийт хараа салгахгүй ширтэж байгаа. Эднийх их эзэнт гүрэн байгуулагдсаныхаа 800 жилийн ойг яаж тэмдэглэх гэж байна, удирдагчид нь хэр зэрэг нэр хүндтэй, юу хийж, хэрхэн зарлигдаж байна гэдгийг гадаад ертөнц биднээс илүү харж байгаа. Тэгсэн чинь талбай дүүрэн гэр барьчихаад бослого хөдөлгөөн өрнөж, амьдаараа зулын гол болж байснаа гэв гэнэтхэн, ерөнхийлөгчийгөө дэмжих холбоо байгуулагдаад эхлэхээр, гадаадынхан лав л сайн юм бодохгүй байгаа. "Энхбаяр гэж хүнээс л болоод байгаа юм байна. Арга тасрах үед нь хэсэг хүн ерөнхийлөгчийгөө дэмжих холбоо байгууллаа" хэмээн бодож байж таарна. Миний уулзсан учирсан хүмүүс ч бүр гайхчихсан, "Энэ чинь юу л болоод байна даа? Ерөнхийлөгч маань намайг дэмжээч, холбоо байгуулаач гэж эднээс гуйх нь энэ үү. Их ой болох гэж байдаг, ерөнхийлөгчийн маань нэр хүнд ингэтлээ уначих нь энэ үү ?" гэхчлэн асууж шалгааж байх юм. Миний хувьд мэдэх юм алга. Телевизээр хэвлэлийн бага хурал хийлгэж байгааг харвал гол зохион байгуулагч нь Монголын сэтгүүлчдийн нэгдсэн эвлэлийн хүндэт ерөнхийлөгч, Монгол Улсын соёлын гавьяат зүтгэлтэн Ц.Дашдондов бололтой юм. Дэргэд нь Монголын сэтгүүлчдийн нэгдсэн эвлэлийн удирдагчдын нэг До.Чулуунбаатар харагдана. Миний таних лам хуварга, зохиолч зураач хэд хэдэн хүн хальт гараад өнгөрнө билээ. Тэнд миний ажигласан гол зүйл бол Н.Энхбаярыг Ерөнхий сайд байхад, М.Энхболдыг нийслэлийн Засаг дарга байхад тэднээс их хэмжээний мөнгө, барилга байшин, орон сууц, албан тушаалыг хахуулийн журмаар аваад хариу тус хүргэж яваа хүмүүс байна билээ. Түрүүч нь I нүүрт Цаг гарздахгүйн тулд би эднээс хоёрхон хүний тухай баримтад тулгуурлан, ард түмэндээ үнэнийг хүргэх нь зүйтэй болов уу. Эхнийх нь МСНЭ-ийн хүндэт ерөнхийлөгч Ц.Дашдондов. Манай ард түмэн энэ хүнийг сайн танина. Монголын сэтгүүл зүйд бие сэтгэлээ зориулсан хүний нэг яалтгүй мөн. Ардчиллын салхийг амин зүрхээрээ тоссон хүн гэдэгтэй хэн ч маргахгүй. Дэвшилт үзэлтэй сэтгүүлчдийг уриалж дуудаад, Монголын сэтгүүлчдийн холбооноос өрх тусгаарлан Монголын чөлөөт ардчилсан сэтгүүлчдийн эвлэлийг анх үүсгэн байгуулж, ардчилсан үзэлтэй тэр олон залуу сэтгүүлчдийн дунд Чанаагийн Галсан, Г.Аким, Ц.Дашдондов, Чимиддорж бидний цөөн хэдэн буурал сэтгүүлч байж билээ. Ц.Дашдондовыгоо бид МЧАСЭ-ийн ерөнхийлөгчөөр сонгож, сэтгүүлчдийн нэг том байгууллага болсон. Бидэнд байр байгаагүй. Ам амандаа л байр хөөцөлдөж, "Хотын сонинд удсанаараа чи ор" гээд Ц.Баасанжав дарга дээр би шинэ холбооныхоо байрны гуйлгаар орж л байсан. Ц.Дашдондов ч арга бүхнээ хэрэглэсэн. Ингэж байгаад бид хотын захиргаагаар зөвшөөрүүлэн "Ленин" клубын урд талд, хуучин шатрын клуб байсан, тэмээний бөх шиг хоёр оройтой, давхар байрыг авч билээ. Ажлын гурав дөрвөн өрөөтэй, доод давхрын зааланд "сэтгүүлч" кафе ажилладаг, архи дарс худалдаалж их орлого олдог, баяр ёслолоо тэндээ тэмдэглэдэг, оройд очоод сэтгэлийн үгээ яриад суудаг газартай болж билээ. Сэтгүүлч Дашдондов ч хуучинсаг хувьсгалт нам, түүний удирдагчдыг нийтлэлээрээ ёстой "намнаж" өгсөн дөө. Тэр үеийн захын сониноос л харж болно. Үнэний төлөө дуугардаг, ардчиллын "алтан гарт" сэтгүүлч байсан. "Сэтгүүлч" кафе болон бусад зүйлээр их ч орлого олсон байх. Ингээд хэдэн жил болж байтал, гэв гэнэтхэн сонин дээр сэтгүүлчдийн "нэгтгэгч" их хурлын тухай мэдээ гараад ирлээ. Нэгтгэгч их хурал гэдэг нь Монголын сэтгүүлчдийн хоёр байгууллагаас Ц.Дашдондов, До.Чулуунбаатар, До.Цэнджав нарыг дэмждэг цөөхөн хүний хүрээнд, сэтгүүлчдийн бүх байгууллага ажлаа дүгнэж төлөөлөгчөө сонголгүй, их хурал нэртэй хуйвалдаан зохион байгуулаад өнгөрсөн аж. Энд ямар муухай хуйвалдаан болсон гээ. Өнөөх ерөнхийлөгч Ц.Дашдондов маань ажлаа өгч хүндэт ерөнхийлөгч болох нэрээр, бидний үйл тамаа үзэж байж олж авсан хоёр давхар барилгыг маань ямар ч тендер, дуудлага худалдаанд оруулалгүй, бараг үнэгүй шахам авч, энэ булхайгаа хав даруулахын тулд ах дүү До.Цэнджав, До.Чулуунбаатар нарыг сэтгүүлчдийг холбооны дэд ерөнхийлөгч, ерөнхий нарийн бичгийн даргаар гаргаж ирсэн байгаа. Эрх баригчид Ц.Дашдондовт хотын төвийн хоёр давхар байшин "бэлэглээд" зогсоогүй Ерөнхий сайд Н.Энхбаяр 10 сая төгрөг өгсөн нь авлигын жагсаалтад байгаа. Өнөөх ардчилагч Ц.Дашдондов маань жил гаруй чив чимээгүй нуугдаж байгаад гарч ирэхдээ, огт танигдахгүй хүн болчихсон байлаа. Ерөнхий сайд Н.Энхбаярыгаа том сонины зургаан нүүр дүүрэн магтаад л, телевизээр хувьсгалт нам, түүний удирдагчдыг магтан дуулж, өнөөх ардчиллын төлөө мөр зэрэгцэж явсан нөхдөө үг хэлээр намнаж өгсөн дөө. Хүнд чинь ичих булчирхай гэж байдаг биз дээ. Би тэр зургаан нүүр цагаан магтаалыг нь уншаад Дашдондовын өмнөөс ичиж байсан. Эрх баригчдаас их мөнгө барилга байшин авчихаж болдог байж. Ядахдаа дуугүй байдаг болоосой. Дээрээ ивээн тэтгэгчтэй гээд л, тийм муухай юм бичиж, олны доог тохуу болж болох уу даа. Хайран нэр төр, шударга цагаан явсан үйлс, төр түмний хайр хүндэтгэл. Тэгээд өнөөдөр, Ерөнхийлөгчийгөө дэмжих холбоо байгуулж байгаа нь энэ. До.Чулуунбаатарын хувьд бол, сэтгүүлчид бидний хувь заяаг тамгатай нь бариад сууж байгаа хүн. Ерээд оны сүүлчээр "Монголын мэдээ" сонины эрхлэгч, орлогч эрхлэгчээр ах дүү хоёр До. тодорсон. "Эрэл"-ийн Б.Эрдэнэбат "Монголын мэдээ" сониныг үүсгэн байгуулахдаа До.Чулуунбаатарыг ерөнхий эрхлэгчээр, ах До.Цэнджавыг нь орлогч эрхлэгчээр баталж, хувьд нь орон сууцны, албанд нь шинэ тэрэгний түлхүүр гардуулж байсныг олон түмэн мартаагүй байгаа байх. Б.Эрдэнэбат гэж өгөөмөр хүн ах дүү хоёрын амьдралд тэр байтугай тус дэм үзүүлж явсан юм билээ. Хоёр эрхлэгч маань гэв гэнэтхэн халагдчихсан. Хамт олны зугаалгаар явж байгаад манай нэг авьяаслаг залуу сэтгүүлч Б нас барсантай холбогдуулж хоёр эрхлэгчийг халлаа гэсэн. Сүүлд сонсвол олон сая төгрөгийн будлиан гаргасан, өнөөх өрөвдөж хайрласан хүнийхээ "өр рүү нь өшиглөчихөөд" явчихсан байсан. Б.Эрдэнэбат гэж хүнийг эрийн жудгаар гайгүй хүн гэдгийг тэгэхэд л мэдэрч билээ. Тэр их итгэлийнх нь хариуд яаж муухай загнасан талаар ганц ч үг ганхийлгүй өнгөрсөн дөө. До.Чулуунбаатар, До.Цэнджав нар Монголын сэтгүүлчдийн байгууллагыг яаж "нэгтгэж", яаж хоёулаа удирдлагад нь гарч ирснийг дээр өгүүлсэн. Тэр хоёрыг Монголын сэтгүүлчдийн нэгдсэн эвлэлийн удирдлагад хөтлөлцөөд гарч ирсэн даруй шинээр сонгогдсон албан ёсны ерөнхийлөгч нэрт сэтгүүлч С.Батмөнх мөн л таалал төгсч, ах дүү хоёрын "хэмжээлшгүй эрхт хаанчлал" саяхан хүртэл үргэлжилснийг та бүхэн санаж байгаа. "Хоёр До. сэтгүүлчдийн төлөө юу ч хийхгүй байна. Монголын сэтгүүлчид харж хандах газаргүй боллоо. Ерөнхийлөгчөө яагаад нөхөн сонгодоггүй юм!" гэсэн шаардлагыг сэтгүүлчдийн байгууллага хүмүүсийн зүгээс байнга тавьж шахаж шаардсаар, ноднин жил бас л танил талынхаа хүрээнд Их хурланцар хийж удирдлагыг овоо цус сэлбэсэн. Шударга дайчин сэтгүүлч Сарангэрэл МСНЭ-ийн ерөнхийлөгч, С.Батбаатар дэд ерөнхийлөгч болсон ч До.Чулуунбаатар ерөнхий нарийн бичгийн дарга гэдэг ганц орон тоонд нь тамгаа бариад үлдсэн. Орон тооны бус хоёр ерөнхийлөгч нэлээд дайчин шургуу ажиллаж эхэлсэн боловч До.Чулуунбаатарын "урвагч" бодлого, эрх баригчдыг хэтэрхий зулгуйдан дагасан бодлоготой нь зөрчилдсөн гэж зарим сэтгүүлч үздэг юм билээ. Яагаад "урвагч" бодлого гэж хэлэв гэхлээр, хоёр До чинь "Эх орон" намын идэвхтэй гишүүн, өндөр дээд сонгуультан, уг намаас сонгуульд нэр дэвшигчид байлаа. Тэндээс зайлангуутаа л хувьсгалт намын үнэнч зүтгэлтнүүд болсон. Өнөөдөр До.Цэнджав нь олон түмэнд "Энхбаярын сонин" гэгддэг "Өнөөдрийн монгол" сонины ерөнхий эрхлэгч болж, энэ сониныг хувийн өшөө хорслоо тайлах хэрэгсэл, нэг хүнийг магтах индэр болгочихоод байгаа. До.Чулуунбаатар нь Монголын сэтгүүлчдийг үзэл бодлоор нь ялгаварлалгүй дэмжиж хамгаалах үүргээсээ няцаж "Ерөнхийлөгчийг дэмжих холбоо" байгуулчихаад үсэрч яваа нь тэр. Тэрээр монголын сэтгүүлчдийг үзэл бодлоор нь тараан бутрааж, сэтгүүлчдийн төлөө ямар ч ажил хийлгүй өдий хүрлээ. Монголын нэрт сэтгүүлч О.Пунцаг гуай сэтгүүл зүйд тавь жаран жил зүтгэж, өнөөдөр 90 насны сүүдэр зооглочихоод байхад, нэрт сэтгүүлч Д.Үржинбадам, С.Жамбалдорж нарын дөч тавин жил зүтгэсэн сэтгүүлчдэд "Гавьяат", "Хөдөлмөрийн баатар", "Ардын" цол олгуулаагүй атлаа До.Чулуунбаатар өөрийгөө "Соёлын гавъяат зүтгэлтэнд" тодорхойлж, баримт материалаа бэлэн болгочихоод "Ерөнхийлөгчийг дэмжих холбоо" байгуулалцаад явж байгаа нь энэ. Миний бие саяхан хэсэг залуу сэтгүүлчидтэй уулзаж ярилцсан. Тэд Монголын сэтгүүлчдийн байгууллагаас До.Чулуунбаатар мэтийн хүмүүсийг зайлуулж, сэтгүүлчдийн төлөө жинхэнэ зүрх сэтгэлээ зориулсан хүмүүсээр МСНЭ-ийг удирдуулах юмсан гэж ярьж байна билээ. Тэд түрүү ажиллаж байсан сэтгүүлчдийн хоёр байгууллага, өнөөдрийн МСНЭ-ийн асар их хөрөнгө байх ёстой. Түүнд аудитийн шалгалт хийн дүн тайланг бүх сэтгүүлчдэд мэдээлэх ёстой гэж байсан. Тухайлбал МЧАСЭ-ийн хоёр давхар байшин, үндсэн хөрөнгийг хэн яаж авсан, тэнд ажиллаж байсан "Сэтгүүлч" кафен олон жилийн орлого, хэний гараар, ямар байдлаар зарцуулагдсан, татвар, хандив тусламж, гадаадын төсөл зэргийн ашиглалт зарцуулалтыг нэг бүрчлэн шалгах хэрэгтэй гэж байна билээ. "Ерөнхийлөгчийг дэмжих холбоо" гэдэг шинэ байгууллагад иймэрхүү л хүмүүс багтсан юм билээ. Тэр дунд нэр хүндтэй, шударга сайн хүмүүс бас харагдсан. Ц.Дашдондов, До.Чулуунбаатар нар янз бүрийн аргаар татсан бол уу гэж бодсон. Тухайлбал, миний хамгийн их хүндэлж явдаг Дашчойлон хийдийн эрхэм дээд хамба Ч.Дамбажав тэнд сууж байгаа харагдсан. Ерөнхийлөгчийгөө дэмжиж, дотроо сүсэглэж явалгүй яахав. Харин лам хуврагууд нэг талыг барьсан холбоо байгуулчихаад улс төржөөд явахыг олон түмэн хэр зэрэг хүлээж авах юм болдоо? ! Зарим хүн: "Манай Ерөнхийлөгч ийм ч хүмүүсээр дэмжүүлж, хамгаалуулж байх гэж дээ?" хэмээн санаа алдаж байхыг ажигласан. Ер нь манай Ерөнхийлөгч, ийм л хүмүүсээр дэмжүүлэх, хамгаалуулах дутаад байгаа хэрэг үү? ! 