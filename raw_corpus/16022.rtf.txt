№59 (16022)         
1985 оны гуравдугаар   сарын 9.
ТУУВАРЧ  МАЛЧДЫН ТУЛГАМДСАН ЗОРИЛТ

<< Улсад мал бэлтгэх, тууварлах, тушаах ажилд хуримтлуулсан шилдэг туршлага, дэвшилт арга барилаа баяжуулан арвижуулж, аливаа дутагдал доголдлыг арилган, энхрий хайрт нам, засгаас дэвшүүлсэн зорилт тус зөвлөлгөөний шийдвэрийг хэрэгжүүлэхэд бүх хүч хөдөлмөр, оюун билгээ дайчлан ажиллаж, шинэ шинэ амжилт гаргацгаая! >> гэж тэргүүний тууварч малчдын улсын IV зөвлөлгөөн уриалсан билээ. 

Тууварч малчдын улсын дөрөв дэх удаагийн зөвлөлгөөний шийдвэр, уриалгыг хэрэгжүүлэхийн тулд тууврын малыг хүлээн авсан өдрөөс нь эхлэн бэлчээр, ус, хариулгыг жигд сайн анхаарч, замд авах тарга хүчийг мал бүр дээр нэмэгдүүлэх, үүнд нөлөөлөх бүхий л бололцоог бүрдүүлэх, юуны урьд тууврын замын бэлчээрийг хамгаалах, бордох, хаших, таримал бэлчээр бий болгох, усны хангамжийг сайжруулах зэрэг чухал ажлыг холбогдох газруудын хамтын хүчээр төлөвлөгөөтэйгөөр одооноос санаачлан хийх хэрэгтэй байна. 

Мал бэлтгэл, тууварлах, тушаах ажилд хуримтлагдсан тэргүүн туршлагыг зөвлөлгөөн дээр ярилцсан ёсоор тууварч малчин бүр энэ оноос эхлэн ажилдаа иж бүрэн нэвтрүүлэх хувийн төлөвлөгөө зохиож, тууврын замд малыг жигд таргалуулахаас гадна, зүй бус хорогдлыг эрс багасгаж, бүрмөсөн зогсоох талаар дор бүрнээ санаачилга гаргах, тууврын зам, маршрут, тууварлах, тушаах хугацааг нарийн чанд мөрдөж, тууварчны хариуцлага, сахилга, дэг журам, хяналтын ажлыг жигд сайжруулах хэрэгтэй байна. 

Тэргүүний тууварч малчдын туршлагыг залуучуудад өвлүүлэн эзэмшүүлэх, халамжлан хүмүүжүүлэх, тууварчны алдарт үйлсийг залгамжлагчдыг бэлтгэх, шилдэг хүмүүсээр тууварчны эгнээг өргөтгөхөд хүч анхаарлаа чиглүүлж, мал тууврын аяны хугацаанд яаж ажиллах, юу хийж бүтээх талаар тодорхой зорилго тавьж, мал маллагааныхаа аргыг улам баяжуулан, бүтээлч санаачилга гаргах нь зөвлөлгөөнд оролцсон зургаан зуугаад шилдэг тууварч малчны хэрэг төдийгүй, тэдний шавь нар, тэдгээрийг зөвлөлгөөнд илгээсэн мэргэжил нэгт нөхдийнх нь нийтийн ариун үйлс мөн. 

Тууварч малчдад бэлтгэлийн мал хүлээлгэн өгөхдөө манай нийт малчин хөдөлмөрийнхөө үр шимийг тэдэнд найдан гардуулж байгааг тууварчин бүр хатуу санаж, үдэж өгсөн нөхдийнхөө итгэлийг өндөр өргөж, хүлээж авсан малаа тарга хүчний хувьд нэмэгдүүлж, тоо толгойн хувьд ч бүрэн мэнд, зүй бус элдэв хорогдол гаргахгүйгээр тууварлаж. эзэн хүний саяхан сэтгэлээр хандаж, махны нөөцийг тарга хүчээр нэмэгдүүлэн сайхан үр дүнтэйгээр нутаг усныхандаа эргэж, нүүр бардам тайлагнах нь тэдний нэр төрийн хэрэг. Мал оторлон таргалуулах, арга технологийг хатуу баримтлан, тарга хүчийг өмнөх таван жилийн дунджаас үхэрт 1, 8, хонинд 2, 4, ямаанд 1. 2-оос доошгүй хувь нэмэгдүүлж, малын хорогдлын эзлэх хувийг эрс багасаж, зөвлөлгөөнөөс дэвшүүлсэн тодорхой зорилтыг ажил амьдралд хэрэгжүүлэх ёстой. Аливаа ажлын амжилт бэлтгэлээсээ шалтгаалдаг ёсоор бэлтгэлийн малыг тууврын гар даах тарга хүчтэй байлгахад юуны урьд мал заазлах, хурга ялгах үеэс эхлэн хяналт, шаардлага тавьж байх, улмаар алсын тууврын аяллаар гарахдаа унаа хөсөг, хоол хүнс, улирлын хувцас, гэр майхан, хөдөлмөрийн багаж, радио хүлээн авагч, барометр, эм хэрэглэл зэрэг бүхий л бэлтгэлийг урьдчилан сайтар хангасан байвал зохино. 

Хариуцан авсан мал сүрэгтээ үзлэг, шинжилгээ, тарилга, туулга хийлгэж жинлэн, тамгалах, малыг толгой дараалан тоолж, нас хүйс, тарга хуч, содон тэмдгээр нь нарийн зүслэн нүдэлж, хариуцлагатай хүлээн авах, нэгэнт гардаж авсан малаа ижилсүүлэх, алсын тууварт хугацаа алдалгүй гаргаж дасгах, соргог бэлчээр, ус хужрыг тохируулан ногоолуулж, махан тарга авахуулахад голлон анхаарах, бэлчээрлэх хугацааг аль болох уртасгах, өдрийн хариулга, шөнийн манааг сайн хийж, эзний ёсоор анхааралтай, сонор сэрэмжтэй ажиллах, ялангуяа мал хорогдуулах, алдах, дутаах зэрэг хариуцлагагүй явдлыг гаргуулахгүй байх, үрэлгэн аливаа дутагдалтай тууварч малчин бүр хатуу тэмцэх нь тууврын ажлын технологи, барилгын чухал үзүүлэлт юм. 

Тэргүүний хүмүүсийн арга ажиллагаа, туршлагыг бүтээлчээр эзэмшин, үйлдвэрлэлийн даалгаврыг тоо, чанарын өндөр үзүүлэлтээр биелүүлж, тэдэнтэй эн зэрэгцэж ажиллахыг тууварч малчин бүр эрмэлзэх, зоомал эмнэлгийн анхны мэдэгдэхүүн эзэмших нь чухал байна. 

Мал бэлтгэл, тууварлалт, махны нөөц нэмэгдүүлэх, үйлдвэрлэлийг эрчимжүүлэх нь гагцхүү тууварч малчдын хэрэг биш, бүх нийтийг хамарсан онцгой чухал ажил учраас орон нутгийн нам, улс, аж ахуйн болон хууль хяналтыг байгууллагууд, аж ахуйн яамд өөртөө ногдсон үүргийг хариуцлагатай биелүүлж, тууварч малчдын хөдөлмөр хамгаалал, ажиллах нөхцөлийг сайжруулах, тэдний дунд социалист уралдааныг үр нөлөөтэй зохион байгуулах, тууврын замын бэлчээр усыг хамгаалах, хужирлах цэгийг олшруулах, тууварчдад эмнэлэг, худалдаа, ахуй, соёлын талаар сайн үйлчлэх, мал тушаалтын үеийн ажлыг шуурхай, чирэгдэлгүй болгох зэрэг арга хэмжээг онцгой анхаарвал зохино. Улсын бэлтгэлийн бүх хонь, ямаанд хавар туулгалт хийх, мал эрүүлжүүлэх, тууврын замд мал таргалуулах, үржлийн ажлыг сайжруулахад эрдэм шинжилгээний байгууллага, мэргэжилтнүүд идэвх санаачилга гаргах хэрэгтэй. 

Улсад мал бэлтгэх уламжлалт ажил удахгүй эхэлнэ. Иймд тууварч малчин бүр хувийн болон суурийн бэлтгэлийг яаравчлан хангаж, хариуцан авах мал, хамтран ажиллах хүмүүсийг одоогоос нэгдэл, аж ахуйтайгаа урьдчилан тохиролцохын хамт зөвлөлгөөнийхөө уриалгын дагуу малд урьд урьдаас илүү их тарга хүч авахуулах талаар социалист уралдааныхаа үүрэг амлалтыг нарийн сайн бодож боловсруулах ёстой. 

Тэргүүний тууварч малчдын улсын IV зөвлөлгөөний шийдвэрийг хэрэгжүүлэхийн тулд мал тууврын ажилд бүх нийтийн хүч анхаарлыг төвлөрүулэх нь төв, орон нутгийн нам, улс, хөдөө аж ахуйн байгууллагын нэг гол зорилт болж байна. 

