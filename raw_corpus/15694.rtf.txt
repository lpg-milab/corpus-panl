№43(15694)
1984 ОНЫ ХОЁРДУГААР САРЫН 22.
Мэргэжил бүхэн сайхан

Манай эх орны хөдөө аж ахуй, үйлдвэр хөгжихийн Хэрээр мэргэжилтэй ажилчныг системтэй бэлтгэх асуудал улам хурцаар тавигдаж байна. 1964 оноос хөдөө аж ахуй, үйлдвэр, барилгын чиглэлээр техник мэргэжлийн хэд хэдэн сургуулийг байгуулсан юм. Энэ нь манай оронд мэргэжилтэй ажилчныг бэлтгэх зорилт бүхий техник мэргэжлийн боловсролын системийн үндэс болов. 

Техник мэргэжлийн сургуулийг төгссөн нэг зуу гаруй мянган мэргэжилтэй ажилчин улс ардын аж ахуйн төрөл бүрийн салбарт амжилттай ажиллаж, олонхи нь ажилчин хүний үлгэр дууриалыг үзүүлж явна. Тэдний дундаас хөдөлмөрийн баатар алдар цолоор 3О гаруй хүн шагнуулжээ. Бүх шатны ардын хурлын депутат, улс, аймаг, хот, үйлдвэр, аж ахуйн газар, салбарын хөдөлмөрийн аварга сайчууд хэдэн зуугаараа төрөн гарав. МХЗЭ-ийн ХVIII их хуралд ажил үйлсээрээ шалгаран оролцсон төлөөлөгчдийн 6О гаруй нь техник мэргэжлийн сургуулиар дамжин ажил амьдралынхаа замд орсон тэргүүний залуучууд байлаа. 

Техник мэргэжлийн боловсролын системийг бий болгож хөгжүүлэн бэхжүүлэх ажилд ЗСБНХУ-ын тусламж шийдвэрлэх үүрэг гүйцэтгэж ирэв. Зөвлөлтийн техник мэргэжлийн боловсролын өндөр мэдлэг, мэргэжилтэй, сурган хүмүүжүүлэх ажлын баялаг туршлагатай багш, мастерууд манай улсын техник мэргэжлийн сургуулиудад ажиллаж, мэргэжил нэгт нөхөддөө сэтгэл харамгүй тусалж байна. Өнгөрсөн 2О шахам жилийн дотор манай 15 мянган охид, хөвгүүд ЗСБНХУ-ын техник мэргэжлийн сургуульд суралцаж өндөр мэргэжил эзэмшив. Мөн БНАГУ, БНСЧСУ, БНУАУ зэрэг ах дүү социалист оронтой техник мэргэжлийн боловсролын салбар дахь манай хамтын ажиллагаа улам өргөжсөөр байна. 

Мэргэжил бүхэн сайхан. Гагцхүү шилж авсан мэргэжлээ сайн эзэмшиж, түүнийхээ эзэн болох нь залуу хүний нэр төрийн хэрэг юм. Гэтэл сурах эрхээ эдэлчихээд хөдөлмөрлөх үүрэгтээ хайнга хандах явдал үзэгдэж байна. Энэ нь голдуу сургуулиа төгссөний дараа хэрэгцээт газар хуваарь ёсоор очиж ажиллахгүй, биеийн амар хялбарыг хайх, мэргэжлээ орхих зэрэг хэлбэрээр илэрч байна. 

Сургууль төгсөөд очсон залуу мэргэжилтнийг элэгсэг дотно угтан авч суурьшилтай ажиллуулж, халамжлан хүмүүжүүлэхийн оронд хүлээн авах бэлтгэлийг муу хангаж, ажиллах нөхцөлийг нь бүрдүүлэлгүй, хайнга ханддаг үйлдвэр, аж ахуйн газар, албан байгууллага ч бий. 

МАХН-ын Төв Хорооноос техник мэргэжлийн сургуулиар мэргэжилтэй ажилчин бэлтгэж эхэлсний 20 жилийн ой тэмдэглэх тухай өнгөрөгч оны сүүлчээр гаргасан тогтоолд техник мэргэжлийн боловсролын систем үүсэн хөгжиж, ажилчин, малчин, тариаланчдын залуу халааг бэлтгэхэд чухал үүрэг гүйцэтгэж байгааг тэмдэглэхийн сацуу өндөр мэргэжилтэй ажилчин бэлтгэх, тэднийг тогтвор суурьшилтай ажиллуулахад зарим ноцтой дутагдал оршиж байгааг тодорхой заасан юм. Техник мэргэжлийн сургуулийн сургалт, хүмүүжлийн ажилд чанарын өөрчлөлт гаргах шаардлагатай байна. Үүний тулд сурагчдын орос хэлний мэдлэгийг дээшлүүлэх, техник мэргэжлийн сургуулийг багшлах мэргэжлийн боловсон хүчнээр хангах ажлыг байнга анхаарч байх ёстой. Мөн сургалтын материаллаг баазыг бэхжүүлж, ашиглалтыг нь сайжруулах хэрэгтэй юм. Техник мэргэжлийн сургуулийн элсэлт, төгсөлтийн төлөвлөгөөг биелүүлэхэд хамтын чармайлт нэн чухал юм. Энэ ажилд ардын боловсролын байгууллага, аймаг, хотын намын хороо, АДХ-ын гүйцэтгэх захиргаа, холбогдох яам, улсын хороо, тусгай газрын хамтын хүч чармайлтыг чиглүүлж, эрчимжүүлэх нь чухал байна. 

Ялангуяа техник мэргэжлийн сургуулийн нам, захиргаа. олон нийтийн байгууллага сургалт, хүмүүжлийн ажлын явц, мэргэжилтэй ажилчин бэлтгэх ажлын чанарыг бүх талаас шинжлэн дүгнэж, оршиж байгаа дутагдлыг тухай бүрт нь арилган, дэвшүүлсэн зорилтыг амжилттай шийдвэрлэж байвал зохино. Үүний тулд юуны өмнө багш нарын хамт олны идэвхийг өрнүүлж, хүн бүрийн ухамсартай сахилга, хувийн хариуцлагыг дээшлүүлэх шаардлагатай байна. Сурагчдын үйлдвэрлэлийн дадлагыг зөв зохион байгуулах нь их ашигтай юм. Чухамдаа энд л сурагчид ажилчин ангийн гайхамшигт уламжлалаар хүмүүжиж, сурч байгаа мэргэжлээрээ бахархах сэтгэлтэй болно. Тэргүүний сайчууд, шинийг санаачлагчдын ажлын баялаг туршлага бол мэргэжилдээ улам сонирхолтой болж, сайн сурахын гол гогцоо мөн. 

Үйлдвэрлэлийн дадлага бол сурагчдыг мэргэжлийнх нь хувьд бэлтгэх, үйлдвэрлэлийн хамт олны дунд хүмүүжүүлэх хамгийн үр ашигтай бөгөөд хариуцлагатай үе шат юм. Тийм учраас үйлдвэрлэлийн дадлагын чанарыг сайжруулах ажил нь Ардын боловсролын Яам, холбогдох байгууллагын анхаарлын төвд ямагт байх ёстой. 

Техник мэргэжлийн сургуулиар мэргэжилтэй ажилчин бэлтгэж эхэлсний 2О жилийн ой, улсын зөвлөлгөөн 1984 онд болно. Түүнийг угтаж техник мэргэжлийн боловсролын системийн хамт олон сургалт, хүмүүжлийн талаар их ажил хийх ёстой. Юуны өмнө техник мэргэжлийн сургуулийн удирдлагыг боловсронгуй болгох нь зүйтэй. Инженер багш, үйлдвэрлэлийн сургалтын мастеруудыг хүрэлцээтэй болгож, багшлах ур чадварыг нь сайжруулан, тэдний хөдөлмөрийг шинжлэх ухааны үндэстэй зохион байгуулах ажлыг хэвшүүлбэл зохино. Техник мэргэжлийн сургууль, бааз үйлдвэр, аж ахуйн газрын шефийн холбоог улам бүтээлч болгох хэрэгтэй. 

МАХН-ын Төв Хорооны VII ( 1983 ) бүгд хурлын шийдвэрийг хэрэгжүүлж, << Техник мэргэжлийн сургуулиар мэргэжилтэй ажилчин бэлтгэж эхэлсний 20 жилийн ойг тэмдэглэх тухай >> Намын Төв Хорооны тогтоолыг удирдлага болгож техник мэргэжлийн сургуулийн бүхий л ажлыг үндсээр нь сайжруулах явдал мэргэжилтэй ажилчин бэлтгэдэг, хүлээн авдаг бүх байгууллагын хойшлуулшгүй зорилт мөн. 

