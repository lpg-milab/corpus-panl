"Агшин" нэвтрүүлэг азтандаа суудлын авто машин бэлэглэнэ

Нэгэн үе телевиз үзэгчдийг байлдан дагуулж байсан "Агшин" нэвтрүүлэг өдгөө 15 нас хүрчээ. Тус нэвтрүүлгийн ойн баярын шоу тоглолт ирэх сарын 1-нд "UB palace"-ийн концертын  их танхимд болох юм. Энэ талаар хөтлөгч Ш.Ёолктой ярилцлаа.
-"Агшин" нэвтрүүлэг 15 нас хүрчээ. Ойн баяраа хэр өргөн тэмдэглэх гэж байна даа? -Монголын үндэсний телевизийн эфирээр тогтвортой 15 жил явсан нэвтрүүлэг бараг байхгүй. Тэр тусмаа шоу цэнгээнт нэвтрүүлгүүдийн дотроос. Ихэнх нь 4-5 жил наслаад зарим нь ганц нэг жил наслаад үгүй болчихдог. Бид ойн баяраараа цэнгүүн зохион байгуулж үзэгчидтэйгээ хамтдаа тэмдэглэнэ. Рок поп, хошин шог гээд урлагийн бүхий л төлөөллөөс оролцсон маш өргөн хүрээний тоглолт болох юм. Цэнгүүнийг "Монос" фарм ивээн тэтгэж бүх үзэгчдэд гарын бэлэг хүртээнэ. Мөн энэ үеэр 100 үзэгч телевизор, хөргөгч, угаалгын машин, DVD тоглуулагч тэргүүтэнг гардах байгаа. Хамгийн гол нь "Агшин" нэвтрүүлгийн ой учраас "UB palace"-ийн танхимд цугларах 3500 хүнд "Агшин" нэвтрүүлгийн дүрмээр асуулт асууж таасан азтан суудлын авто машин гардах юм. -Тус нэвтрүүлэг цацагдаад 15 жил өнгөрөх энэ хугацаанд оролцоогүй аймаг, сум, албан байгууллага бараг үлдээгүй болов уу? -Тийм шүү. "Агшин"-д орсон аймаг, сум, байгууллагуудыг тоолсноос ороогүйг нь тоолсон нь ононо. Алсын ганц нэг аймгууд тухайлбал Баян-Өлгий, Увс гэсэн аймгуудад л очоогүй юм байна. Бусдад нь очсон, зарим аймагт хоёр ч удаа тоглосон. Эндээс харахад "Агшин" нэг үе жинхэнэ хит нэвтрүүлэг болж хүмүүсийн цэнгээн таашаалыг өөртөө татаж чадсан байна. "Агшин"-гийн дүрэм нь өөрөө хаашаа ч гарахын аргагүй төгс төгөлдөр, шударга болдог учраас өдий олон жил оршин тогтнож байгаа юм. Би ямар нэгэн хэмжээгээр тал тохой татаад нэг найздаа юм хожуулчихъя гэж тохирч болох боловчиг тэр хүн сугалаагаар хүрд эргүүлэх боломжгүй болчихвол яах юм. Таах гэж байсан үгийг нь өөр хүн урьтаад хэлчихвэл яах юм. Манай монголчууд ямар ч юмыг эвдээд, арын хаалгадаад өөрийнхөөрөө болгочихож болно гэдэг хүмүүс. Гэтэл "Агшин" тэгж болдоггүйгээрээ өдий хүрсэн хамгийн шударга нэвтрүүлэг. Манай нэвтрүүлэгт орж байсан хүмүүс ямар нэгэн "Но" орчихлоо гэж хэлдэггүй. Баярлаад л инээж хөгжөөд л гардаг. Тиймээс би нэвтрүүлгээ эерэг энергийг хүнд өгдөг, буянтай сайхан нэвтрүүлэг гэж үнэлж, магтах дуртай. -Сүүлийн үед танай нэвтрүүлгийн давтамж багассан. Энэ нь хүмүүсийн сонирхол багассан гэсэн үг үү? -Оргил үедээ манай нэвтрүүлэг долоо хоног бүр явж байсан. Монгол бол жижигхэн зах зээл. Орост бол энэ нэвтрүүлэг улам өргөжөөд, хөгжөөд байж болно. Хошигнож хэлэхэд Монголын хүн амын гуравны нэг хувь нь "Агшин" нэвтрүүлэгт оролцчихсон. Тэгэхээр аливаа юмны ханамж гэж байна шүү дээ. -15 жилийнхээ баярыг тэмдэглэчихээд энэ нэвтрүүлэг цааш үргэлжлэх үү? -Үргэлжилнэ. Тоглоомын үндсэн дүрмийг л өөрчлөх аргагүй. Шатрын нүүдэл шиг хэн ч өөрчилж чадахгүй. Дүрмийг өөрчлөхгүйгээр менежментийг, тайзыг, магадгүй хөтлөх арга барилыг жаахан жаахан өөрчлөөд цаашаа явахад амьдраад л байх нэвтрүүлэг гэж боддог. Хүмүүс дахин давтан орог. Жишээ нь 15 жилийн турш орж түрүүлсэн хүмүүсийг багцлаад хэд хэдэн баг болгоод тоглуулах нөхцөл байгаа юм л даа. Мөн мэргэжил мэргэжлээр нь ялгаад хийхэд цаашаа төгсгөлгүй үргэлжилнэ. -Энэ нэвтрүүлгийг үндэсний телевизээр цацъя гэсэн санааг анх хэн гаргасан юм бэ? -Найруулагч Пүрэвсүрэн, редактор Пунсаа нарын санаачилгаар гарч ирсэн нэвтрүүлэг. Тухайн үед тэд Ш.Гүрбазар, Ц.Батбаяр Ш.Ёолк нараас сонгон шалгаруулалт хийж нэгийг нь хөтлөгчөөр авъя гэж ярьж байсан юм билээ. Гэхдээ сонгон шалгаруулалт болон ямар ч проб хийлгүйгээр намайг авсан. Би тэр үед радиод л нэвтрүүлэг хөтөлдөг байсан болохоос дүрстэй юм бараг хөтөлж үзээгүй шахуу шинэхэн байсан. Эхний хоёр, гурван нэвтрүүлэг дээр сандарч байснаа аяндаа зүгшрээд явчихсан. -Яагаад таныг сонгох болсон юм бол? -Энэ бол Пүрэвсүрэн найруулагчийн сонголт. Би Ц.Батбаяр, Ш.Гүрбазар хоёроос илүүдээ ч биш л дээ. Анх хөтлөх болсон өдий болтол хөтөлж байгаа шалтгаан нь энэ нэвтрүүлэг өөрөө хөтлөгчөөс хошин чанар, наргиантай байх чанарыг шаарддаг. Тэгэхээр нөгөө хоёроос надад илүүтэй хошин чанар байж л дээ. Тэрнийг л найруулагч олж харсан хэрэг. -Анхны нэвтрүүлэг хэдэн сарын хэдэнд цацагдаж байв. Ямар хүмүүс оролцож байв? -Санахгүй байна. 1992 оны дөрөвдүгээр сард байсан юм болов уу даа. Хавар л байсан юм даг. Нэг нэвтрүүлгийг тод санаж байна. 2000 онд байна уу даа МУИС-ийн орос хэлний багш Хишигт гэж хүн манай нэвтрүүлэгт орж байсан юм. Тэр хүн миний багш байсан юм. Тэгээд багшаасаа юм асуух гэхээр багшийнхаа өмнө багш болоод ч байгаа юм шиг их бэргэж байсан юмдаг. -Танай нэвтрүүлгийн анхны шагнал юу байв? -1992 онд улс эх орон ямар байлаа даа. Картын бараанаас дөнгөж л гарч байсан үе. Хятад нусны алчуур, хятад халуун сав өгч байна гээд л улсууд шоолдог л байсан ядруухан үе. Тэр үед шагналдаа гол нь биш хамгийн гол нь хүний оюуны үнэлэмж гэдэг утгаар нь хандаасай гэж хүмүүст байнга ухуулдаг байсан ч манайхан юмыг өөнтөглөх дуртай болохоор оросууд машин, мотоцикль тавьдаг гэхчилэн шуугьдаг л байсан. Сүүл рүүгээ аяндаа том шагнал гарч ирсэн. Анхны том шагнал Японы "Хонда" маркийн мотоцикль байсан. Цэцэрлэгийн багш эмэгтэй авч байсан санагдана. -Агшин нэвтрүүлэг хэдэн хүнийг машинтай болгосон бэ? -Улс хувьсгалын 80 жилийн ойд зориулсан нэвтрүүлэгт 21 аймгаас шалгарч ирсэн хүмүүс оролцсон. Тус нэвтрүүлгийн супер шагнал нь "УАЗ-469" машин байсан. Түүнийг нь Баян-Өлгий аймгийн Засаг даргын Тамгын газрын ажилтан хожсоныг хүмүүс Ш.Ёолк нутгийнхаа хүнд өгчихлөө л гэж шуугисан. Тийм юм ерөөсөө байж болохгүй. Тэр хүн тархиндаа хэрэгтэй, хэрэггүй олон юм цээжилж явдаг хачин их мэдээлэлтэй хүн байсан. Өөрийн оюун ухаанаар хожсон. Би түрүү хэлсэн. Агшин бол хамгийн шударга цэнгүүн. Тэр хэрээрээ нэр хүндтэй байсан. Үүний нэг жишээ нь "УАЗ-469" машин хожсон хүн маань нутаг явах замдаа хоолон гэрт бууж хооллоход "Агшин"-гийн азтан гээд үнэгүй хооллож байсан гэсэн. -Оролцож байгаа хүмүүс бэлэг дурсгалын зүйл их өгч байгаа харагддаг. Хамгийн үнэтэй нь ямар бэлэг байв? -Ёолк танд өгч байгаа юм шүү гэсэн бэлгийг гэртээ аваачдаг. Хувьд өгсөн бэлэг гэвэл Сөүлд зохиосон "Агшин"-д түрүүлсэн хүүхний ээж нь охиныхоо оролцсон нэвтрүүлгийг үзээд баярласан сэтгэлээ илэрхийлж өөрийн гараар урласан тэмээний зогдор фон хийж, өнгө ялгасан сүрэг олон тэмээ цаана нь гэр зэргийг урласан хосгүй нандин гэж хэлж болох бүтээлийг надад өгсөн. Тэрнийг их ховор сайхан бэлэг гэж боддог. -Цаашдаа нэвтрүүлгээ үргэлжлүүлэн хөтөлсөөр байх уу? -Нэвтрүүлэг мөнх байж болох ч би мөнх биш шүү дээ. Оросын "Поле чудес"-ыг хөтөлж байгаа Якубович 60 хүрч байгаа хүн хөтөлсөөр л байна. Чадал чансаатай байвал хөтлөөд л байх санаатай. -Хөтлөгчид мунгинах үе бишгүй л гардаг. Таны хувьд? -Гайгүй шүү. Ер нь алддаггүй хүн байхгүй. Мунгинах үе гарна тэрийг эвтэйхэн цэвэрхэн аваад гарах нь л хөтлөгчийн ур чадвар. Дорнод аймаг шиг санаж байна. Ёнгорон гэж тамганы нэр таах ёстой байлаа. Гэтэл Ёнгорон гэдэгтэй төстэй Юнгэрэн нэртэй хүн оролцсон. Ё, Г, Н үсэг гарчихсан явж байсан чинь "Юнгэрэн гуай та үсгээ хэл дээ гэх гэж байгаад Ёнгорон гуай та үсгээ нэрлэнэ үү" гээд хэлчихэж билээ. Хэлэнгүүтээ л ийш тийшээ харсан чинь анзаарсан шинж алга. Тэгээд л засаад цаашаа явчихсан хүмүүс мэдээгүй. Нэг удаа Өвөрхангайд явж байсан хоолой сөөчихөөд бүр дуу гарахаа байгаад дараа нь ам барьж дуу оруулж байсан ч үе бий. Ер нь хөтлөгч хүн өвчин ч тусч болохгүй мэргэжил юм шүү дээ. Нэвтрүүлэгтэй гээд зарлачихсан бол юу ч тохиолдсон ирэх л ёстой. Эфир зарласан л бол ирэх ёстой. Үхэл хагацал, уй гашуу тохиолдсон ч үргэлж баяр жаргалтай хүний дүрд тоглох хэцүү. Надад тийм жүжиглэх үе гарч л байсан. Хичнээн уй гашуутай байсан ч гэсэн сайхан инээж хүмүүсээ хөгжөөгөөд хамгийн аз жаргалтай хүний дүрд тоглох хэрэгтэй болдог. 
Д.Цогзолмаа
