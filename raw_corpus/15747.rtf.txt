№98(15747)
1984 ОНЫ ДӨРӨВДҮГЭЭР САРЫН 24
Усалгаатай хадлан, тариалан

В. И. Ленин Дундад Азийн коммунистуудад бичсэн захидалдаа: << Тариачдын амьдралыг дээшлүүлэх гэвэл юуны өмнө цахилгаанжуулалт, усжуулалтын талаар томоохон ажил хийвэл зохино. . . >> гэж бичсэн байдаг. Тиймээс ч хөдөө аж ахуйн үйлдвэрлэлийг эрчимжүүлэх, хүн амыг хүнсний зүйлээр хангах, мал сүргийг тогтвортой өсгөж, ашиг шимийг нэмэгдүүлэх, малын тэжээлийн баазыг бэхжүүлэх чухал нөхцөл болсон усалгаатай хадлан, тариалангийн талбайг өргөжүүлэхэд улс их хөрөнгө хүч зарцуулж байна. Ингэж зарцуулсан хөрөнгийн эцсийн өгөөж эдийн засгийн эцсийн үр дүн дээшилж байгаа эсэх нь нэгж талбайгаас авсан бүтээгдэхүүнээр хэмжигдэх нь тодорхой билээ. Манайд услах системийн ашиглалтыг сайжруулж цаг агаарын тааламжгүй нөхцөлөөс шалтгаалахгүйгээр үр тариа, төмс, хүнсний ногоо, малын тэжээлийн арвин их ургац авах асар их нөөц бололцоо бай. Тухайлбал, Говь-Алтай аймгийн Гуулингийн тэжээлийн аж ахуй усалгааны хээрийн штаб ажиллуулж ус хуваарилах болон усалгааны чанарт тавих хяналтыг сайжруулан энэ ажлыг салааны системээр зохион байгуулжээ. Мөн намын гишүүн бүрт бороожуулах машинчийн ажлын чанарыг хариуцуулж, гишүүний манлайллыг нь уг хариуцсан усжуулагчийн ажлын үзүүлэлттэй холбон дүгнэдэг байна. Ингэснээр өнгөрсөн жил тус услах системээс авах ургацын төлөвлөгөөг 115. 3 хувь биелүүлжээ. Энэ аж ахуйн улсын аварга усжуулагч Ц. Бадарч, аймгийн аварга усжуулагч С. Бямбаа нар хариуцсан талбайн нэгж гагаас үр тариа 20 центнер, аймгийн залуу аварга усжуулагч Ю. Сүхээ зэрэг олон усжуулагч тэжээлийн ургамлыг га бүрээс 40 центнер хүргэж хураан авчээ. 

Хэдийгээр ийм амжилт аль ч аймагт байгаа боловч энэ таван жилийн эхний гурван жилд услах системээс 86 сая шахам төгрөгийн бүтээгдэхүүн үйлдвэрлэх боломжийг алдав. Зөвхөн өнгөрсөн олд услах системийн тариалаагүй буюу услаагүйгээс ургац алдсан талбайд улсаас оруулсан хөрөнгөөр тооцоолон үзэхэд дал гаруй сая төгрөгийн хөрөнгийг ашиглаагүй өнгөрөөжээ. Хэрэв энэ талбайд малын тэжээл тариалаад улсын дундаж хэмжээний ургац явсан бол даруй 1215 мянган тонн тэжээл нэмэн үйлдвэрлэх байв. Усалгаатай тариалан эрхлэх мэдлэг, дадлага дутмаг, усалгаа, бордоог зохистой норм хэмжээгээр шаардлагатай хугацаанд нь хийдэггүйгээс гагийн ургац тун бага байна. Үүнээс л болж Ховд аймгийн Минжит Булганы, Увс аймгийн Улаантолгой, Дорнод аймгийн Халх голын зэрэг нэгдэл аж ахуй, Баянхонгор аймгийн Адгийн цагааны тэжээлийн үйлдвэр услах системд тариалах төлөвлөгөөг 23 - 50 гаруй хувь тасалжээ. 

Төв аймгийн Борнуур, Жаргалантын сангийн аж ахуй хүнсний ногооны төлөвлөгөөг тавь гаруй хувиар тасалдуулсан бөгөөд Ховд аймгийн << Минжит Булганд услах системийн га талбайгаас үр тариа 1. 9, малын тэжээл 3. 9 центнер, Говь-Алтай аймгийн Жаргалан, Баянхонгор аймгийн Адгийн цагааны тэжээлийн үйлдвэр гагаас малын тэжээл долоо орчим центнерийг хураан авсан нь тун ч чамлалттай үзүүлэлт юм. Усалгаагүй талбайгаас ч ийм бага ургац авдаггүйг санаж, дээрх аймгийн нэгдэл, аж ахуйн нам, захиргааны байгууллагын удирдах хариуцлагатан, мэргэжилтэн нар зохих дүгнэлт хийж өнөө жил үр дүн гаргахаар ажиллах хэрэгтэй. 

Хямд төсөр аргаар суваг шуудуу татаж, төмс, хүнсний ногоо, малын тэжээлийг энгийн аргаар усалгаатай тариалж, арвин ургац авч болдгийг Өвөрхангай аймгийн Бүрд, Архангай аймгийн Цэнхэр сумын туршлага нотлож харууллаа. Мөн гүн өрмийн худгийн дэргэд усан сан байгуулж худгийн усыг хуримтлуулан төмс, хүнсний ногоо, малын тэжээлийн талбайг усалж арвин их ургац авдаг Архангай аймгийн Булган сумын туршлагаар Дундговь, Дорноговь зэрэг аймгийн хөдөө аж ахуйн олон арван байгууллага ажиллаж сайхан үр дүнд хүрч байна. Ховд аймгийн Булган сумын суурийн хадлангийн улсын аварга Д. Бадам Алтайн салбар уулсаас эх авсан Нарийн гол хэмээх жижигхэн голын усыг ашиглан хадлангийн 36 га талбайн чулууг цэвэрлэж суваг шуудуу татан усалж хашиж хамгаалан, жил бүр га тутмаас 33. 338 центнер ургац авдаг болжээ. Ийм туршлагыг аж ахуй бүр нэвтрүүлэх хэрэгтэй. Цаашид бэлчээрт гаргах гүн өрмийн худгийг дэргэд нь нэгээс хоёр га төмс, хүнсний ногоо, малын тэжээл тариалахаар бодож зураг төсөвт зохих өөрчлөлт оруулахын хамт худгийн барилгын хийц бүтцийг боловсронгуй болгох нь зүйтэй юм. Мөн худгийн моторчинд төмс, хүнсний ногоо тариалах мэргэжил давхар эзэмшүүлж, зохих урамшууллыг олгох талаар шийдвэрлүүштэй юм. 

Усалгаатай тариалж байгаа ургамлын өсөж хөгжих, аль үед усалгааны горим хэрхэн яаж нөлөөлөхийг шинжлэх ухааны үндэслэлтэй тогтоох чиглэлээр эрдэм шинжилгээний ажлыг ч өргөжүүлбэл зохино. Эдгээр ажилд Хөдөө аж ахуйн болон Усны аж ахуйн Яам, түүний харьяа эрдэм шинжилгээний байгууллагууд хэн хэн нь анхаарах нь чухал байна. Тэжээллэг чанар сайтай арвин ургац өгөх таримлыг сонгон авч нутагшуулах, орон нутгийн хөрс цаг уурын онцлогт тохирсон үртэй болох, таримлынхаа онцлогийг харгалзан услахын хамт эрдэс бордоо хийж, ургац нэмэгдүүлэх ажлыг зориуд зохион байгуулах хэрэгтэй. Бордооны сав санаачлан хийж бороожуулагч машиныг тоноглосон Гуулингийн тэжээлийн аж ахуйн туршлагыг жижиг гэлгүй нэвтрүүлэх нь зүйтэй. Услах систем бүрт төрөл бүрийн маркийн бороожуулах машин, шахуурга станц, усалгааны бусад тоног төхөөрөмж ажилладаг. Ер нь бороожуулагч мэргэжлийн хүн дутмаг, мэдлэг нимгэнээс эдгээр машин, төхөөрөмжийн нарийн тохируулгыг хийж чадахгүй саатал гаргасаар байна. Иймээс энэ жил ЗХУ-д бороожуулах машинчийн мэргэжлээр суралцаад төгсөж ирэх гэж байгаа мэргэжилтнийг тогтвор суурьшилтай ажиллуулахын дээр саяхнаас манай эх оронд уригдан ирээд бидний ажилд тусалж байгаа зөвлөлтийн Мэргэжилтний баялаг туршлагаас богино хугацаанд шамдан суралцах талаар танай усалгаат тариалан эрхэлж байгаа газар, хүн бүр анхаарах хэрэгтэй

