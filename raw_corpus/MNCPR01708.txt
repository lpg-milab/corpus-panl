Хүйтний баавгай

Туйлын цагаан баавгайн тоо цөөрч байгаа гэлцэнэ. Монголд болохоор их говийн мазаалайн тоо нэмэгдсэн таатай мэдээ бий.
Энэ өвөрмөц солбилцогч тохиолдолд хөвчийн хүрэн нь өнөр болсон эсэхийг хэлэхийн оронд Орос гүрэнд огт өөр "баавгай" алдаршиж эхэлсэнтэй холбон хэдэн үг хэлхэхэд болох байх. Өмнөх зууны олонхи оны гүн гүнзгий ойлголтоор бол оросууд нь бидний ах нар юм. Тэр жишгээр үзвэл өнөөгийн В.Путин, Д.Медведев ч "ах" нар л биз дээ. "Ах нарыг авгайлваас арван цагаан буян ирнэ. Доромжилвоос далан хар нүгэл ирнэ" гэж хэцүү То ван нэгэнтээ сургасан гэх юм билээ. Энд буян нүглийн тоо ширхгийг ч тооцоогүй буюу авгайлга, доромжлол хоёрын алийг ч сонгосонгүй. Путины залгамж халааг авахаар зэхэж буй хүн нь Медведев. Түүнийг "Путины Медведев" ч гэж байна. Гүрэн улсынхаа төрийн тэргүүний сэнтийн төлөө хүч үзэх хүмүүс дундаа Баавгай гэсэн нэртэй байгаа нь бас нэг үзүүлэлт болж өгч буй. Орос эрийн нэр ийм байдаг, ёстой мужик гэх яриа тэдний зон олны дунд нь их газар авчээ. Монголчууд ч их хөршийнхөө улс төрийн учир явдлыг ажих зуураа багагүй яриа үүсгэж байна. Зах зайдуу нутгийн зарим хүн "Хүйтэн даргынх нь талын хүн гэсэн байх аа. Нэрийг нь манайхаар Баавгай" гэв үү гэж асууж суух жишээтэй. Путин гэхийг Хүйтэн гэж зөрүү хазгай хэлэх өвгөд, хөгшид мундахгүй юм. Эндээс л "Хүйтний Баавгай" гэх нэршил үүсээд байгаа. Тэгээд ч хүнийг харц, царайгаар нь сонжиж байдаг зуршилтай монголчуудын зарим маань болхи амгалан Л.Брежнев, дайчин шуурган М.Горбачев, хүдэр товир Б.Ельцин нартай харьцуулаад В.Путиныг "хүйтэн хүн юм" гэж тодорхойлсон. Харц нь их доогуур юм, сэрүү татсан аюултай л эр байх гэх хүн цөөнгүй. КГБ-д хамаатай хүн гэдгээс нь бүр ч хүйтэн болгож харсан байж мэдэх юм. Үүний сайн муу нөлөө гэж юу л байх билээ. Мань "Хүйтэн"-ий үед Монголд юу наалдав гэвэл хэлэх юм арвин биз. Гэхдээ энэ бол Брежневээс бэлэг авсаар байгаад муу зан сурчихсаны нэг илрэл болхи хэмжүүр юм. Орост таагүй хандаж эхэлсэн манайхны урьд өмнөх жилүүдийн байдал жаахан өөрчлөгдсөн. /1989 оны төгсгөлөөс 2004 он хүртэлх/. Гэтэл ОХУ-д алба, амиар яваа болон дайран өнгөрч буй манай иргэдэд их хөршийнхний зүгээс тун таагүй хандацгааж, элдэв дарамт шахамт үзүүлдэг нь хэвийн юм болсон. Агаарын тээврээр зорчигчдын маань ачаа тээшийг ухаж, олигтой болгоныг нь авчихдаг. Эсвэл ямар ч шалтгаангүйгээр тийз, паспортыг нь барьцаалж аваад их мөнгө нэхдэг тийм албан бус "үйлчилгээг" бараг албаных болтол өргөжүүлсэн гэх юм. Монголчуудын хувьд орос гэхлээр л онцгүй хандаад байгаа юм ховор. Харин сүүлийн жилүүдэд Монголд ажил хийхээр орж ирсэн хятадуудад тааламжтай хандахгүй байгаа. Хятадын эсрэг үзэл нэлээд дэвэрсэн. Нөгөө талаараа их ч дэвэргэсэн. Мөн ажил эрхлэхээр орж ирсэн хөлсний хятад ажилчдын өөрсдийнх нь олиггүй араншин, манай хуульт ёсыг үл тоомсорлосон явдлууд тийм байдалд хүргэж байгаа. Энэ зуурт нэгэн зүйлийг онцлоход манай залуусын тухайд үнэхээр эх оронч болон хэт эх оронч үзэлдээ хөтлөгдөн тэмцлээ хэтийдүүлээд байна уу, эсвэл хэн нэгний хатгаасанд хэт хийрхээд байна уу гэдгийг заримдаа ялгахад хэцүү. Юмыг яаж мэдэх вэ монголчуудын тодорхой бүлгийнх нь Хятадад эрс таагүй хандагч үзлийг ашиглан хойт ахын холын гар хөл "айрганд нь спирт хольж өгөх" шиг өгдөөсөн байж ч болох. Нийгэмд ийм хардлага бас бий. Хоёр орны эдийн засгийн харилцааны тухайд шийдвэрлэгч нөлөө үзүүлэх салбар нь уул уурхай. Оросын талыг хатуу баримтлагч С.Баяр Ерөнхий сайд болоод Таван толгойн орд мэт рүү их нарийвчлалтайгаар харж, улмаар засаг төрийн нэрээр өөрийн мэдлийн хүрээнд оруулж буй нь эх оронч санаачилгын зэрэгцээ их орос ч бодлогынх нь нэг сэжүүр юм. За тэгээд Асгат, Орос хоёр гэсэн нэг холбоос илдээ ил, далддаа далд бэхэжсээр байгаа. Бүгдийг нь хөршөөсөө харамлаж хав дарахыг өнөө цагийн монголчууд дэмжихгүй. Гэхдээ харилцан ашигтай гэдгийг жинхэнэ утгаар нь хэрэгжүүлэхийг шаардахтайгаа болж иргэншсэн. Тиймээс иргэдээ басаж болохгүй гэдгийг хойт зүгээс холбоос татаастай гэгддэг Баяр, Энхбаяр гэх удирдагч хос "баяр" яахан мартав гэж. Манай хоёр орны хамтын ажиллагаа, хамтарсан үйлдвэрийн сайн муугийн хамгийн тод гэрч нь болж ирсэн Эрдэнэт гэхэд сүүлийн 30 жилд олоогүй их ашигтайгаар ажиллалаа гэж байна. Тэр их наян ам.долларын ашгаас монголчуудад буюу энгийн иргэдийн аж амьдралд юу нь яаж нөлөөлөх вэ гэдгээр бас юм харагдана. ОХУ интервенцийн сангийнхаа 1,5 сая тонн буудайнаасаа 450 мянган тонныг нь биржээр арилжаад хэрэглэгчид хүрч буй талхны үнээ бууруулжээ. Улаан буудайн гаалийн татвараа ирэх дөрөвдүгээр сарын 30 хүртэл нэмэхээр Засгийн газар нь шийдвэрлэсэн. Улаан буудайн экспортын татвар нь нэг тонных 22 евро, арвайнх болохоор тонн тутамд 70 евро болж буй. Энэ нь буудай болон гурилаар тарчиг байгаа Монголд нэг чангалан болно. Түүнчлэн шатахууны үнээр байн байн айлгадаг зангаа ч эд тавиагүй л байгаа. ОХУ-ын одоогийн Ерөнхийлөгч нь Орос-Монголын эдийн засгийн харилцаанд өөрчлөлт оруулж, шинэ шатанд гаргахыг хэдхэн сарын өмнө өөрсдийнхнөөсөө нухацтай шаардаж байсан. Түүний дараахан Улаанбаатарт Оросын олигархиудын баг "зочлон" сүр дуулиант форум болсон. Монголчуудтай харилцах ноён Путины үе ч яахав ингэсхийгээд өндөрлөх гэж байна. Гэхдээ болоогүй. Тэрбээр энэ хавар ОХУ-ын Ерөнхий сайд болж мэдэхээр байна. Кремлийн мяндагтнуудыг толгойтой үс, хөмсгөөр нь шинжигч томоогүй хэмжүүрээр бол И.Сталин, Л.Брежнев, К.Черненко, Б.Ельцин үс сайтай, өтгөн хөмсөгтэй, В.Ленин, Н.Хрущев, Ю.Андропов, М.Горбачев, В.Путин халзан мэлзэндүү гэгддэг. Тийм эргэлт ээлж нь Д.Медведевт ойртож ирэхэд үс хөмсөг гэх үзүүлэлтээрээ тохирно гэсэн "бор шувуу" Орос орон даяар л шулганан нисч буугаад л байгаа гэнэ. Оросын Төрийн Думын сонгуульд ялалт байгуулсан "Нэгдсэн Орос" намаас түүний нэрийг ОХУ-ын Ерөнхийлөгчид өрсөлдүүлэхээр нэрийг нь дэвшүүлсэн. Мөн улс төрийн өөр гурван ч хүчнийхэн түүнийг дэмжсэн. "Нэгдсэн Орос" намын их хурал дээр Дмитрий Медведевийн нэрийг Ерөнхийлөгчийн сонгуульд өрсөлдүүлэхээр дэвшүүлэх саналыг В.Путин гаргасан. Тэр хоёр тус их хурлын танхимд зэрэгцэн орж ирсэн нь төлөөлөгчдийн анхаарлыг татаж, талархлыг хүлээсэн гэдэг юм. Нэрийг нь дэвшүүлэх эсэх талаар санал хураахад хуралд оролцогч 478 гишүүнээс нэг л хүн татгалзан бусад нь дэмжсэн аж. Харин В.Путин, Д.Медведев хоёулаа тэр намын гишүүн биш юм гэсэн. Санкт-Петербургийнхэн гэдгийг нь одоо бараг дэлхий даяараа мэдэх болоод байна. Хориод жил бараа бараандаа яваа энэ хоёроос Орос орон тодорхой хувиар хамааралтай болчих гээд байна. Хэрэв ирэх гуравдугаар сарын 2-ны өдөр болох ОХУ-ын Ерөнхийлөгчийн сонгуульд Д.Медведев ялах юм бол гүйцэтгэх засаглалын тэргүүнээр В.Путиныг ажиллуулах санал тавьсан. Түүнийг нь хүлээж авсан. Одоогоор тэр хоёр боломж бололцоо л гарвал бие биенээ рекламдаж байгаа гэх юм. Гэтэл бараг реклам хэрэггүй шахуу бөгөөд мань Баавгай тодорхой болоод байгаа юм л гэлцэнэ. Олон улсын ажиглагчид Д.Медведевийг магадлал өндөртэй гэж үзэж байгаа гэсэн. "Левада-центр" судалгааны төвийн санал асуулгаас үзэхэд Оросын сонгогч иргэдийн 25 хувь нь түүнийг дэмжихээ илэрхийлжээ. Сонгуулийнх нь ажлыг одоогийн Путины багт байгаа Сергей Собянин удирдах юм гэсэн. Бүх юм урь унаж хавар болоход бүрэн тодорхой болно. Одоохондоо хаа сайгүй хүйтэн байна. Орост Владивостокт хоёр ч тосгон хөлдүү байгаа сурагтай. Манайд "Барс" захаас эхлээд хүйтэн газар цөөнгүй. Хөдөөнөө ид есийн жавар тачигнаж байна. Байдал ийм тэсгим байгаа ч хоёрхон сарын дараа Хүйтний Баавгайд хэрхэн харагдах вэ, их хөршийн бодлоготой яаж зохицох вэ гэдгийг эрхэм дээдэс минь эрдэмт мэргэдтэйгээ үнэнчээр зөвшин тохирч тооцох биз ээ. За бараг л үгүй байх аа даа. Цаг нь болохоор тэгсхийгээд найрчих биз. Эгэл олны нэг санааг та нарт хүргэхэд ОХУ руу визгүй зорчих талаар яриа цухалзах үеэс л хүмүүс эсэргүүцэж байсан. Монголд нэг их таатай юм болохгүй гэж үзэцгээх юм билээ. Гэхдээ аливааг ардын партизаны аргаар шийдээд байя гэсэн үг бас биш. Ямар ч атугай их Оросын эртнээс таашаалт нэрт тэр Баавгай Кремлийн "ичээнээсээ" дэлхийн улс төрийн давцанд гарч ирэх үе нь бас ойртож байна. Хэрхэн нөхөрлөх билээ гэдгийг шинэ Монголын шинэвтэр дээдсийн толгой л шийдэж дээ. 
Б.ЦогзаЯабаатар 

