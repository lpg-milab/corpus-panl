Цагаан сарын бэлэгний үзэсгэлэн нээгдэв

Цагаан сарын баярт зориулсан үзэсгэлэн нээгдлээ. Сүүлийн хэдэн жилийн турш хэдэн биендээ солилцсон баярын бэлэгний ихэнх хувийг Хятадын чанаргүй бараа эзэлж байсан болохоор үндэсний гар урлалыг дэмжих зорилгоор энэ үзэсгэлэнг зохион байгуулж байгаа аж.
"Үндэснийхээ үйлдвэрлэлийг дэмжье" уриан дор зохиогдсон тус үзэсгэлэн таван хоног үргэлжилнэ. Дотны хүндээ өгөх бэлгээ сонгож амжаагүй бол үзэсгэлэнг зориход буруудах зүйлгүй. Тэндээс сонголтоо хүссэнээрээ хийх боломжтой. Ноос ноолууран хувцас, арьсан эдлэл болон чулуу, хүрэл, зэс, мөнгө алтаар урласан төрөл бүрийн бараа элбэг. Үнийн хувьд харилцан адилгүй ч чанараар бусдад гологдохооргүй бараа бүтээгдэхүүн тэнд буй аж. Хамгийн үнэтэй бэлгэнд дархан О.Александрын бүтээлүүд тооцогдох бөгөөд тэрээр үзэсгэлэнд оролцохоор хаш эрдэнэ чулуунд байрлуулсан мөнгөн морь, мөнгөн гэртэй алтан аяга авчирсан нь олон хүний нүдэнд тусав. Дархан О.Александр алтан аягаа дөрвөн сая, зэсээр цутгаж мөнгөлсөн 30 см-ийн өндөртэй хурдан морийг долоон зуун мянган төгрөгөөр тус тус үнэлжээ. Төр Засгийн өндөрлөг хийгээд олны танил хүмүүс энэ үеэр дархчуудын алт, мөнгө, чулуугаар урласан бүтээлийг илүү сонирхож харагдсан. Тухайлбал, Шадар сайд асан, УИХ-ын гишүүн М.Энхсайхан мөнгөлсөн хурдан морь, бар, арслан, хангарьд, луу хэмээх дөрвөн хүчтэн, есөн эрдэнийн дүрсээр чимэглэсэн чулуун иштэй тамганы хайрцгийг сонирхож зогсов. Энэхүү тамганы хайрцаг нэг сая төгрөгөөр үнэлэгдсэн байна. Харин Төрийн хошой шагналт Н.Жанцанноров мөнгөн гэртэй алтан аягыг хэд хэдэн удаа барьж үзсэн. Дархан О.Александрын хэлж буйгаар Төр засгийн өндөрлөгүүд, УИХ-ын гишүүд цагаан сарын баяраар хоорондоо солилцох бэлгийг түүнд захиалдаг байна. УИХ-ын гишүүн, Сангийн сайд Ч.Улаан, УИХ-ын гишүүн Ц.Цэнгэл нарт бусад журмын нөхөд нь "Жаргалын найман морь" нэртэй мөнгөн морийг бэлэг болгож байжээ. Тэр нь арван сая төгрөгөөр үнэлэгддэг байж. Түүнчлэн УИХ-ын гишүүн Д.Бат-Эрдэнэ, улсын заан Баярсайхан нарт өгөхөөр дархан О.Александрын урласан дөрвөн сая төгрөгийн үнэ бүхий хийморийн морийг захиалж байсан аж. Юутай ч "Үндэсний үйлдвэрлэлээ дэмжье" уриан дор зохиогдож байгаа эл арга хэмжээнд найман байгууллага, 60 гаруй хувь хүмүүс оролцож өөрсдийн бараа бүтээгдэхүүнээ дэлгэжээ. 
Ч.Анна
