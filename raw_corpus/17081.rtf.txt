№178 (17081)    
1988 оны долдугаар сарын 26.
Төлөвлөх эрх, хариуцлага

<< 1988 онд үйлдвэр, аж ахуйн газруудын өөрсдөө боловсруулж баталсан төлөвлөгөөг нэгтгэн дүгнэхэд нийгмийн үйлдвэрлэлийн өсөлт, улс ардын аж ахуйн тэнцвэрт харьцааны гол үзүүлэлт нийт дүнгээрээ улсын төлөвлөгөөний хуульд заасан зорилтыг давуулан хангасан байна. Энэ бол манай боловсон хүчин, хөдөлмөрийн хамт олон шинэ журмын дагуу, бие даан үйл ажиллагаагаа төлөвлөн явуулах чадвартай байгаагийн тод нотолгоо боллоо >> гэж Намын Төв Хорооноос эрхлэн хийсэн нам, аж ахуйн идэвхтний зөвлөлгөөн онцлон тэмдэглэсэн юм. Мөн зарим үйлдвэр, аж ахуйн газарт шинэ журамд бэлтгэл муутай шилжиж нэгэнт олгосон эрхийг буруугаар ашиглах илрэл гарсныг зөвлөлгөөнд оролцогчид зарчимчаар шүүмжилсэн юм. 

Төвлөрсөн бэлтгэлд арьс шир бэлтгэх улсын даалгаврыг Архангай, Дорнод, Өмнөговь. Сүхбаатар аймаг бууруулж төлөвлөжээ. Эдгээр аймагт 1988 онд бий болох арьс ширний нийт нөөцийн 70 - 90 хувийг улсад бэлтгэх даалгавар өгсөн байхад түүнийг хангаагүйг бодит шалтгаантай гэх үндэсгүй. Ховд, ГовьАлтай, Баян-Өлгий, Баянхонгор аймгийн тээврийг удирдах газрууд улсын төсөвт төлөх ашгийн шимтгэлийн нормативыг бууруулж, байгууллагын мэдэлд үлдэх ашгаа нэмэгдүүлжээ. 

Төв, Хэнтий аймгийн зарим нэгдлүүдийн хэсэг, суурийн боловсруулсан төлөвлөгөөг нэгтгэн дүгнэж үзэхэд тэдгээрт улсаас өгсөн даалгавар, 1988 оны төлөвлөгөө, техник, үйлдвэрлэл санхүүгийн төлөвлөгөөнд тусгагдсанаас бараг бүх үзүүлэлтээр дээгүүр байхад тухайн аж ахуйн удирдлага бага төлөвлөгөөтэй ажиллах хуучин сонирхолдоо хөтлөгдөн хөдөлмөрийн хамт олны саналыг багасган төлөвлөгөө баталжээ. Энэ бүхэн нь улс, нийгмийн эрх ашгаас байгууллагын эрх ашгийг дээгүүр тавьж, биелүүлэхэд амар хөнгөн төлөвлөгөө авахыг сонирхдог хуучин аргаас ангижраагүйн илрэл мөн. 

Төлөвлөлтийн ардчилсан үндэс, ил тод байдал хангагдаагүй, олон түмнийг хараа хяналтыг сулруулдаг, өөрөөр хэлбэл хөдөлмөрийн хамт олныг төлөвлөгөө боловсруулахад оролцуулдаггүй, эдийн засагч ахалж цөөн хэдэн хүний нууцхан боловсруулсан төслийн зарим үзүүлэлтийг танилцуулснаа хамт олноор төлөвлөгөөг хэлэлцэж батлуулсанд тооцон шинэчлэлийг хэлбэрдэж ор нэр төдий загварчилдаг ноцтой дутагдлыг шийдвэртэй таягдан зайлуулахыг амьдрал шаардаж байна. 

Улс ардын аж ахуйн салбар хоорондын балансжилт, хүн ам, экспортын зайлшгүй хэрэгцээг хангах, улсын төвлөрсөн фондтой холбоотон бүтээгдэхүүний үйлдвэрлэлийг хэмжээг улсын даалгавар болгон өгдөг нь захиргааны аргаас уламжлагдсан шинжтэй юм. Гэхдээ улсын даалгавар нь материал, техникийн хангамж, борлуулах зах зээлийг баталгаажуулж, үнэ, гүйлгээний татвар зэрэг эдийн засгийн хөшүүргийн тусламжтайгаар улсын тусгай урамшууллын нөлөөнд байх учир үйлдвэрийн газрын сонирхлыг бууруулахгүй харин ч түүний төлөө өрсөлдөхүйцээр улам боловсронгуй болгох ёстой. 

Бие даан төлөвлөхийн давуу тал, үр дүн нь нэг жилийн төлөвлөгөө боловсруулж баталснаар биш, харин ирээдүйд үйл ажиллагаагаа үр ашигтай төлөвлөх арга замыг хэрхэн тодорхойлж, түүнийг хэрэгжүүлэх угтвар нөхцөлийг бий болгож чадсан эсэхээр хэмжигдэх болно. Төлөвлөлтийн шинэ журам нь таван жилийн батлагдсан төлөвлөгөөний хүрээнд хэрэгжих учир ойрын хоёр жилд үр дүн нь бүрэн гарахгүй байж болзошгүй ч хуулиар хориглоогүй бүхнийг хийж хэрэгжүүлэх эрхээ чадамгай ашиглаж, хөдөлмөрийн хамт олны хүчинд тулгуурлаж тэдний идэвх санаачилгыг өрнүүлж чадвал таван жилийн батлагдсан төлөвлөгөөг үзүүлэлт бүрээр нь биелүүлэх бүрэн бололцоотойг олон арван үйлдвэрийн жишээ харуулав. 

Улс ардын аж ахуйн удирдлагын дээд түвшинд төлөвлөгөөний үзүүлэлтийн системд ихээхэн өөрчлөлт гарсан боловч дунд болон анхан шатны нэгжид өөрчлөлт бага, чухамдаа шинээр ярьж, хуучнаар ажиллаж байгааг хурдан өөрчлөх хэрэгтэй байна. 

Зарим яамнаас 1988 онд шинэ журмаар баталж хүргүүлсэн төлөвлөгөөний үзүүлэлтийн тоо өмнөх оныхоосоо ч нэмэгдсэнийг ноцтой анхаарч, цаашид давтаж болохгүй. Эцсийн үр дүнг бүрэн харуулж чадахгүй завсрын үзүүлэлтүүдийг давхардуулан батлах явдал хөдөө аж ахуйн салбарт хэвээр үргэлжилж, их барилга, хөрөнгө оруулалтын төлөвлөлтийн үзүүлэлтэд дорвитой өөрчлөлт гараагүй байна. Хөдөлмөрийн хамт олны баталсан төлөвлөгөөг салбарын яам, газраас хянах нэрийн дор дахин дахин өөрчлөх нь ч цөөнгүй гарлаа. Хамт олны боловсруулсан төлөвлөгөөг нэгтгэн хянаж, улсын даалгаврыг бүрэн тусгуулах, техник, үйлдвэрлэл санхүүгийн төлөвлөгөөг нэгтгэх, олон шат дамжлагад дээд газрын хянаж зөвшөөрсөн, өөрчилсөн, анх боловсруулсан үйлдвэрийн санал зэрэг янз янзын төлөвлөгөө болж хувирдаг буруу хандлагыг зогсоох нь чухал. Үүний тулд улсын даалгавар, эдийн засгийн норматив, лимитийг хөдөлмөрийн хамт олныг төлөвлөгөө боловсруулахаас нь өмнө хүргүүлж, техник үйлдвэрлэл, санхүүгийн төлөвлөгөөг салбараар нэгтгэдгийг больж, үйлдвэрийн газрын хамт олон боловсруулж, баталж, мөрдөж ажилладаг журамд шилжих нь зүйтэй. Ингэснээр төлөвлөлтийн эрхийг үйлдвэр, аж ахуйн газарт бүрэн эдлүүлж, хариуцлагыг дээшлүүлэх болно. 

Бие дааж төлөвлөх нь улс орны хөгжлийн тэнцвэрийг хадгалах, хөгжлийн хурдцыг нэмэгдүүлэх, ард түмний эрэлт хэрэгцээг хангах хариуцлага хөдөлмөрийн хамт олонд шилжиж байгаа хэрэг юм. Эрх, хариуцлагын нэгдэл нь үйлдвэрийн хүч чадлыг бүрэн эзэмшиж, улсын даалгавар, хэрэглэгчдийн захиалгыг бүрэн хангах, чанартай бүтээгдэхүүн үйлдвэрлэж нийлүүлэх, аж ахуйн гэрээгээр хүлээсэн үүргээ нэр төрөл, хугацааны хувьд бүрэн биелүүлснээр хэмжигдэнэ. 

Төлөвлөлтийн Шинэ журмын агуулга, бие дааж төлөвлөх эрх, нийгмийн өмнө хүлээх хариуцлагыг хөдөлмөрийн хамт олон, хүн бүрт хүргэж амьдралтай холбон гүнзгий ойлгуулж, бүтээлч ажил болгох нь төв, орон нутгийн төлөвлөгөө, эдийн засгийн байгууллага, нийгэм эдийн засагчдын хариуцлагатай үүрэг болж байна. 

