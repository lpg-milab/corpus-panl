С.Баяр сайд аа дахиж л Оросын хараат бололгүйгээр нүд аних юмсан

Бид колончлогчдыг үзэн яддаг нийгэмд амьдарч байсан хэрнээ өөрсдийнхөө нуруун дээр суугаа оросуудыг "ах нар" гэж өхөөрддөг байлаа.
"Ах нар" монголчуудыг яасан ч дураараа. Ерөнхий сайдыг нь, цэргийн жанжнуудыг нь хилс хэргээр баривчлуулж аваачаад л буудсан. Оросын хүргэн Ю.Цэдэнбал тэдний заавраар явж байсан. Цэргээ оруулж ирж Монголын аль сайхан нутаг орныг эзэгнэнэ. Газар доорх баялгийг сорчлоод ухаж зөөлөө. Цэнхэр Мандал, Зүүнбаян, Мардай. . . бүгд л хар нүх болоод үлдсэн. Хэдий хэмжээний нефть, уран, вольфрон, зэс, жонш, алтаа алдсаныг тооцоолсон хүн бий юу. Байхгүй шүү дээ. Дураараа л ухаж аваад явдаг байсан. Жилд 8-12 сая толгой мал хөлөөр нь гаргаж байв. Юм мэддэг сэхээтнүүд харамсахдаа "Тарган иргээ өгөөд хаймар хонь авч байна", "Хоосон вагон хойноос өөх тос, өөх тос гэж ирдэг. Буцахдаа цадлаа ханалаа, цадлаа ханалаа гэж буцдаг", "Тууврын хоньд хил дээр очоод Оросын нутагт орохгүй гэж эргэж зугтаадаг байгаа тухай" ярьж, зарим нь ном зохиолдоо тусгаснаас болж бүгдийг хатуу цээрлүүлж билээ. Оросын хараат ноёрхлын хар сүүдэрт дайрагдсан ажил амьдралаараа хохирсон 20 сэтгүүлчийн нэг, толгойлогч нь хэмээн арван жил зургаан сар зовж тарчилж явсан хүний хувьд, энэ хараат байдлын жинхэнэ нүүр царайг сайн мэднэ дээ. Оросын хараат байсан сүүлчийн жилүүд бол арай дэндсэн л дээ. Үнэн чанартаа Ю.Цэдэнбалын эхнэр орос авгай, төр нийгмийн бүх асуудлыг зангидан барих болсон. Тэр авгайд долигонож "Ажаа, мама" гэж дагаж гүйсэн хүмүүс өндөр албан тушаалд дэвшдэг, алдар цол гавьяа шагналд хүрдэг, гадагшаа дотогшоо явдаг, суудаг болсон байв. Өдгөө тэгвэл шинэ колончлолын бодлого хойноос үнэртээд нэлээд хугацаа өнгөрлөө. Орос сургуультай, Орост сууж байсан Н.Энхбаяр, С.Баяр нарын хэсэг хүн, хойно өмнөө орон Москва руу гүйлдэх боллоо. Оросууд ядуу Монголд атга чимх гурил, будаа үзүүлээд Асгатаа өг, ураны орд газруудаа өг, Таван толгойгоо өг гэх болсон. Энэ бол том улс гүрэн, ядуу буурай улс оронд тулгадаг л нэг арга. Одоо бүр давраад манайд шатахуун нийлүүлдэг "Роснефть" компаниараа дамжуулан Монголд шатахуун түгээгүүрийн 100 станц барина. Үүнийг эс зөвшөөрвөл шатахууныхаа үнийг нэмнэ гэж сүрдүүлжээ. Сүрдүүлнэ ч гэж дээ, манай Ерөнхийлөгч, Ерөнхий сайд нартай сэм тохиролцсон бодлого байхыг ч үгүйсгэх аргагүй. УИХ дахь МАХН-ын бүлгийнхэн, Ерөнхий сайд С.Баяраа хуулийн дээгүүр, хугацаагүй мэдэгдэл бариулаад УИХ-д оруулж ирж байх юм. С.Баяр маань "Түүхий нефтийн үнэ олон улсын бирж дээр 113 ам.долларт хүрчээ. Цаашдаа өсөх хандлагатай байгаа. Эхний хагас жил дуусахад нэг баррель түүхий нефтийн үнэ 150 ам.доллар, жилийн эцсээр 200 ам.доллар хүрэх магадлалтай байгаа" гээд ОХУ-ын саналыг УИХ-аар дэмжүүлэх гэсэн санаагаа илэн далангүй хэлжээ. Сонгуулийн өмнө хөнгөлөлттэй үнээр бензин шатахуун авах болсон гэж рекламдаад Монголынхоо хувь заяаг барьцаанд тавих нь л дээ. Шуудхан хэлэхэд "Би үхэхээр чи үх" гэсэн хэрэг болох нь. Монголд ОХУ-ын 100 шатахуун түгээгүүрийн станц орж ирэх нь ээ. Хоёр гурван жилийн дараа "бензинийхээ үнийг нэмнэ шүү" гэж сүрдүүлээд дахиад 100-г оруулж ирнэ. Асгатаа өг, Оюутолгойгоо өг, Таван толгойгоо өг, Ураны орд газруудаа өг, эс тэгвэл бензин шатахууныхаа үнийг нэмнэ шүү гэж сүрдүүлээд хамаг хэрэгтэй бүхнийг минь хамж авах нь л дээ. Төрийн эрх барьж байгаа хэдэн хүнд ч сонгуульд ялж, өөрсдөд нь ашиг хонжоо элбэг байвал Монголын ирээдүйн хувь заяа хамаагүй бололтой юм. Харамсч сууна. Тос нь нэвчсэн газар нутагтай Монголын байж байгаа царайг. Би Зүүнбаянгийн тэнд хурга буруулж явсан хүн. Тэр хавийн газар нэлдээ тос даасан, дугуй хээтэй газар байж билээ. Өглөө өмссөн цамц, өмд, орой тосонд хутгасан юм шиг болоод ирдэг сэн. Сүүлд Зүүнбаянгийн нефтийн үйлдвэрийг барихад тэр том цамхаг нь манайхны ботгоны зэлэн дээр босч билээ. Манай ангийн Багмид даргаар нь олон жил ажилласан. 1950, 60-аад оны үед тийм том үйлдвэртэй байсан монгол, өнөөдөр газрын тос боловсруулах ганц ч үйлдвэргүй, гадагшаа алгаа тосоод сууж байна гэдэг даанч харамсмаар шүү. Хятадууд бараг үнэгүй шахам цааш нь зөөгөөд дуусгаж байгаа гэсэн. Ийм их газрын тостой, боловсруулах ганц үйлдвэргүй хэрнээ, төрийн тэргүүн нь Булангийн орнуудад айлчлаад, нэг сая тонн түүхий нефть авахаар болчихоод, сайрхаж ирж байх юм гэнэ. Газрын тосоо гадагш нь бараг үнэгүй гаргаад байдаг, тэгсэн хэрнээ хаа тэртээ газрын мухраас түүхий нефть авах гээд байдаг, сонин юм шүү. Эрүүл ухаан гэж үзэх үү? Тэр алс холын нутгаас түүхий нефть тээвэрлэж, аль нэг орны боловсруулах үйлдвэрт боловсруулаад бензин шатахуун болгоод ашиглалаа гэхэд хөрш орнуудаас бензин шатахуун авахаас илүү үрлэг зарлагын тооцоо гарч байна гэсэн. Улс орныг ингэж удирдаж байгаа хүмүүстэй юу ярих вэ дээ. Яасан худлаа ярьж, хуурч мэхэлж ханадаггүй хүмүүс юм! Тэр "Хадгаламж банк"-ийг хувааж дээрэмдсэн 14.5 тэрбум төгрөг, ХЗХ-ныхны мөнгийг хуйвалдаж авсан 60 гаруй тэрбум төгрөг, Төрийн ордны өргөтгөл, Д.Сүхбаатарын талбайн засвар гэхчилэн үргүй зарж байгаа гуч, дөчин тэрбум төгрөгийг газрын тос боловсруулах ганц үйлдвэрт ч гэсэн зарцуулж болох л байсан даа. Улс оронд хэрэгтэй юм хийе гэсэн бодол угаасаа энэ хүмүүст төрсөнгүй. Одоо эцэст нь улс орныхоо хувь заяаг дэнчинд тавиад, Оросын өмнө сөхрөх гэнэ. Санжаагийн Баяр минь, та хичнээн сайхан амлаж байсан ч бүтсэн юм нэг ч алга. Бид өлсөх нь хамаагүй, газрын тос боловсруулах ганц үйлдвэртэй болгож, харийн дарамтаас гаргаж аль. Хал үзэж хашир суусан хүний хувьд хэлэхэд дахиж Оросын хараат болохгүй юмсан. 
Г.Жамъян
