Боловсрол

Онц сурдаг оюутнуудад сургалтын тэтгэлэг олгоно "Хөх сүлд соёл" сан байгуулагдаад нэг жил болжээ. Уг сан жилийн өмнө оюутны тэтгэлэгт хөтөлбөр боловсруулж, түүний хүрээнд магадлан итгэмжлэгдсэн их, дээд сургуульд суралцаж буй 223 оюутанд 170 гаруй сая төгрөгийн тэтгэлэг олгосон байна.
Сангийн тэтгэлэгт хамрагдсан оюутнууд "Хөх сүлд хөгжил" клуб байгуулан ажиллаж байгаа аж. "Хөх сүлд соёл" сангийнхан нийгэмд чиглэсэн олон хүмүүнлэгийн ажиллагаа явуулснаас Соёлын төв өргөөний 20 жилийн ойн арга хэмжээ, түүний тохижилтод зориулан 45 сая төгрөгийн буцалтгүй тусламж олгож, тоног төхөөрөмж, засал чимэглэлийн шинэчлэл хийжээ. Мөн Бээжин хотноо болох зуны олимпийн наадамд Монголын баг, тамирчдын оролцох спортын төрлийн тоог нэмэгдүүлэх үүднээс олимпийн эрхийн төлөө өрсөлдсөн Монголын такэвондогийн холбоонд таван сая төгрөгийн буцалтгүй тусламж олгосон аж. Үүнээс гадна "Хайрын тухай өгүүллэг" хэмээх уран сайхны бүрэн хэмжээний кино бүтээн нийтийн хүртээл болгоод байгаа. Энэ онд ч сангийн оюутны тэтгэлэгт хөтөлбөр үргэлжлэх бөгөөд урьдчилсан байдлаар 240 сая төгрөгийн хөрөнгийг боловсролын салбарт зарцуулахаар болжээ. Ингэснээр нийт 300 гаруй оюутанд сургалтын тэтгэлэг олгох юм. Ирэх даваа гаригт буюу энэ сарын 14-нд тус сан нэг жилийн ойгоо "Боловсролын хөрөнгө оруулалт Монголд 2008" сэдвийн дор зохион явуулахаар төлөвлөжээ. Д.ТуЯа С.Жавхлангаас 22 тэрбум доллар нэхэмжилж байна гэв Дуучин С.Жавхлан энэ сарын 5-ны өдөр "Улаанбаатар палас"-т монгол хүний үнэ цэнэ, өвөг дээдсийн тухай лекц уншсаныг уншигчид санаж байгаа байх. Ингэхдээ тэрээр "Хас гурвалжин" клубээс гаргасан "Хөх нуруутын зөв сэрэхүйн ухаан" нэртэй номын агуулгыг ярьжээ. Гэтэл түүний ярьсан дээрх асуудлын хариуд "Чингэсийн монгол төр, бүх ард түмний фронт"-ынхон түүнээс 22 тэрбум ам.доллар нэхэмжилж буйгаа хэвлэлийнхэнд мэдэгдсэн юм. Учир нь "Хөх нуруутын зөв сэрэхүйн ухаан" ном нь зохиогчгүйн дээр эхийг бэлтгэсэн, хэвлэсэн газар нь хүртэл "Хас гурвалжин" клуб байжээ. Тус фронтынхон хэлэхдээ хүний оюуны өмчийг хулгайлсан ном, зохиол л зохиогчгүй байдаг гээд баримтаа сэтгүүлчдэд харуулсан. С.Жавхлангийн ярьсан "хөх нуруут"-ын тухай асуудал нь түүх судлаач Ц.Нүрзэд агсны "Чингэс хааны алтан аялгууны нууц" нэртэй номыг хуулбарлан авсан байжээ. Ер нь С.Жавхлангийн ярьсан бүх зүйл нь Чингэс хааны дэлхийн академийн тэргүүн П.Даваанямын 1983 оноос эхлэн өвөг, дээдсийнхээ тухай судалсан монгол хүний үнэ цэнэ, язгуурын тухай байжээ. Яагаад заавал 22 тэрбум доллар нэхэмжилж байгааг лавлахад П.Давааням нь олон жилийн турш судалж, олж цуглуулсан монгол хүний үнэ, цэнийн тухай асуудлаар 24 орны, 500-аад эрдэмтэд оролцсон Чингэс хааны дэлхийн академийн чуулганд илтгэл тавьсан бөгөөд түүнийг нь олон улсын эрдэмтэд хүлээн зөвшөөрч, энэхүү оюуны өмчийг 22 тэрбум доллараар патенталсан байна. Тиймээс "Хас гурвалжин" болон дуучин С.Жавхлангаас тэрхүү мөнгийг нэхэмжилж байгаа аж. Сонирхолтой нь хэрэв дээрх хоёр этгээд хүний оюуны өмчийг хулгайлснаа хүлээн зөвшөөрч тус фронтынхноос уучлалт гуйвал 22 тэрбум долларыг өгөх шаардлагагүй болох гэнэ. Тэд хэлэхдээ С.Жавхлан болон бусад этгээдүүд өөрсдийн үнэ цэнийг ойлгож мэдээгүй байж, Чингэс хааны тухай, түүний тэнгэр язгуур, монгол хүний үнэ цэнийг ярьж байгаа нь ард түмний ирээдүйн аз жаргалтай амьдралд саад болж, есөн үеэрээ мөхөх аюулд хүргэж байна, энэ асуудлаар хэн дуртай нэг нь ярих ёсгүй хэмээсэн юм. Тэд "Хас гурвалжин" клубийн тэргүүн Ж.Батбаатарын тухай хэлэхдээ өнгөрсөн онд П.Даваанямын удирдан явуулсан "Тэнгэр тайх ёслол"-д оролцож мөнх тэнгэрийн тухай бага зэрэг мэдлэг олж авчихаад өнөөдөр түүний амьдралынхаа туршид судалсаар буй бүтээлийг хуулбарлан ном гаргасан гэлээ. Түүнчлэн тус номд багтсан гэрэл зургууд нь "Тэнгэр тайх ёслол"-ын үеэр авсан зургууд байсан аж. Т.Гэрэл Зургаа, долоон настнуудын нэгдүгээр ангийн сургалтын агуулга өөр өөр байна Энэ жил ерөнхий боловсролын сургуулийн нэгдүгээр ангид 30 мянга гаруй долоон настан элсэх юм байна. Улсын хэмжээнд 50 мянган долоон настай хүүхэд байдгаас өнгөрсөн жил 20 мянга нь зургаатайдаа сургуульд элсэж үлдсэн нь өнөө жил нэгдүгээр ангид орж байгаа аж. Долоон настай сурагчдад заах сургалтын хөтөлбөрийг одоогоос дөрвөн жилийн өмнө батлан хэрэгжүүлж эхэлжээ. Тиймээс өнөө жилийн сургалтын хөтөлбөрт онцгой өөрчлөлт ороогүй гэнэ. Зургаа, долоон настнууд адилхан нэгдүгээр анги бөгөөд ижил төрлийн хичээл үзэх боловч сурах бичиг, сургалтын агуулга нь өөр байх юм байна. Тухайлбал, зургаан настнуудад математикийн хичээлээр 20-ийн дотор тоо тооллыг нэмж хасах үйлдэл заахаас гадна орон зайн төсөөллийг олгоно. Харин долоон настнуудын нэгдүгээр ангид зуугийн доторх үйлдлийг зааж өгөх жишээтэй. Мөн аль аль нь 80 цагийн сургалтын багтаамжтай бэлтгэл бүлэгт намар сууна. Энэ хугацаанд хүүхдүүдийн хэл яриаг хөгжүүлж, сургууль болон орчинтой танилцуулах гэнэ. Үүний дараа цагаан толгойгоо үзэж эхлэх нь. Ер нь зургаа, долоон настай хүүхдүүдийн хичээллэх хугацаа нь 32 долоо хоног, нэг төрлийн хичээлийн үргэлжлэх хугацаа 35 минут. Долоон настай сурагчид ерөнхий боловсролын сургуульд 11 жил суралцаад төгсөх бол зургаан настнууд 12 жил суралцах аж. Харин долоон настнуудыг нэгдүгээр ангид элсүүлэх ажлыг энэ хичээлийн жилээр дуусгавар болгож байгаа юм байна. Эхээс мэндлээд 72-83 сар болсон зургаан настнуудыг нэгдүгээр ангид элсүүлнэ. Нас нь заасан сард хүрээгүй хүүхдүүдийг энэ жилдээ өнжүүлж хойтон сургуульд оруулах гэнэ. Тиймээс эцэг, эхчүүд хүүхдээ сургуульд бүртгүүлэх ажилд идэвхтэй оролцож, энэ жил орох эсэхийг эртхэн мэдэж, хичээлийн бэлтгэлийг хангах шаардлагатайг холбогдох газрынхан сануулж байна. Бүртгэлийг дөрөвдүгээр сарын 15-нд эхлүүлэхийг аймаг, сумдад үүрэг болгожээ. Нийслэлийн сургуулиуд нэгдүгээр ангийн сурагчдаа бүртгэж эхлээд хоёр хонож байгаа юм байна. Зургаан настнуудыг хүлээж авах хичээлийн бэлтгэл ажил улс даяар 60 хувьтай явж байгаа гэнэ. Тэдэнд хичээл заах багш дутагдвал цэцэрлэгийн болон тэтгэвэрт гарсан багш нарыг ажиллуулах боломжтой гэсэн. Хөдөө орон нутагт дотуур байранд 50 хүүхдийг нэг туслах багш хариуцаж ажиллах юм байна. Мөн туслах багш нар нүүр гараа угааж, үсээ самнаж чадахгүй байгаа хүүхдүүдийг асран халамжлах аж. "Зургаа долоон настай хүүхдүүдээ сургуульд оруулах гэж буй эцэг эхчүүд юуны түрүүнд хүүхдийн сэтгэл зүйн бэлтгэлийг сайн хангах хэрэгтэй. Ялангуяа малчид намар хүртэл явуулын цэцэрлэгт хүүхдээ хамруулж олны дунд оруулж хэл яриа, харилцааны төлөвшилтэй болгох нь чухал" хэмээн БСШУЯ-ны Мэдээлэл хяналт, шинжилгээ үнэлгээний газрын мэргэжилтэн Г.Батболд онцолсон юм. Дашрамд дуулгахад, энэ хичээлийн жилийн бага ангийн хичээл ирэх тавдугаар сарын 15 гэхэд хаагдах бөгөөд зургадугаар сарын 1-нд ерөнхий боловсролын сургуулиуд бүхэлдээ амрах төлөвлөгөөтэй байна. Үүнээс долоо хоногийн дараа ерөнхий шалгалт эхлэх аж. 
Я.МӨНГӨНЦЭЦЭГ 
