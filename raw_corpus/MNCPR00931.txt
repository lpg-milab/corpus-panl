Монгол киноны үзэгчдийн тоо жил ирэх тутам өссөөр байгаа

Улаанбаатарын ихэнх кинотеатр "киногоо мартсан" түүх хуучраагүй байхад, хуучны "Ялалт" кинотеатрын бараг хананаас бусдыг өөрчлөн шинэчилж дэлхийн жишигт дүйцүүлсэн орчин үеийн "Тэнгис" кинотеатрын түүх шинээрээ байна.
Монгол-Солонгосын хамтарсан "Улаанбаатар Синема" ХХК гурван сая орчим ам. долларын хөрөнгө оруулалт хийсний үр дүнд нийслэлийн иргэд маань "Тэнгис" гэдэг нүд хужирлах ганц кинотеатртай үлджээ. "Улаанбаатар Синема" ХХК-ийн дэд зхирал Э.Зоригтын яриаг хүргэе. Э.Зоригт 1968 онд Улаанбаатар хотод төрсөн. Нийслэлийн 33 дугаар дунд сургууль, Москва хотод Цэргийн улс төрийн дээд сургуулийг тус тус төгсгөсөн. "Сэрэлт-Оч" кинотеатрыг нөхдийн хамт байгуулан ажиллаж байгаад, 2003 оноос "Улаанбаатар Синема" ХХК-ийн дэд захирлаар ажиллаж байна. 
-Хоёр жилийн өмнөх "Тэнгис" кинотеатрын сурталчилгаа их содон байсан шүү? -"Ялалт" гэдэг нэрээрээ байж болох л байсан. Гэхдээ цоо шинэ театр болж байгааг хүмүүст хүргэхийн тулд бид нэрийг өөрчлөхөөр шийдсэн. Ямар ч байсан монгол нэр өгөхөөр хатуу шийдсэн байсан. Телевизээр нэрний уралдаан зарлалаа, хүүхэд залуучууд гол төлөв гадаад нэр ирүүлээд байдаг. "Тэнгис" гэдэг нэрийг бодож олоод хэлний мэргэжилтэн хүмүүсээс асууж лавлан хамт олноороо хэлэлцээд шийдэж байсан даа. "Тэнгис" гэж сайхан монгол нэр мөн биз дээ. Энэ бол одоо бидний нэрийн хуудас, нэг төрлийн брэнд юм даа. -Монгол-Солонгосын хамтарсан компани гэв үү? -Тиймээ. 2003 онд нийслэлийн удирдлагаас "Ялалт" кино театрыг зориулалтынх нь дагуу сайжруулах шийдвэр гарч хамтарсан хөрөнгө оруулалттай "Улаанбаатар Синема" ХХК-ийг байгуулсан юм. Гаднаас нь харсан хүнд нэг их өөрчлөгдөөгүй юм шиг санагддаг байх. 25 жил их засвар хийгээгүй барилгын даацын хананаас нь бусдыг буулгаж бүх зүйлийг шинээр хийсэн дээ. Архитекторын шийдлийг эвдэхгүй гэдэг үүднээс гаднах фасадыг өөрчлөөгүй юм. Түүнээс бусад цахилгаан, дулаан, агааржуулалт болон киноны, дууны техникүүд ... гээд л бүгдийг нь цоо шинээр хийсэн. Манайх шиг эйркондишин системтэй том объект Улаанбаатарт өөр нэг их байхгүй л болов уу. Сая Улаанбаатар даяар тог тасрахад манайх дизелиэ- ажиллуулаад үйл ажиллагаагаа зогсоогоогүй шүү. -Нууц биш бол нийт хэчнээн хэмжээний мөнгө зарцуулснаа сонирхуулаач? -Юу нь нууц байхав дээ. гурван сая орчим ам.долларын хөрөнгө оруулсан. -Хүн их үздэг болсон юм шиг санагддаг. Хөрөнгө оруулалтаа нөхөж байна уу? -Болоогүй ээ, харин биднийг их мөнгө олдог гэж боддог юм шиг байна лээ. Ихээхэн хэмжээний хөрөнгө оруулалт чинь тэр хэрээрээ хугацаа шаардана шүү дээ. Гэхдээ бид аль болох л орлогоо нэмэгдүүлэхээр хичээн ажиллаж байна даа. Үзэгчдийн тоо тогтмол нэмэгдэж байгаа. Энэ нь манай хамт олны ажлын үр дүн. -Танай компанийн захирал ямар хүн байдаг юм бол? -Солонгосын иргэн Ким Ёо Суп гэж хүн бий. Залуу хүн гэхэд үнэт цаасны арилжааны компанид ажиллаж байсан туршлагатай, өндөр боловсролтой, англи хэлээр сайн ярьдаг. -Ямар хэлээр харилцдаг вэ? -Манай компанийн бүх бичиг баримт монгол, англиар хөтлөгддөг. Харин манайд ажилладаг солонгос менежер, кино техникч хоёр маань монголоор тун дажгүй ярьдаг болоод байгаа. -Танай үйлчилгээ? -Мэдээж, манай үндсэн үйл ажиллагаа бол кино үзвэр, түүнтэй холбоотой бусад үйлчилгээнүүд. Ундаа, попкорн, амттаны худалдаа, түргэн хоолны газар, интернэт кафе, уран сайхны фото зургийн студи, залуусын хувцасны дэлгүүр, Скайтель компанийн үйлчилгээний салбар, хүүхдийн автомат тоглоомын газрууд ажиллаж байна. Хамгийн гол нь энэ бүгд нэг цогц үйлчилгээ болох ёстой. Ийм ч шаардлагыг түрээслэгчдээ сонгохдоо тавьсан. -Танай компанийн ажиллагсад болон цалин мөнгөний тухайд? -Яг одоогийн байдлаар манай компанид 67 монгол, хоёр солонгос ажилтан нийт 69 хүн ажиллаж байна. Шинээр 45 ажлын байр бий болгосон, дундаж цалин 168000 төгрөг байна. Ажилчдын нийгмийн хамгаалал, компаний зүгээс үзүүлэх дэмжлэг тусламж нэлээн сайнд тооцогдох байх. Тиймээс ч манай ажилчид компаниа гэсэн сэтгэлээр ажилладаг болов уу. Дан залуус гэхэд богино хугацаанд эвсэг хамт олон болж чадсан гэж боддог. Мэдээж өндөр хатуу шаардлага бас тавигдана. -Киноны техник хэрэгслийнхээ талаар танилцуулах уу? -Киноны техник нь Германы "Kinoton", дууны техник нь АНУ-ын "Dolby","QSC" фирмийнх. Бусад улсуудад яг л ийм техник ашиглаж байгаа. Мэдээж киног театрт үзнэ гэдэг шал өөр л дөө. Манай үзэгчид үүнийг сайн мэддэг болсон. -Киногоо яаж сонгож, ямар бодлого барьдг вэ? -Хамгийн гол бодлого бол манай хуулинд нийцэхгүй, ялангуяа залуучууд хүүхдийн хүмүүжилд сөргөөр нөлөөлөх киног гаргахгүй байх ёстой. Тэгж ч ажиллаж байгаа. Сонголтын хувьд манай маркетингийн алба голлох үүрэгтэй, мөн дистрибьютер компаниудаас өгч байгаа саналыг харгалзан үзэж байж сонгодог. Кино бол оюуны бүтээл, нөгөө талаар хүний хувийн үзэл, таашаалтай холбоотой учраас сонголт хийхэд нэлээн хэцүү байдаг. Жишээ нь: АНУ-д маш их ашиг олсон, шуугиан тарьсан киног манайд бараг хүн үзэхгүй байх тохиолдол байна. Энэ бүгд чинь тухайн улс үндэстний онцлог, уламжлал зэрэгтэй холбоотой. Магадгүй тийм ч учраас манайхан солонгос кино нэлээн сонирхож үздэг байх. -Солонгос кино гэснээс телевизээр ч, танай театрт ч байнга л Солонгос кино гарч байх юм. Энэ талаар та ямар бодолтой байна? -Манай компанийн хувьд нийт гаргасан киноны дөч орчим хувь нь Солонгос кино байдаг. Бусад нь голцуу АНУ-ынх. Сүүлийн үед Монгол кино нэлээн гарч байгаа. Монгол киноны үзэгчдийн тоо жил ирэх тутам өссөөр байгаа. Аль ч үндэстний адилаар үндэсний киногоо үзэхийг хүсэх нь мэдээж . Телевизийн хувьд би сайн мэдэхгүй. Би өөрөө олон ангит кино огт үздэггүй, цагийн гарз гэж боддог. Нөгөө талаар нэг улс үндэстний киног байнга гаргаж байгаа явдалд хувьдаа их дургүй л дээ. Аливаа юмны хэр хэмжээ хэтрэхээр утгагүй болдгийн жишээ шүү дээ. Өөр улс үндэстний олон ангит киног гаргаж байвал ядаж сонирхолтой, цаашлаад танин мэдэхүйд ч нэмэртэй байх. -Миний мэдэхээс "Ард" кинотеатр банк, "Од" кино театр христийн сүм, "Сансар" кинотеатр дэлгүүр бар гэхчилэн бүгд зүсээ хувиргасан байна. Танайх бас арай... ? -Үгүй дээ, санаа зоволтгүй. Гурван жилийн өмнө засвар хийж байхад янз бүрийн цуурхал гардаг л байсан. Нийслэлийн удирдлагатай хийсэн гэрээнд зориулалтыг нь өөрчлөхгүй гэж заасан байдаг болохоор өөрчилнө гэдэг ямар ч боломжгүй зүйл. Үнэнийг хэлэхэд бүхэл бүтэн улсад ганцхан кино театр байна гэдэг үнэхээр гутамшиг. Гадаад дотоодод явахад энэ тухай аль болохоор ярихгүй байхыг боддог. Ялангуяа гадаадын кино дистрибьютерүүдтэй яалт ч- үгүй гэрээ хэлэлцээ хийгээд хэдэн кино театрт ямар хугацаатай гаргах тухай яриад эхлэхээр энэ талаар хэлэх болдог. Зарим хүмүүс бүр итгэдэггүй гээд л бод. ОХУ гэхэд л нэг киног доод тал нь 300 хувь авдаг. Гэтэл бид ганцхан хувийг авдаг. Мэдээж, газрын зураг дээр манайх чинь маш том харагдаад л ... Иргэн хүний хувьд бусад кинотеатруудын талаар харамсаж явдаг. Магадгүй, зарим нь өрсөлдөгчгүй амар юм биш үү гэх байх. Кино театр чинь дэлгүүртэй л адилхан сүлжээ маягаар явдаг бизнес. Олон тусмаа л сайн. Нөгөө талаар хүмүүс архинд зардаг мөнгөө кинонд зардаг болно шүү дээ. -Ямар нэгэн бэрхшээл байх юм уу? -Хууль үйлчилдэггүй улсад чинь яаж олигтой байхав дээ. Зохиогчийн эрхийн хууль гээд л байна, огт үйлчилдэггүй. Нэг кино худалдаж аваад дэлгэцэнд гаргана, хэд хоноод л зурагтаар гаргачихна. Тэгээд л үзэгчдийн тоо навс унаад бид алдагдалд ордог. Тэглээ гээд ямар санаагаар унаад суугаад байлтай биш, бүх л боломжоороо ажиллаж байна. Улс орон хөгжихийн хэрээр энэ салбарын бизнес улам өргөжих нь ойлгомжтой. -Та бас улс эх орныхоо талаар нэлээн бухимдаж явдаг юм шиг байна? -Мэдээж иргэн хүний хувьд олон зүйлд санаа зовж, сэтгэл дундуур явдаг. Манай нийгэм нэг л эмх замбараагүй, хууль дүрэм нь хэрэгждэггүй, улс төр нь тогтворгүй байгаа явдалд бусдын адил бухимдаж л явна. Энэ (үзүүлэв. сурв) Сингапур улсын ерөнхий сайд байсан Ли Куан Ю гэж хүний бичсэн номыг уншиж байна. Боломж гарвал орчуулах санаатай. Бидний амьдралыг л бичжээ. Улс орноо хөгжүүлэх бэлэн сурах бичиг байна шүү дээ. Ганцхан жишээ хэлэхэд 1960 онд авлигын эсрэг хуулиндаа өөрчлөлт оруулаад төрийн албан хаагчид өөрийн шинэ эд хөрөнгө, тансаг хэрэглээгээ ямар эх үүсвэрээр авснаа нотолж чадахгүй бол шууд л авлига авсан гэж үздэг болгожээ. Энд бас тэдний гэр бүл, үр хүүхэд, туслах, нарийн бичиг гээд холбоотой бүх л хүмүүсийг хамруулж шалгадаг болсон байгаа юм. Ингээд л үндсэндээ асуудлыг шийдэж чадсан байна. Одоо Сингапур бол дэлхийн өндөр хөгжсөн, авлига хээл хахуульгүй, баян орон болоод байна. Хүн бүр л хууль дүрмээ биелүүлж, дор бүрнээ ажилдаа эзэн байж, хий хоосон улс төржихгүй, өндөр сахилга дэг журамтай байвал манай улсад хурдан хөгжих маш их боломж байна. Сахилга дэг журамтай байж эх орноо хөгжүүлье гэж уриалмаар байна. 
Ярилцсан Г.БАЯРАА 
