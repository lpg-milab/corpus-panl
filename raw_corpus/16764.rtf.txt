№174(16764)    
1987 оны долдугаар сарын 22.  
Хөдөлмөрийн бүтээмжийг эрс нэмье

<< Сахилга, дэг журам, зохион байгуулалтыг бэхжүүлэх, хөдөлмөр зохион байгуулалтыг боловсронгуй болгох, хөдөлмөрийн нормыг хянаж сайжруулах, хамт олны нийгмийн асуудлыг шийдвэрлэх зэрэг зохион байгуулалтын хүчин зүйлийг чадварлаг ашиглан хөдөлмерийн бүтээмжийг дээшлүүлэх ихээхэн нөөц манайд байгаа юм >> гэж МАХН-ын Төв Хорооны III бүгд хурал дээр нөхөр Ж. Батмөнх тодорхой заасан билээ. 

Хөдөлмөрийн бүтээмжийг хэлбэрэлтгүй дээшлүүлэхэд сахилгагүй, дэг журамгүй, салан задгай байдал, ажил таслах, хөдөлмөрийн цаг хийдүүлэх, технологи зөрчих зэрэг архаг дутагдал олон арван үйлдвэр аж ахуйн газар, хөдөлмөрийн хамт олны дотор арилаагүйгээс саад хохирол учруулсаар байна. Хэрвээ Улаанбаатар хотын ноосон нэхмэлийн үйлдвэр, угсармал барилга үйлдвэрлэлийн нэгдэл зэрэг байгууллага шиг өнгөрсөн таван жилд хөдөлмөрийн бүтээмж дээшлүүлэх төлөвлөгөөг давуулсан амжилтаа бататгаж, шинэ таван жилийн эхний жил хагасад ч тэр эрчмээрээ бусад үйлдвэр ажиллах юм бол намч дүнгээрээ ихээхэн амжилт олохсон билээ. 

Харамсалтай нь ийм байгууллага, хамт олон улс ардын аж ахуйн нийт салбарт тун цөөхөн байгаа бөгөөд бүтээмжийн өсөлтөд экстенсив хүчин зүйлийн хувийн жин өндөр хэвээр байна. 

Өвөрхангай аймгийн ханын материалын үйлдвэр, Завхан, Төв аймгийн барилга угсралтын трест, контор зэрэг байгууллага хөдөлмөрийн бүтээмж дээшлүүлэх төлөвлөгөөг зургаан жил дараалан тасалсан дутагдлыг одоо хүртэл арилгаж чадаагүй байна. Оны эхний хагасын байдлаар материаллаг үйлдвэрлэлийн салбарын зуу гаруй газар бүтээмж дээшлүүлэх талаар тавьсан зорилтоо биелүүлж чадаагүйгээр барахгүй өнгөрсөн оны мөн үеийнхээс түүний түвшинг бууруулсныг ноцтой ухралт гэхээс өөрөөр үзэж болохгүй. Увс, Ховд, Сүхбаатар аймгийн эрчим хүчний үйлдвэр, Дорнодын царууц тоосгоны үйлдвэр, Ховдын ойн аж ахуй, Дарханы тээврийг удирдах газар, барилгын материалын үйлдвэр бүтээмж дээшлүүлэх төлөвлөгөөт даалгаврыг оны эхнээс сар дараалан тасалжээ. 

Шинэ таван жилийн эхний нэг жил хагасын байдлаар хөдөлмөрийн бүтээмжийн төлөвлөгөөт өсөлт таван жилийн төлөвлөсөн дунджаас доогуур байгаа нь хэтийн зорилтод сөрөг нөлөө үзүүлэх зохисгүй байдал бий болгож байна. 

Үйлдвэр, аж ахуйн газар бүр бүтээмж дээшлүүлэх талаар тавьсан хэтийн болон жилийн зорилт, тэдгээрийн хэрэгжилтийг ямагт уялдуулахын хамт хүрсэн түвшин, хүрэх өндөрлөгөө салбарын тэргүүний хамт олон, социалист орнуудын ижил төстэй үйлдвэр, аж ахуй, байгууллага, мэргэжил нэгт тэргүүний хүмүүсийн амжилттай жишиж, түүнд хүрэхийн төлөө ажил хэрэгчээр тэмцэх хэрэгтэйг манай өнөөгийн өндөр зорилт шууд шаардаж байна. Хөдөлмерийн бүтээмж дээшлүүлэх гол хүчин зүйл шинжлэх ухаан, техникийн дэвшлийг үйлдвэрлэл, үйлчилгээнд тууштай нэвтрүүлэх чиг шугамыг хатуу баримталж илүү цаг, хүний хүч, гарын олонд дулдуйдаж асуудлыг шийдвэрлэдэг хуучирсан сэтгэлгээ, эрчимтэй биш аргаас ангижирч шинэ сэтгэлгээ, дэвшилт хэлбэрээр үр ашгийн төлөө тэмцлийг амжилтад хүргэх хэрэгтэй юм. Өнөөдөр манай эдийн засгийн зонхилох салбар мал аж ахуйд хөдөлмөрийн механикжилт туйлын дорой байгаагаас мал ноослох, бог саах, цөцгийн тос боловсруулах, өргөж, тээвэрлэх бүх төрлийн ажлыг гараар гүйцэтгэдэг нь даруй шийдвэрлэвэл зохих нийгмийн асуудлын хэмжээнд аль эрт хүрээд байхад эрдэм шинжилгээний байгууллагууд, тэдгээрийн ажилтан, эрдэмтэд үүнд санаа оноо, тус нэмэр өгөх талаар амарлингуй хандлагатай байгааг эрс өөрчлөх хэрэгтэй юм. 

Их барилгад угсармал хийц, эдлэхүүн хэрэглэх, засал чимэглэлд бага механикжуулалт нэвтрүүлэх талаар ахиц дэвшил гаргах нь бүү хэл бэлэн төхөөрөмж хэрэгслийг ч зохих ёсоор ашиглахгүй, хуучирсан болхи арга ажиллагаа үргэлжлүүлсээр байна. Ачаа ачих, буулгах цэгт бага механикжуулалтыг нэвтрүүлээгүйгээс ноос, хөөвөр, хялгас, өлөн гэдэс, хөлдүү түүхий эд ачих, буулгах, ангилж ялгах үед хүч их зарцуулж, цаг хугацаа алдаж тээврийн хэрэгслийг сул зогсоож давхар хохирол учруулдаг дутагдал олон жил үргэлжилж байна. Тээврийн Яам, Худалдаа бэлтгэлийн Яам үүнд зарчмын дүгнэлт хийж, ийм явцуу дамжлагыг арилгах арга хэмжээ авах цаг хэдийнэ болжээ. 

Машин, тоног төхөөрөмжийг дүүрэн ачаалах, тэдгээрийн ажиллах ээлжийг нэмэгдүүлэх нь бүтээмжийг дээшлүүлэх нэн чухал, бэлэн шахам нөөц байтал түүнийг ойшоодоггүйгээр барахгүй өндөр бүтээмжтэй техникийг хэн нэг хүнд дагнан << өмчлүүлээд >> цөөхөн цагаар ажиллуулж, хүч чадлыг дутуу ашигладаг газар төв, орон нутагт олон байна. Аж үйлдвэрийн салбарын нийт газрын 19 хувь нь хүч чадлынхаа гуравны хоёр орчмыг ашиглаж байгаагийн зэрэгцээ тээврийн болон ой, модны аж үйлдвэрийн салбарт ээлж ашиглалт 1, 07 - 1, 6 аас ихгүй байгаа нь туйлын аж ахуйч биш ажиллагаа юм. Хөдөлмөрийн бүтээмжийг дээшлүүлэх нэг гол нөөц бол хүний хүчин зүйлийг бүх талаар хөгжүүлэн, хамт олны нийгмийн асуудлыг цаг алдалгүй шийдвэрлэх арга мөн. МАХН-ын Төв Хорооны III ( 1987 оны ) бүгд хурлын үзэл санааны дагуу удирдлагын захиргааны аргаас эдийн засгийн аргад тууштай шилжиж байгаа одоогийн нөхцөлд хүн бүрийг нэгж хугацаанд юу бүтээсэн, тэр нь эдийн засгийн ямар ач холбогдолтой, хүний өөрий нь ахуй амьдралд яаж нөлөөлж байгааг нарийн тооцоолдог аж ахуйч, эдийн засагч хандлагатай болгон хүмүүжүүлэн төлөвшүүлэх шаардлагатай байна. 

МАХН-ын Төв Хороо, Сайд нарын Зөвлөлөөс << Бүтээгдэхүүн, ажил, үйлчилгээний чанар дээшлүүлэх ажлыг хүчтэй болгох тухай >> , << Улс ардын аж ахуйн төлөвлөлтийг сайжруулж, аж ахуйн механизмыг боловсронгуй болгох зарим арга хэмжээний тухай >> тогтоолуудын заалтыг хэрэгжүүлэхэд хөдөлмөрийн бүтээлийг дээшлүүлэх асуудал бүх талаар хамаарах улс нам, улс, олон нийтийн байгууллагууд хөдөлмөрийн хамт олон байнгын тэмцэл өрнүүлбэл зохино. 

