№11(16601]
1987 оны нэгдүгээр сарын 13.
Малын хариулга

Мал сүргийг өсгөж үржүүлэх, ашиг шимийг нэмэгдү¿лэх гол хүчин зүйлийн нэг бол байнгын хариулга, маллагаа бөгөөд олон жилийн уламжлалтай энэхүү салбарьн технологийн амин сүнс мөн.

Цас зузааран хатуурч гурван есийн хүйт чангарсан өдий үед малын арчилгаа, маллагааг онцгой анхаарч хамгийн сайн байлгах шаардлагатай. Таван сар орчим үргэлжилдэг өвлийн цагт бэлчээрийн нэгж талбайгаас малын идэх өвсний хэмжээ, тэжээллэг чанарыг зун, намрынхтай харьцуулахад хоёр дахин хүртэл буурдаг учраас өвлийн малын хариулга, маллагаа өвөрмөц, нарийн бөгөөд түүнийг тохируулж бэлчээрийг сайн ашиглах нь мал өсгөх хамгийн гол нэг баталгаа болно. Малын өвөл цагийн хариулга өвөрмөц онцлог байх боловч бүх нийтээр анхаарах нийтлэг шаардлага малчин бүрт тавигдах ёстой. Юуны өмнө бэлчээрийг хуваарьтай, ариг гамтай ашиглах зорилгоор мал сүргийнхээ өдөр бүрийн  хэрэгцээнд тохируулан нутгийг нэг захаас хөөж эрэмбэ дараатай ашиглаж, малын төрөл, ашиг шимийн чиглэл, газар нутгийн онцлог, улирлын байдалд тохируулан хэсэглэн хувааж бэлчээх дэвшилт аргыг хэрэглэх нь ам яриа биш, ажил хэрэгч биетэй бодитой ажил байх ёстой. 

Мал аж ахуйн мэргэжилтэн нь малчдынхаа ажлыг хянаж шаарддаггүй, удирдах нөхөд нь мэргэжилтэндээ шаардлага тавьдаггүйгээс малын хариулга суларч сүрэг малыг зоргоор нь гүйлгэж задгай идэшлүүлэх, бэлчээрт эзэнгүй явуулж турааж эцээхэд хүргэдэг байна. Ялангуяа бод малыг ихэвчлэн хариулгагүй, бог малыг бол өглөө бэлчээх, орон хотлох үед хэсэг зуур эзэнгүй явуулах эсвэл цас туучуулж ядраах идэх юм хомс дагтаршсан газар ээрэх зэргээр технологи зөрчдөг байна. Бэлчээрийг сорчлохгүй жигд ашиглах, чийрлэсэн бэлчээрт дахин мал оруулахгүй байх, алсын бэлчээрээс дотогшлуулах. ойрынхыг малын хүч тарга буурч, хээл нь хүндэрсэн үед, нөмөр нөөц хэсгийг цас орж, салхи шуурга тавьсан цагт ашиглахаар зохион байгуулдаг аргыг бүх малчин хэрэгжүүлж чадвал ихээхэн нөөц гарын дор бэлэн байгаа хэрэг бөгөөд мал аж ахуйн үйлдвэрлэлийн өртөг зардлыг багасгахад ч нөлөөтэй юм. 

Өдрийн богино, өвсний ховорт малдаа дүүрэн хэвлэг авахуулахын  тулд бэлчээрт аль болохоор тогтоох, суурийн ахлагч, туслах малчин өөрсдөө биечилж малаа ззний ёсоор хариулах нь үнэн хэрэг дээрээ эрхэлсэн Ажлаа биеэр хариуцахын нэр юм. Малын хариулгыг сайжруулах талаар орон нутгийн нам, улсын байгууллагууд сүүлийн үед зарим тодорхой арга хэмжээ авч байна. Жишээлбэл Хэнтий аймагт бэлчээрт хариулгагүй мал явах ёсгүй гэсэн сэдэвт ажил зохиож байна. Үүнийг улам чанаржуулж, бүрэн хэрэгжүүлбэл зүйтэй эхлэл юм. 

Малаа дур зоргонд нь тавих юм уу алсаас дурандаж, хааяа бөөгнүүлэх хэлбэр төдий хариулга нь малчны хувьд бол ажил тасалж байгаа хэрэг бөгөөд үүнээс болж мал тасарч алдагдах, чоно, нохой, шувуунд өртөх, зарим зальт этгээд завших бололцоог ч олгодог байна. Манай мал аж ахуйн туршлагатай мастер, алдарт малчин С. Цогтгэрэл, Ц. Намхайнямбуу нарын зэрэг олон хүн мал сүргээ өдөр тутам байнга хариулж нүдлэн маллахдаа зүгээр нэг дагаж явах төдий биш олон зүйлийн ажиглалт судалгаа хийдэг туршлага нь нийт малчин, ялангуяа залуучуудад жишээ дууриал болох ёстой. 

Мал бүрийг нүдлэн хамгаалж, нэг бүрчлэн ажиллах бололцоо гагцхүү өдрийн хариулгын үед л гарах учир малчин бүр энэ боломжийг сайн ашиглах ёстой. 

Туршлагатай малчид өвөл цастай газрын мал, ялангуяа хялман адуу, ягаан үхэр, хундан хонины нүд гялбаж царгидгийг анхаарч зовхинд нь хөө, хөөтэй тос, малын шилбэ халцрахад гахайн өөх, хөөтэй тос, техникийн ажилласан тос түрхэх, дулаалж боох дугтуй жийрэг өмсгөх зэрэг анхан шатны тусламж үзүүлдэг. Бага жижиг мэт санагдавч асар их ач холбогдолтой ийм аргыг сум орны удирдах нөхөд, мэргэжилтэн, туршлагатай малчид залуучуудад сайн зааж зөвлөн, улмаар хэрэгжүүлэхэд нь тусалж, , хяналт тавих хэрэгтэй. 

Ховд аймгийн Үенч сумын << Алтайн оргил >> нэгдлийн хоньчин МАХН-ын XIX их хурлын төлөөлөгч Б. Думаа хонио ая таваар нь идэшлүүлж гол төлөв явгаар хариулдаг байна. Ер нь манай туршлагатай малчид ингэж хариулах нь малын ая тавыг алдагдуулахгүй, дүүрэн цатгах гол болзол гэж үздэг. Өвөрхангай аймгийн Бат-Өлзий сумын хоньчин Г. Очир их цастай нутагт өвөлжиж байгаа ч өдөр бүр хүрзээр цас малтан бэлчээр гаргаж сүргээ идэшлүүлэн тавтай өвөлжиж байна. Малын хариулгад ингэж хөдөлмөр зарж санаачилга гаргах нь онд мэнд оруулах гол болзол төдийгүй малчин хүний ажилдаа хандах хандлага, хариуцлагын үзүүлэлт мөн. Малын хариулгыг тодорхой хянаж шалгах, зааж зааварлахаас гадна шаардлагатай тусламж цаг алдалгүй үзүүлэх нь мал аж ахуйн мэргэжилтний нэг гол үүрэг мөн. Мал бүр өдөр тутам бүрэн хэвлэг авч байхаар бүх ажлыг суурь, бригад, хэсэг зохион байгуулаагүй цагт мал аж ахуйн мэргэжилтэн саваа амрах ёсгүй. 

Нам, улс, хөдөө аж ахуйн байгууллага нийгмийн үнэт хөрөнгө мал сүргийг өсгөн үржүүлэх зорилтыг хэрэгжүүлэхэд шийдвэрлэх ач холбогдолтой өвлийн малын өдөр тутмын Байнгын хариулга маллагааг онцгой анхаарч сайжруулаагүй нөхцөлд мал өсгөх, онд бүрэн оруулах тухай сайхан амлалт, мөрөөдөл аль аль нь ул суурьгүй болно гэдгийг мартаж болохгүй. 

Цаг агаарын бэрхшээлийг малын гарзгүй даван туулахын төлөө шургуу хөдөлмөрлөж, хүч санаачилга тавьдаг малчдын ариун цагаан хөдөлмөр хэзээ ч талаар өнгөрч байгаагүй тул хахир хатуу өвлийн хөр цас, хүйтэн жавар, цан хүүрэг, цасан шуургыг мал  сүргийн хариулга тэжээллэг маллагааны сайнаар ялан  давж онд тавтай орж чадна.
