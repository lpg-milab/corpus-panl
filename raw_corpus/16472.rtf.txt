№195 (16472)     
1986 оны наймдугаар сарын 15.
Ургуулсан бүхнээ хаягдалтүй, шуурхай хураая

1986 оны намрын ургац хураах нүргээнт ажил орон даяар эхэллээ. 

Намын XIX их хурлаас газар тариалангийн талаар дэвшүүлсэн зорилтыг хэрэгжүүлэн, VIII таван жилийн төлөвлөгөөний гарааны оны ургацыг хураан авахаар шамдаж байгаагийн хувьд манай тариаланчдад онцгой үүрэг хариуцлага ногдож байна. Нөгөөтэйгүүр энэ жил манай тариалангийн гол районуудад цаг агаар тааламжтай байж, ургацын болц эрт гүйцсэнтэй холбогдон >> ургац хураах ажлыг ердийнхөөс 10 - 15 хоногийн өмнө эхэлж байна. 

Өнөө жил улсын хэмжээгээр 750 мянган тонноос доошгүй үр тариа, 118 мянган тонн төмс, 46 мянган тонн хүнсний ногоо, 240 мянган тонн даршны ургамал бэлтгэх төлөвлөгөөг биелүүлэх, давуулан биелүүлэх гол шаардлага бол ургацыг цаг алдалгүй, хаягдалгүй хураахад оршино. 

Манай тариаланч, механикжуулагчид, ногоочид шургуу хөдөлмөрлөн хаврын тариалалтын ажлыг агротехникийн шаардлагын дагуу сайн хийсний үр шим, бас тариалангийн зонхилох районд цаг агаар үлэмж тааламжтай байгаагийн ачаар өнгөрсөн оны өндөр ургацтай жилийнхээс ч дутуугүй арвин их ургац хураан авах боломж бүрдлээ. Сайхан боломж, таатай нөхцөлийг сайтар ашиглан, шинэ таван жилийн өндөр зорилтыг хэрэгжүүлэх уриан дор гавшгайлан хөдөлмөрлөж, нэгэнт бий болсон ургац, үр тарна, төмс, хүнсний ногоо, ногоон тэжээл, даршийг хаягдалгүй нямбай хураан авч урьд оны амжилтыг ахиулах эрхэм зорилт нам, улс, хөдөө аж ахуйн нийт байгууллага, тариаланчдын өмнө тулгарч байна. Ургац эрт болж, тариа, ногоо хураах ажил хугацаанаасаа өмнө эхэлж байгаа нааштай боломжийг үр нөлөөтэй ашиглаж амжилт гаргах эсэх нь одоо байгалиас биш, бүх зүйл чухамхүү хүнээс шалтгаалах болж байна. 

Бэлтгэлийг даацтай хангаж, сайн зохион байгуулалттайгаар ургац хураалтад гарсан газарт л уг ажил богино хугацаанд амжиж, илүү амжилт олдгийг урьдахь жилүүдийн практик нэгэнт нотолсон учраас саяхан үр тариа, төмс, хүнсний ногоо хураах бэлтгэлийн тухай авч хэлэлцсэн МАХН-ын Төв Хороо, БНМАУ-ын Сайд нарын Зөвлөлийн хамтарсан хуралдаанаар зарим аймаг, аж ахуйд ургац хураах бэлтгэл ажилд цалгар назгай хандах дутагдал байгааг нэр заан тэмдэглэж, ургац хураах бэлтгэлийг шуурхай хангахын тулд хаана, юу хийх талаар хугацаа заасан тодорхой үүрэг даалгаврыг холбогдох газруудад өгсөн билээ. Түүнээс хойш нэлээд удсан боловч ургац хураалтын бэлтгэлийн зарим зүйл заасан хугацаанд бүрэн биелээгүй, дутуу дулим хийгдсэн юм цөөнгүй байгаа нь орон нутгаас сонины газарт ирж байгаа мэдээлэл, шалгалтаас тодорхой байна. Саяхны байдлаар үзэхэд, нэр бүхий долоон яам, тусгай газарт хугацаа зааж өгсөн үүргээс арваад нь биелээгүй байлаа. Тэрчлэн ургац хураах бэлтгэлийг бүрэн гүйцээгээгүй сангийн аж ахуй ч байна. Бас өдийд газар дээрээ нэгэнт очсон байвал зохих хүн хүч, тээврийн хэрэгслийг дутуу очуулсан цалгардал ч гарлаа. Ургацын өмнө ашиглалтад оруулах ёстой зарим барилга байгууламжийн ажил удаашралтай, ер нь наймдугаар сарын хорьд хүрэхийг хүлээдэг хуучин ойлголт, тайвшрал байж болохгүйг арваад хоногоор ерийнхөөсөө эрт боловсорсон ургац бидэнд сануулж байна. Энэ бол манай орны нөхцөлд ховор тохиолддог туйлын ашигтай сайхан нөхцөл учраас цаг хугацаа хожиж, богино хугацаанд амжуулан, чанар сайтай тариа, ногоо хурааж авах, улмаар ургацын төлөвлөгөөг бүрэн биелүүлэх найдвар төрүүлж байна. Цаг хугацаа хожих бололцоог алдвал яаж ч нөхөх аргагүй нь тодорхой. 

Ургуулсан бүхнээ хаягдалгүй, шуурхай хураах нь энэ жилийн ургац хураалтын гол уриа мөн. Хаягдалгүй хураах гэдэг олон дамжлагын харилцан ажиллагаа, хариуцлага, сахилга, санаачилга, арга барилаас шалтгаалдаг хялбар биш зүйл боловч хэрэгжих үндэстэй, хэрэгжсэн туршлагатай юм. Их хүч, хөрөнгө зарцуулан байж ургуулснаа хариуцлагагүйгээс болж хаяж үрэгдүүлэх нь нэгэнт хөрөнгө, хөдөлмөр зарсан бэлэн шахам бүтээгдэхүүнийг илэрхийгээр бүрэлгэж. улс нийгэмд асар их гарз хохирол учруулах муу үр дагавартайгаараа эдийн засгийн төдийгүй, улс төр, ёс суртахууны хувьд ч ноцтой дутагдал болно. 

Одоо хамгийн гол нь сайн зохион байгуулалт хийж, бүхий л механизмыг жигд үр ашигтай ажиллуулах хэрэгтэй байна. Гол ажлыг нугалдаг механикжуулагч бүр өдөр тутам сааталгүй ажиллаж, өдрийнхөө нормыг жигд биелүүлэх, үүнд шаардагдах нөхцөлийг бүрдүүлэн, байгууллага, хүн бур идэвх чармайлт гарган, нягт нарийн зохион байгуулалтыг хангах, хөдөлмөр, техникийн хүч чадлыг зөв хослуулан бүхнийг ургацад, эх орны талх тарианы сан хөмрөгийг арвижуулахад чиглүүлэх цаг боллоо. 

Үзэл суртал, ухуулга хүмүүжлийн ажил, социалист уралдаан өрнүүлэх, эмнэлэг, худалдаа, үйлчилгээ зэрэг ургац хураалтад амжилт гаргахад нөлөөлөх хөшүүрэг болдог бүхий л хүчин зүйлүүдийг ч шинэ нөхцөлд шинэ аргаар дайчлан ашиглах хэрэгтэй. 

Тариа, ногоо хураах ажил хадлан тэжээл бэлтгэх зэрэг цаг үеийн зарим кампанит ажлууд давхцаж байгаа тул нэг ажлыг нөгөөгөөр нь хохироохгүй, аль алиныг хугацаанд нь чанартай сайн гүйцэтгэх зорилт тулгарч байна. 

Намрын ургац хураалт бол эдийн засаг, улс төр, нийгмийн ач холбогдолтой онцгой ажил мөн. Хөдөө аж ахуй, хүнсний зорилтот программыг хэрэгжүүлэх, намын их хурлын шийдвэрийг биелүүлэх жинхэнэ бодит тайлан бол га - гаас аль болох арвин ургац хураах явдал мөн. Иймээс тариаланч, механикжуулагчид, ер нь ургацад холбогдолтой бүх хүн намынхаа их хурлын шийдвэрийн үзэл санаагаар амьсгалж, шинэ таван жилийн гарааны оны арвин ургацыг үрэгдэл хаягдалгүй, шуурхай хураахад бүх хүч чадлаа дайчлан шамдацгаах нь бид бүхний улс төр, ёс суртахууны үзүүлэлт мөн. Амжилтын маань үндэс нь технологийн горим сахиж, цаг хугацааг хожих, үрэгдэл хаягдлыг хязгаарлах эсэхээс их шалтгаална. 

Тариаланч, механикжуулагчид аа! Ургацын далай дуудаж байна. Өндөр ургацын аянд бүх нийтээр шамдан орцгоогтун! 

