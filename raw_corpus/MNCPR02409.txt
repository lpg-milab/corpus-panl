Шинжлэх ухааны нээлт маш энгийн

Биднийг хүрээлэн буй үй түмэн үзэгдэл, юмс эмх цэгц, дэг журамгүй мэт санагдавч бодисын бүтцийн уг сурвалж, анхдагч чанарт хүн төрөлхтний оюуны мэдлэг улам бүр ойртох тусам энэ байгаль ертөнц маань маш энгийн бөгөөд төгс төгөлдөр, тэгш хэмтэй болох нь тогтоогдоод байгаа билээ.
Байгалийн бүтэц нь энгийн байх, төгс төгөлдөр буюу үзэсгэлэн гуа байх, аривч хямагч байх гэсэн тулгын гурван чулуу буюу гурван зарчим дээр тулгуурласан байдаг байна. Одод хорвоогоос, авахуулаад хүний оюун ухаан хүртэлх амьд болон амьгүй байгалийн гайхамшигтай бүтцийн энгийн байх нь бүх юм хэдхэн тооны тухайлбал хориодхон эгэл хэсэг буюу туйпуу шиг эгэл бөөмсөөс тогтдог. Ертөнцийн бүтцийн төгс төгөлдөр буюу үзэсгэлэн гуа байх нь энэхүү хэдхэн төрлийн эгэл бөөмс-туйпуунуудыг "өрөн" бичил ертөнцөөс макро буюу одод ертөнцийг бүрэлдүүлэх шат шатандаа байгалийн анхдагч чанар болох тэгш хэмийн чанар, үзэсгэлэн төгөлдрөө хадгалан үлддэг байна. Байгаль, ертөнцийн бүтэц аривч хямагч байх нь бүх юм хоосноос бий болоогүй, бүх юм хоосон болж алга болохгүй буюу материалист гүн ухааны сургаалаар бодислог-матери устаж үгүй болдоггүйтэй холбоотой. Хорвоо ертөнц дээрх гурван зарчмаар өөрийнхөө бүтцийг бүрдүүлэхдээ бид янз бүрийн хэлбэр дүрстэй байшин барилга барихдаа туйпуунуудыг цементээр барьцалдуулдаг шиг байгалийн дөрвөн хүчний нэгдлээр гүйцэтгэнэ. Матерын бат бэхийг хариуцсан хүчийг хүчтэй хүч, түүний задралын буюу бодисын төрөл бие биендээ шилждэг хүчийг сул харилцан үйлчлэлийн хүч, цэнэгтэй бөөмс нэгдэж атомын бүтцийг бүрдүүлдэг хүчийг цахилгаан соронзон хүч, жинтэй буюу масстай биесүүд нэгдэж нар, сар, дэлхий, одод хорвоогийн бүтцийг бүрдүүлдэг хүчийг хүндийн буюу Ньютоны хүч гэнэ. Орчин үеийн физикийн шинжлэх ухааны ололтоор бол дээрх дөрвөн хүч ертөнцийн үүслийн анхдагч мөч буюу 13.8 тэрбум жилийн өмнөх нөхцөлд нэгэн нэгдмэл зүй тогтолтой нэг хүч байжээ. Ертөнц нэг нэгдмэл үүсэлтэй, зүй тогтолтой байхын тулд дээр дурдсан хориодхон эгэл бөөмс бүр дээд тэгш хэмээс улбаатай өөрийн гэсэн хань ижил буюу тэдгээрийг сүүдэр шиг дагадаг дагуул бөөмстэй хоршин хөдөлдөг байна. Эгэл бөөмс бүрийн өөрийн гэсэн энэхүү хань ижлийг дээд тэгш хэмийн хосмогууд гэнэ. Жишээ нь, нарнаас бидэн дээр тусч буй гэрлийн бөөмийг физикийн хэлээр фотон гэх ба фотоны дээд тэгш хэмийн ханийг фотино гэж нэрлэнэ. Энэхүү фотино байгальд байх уу, үгүй юу? гэсэн асуулт физикчдийн толгойг гашилгаж байгаа билээ. Швейцарь улсын Женев хотод 10 тэрбум еврогоор бүтсэн 27 км дугуй замаар эгэл бөөмсийг гэрлийн хурд хүртэл хурдасгадаг хурдасгуур 2008 онд ашиглалтад орох ба энэ хурдасгуур дээр фотино болон бусад эгэл бөөмсийн дээд тэгш хэмийн хань ижлийг хайх зорилт тавьсан билээ. Хэрвээ хайлт амжилттай болж эгэл бөөмсийн дээд тэгш хэмийн хосмогуудыг нээвэл хүн төрөлхтний шинжлэх ухааны түүхэнд гарамгай үйл явдал болох юм. Энэхүү аварга том физикийн төхөөрөмж дээр бодисын бүтцийн нэгдлийг хангадаг дээд тэгш хэм байгальд байх эсэхийг шалгах онолын тооцоог зохиогч бид хоёр 2007 онд явуулж, нээлтийн зиндааны дүгнэлт гаргасныг одоо дурдъя. Байгалийн дөрвөн хүчний нэгдсэн онолоор бол Исаак Ньютоны үеэс улбаатай цэгэн бие буюу бүтэцгүй гэж үзэж ирсэн эгэл бөөмсийг жишээ нь утас, дээс, олгой, бөмбөлөг, шилбэ, гэх мэт тодорхой доод бүтэцтэй гэж үзэхээс өөр аргагүй болсон. Тэгвэл бидний онолын тооцоогоор l-урттай шилбэн цахилгаан цэнэг гэрлийн квант фотон, түүний дээд тэгш хэмийн хосмог фотино хоёрыг нэг зэрэг цацруулах буюу шингээдэг болохыг тогтоов. Хамгийн хачирхалтай нь шилбэн цэнэгээс цацарсан тэрбум фотоны дотор ганц хоёрхон фотино байж болохыг тооцоолов. Энэ нь нарнаас тусч буй гэрлийн доторх фотиног бүртгэх магадлал бараг боломжгүй юм. Харин хэт өндөр энерги гаргадаг хурдасгуур дээр нарны гэрлийн нягтаас тэрбум тэрбум дахин их нягттай цацрагийг гаргаж авах боломж олдвол тэдгээрийн дотор фотиног бүртгэх боломжтой. Гэтэл фотиног цацруулдаг биет цэнэг болох шилбэн цэнэгийн урт 1 см-ийг нэгийн ард хорин тэгтэй тоонд хуваасантай тэнцэх тийм маш өчүүхэн хэмжээтэй тул Женев хотын хурдасгуур дээр шилбэний бүтцийг харах ямар ч боломжгүй болохыг тогтоов. Эцэст нь дүгнэж хэлэхэд, фотино төрлийн дээд тэгш хэмийн хосмогийг хүн төрөлхтөн ойрын үед шууд нээх боломжгүй, харин зөвхөн хөндлөнгийн шууд бус ажиглалтаар ажиглаж, бүртгэж болох нь илэрхий боллоо. Бид онолын тооцоо, туршлагын физикийн гайхамшигтай нарийн хэмжилтэнд тулгуурласан болно. Зүйрлэж үзвэл мэргэн харваач 10 тэрбум сумаар бай харвахад түүний зөвхөн 5-6 сум байг онолгүй өнгөрсөнтэй адил тийм гайхалтай нарийвчлалтайгаар эгэл бөөмийн гаж соронзон моментийг хэмжсэн туршилтын дүнд тулгуурлан бид дээрх дүгнэлтийг гаргалаа. Эгэл бөөмсийн харилцан үйлчлэлийн тулгуур физикийн тооцоог дэлхийд хэдхэн тооны эрдэмтэд хийдэг бөгөөд бид хоёр тэдний нэг юм. Судлаачид хэрвээ фотиног нээж, бүртгэж, тоолж чаддаг болбол нарны гэрлийн тусламжтайгаар микроскопоор бактерийн бүтцийг, рентген туяагаар хүний дотоод эрхтэнг хардаг шиг фотиногийн тусламжтайгаар дэлхийг нэвт шувт харж, түүний төвд, хөдөлж буй эгэл хэсгүүдийг ч гэсэн бүртгэж, тэмдэглэж авах тийм гайхалтай нэвтрэх чадалтай юм. Гэрлийн фотоны хувьд шил тунгалаг байдгийн адилаар фотиногийн хувьд дэлхийн тунгалаг болж, түүний бүх баялаг алт, зэс, мөнгө, нефть, гүний усны байршил, хэв хэмжээ, нөөц гарын алган дээр харагдаж байгаа юм шиг ширхэг очир алмаз хүртэл гялалзан цацрахыг бид гайхан мэлрэх юм. Эгэл цэнэгийг орчин үеийн нанотехнологийн аргаар лазерын туяагаар буудаж шилбэ-саваан дээр суулгах замаар фотиногийн лазерын хиймэл үүсгэвэр бүтээх нь хий хоосон мөрөөдөл биш ээ. 
Ц.Мянганбаяр, Х.Намсрай 


