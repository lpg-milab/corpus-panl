Бид бусдыг дуурайхыг хүсдэггүй

"Гала" хамтлаг шинэ CD-гээ гаргаж байгаа тухай бид өмнөх дугаартаа мэдээлсэн. Шинэ CD болон уран бүтээлийнх нь талаар тус хамтлагийнхантай ярилцлаа. 
-Юуны өмнө шинэ CD-нийхээ талаар сонирхуулаач... ? -Шинээр гарч байгаа "Мөрөөдлийн..." CD маань 22 дуутай дабль CD. Бас номтой. Монголд анх удаа "Story book" хийсэн. "А" CD-нд орчин үеийн хөгжмийн урсгалын төрөл жанрын бүтээлүүд багтсан байгаа. Ер нь дэнс CD гээд ойлгочихож болно. Бид мэргэжлийн хүмүүст сонсгож санал, зөвлөгөөг нь авсан. CD хийхэд Баярхүү, Наранзун хоёр голлож ажилласан. Энэ хоёр маань бидний стилийг илүү сайн мэдэрдэг л дээ. "В" CD-нд ч олон жанр багтсан. Тухайлбал, бид хоёрын дуулсан альтернатив, этник дуунууд байгаа. "Гала" альтернатив стилээр яаж дуулахыг сонирхож болно. Мөн бид хоёрын уртын дуу, хөөмийтэй дуулсан дуу ч бий. Бид өөрсдийгөө өөрчлөх гэж үзсэн. Тиймээс ч өөр өөр төрөл жанрын дуу нэлээд орсон. CD-тэй хамт хэвлэгдсэн номонд та хоёрын их олон зураг байсан? -Тийм ээ. Бид хоёр нийт 10 мянга гаруй зургаас шилж сонгож байгаад 1500 зураг номондоо оруулсан. Аль болох олон зурагчнаар, олон өнгө аястай, өөр өөр зураг авахуулахыг хичээсэн л дээ. Ном маань дотроо олон бүлэг. "Гала"-гийн хүүхэд насны тухай, ажлын нэг өдөр, амралтаа яаж өнгөрөөдөг гээд их олон зүйлийг зургаар өгүүлсэн байгаа. Зураг бүр тайлбартай. Зурагнуудаас жилийн дөрвөн улирлыг ч харж болно. Бид хоёр хөөрхөн дүү нартаа зориулж "Хөөрхөн CD" гаргах төлөвлөгөөтэй байгаа. Номын маань нэг хэсэгт хүүхдүүдэд зориулсан энэ CD-ний тухай орсон байгаа. Ийм CD хийхийг бид хоёр багаасаа л мөрөөддөг байсан. Тиймдээ ч "Мөрөөдлийн..." гэж нэрлэсэн. Мөрөөдлөө илүү тусгасан гэж ойлгож болно. CD-нийхээ нүүрний зургийг ч нэрэндээ тохируулж авахуулсан. Бид хоёрыг хүмүүс хараад эрч хүч, гэрэл гэгээг мэдэрч байгаасай гэсэн санааг давхар агуулсан. CD-ний баяраа хийх гэж байгаа гэсэн үү? -Энэ сарын 22-нд "Hi Fi records"-ийн төв дээр CD-ний баяраа хийнэ. Ану, Болороо хоёр нэг өдрийн ажлаа хойш нь тавиад фэнүүдтэйгээ хамт байх юм. Ирсэн хүмүүст хэзээ ч мартахгүй сайхан сэтгэгдэл үлдэх байх. Энэ үеэр гэнэтийн бэлэг их байна. Тухайлбал, CD авсан хүн бүрт 6500 төгрөгийн үнэтэй CD-ний цүнх бэлэглэнэ. Энэ бэлэг сарын турш үргэлжилнэ. Нэг сарын дотор "Мөрөөдлийн ..." цомог худалдан авсан хүн бүр ийм цүнхтэй болж, "Гала"-гийн түүхчилсэн номыг үзэх боломжтой. Мөн номын хуудсанд хэвлэгдсэн "Зиндаа сан" хадгаламж зээлийн хоршооны рекламыг бариад очвол тус санд хадгаламжийн дэвтэр үнэгүй нээлгэх эрхтэй болно. CD-гээ түүхчилсэн номтой хамт гаргахад нь зардал их орсон байх. Яагаад заавал номтой хийх болсон юм бэ? -Зардал, маш их хөдөлмөр орсон. "Мөрөөдлийн..." цомог "Гала"-гийн түүхийн эхлэл болог. Бид түүхээ эхэлж байгаа болохоор ингэж хичээсэн. Гараа сайн бол бариа сайн гэдэг шүү дээ. "А" CD-нд бидний дуулсан "Уянга" хамтлагийн дуунууд орсон. Уг нь "Уянга" хамтлаг дуунуудаа бидэнд албан ёсоор бэлэглэсэн юм шүү дээ. Гэхдээ хүмүүс биднийг өөр хамтлагийн дуу дуулдаг гэж ойлгодог. Тэгвэл "В" CD-нд маань "Гала"-гийн бие дааж хийсэн уран бүтээл орсон. Бид хоёрын сэтгэл зүрх шингэсэн цоо шинэ уран бүтээлүүд байгаа. -Та хоёрын тоглолт хэзээ болох вэ? -Манай хамтлаг байгуулагдаад нэг жил зургаан сар болж байна. Өнгөрсөн жил яг өдийд "Гала"-ийн бие даасан тоглолт болж байсан. Анхны тоглолтынхоо нэг жилийн ойгоор буюу ирэх тавдугаар сарын 21-нд манай хамтлагийн "Мөрөөдлийн..." нэртэй тоглолт болно. Төгсөгчдөдөө зориулж хийдэг энэ тоглолтоо бид хоёр уламжлал болгоё гэж бодож байгаа. Өөрөөр хэлбэл, жил бүр "Гала" хамтлаг төгсөгчдөдөө зориулж тоглолт хийж байх болно. Ирэх сард болох тоглолтоос "Гала" хамтлаг нэг жилийн дотор яаж өөрчлөгдсөн бэ гэдгийг харж болно. Бид амьд тоглолт хийнэ. Дуулна, бүжиглэнэ. Бэлтгэл сургуулилт эхлээд байгаа. Дэнс тоглолт ямар байх талаар мэргэжлийн  хүмүүсээс зөвлөгөө авсан. Мөн гадаадын хамтлаг дуучдын тоглолтоос судалсан, харсан зүйл ч бий. -Одоо арай өөр зүйл асууя. Та хоёрын будалтыг хийж, хувцас сонгож өгдөг хүн бий юу? -Өдөр тутмын будалтаа бид өөрсдөө хийдэг. Хувцаслалтын хувьд бид хоёр бусдыг дуурайхыг хүсдэггүй. Уран бүтээл, стиль, имиж маань ч тийм байх болно. -"Гала" хамтлагийнхны хувийн амьдрал хүмүүст их сонин байдаг. Та хоёр уран бүтээлээрээ өөрсдийгөө санхүүжүүлээд явж чаддаг уу? -Бид хоёр хамт амьдраад хоёр жил болж байна. Уран бүтээлч хүнд амралт чухал байдаг учраас гэр орон тав тухтай байх ёстой. Энэ утгаараа бид хоёр гэрээ тайван орчинтой, их гоё газар сонгосон. Гэхдээ бид гэртээ тогтох нь бага. Өнөөдрийн нөхцөлд цэвэр уран бүтээлээрээ өөрсдийгөө санхүүжүүлээд явах хэцүү. Бид "Зиндаа сан" хадгаламж зээлийн хоршоотой олон жилийн хамтын ажиллагааны гэрээ хийсэн. Тэд хамтлагийн менежмент, маркетингийн асуудлыг цогц байдлаар хангаж өгдөг. Олны итгэл хүлээсэн энэ байгууллагатай хамтарч ажиллаж байгаадаа бид хоёр баяртай байдаг. 
Д.Оюунтуяа
