№70 (16034)        
1985 оны гуравдугаар сарын 22.
Удирдах ажилтны эв дүй 

<<Ажлын хуучирсан арга барилыг түргэн өөрчилж шинэ арга барил, шинэ туршлагыг сонор соргогоор олж харж бүтээлчээр эзэмших, олон түмэнтэй холбоо харилцаагаа байнга бэхжүүлж, тэднийг зохион байгуулахаас гадна бас тэдний баялаг туршлагад түшиглэж байвал зохино >> гэж нөхөр Ж. Батмөнх хэлсэн нь манай нам, улсын удирдах ажилтан, мэргэжлийн боловсон хүчний ажилд зарчмын ач холбогдолтой заалт юм. 

Манай нийгмийн хөгжлийн шаардлагаар тодорхой салбар, нэгжийг удирдаж байгаа удирдах ажилтнаас улс орны хөгжилд гүйцэтгэх үүрэг роль, оруулах хувь нэмэр улам бүр өсөн нэмэгдэж байна. Удирдах адилхан бүр нийгмийн хөгжлийн алхаатай хөл нийлүүлэн бусдыг араасаа үлгэрлэн дагуулж, шинийг мэдэж сурахын төлөө байнга шамдаж үргэлж өсөж, арга барилаа боловсронгуй болгож байхыг манай орны хөгжлийн хурдац зүй ёсоор шаардаж байна. 

Удирдах ажилтан бол юуны урьд хүнтэй ажиллах авьяас чадвартай сайн сурган хүмүүжүүлэгч, зохион байгуулагч байх ёстой учраас боловсон хүчнийг зөв шилж сонгон байршуулах, сургаж хүмүүжүүлэх, тогтвортой, үр бүтээлтэй ажиллуулах, хөдөлмөрчдийг аж ахуй, соёлын зорилтыг хэрэгжүүлэхэд зоригжуулан, зохион байгуулж, манлайлах ажил түүний гол үүрэг мөн. 

Намын эдийн засгийн бодлого зорилтыг хэрэгжүүлэх, түүнийг өргөнөөр тайлбарлан таниулж, хөдөлмөрчдийн идэвх санаачилгыг өрнүүлэн дайчлахын тулд удирдах ажилтан улс, төр, эдийн засгийн мэдлэг сайтай, хариуцсан ажил, үйлдвэрлэлийн технологи, горим, гаргаж байгаа бүтээгдэхүүний чанарын шаардлага, эх орны үйлдвэр, аж ахуйн уялдаа хэрэгцээг сайн мэддэг байх ёстой. Манай эдийн засаг түргэн хурдацтай хөгжиж, шийдвэрлэх зорилтын цар хүрээ улам өргөжих тутам шинэ зорилтыг хуучирсан аргаар шийдвэрлэж болохгүй гэдгийг удирдах ажилтан бүр гүн ухамсарлаж, ажлынхаа арга барилыг байнга боловсронгуй болгохыг эрмэлзэх нь чухал юм. 

Удирдах ажилтан үүргээ сайн биелүүлж, арга барилаа төгөлдөржүүлэхэд юуны урьд их мэдлэгтэй байх, өргөн хүрээтэй сэтгэн бодож, нийгмийн үзэгдэл юмст зөв дүн шинжилгээ хийж сурах, шинэ дэвшилттэй зүйлийг танин мэдэж, дэмжин дэлгэрүүлэх, сурталчлах, үүний тулд эх орны хөгжил, шинжлэх ухааны ололтоос хоцрохгүйг чармайх нь нэн чухал юм. Зарим удирдах ажилтан хариуцуулсан салбар, нэгжийнхээ ажлыг бүрэн тодорхой мэдэж алсыг харж, хүчээ юунд төвлөрүүлбэл зохихыг сайтар төлөвлөн бодож, эзний ёсоор жинхэнэ удирдагчийн байр суурин дээр бат зогсохын оронд аж ахуйн өдөр тутмын аар саар ажлаар хөөцөлдөн, хоёрдугаар зэргийн юмсыг дөвийлгөн шуугиулж хурал, зөвөлгөөн, цаастай зууралдаж цаг алдаад аж ахуй, нэгжийн эдийн засгийн зорилтыг биелүүлж чадахгүйд хүрдэг байна. 

Удирдах ажилтан албан тушаалынхаа нэр хүндийг, хувийн нэр хүндтэй нягт хослуулж, ажлынхаа нэгдлийг хангаж, дээрээс тавих хяналтыг ч, дороос гарах шүүмжлэлийг ч адил анхаарч, гүйцэтгэлийн хяналт, шалгалтыг хатуу чанд хэрэгжүүлэн ажиллаж чадвал заавал үр дүнд хүрнэ. Удирдах ажилтан бүр ажлын ленинч арга барилыг гүнзгий тууштай эзэмшиж, юуны өмнө аливаа асуудлыг шийдвэрлэхдээ шинжлэх ухааны үндэстэй, нарийн тооцоотой, мэдлэгтэй хандах, ажил хэрэгч, санаачилгатай, зарчимч байх, олон түмэнтэй нягт холбоотой байж, тэдний бодол санал, хүсэлтийг анхаарч, даалгасан ажлын мэдлэг хариуцлагаа өндөржүүлэх зэрэг бие биетэйгээ холбоотой нэн чухал шаардлагыг биелүүлэх нь түүний ажлын эв дүй, арга барилд гол нөлөө болно. 

Удирдах ажилтан хүн зөвхөн өөрийнхөө арга, туршлага, мэдлэгт дагнан дулдуйдах биш, бусад тэргүүний удирдах хүмүүс, хөдөлмөрчдийн туршилгыг уйгагүй судлан соргогоор тусган авч олон түмнээсээ байнга суралцаж, ямагт урагшаа харж, ахиц дэвшилд хүрэхийн төлөө тэмүүлж явах ёстой. Удирдах ажилтан бол бичиг цаастай биш, харин хүнтэй ажиллах гол үүрэгтэй учраас хамт олны гүнд, үйлдвэр, аж ахуйн амьд ажил дунд ажиллахыг чухалчлах ёстой. Албан бичиг, тогтоол тушаалын тоо хөөцөлдөж, сунжирсан урт удаан хурал хийх, ур дүнгүй олон төлөөлөгч илгээх, гоё үгтэй амлалт үүрэг удаа дараа аваад биелүүлэхгүй орхих, дан ганц захиргааны аргаар тулган шаардах, ая тал харж дундыг баримтлах зэрэг хуучирсан арга барилаас шийдвэртэй хөндийрч, зоригтой туршилт, эрэл хайгуул, шинэчлэл хийхэд анхаарах нь чухал байна. 

Хүнтэй ажиллах эв дүйгээ олдоггүй, нэг хэвийн хуучирсан аргатай, хязгаарлагдмал сэтгэлгээтэй, идэвх, санаачилгагүй удирдах ажилтан бол нэгэнт ажлын шаардлагаас хоцорч, уг албан тушаалд тэнцэхгүй болсон нь илэрхий тул ийм хүмүүсийн тухайд намын байгууллага цаг алдаж, ажил хохироохоос урьд дүгнэлт хийж байвал зохино. 

Удирдах ажилтны эв дүйг сайжруулахад сурган хүмүүжүүлэх ухаан, сэтгэл зүйн мэдлэг, боловсрол ихээхэн ач холбогдолтойгоос гадна ажлын үр дүнг дээшлүүлэхэд социологийн судалгааг ашиглах нь чухал байна. Албан ажлынхаа хариуцлагыг сайжруулахын зэрэгцээгээр биеэ авч явах байдал, хувийн зан авир, ёс суртахуунаас удирдах ажилтны нэр хүнд, ажлын амжилт ихээхэн шалтгаална. Ёс суртахууны аливаа доголдлыг цаг тухайд нь засахгүй бол удирдах ажилтны албан ажил, эв дүй, арга барилд заавал нөлөөлж зохисгүй байдалд хүргэх аюултай юм. 

Хамт олны амжилт удирдлагаасаа, удирдлагын амжилт хамт олныхоосоо хамаардаг учраас хамт олны гүйцэтгэгч сахилгыг өндөржүүлэхийн зэрэгцээ удирдлагын үлгэрлэн зохион байгуулах сахилгыг өндөр байлгахад хамт олны нөлөөг дээшлүүлэх хэрэгтэй. Улс төрийн өндөр соёлтой, зохион байгуулалттай, ажил хэрэгч, хариуцлага, сахилгатай байж ам, ажлын нэгдлийг хангаж эрчим хүчээ, өргөн мэдлэгээ шавхан дайчилж, хүнд халамж анхааралтай хандаж, ажилдаа дүгнэлт шүүмжлэлтэйгээр, бүтээлч сэтгэлгээ гаргаж ажиллах нь удирдах ажилтныг хамт олны жинхэнэ үлгэрлэн дагуулагч, аж ахуй, соёлын аливаа байгууллагын нэр төртэй зохион байгуулагч болохын үндэс мөн. 

