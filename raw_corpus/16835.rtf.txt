№ 245(16835)       
1987 оны аравдугаар сарын 13.
Өөрийгөө санхүүжүүлэх нь

Хөдөө аж ахуйн салбарт аж ахуйн механизмыг боловсронгуй болгон нийгмийн үйлдвэрлэлийн удирдлагыг шаардлагын хэмжээнд хүртэл сайжруулж, үр ашгийг дээшлүүлэх өнөөгийн нэг тулгамдсан зорилтыг шийдвэрлэх гол арга зам бол аж ахуйн тооцоо юм. Гэтэл аж ахуйн тооцооны зарчим дээр ажиллаж байгаа улсын аж ахуй одоогоор нэг ч үгүй байна. Харин хөдөө аж ахуйн хоршооллын цөөхөн байгууллага аж ахуйн тооцоотой байна. Улсын сангийн аж ахуй, тэжээлийн аж ахуйд оруулж байгаа бүх хөрөнгө оруулалт дан улсын төсвөөс санхүүждэг атлаа олонхи нь алдагдалтай, үйлдвэрлэлийн үйл ажиллагаа нь ч улсын төсвийн санхүүжилт, дотацид шууд дулдуйдаж байна. 

Сангийн аж ахуйн олонхи удирдлага, мэргэжилтэн нар аж ахуйн тооцооны зарчмыг зөвхөн ажилчин, албан хаагч, үйлдвэр, аж ахуйн газрын хоорондын тооцоо мэт дутуу хагас ойлгож байна. Ийм байдал бол үнэндээ улсаар тэжээлгэх хандлага мөн. 

Улсын байгууллагатай харьцуулахад хөдөө аж ахуйн нэгдэл, хоршооллын байгууллага нь үйл ажиллагаагаа төлөвлөж, өмч хөрөнгийг зарцуулж шийдвэрлэх, материаллаг урамшуулал хэрэглэх, нийгмийн үйлдвэрлэл, хөдөлмөрийг зохион байгуулах тухайд өргөн эрх мэдэлтэй, илүү бололцоотой байдаг боловч түүнийгээ ашиглаж чаддаггүй бөгөөд чаддаг газарт нь аж ахуйн тооцооны зарчим харьцангуй ахицтай хэрэгжиж байна. 1986 оны байдлаас үзэхэд хөдөө аж ахуйн нэгдлүүдийн 60 гаруй хувь санхүүгийн талаар бие дааж үйлдвэрлэл явуулах бололцоотой байна. Тэдгээрийн нэлээд нь зөвхөн үйлдвэрлэлийн зардлаа санхүүжүүлж чадах хэмжээнд, үлдсэн хэсэг нь өргөтгөсөн нөхөн үйлдвэрлэлийн шаардлагыг хангах хэмжээний хөрөнгийн эх үүсвэртэй болжээ. 

<< Үйлдвэрлэлийг эдийн засгийн аргаар удирдах, аж ахуйн тооцоог нэвтрүүлэх зарчмыг нам тууштай хэрэгжүүлэх болно. Үйлдвэрлэл, аж ахуйн үйл ажиллагааг төгөлдөржүүлэх, аж ахуйн механизмыг боловсронгуй болгох цаашдын чиглэл нь аж ахуйн бүрэн тооцоог нэвтрүүлэх, өөрөө өөрийгөө санхүүжүүлэх явдал мөн >> гэж нөхөр Ж. Батмөнх МАХН-ын Төв Хорооны III бүгд хурал дээр зааж хэлсэн билээ. Хөдөө аж ахуйн нэгдэл, хоршооллын байгууллагад энэхүү заалтын нэр төрлийг хэрэгжүүлэгч өргөн боломжтой мөртөө зохиож байгаа ажлын далайц, үр нөлөө хангалтгүйгээс ажил олж чадахгүй байна. Байгаа нөөцөө дайчилж, хөрөнгийн бүх эх үүсвэрийг зөв зохистой ашиглаж. арвилан хэмнэлтийн зарчмыг хангах нь өөрөө өөрийгөө санхүүжүүлэх нэг болзол гэдгийг иш үндэс болгож, үйлдвэрлэлийн нэгж салбар бүрт аж ахуйн тооцоо, чекийн систем нэвтрүүлэх хэрэгтэй байна. 

Дотоод нөөц, санхүүгийн эх үүсвэрийг зохистой дайчилж, аливаа хэрэгцээгээ дотооддоо хангахыг эрмэлздэг хөдөө аж ахуйн нэгдэл цөөн боловч байгаагийн дотроос Хөвсгөлийн Цагаан-Уул, Ховдын Дарви, Булганы Дашинчилин, Говь-Алтайн Бугат, Тонхил, Дундговийн Эрдэнэдалай, Дорнодын Дашбалбар, Баяндун зэрэг олон сумын нэгдэл сүүлийн 5 - 10 жилийн дотор улсаас болон системийн байгууллагаас хөрөнгө оруулалт, эргэлтийн хөрөнгийн үйлдвэрлэлийн чанартай ямар нэг санхүүжилт аваагүй, хөрөнгө оруулалтын бүх хэрэгцээ шаардлагыг өөрийнхөө эх үүсвэрээр хангаж ирлээ. Гэтэл Намын Тов Хорооны III бүгд хурлаас заасны дагуу хөрөнгө оруулалтыг улсын төсвөөс << үнэ төлбөргүй >> шууд санхүүжүүлж байгаа хуучин практикийг яаралтай өөрчилж амжаагүй байгаагийн улмаас нэлээд нэгдэл, аж ахуй зээлийн хойноос хөөцөлдөн, улсын гар харсан хэвээр байна. Хөдөө аж ахуйн таримал болон хадлан бэлчээрийн ургац, малын ашиг шим, нэг төрлийн бүтээгдэхүүнд зарж байгаа хөдөлмөр, материалын зардал, бүтээгдэхүүний өөрийн өртөг өөр өөр байгаа нь улсын хэмжээнд төдийгүй нэг бүс, аймаг, хөрш зэргэлдээ аж ахуйнуудыг ч санхүүгийн байдал, төлбөрийн чадвар, ашигт ажиллагааны үзүүлэлтийг харилцан адилгүй болгож байна. 

Хөдөө аж ахуйн нэгдлүүдийн нийт дүнгээр жилд авч байгаа хөрөнгийн эх үүсвэрийн 90 гаруй хувь өөрийн хөрөнгө байгаа боловч сангийн аж ахуй, тэжээлийн аж ахуйд тиймгүй байгаа нь олон шалтгаантайн дээр өмч хамгаалалт, бүртгэл хяналт, ажлын хариуцлага сулхан болж ихээхэн хөрөнгө сүйдэж, аж ахуй догодон тамирдаж, хөрөнгийн бүх эх үүсвэрт өөрийн хөрөнгийн эзлэх хувийг 100 хувь болгох аж ахуйн бүрэн тооцооны шаардлагыг хангаж чадахгүйд хүрч байна. Аж ахуйн тооцооны үндсэн дээр өөрийгөө санхүүжүүлэх нь аж ахуйн харьцангуй бие даасан үйл ажиллагааг хангахтай шууд холбоотой юм. Удирдлага, зохион байгуулалт сайтай газарт зорилго, үүргээ биелүүлж чаддаг хамт олон бүрэлдэж, улсын өмнө хүлээсэн үүргээ ямар ч шахалт шаардлагагүйгээр ухамсартайгаар биелүүлж, асуудлыг өөрөө бие дааж, оновчтой зов шийдвэрлэж чадна. 

Хөдөө аж ахуйн нэгдлийн санхүүгийн эх үүсвэрийг хэрэгцээ шаардлагатай нь харьцуулж үзэхэд үйлдвэрлэлээ өргөтгөх, гишүүдийн хөдөлмөр, ахуйн нөхцөлийг сайжруулахад шаардагдах хөрөнгө оруулалт хийх боломжгүй, нэг хэсгийн нь хөрөнгийн бүх эх үүсвэр нь үйлдвэрлэлийн ажиллагааныхаа зардлыг ч хангаж чадахгүй байна. Тэрчлэн улсын сангийн ая: ахуй, тэжээлийн аж ахуйд өөрийгөө санхүүжүүлэх зарчмыг хангах байтугай ихэнх бүтээгдэхүүний борлуулалтын орлого нь үйлдвэрлэлийнхээ зардлыг ч нөхөж чадахгүй байгаа одоогийн нөхцөлд хөдөө аж ахуйн салбарт өөрийгөө санхүүжүүлэх эдийн засгийн нөхцөлийг хангах асуудлыг манай эдийн засгийн тов байгууллагууд тал бүрээс сайтар бодож, боловсруулж нэг мөр шийдвэрлэж өгөх шаардлагатай болжээ. 

Хөдөө аж ахуйн бүтээгдэхүүий үнэ, ажил, үйлчилгээний тарифыг байгалийн бүс. үйлдвэрлэлийн нөхцөлд тохируулж, ялгавартай тогтоох, зээл, санхүү татвар, шимтгэлийн бүх элементийг өөрийгөө санхүүжүүлэх эдийн засгийн хөшүүрэг болгоход чиглүүлж хэрэглүүлэх цаг ч нэгэнт болжээ. Хөдөө аж ахуйн Яам холбогдох бусад яам, газар. эрдэм шинжилгээ, эдийн засгийн байгууллагууд санаачилга гаргаж. аж ахуйн тооцооны зарчмыг яриагаар биш амьдрал үйлдвэрлэлд хэрэгжүүлэх, санхүүгийн нөөцийг бүрдүүлэх, бүтцийг нь өөрийгөө санхүүжүүлэх илэрхийлэл болгох практик ажилд орох хэрэгтэй байна. 

