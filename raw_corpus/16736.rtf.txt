№146 (16736)      
1987 оны зургадугаар сарын 19,   
Хүчээ сэлбэн, чанаржуулахад бэлэн  байя  

Манай орны их, дээд сургууль, техникум, ТМС-ийн оюутан, сурагчид сургууль төгсөх сүүлчийн шалгалтуудаа өгч, дипломын ажлаа амжилттай хамгаалж. эх орны аль хэрэгцээтэй газар очиж эрдэм мэдлэг. хүч чадлаа дайчлан ажиллахаар томилолтоо авч байна. 1987 онд техник мэргэжлийн сургуулийг 12. 5 мянга, тусгай мэргэжлийн дунд сургуулийг зургаан мянга гаруй, их, дээд сургуулийг 4, 3 мянган залуу төгсөж, улс ардын аж ахуй, соёлын салбарт ажиллах юм. Ерөнхий боловсролын VIII, X анги төгсөгчдөөс олон мянган охид, хөвгүүд МХЗЭ-ийн илгээлт. << өөрсдийн саналаар материаллаг үйлдвэрлэлийн салбарт очиж ажиллах гэж байна. 

Завхан аймгийн Түдэвтэй сумын дунд сургуулийн Н. Шоопор багштай наймдугаар ангийнхан, улсын багшийн дээд сургуулийн монгол хэл уран зохиолын дөрөвдүгээр курсийн << Б >> бүлгийнхэн зэрэг анги хамт олноороо хөдөө нутагт очиж, зохион байгуулалттай, үр бүтээлтэй ажиллахаар сайхан санаачилга гаргагчид олон байна. 

Шинжлэх ухааны шинийг хүртэж, онолын мэдлэгээр зэвсэглэсэн эдгээр залуусын ажил, амьдралын гарааг урам зоригтой эхлүүлэх, халамжлан дадлагажуулах ажилд хариуцлагатай хандах ёстой. Их хүч, хөдөлмөр, хөрөнгө зарцуулж бэлтгэсэн мэргэжлийн боловсон хүчний мэдлэг, чадвар, авьяасыг бүрэн дүүрэн ашиглах, тогтвор суурьшилтай ажиллуулахын тулд тэднийг хүлээж авах бэлтгэлээ газар бур сайтар хангах нь чухал. Өмнөх жилүүдийн байдлаас үзэхэд сургууль төгсөгчдийг судалж, зохих тэнцэх ажилд нь шуурхай хуваарилах, албан тушаал, ажлын байрыг эртээс бодож бэлэн болгох, амьдрал ахуйд нь туслах, мэргэжлийн нь дагуу дадлагажуулж сургах талаар тодорхой бэлтгэлгүй, хашин хойрго хандсан газар цөөнгүй байв. Тийм ноцтой дутагдал энэ онд ч давтагдаж болзошгүй нь Улсын барилгын хороо зэрэг газар политехникийн дээд сургууль төгсөж очих мэргэжилтнийхээ хуваарийг шуурхай хийхгүй, хагас сар шахам хугацаагаар хүлээлгэн чирэгдүүлсэн баримтаас харагдлаа. 

Шинэ залуу ажилчин, малчин, мэргэжилтний хийж бүтээх гэсэн оргилуун хүсэл тэмүүллийг анхнаас нь дэмжиж ажилд шуурхай хуваарилж, хүлээн авсан газруудын удирдлага, санал, хүсэлтийг нь сонсч, өндөр бүтээмжтэй ажиллуулах бүх талын нөхцөл бололцоогоор хангахыг цаг үе хатуу шаардаж байна. 

1986 онд дээд, тусгай мэргэжлийн дунд сургууль төгсөгчдийн ажил эрхлэлтийн байдлыг мөн оны сүүлчээр авч үзэхэд дээд сургууль төгссөн 125, тусгай мэргэжлийн дунд сургууль төгссөн 161 хүн анхныхаа хуваарьт газар очоогүй байсны дотор мэргэжлийн бус ажилд шилжсэн хүн ч хэдэн арваараа байв. Нам, эх орныхоо хайр халамжийн хариуд аль шаардлагатай газарт очиж ажиллах үүргээ зарим төгсөгч ухамсарлалгүй, хувийн эрх ашгийг нийгмийнхээс дээгүүр тавьсан байна. Нөгөө талаар яам, газрууд боловсон хүчин бэлтгэх ажлыг анхнаасаа багцаа тоймоор төлөвлөж хариуцлагагүй хандсанаас захиалгын дагуу нэгэнт бэлтгэгдсэн мэргэжилтнүүдийг хаана, хэрхэн ажиллуулахыг шийдэж чаддаггүй дутагдал ч бас бий. Одоо хими, биологи, философи, геологи хайгуул, Хөнгөн, хүнсний үйлдвэрийн инженер механикч, инженер - технологи, архитекторчийн мэргэжлээр олон хүн төгсөж байхад тэднийг хүлээн авч ажиллуулбал зохих яам, тусгай газруудаас ирүүлсэн захиалгын тоо харьцангуй цөөн байгаа нь дээрхийн баримт мөн. 

Ялангуяа хөнгөн, хүнсний аж үйлдвэр, металл боловсруулах, засварын үйлдвэрүүдийн чиглэлээр төгсч байгаа инженер мэргэжилтнүүдийн 50 - 80 шахам хувинг одоо хэр хаана, ямар үйлдвэрийн газарт ажиллуулахыг шийдвэрлэж чадаагүйдээ холбогдох яам, газар ноцтой дүгнэлт хийж тодорхой арга хэмжээ яаралтай авах хэрэгтэй боллоо. Сургууль төгсөөд анги хамт олноороо буюу хуваарь, томилолтоор очих хүмүүсийг ойрын өдрүүдэд судлан, тэдний ажиллах газар, албан тушаал, ажлын байрыг тогтоож, залуу боловсон хүчнүүдийг ажил амьдралд төлөвшүүлэх, дадлага туршлага эзэмшүүлэхдээ халамжлан хүмүүжүүлэгчидтэй багш шавийн гэрээ байгуулж, шинэ залуу мэргэжилтнийг үйлдвэрлэлийн анхны дамжлагаас эхлэн ажиллуулахыг гол чиглэл болгох нь чухал байна. 

Ялангуяа дээд, тусгай мэргэжлийн Дунд сургууль төгссөн хүмүүстэй нэгбүрчлэн уулзаж, тэдний томилолт аваад явах бэлтгэлийг хангуулах, боловсон хүчин хүрэлцээгүй аймаг, сум, үйлдвэр аж ахуйн газарт ажиллуулах хуваарийг оновчтой хийх талаар яам, тусгай газрын сайд, дарга, орлогч нар, газар, хэлтсийн дарга нар биечлэн анхаарахын сацуу сургуулиуд төгсөгчдөө оновчтой хуваарилахад идэвхтэй оролцон туслах хэрэгтэй юм. 

Мэргэжилтэй боловсон хүчнийг хүлээж авах үйлдвэр, барилга, нэгдэл, сангийн аж ахуйн нам, захиргааны байгууллага юуны түрүүнд бэлтгэлээ базааж, ялангуяа МХЗЭ-ийн илгээлтээр очиж ажиллах охид, хөвгүүдэд онцгой халамж анхаарал тавих нь зүйтэй. Мэргэжилтэй боловсон хүчин бэлтгэх ажилд нэвтэрч байгаа гэрээгээр сургах дэвшилт хэлбэрийг амьдралд аль болохоор нэвтрүүлж, сургууль төгсөгчдийн ашиглалтыг дээшлүүлэх, төлөвлөлт, элсэлт, сургалт, хуваарилалтын уялдаа холбоог сайжруулан, жилийн жилд давтагддаг зохисгүй байдлыг шийдвэртэй өөрчлөхийг цаг үе шаардаж байна. 

Өндөр мэдлэг боловсролтой, хийж бүтээхийн оргилуун хүсэл эрмэлзэлтэй, залуу боловсон хүчин, илгээлтийн эзэн, охид, хөвгүүдийг халуун дотно хүлээн авч, ажлын байр, үйлдвэрлэлийн явцтай танилцуулж, сургаж дадлагажуулан чин сэтгэлээсээ хандах нь хөдөлмөрийн хамт олон бүрийн хариуцлагатай үүрэг мөн. 

