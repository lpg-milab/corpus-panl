Дутуу боловсрол, сургууль завсардалтыг яаж

Монгол Улсад нийгмийн шилжилтийн дараахь хоёр дахь үеийн хүүхдүүд төрж өсөн бойжиж байна. Өнөөдөр манай нийгэмд хүүхдийн боловсрол эзэмших боломж ядуурал хоёр хоорондоо улам тэрсэлдэх болов. 
Өнөө үед орлого ба хэрэглээний ядуурал түүн дотроо хүүхдийн боловсролд хамрагдах зардлыг ар гэрийнхэн нь төлж хүч хүрэхгүй байгаагаас хүүхэд чанартайгаа байя гэхэд бүрэн боловсрол эзэмшиж чадахгүй, ингэснээр хүүхдүүд сургуулиас завсардах нь хэвийн үзэгдэл болоод байна. Нийгэм боловсролгүй байх нь хүүхдийн (болон насанд хүрэгчдийн) улмаар өрх бүл, цаашлаад нийгмийн ядуурлын нэг үзүүлэлт болдог. Боловсролын хүртээмж муу байх нь хүүхдэд үзүүлэх төрийн үйлчилгээ хангалтгүй байна аа гэсэн үг. Хүүхэд насандаа боловсрол эзэмшиж чадахгүй байгаагаас цаашид залгамж үе, үр хүүхэддээ ядуурлыг өвлүүлэх нь аюул нүүрлээд байна. Хот суурин газар руу хөвөрсөн их нүүдэл жилээс жилд ихэссээр байна. Эх орны өнцөг булан бүрээс нийслэл хотод шилжин ирж байна. 2002 оны байдлаар улс орны нийт хүн амын гуравны нэг нь Улаанбаатарт оршин сууж байна гэсэн судалгаа гарчээ. Хөдөөгийнхөн юуны учир хот руу цуварна вэ? Үүний учир шалтгаан нь нэгд, ажил хийж амьдралаа дээшлүүлэх, хоёрт, энэ их шилжилт хөдөлгөөн хүүхдийн боловсролтой холбогдож байгаа нь судалгаанаас тогтоогджээ. Шилжин ирэгсдийн өмнө тулгарч буй нэг том бэрхшээл бол хүүхдээ сургуульд оруулах явдал аж. Нийслэлийн хүн амын тоо олшрохын хэрээр сургууль, цэцэрлэгийн багтаамж хэрээс хэтэрч ингэснээр шилжин ирэгсдийн хүүхэд сургуулиас завсардах нь ердийн үзэгдэл болжээ. Шилжин ирсэн хүүхэд сургуульд бүртгүүлэхийн тулд тухайн амьдарч буй дүүрэг, хороонд бүртгүүлсэн бичиг баримтаа үзүүлэх ёстой. Тэд ийм бүртгэлийн бичиггүй, эсвэл түр оршин суугчийн бүртгэлгүй бол нийслэлийн сургуульд орох нь хэцүү. Түүнчлэн хөдөөнөөс бүртгэлээ хасуулж шилжүүлгээ авчраагүй бол бүр горьдолтгүй. Энэ нь хүүхдийн тоо цөөрвөл төсөв буурна гэсэн үг тул хөдөөгийн сургууль болон тухайн орон нутгийн засаг захиргааны нэгж хүүхдийн шилжүүлгийг өгөхөөс цааргалах нь түгээмэл болжээ. Энэ бүхэн сургуулиас завсардах бас нэг шалтгаан болж байна. Шилжилт хөдөлгөөнөөс болж ихэнхи хүүхэд дунд сургуулийн 1-4 дүгээр ангид байхдаа сургуулиас завсардаж байна. Хотын сургуулиуд хүүхэд олонтой, багш нарт сайн үр дүн үзүүлж ажиллах шаардлага тавигддаг. Тэдний сургалтын хөтөлбөрийн ялгаанаас шалтгаалаад хөдөөнөөс ирсэн хүүхдийн мэдлэгийн түвшин доогуур байдгийг багш нар мэдэх тул тэднийг авахдаа төдийлөн дуртай биш. Танил тал, мөнгөөр хүүхдээ сургуульд оруулж буй эцэг эхчүүд байхад зарим хүүхдийн эцэг эх сургалтын зардлыг төлж чадахгүй тул хүүхдүүд сургуулиа орхин ар гэрийнхээ орлогод нэмэр болох гэж насандаа хэтэрсэн хар бор ажлыг хийж байна. Их Британийн хүүхдийг ивээх сан, МУИС, Хүүхдийн ядуурлын судалгаа боловсролын төв хамтран "Шилжих хөдөлгөөн хүүхдийн амьдралд" судалгааг гаргаад байна. Уг судалгаагаар шилжих хөдөлгөөнөөс үүдсэн нийгмийн асуудлыг зохиостой шийдвэрлэхгүй бол арван жилийн дараахь Монголын хойч ирээдүйн боловсролын асуудал бүрхэг болж харагдах нь" гэсэн дүгнэлтэд хүрчээ. Тиймээс төр, засгийн удирдлага, яам тамгын газрын мэргэжилтнүүд боловсролын салбарт зарцуулж буй төсвөө эргэн харж, хэрэгтэй газарт нь хөрөнгөө харамгүй гаргахгүй бол бичиг үсэг мэддэггүйчүүдийн тоо буурах биш өссөөр байна. Өөрөөр хэлбэл шилжин ирэгсдийн ихээр төвлөрөөд байгаа нийслэлийн захын хорооллын сургуулийг өргөтгөж жил бүр хэдэн зуугаараа төгсөөд ажилгүйчүүдийн эгнээнд элсээд буй залуу багш нарыг ажлын байраар хангах юм бол дундуур боловсрол, сургууль завсардалтыг зогсоож болохгүй гэх газаргүй. Өөрөөр хэлбэл ачаалал нь ихэдсэн нийслэл, хот суурин газрын тэдгээр захын сургуулиудыг ТҮЦ-тэй зүйрлэж болох юм бол. Үүний сацуу хөдөө орон нутагт буй боловсролын ТҮЦ-ийг дэлгүүр болгон өргөтгөх цаг зайлшгүй тулгараад байна. 
Д.Цогзолмаа

