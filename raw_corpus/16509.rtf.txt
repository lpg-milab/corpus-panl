№232 (16509)              
1986 оны есдүгээр сарын 27.
Гоо сайхны үнэлэлт

Социалист байгуулалтын гүнзгийрэн, далайц, хурдац нь хүн бүрээс гоо сайхны нарийн мэдлэг шаардаж, эрхэм дээд эрмэлзэл тэмүүллийн түвшинг өндөржүүлж байна. Учир нь байгаль, нийгмийн хуулийг танин мэдэж, хүмүүсийн соёл, боловсрол, ухамсар өсөх тутам гоо сайхны асуудал нийгмийн амьдралын бүх хүрээг хамран, түүний үнэлэлт улам нарийн болж байна. Хөдөлмөрчин олны гоо сайхны таашаал, үнэлэлт нь манай хөгжлийг харуулах чухал зүйлийн нэг болов. 

МАХН-ын XIX их хурал гоо зүйг << ямар ч ажил, мэргэжлийн хүмүүс өдөр тутмын амьдралын хэрэгцээ болгохын чухлыг заасан юм. Үүний тулд гоо сайхны урагшаа тэмүүлсэн үнэн зөв үнэлэлтийг төлөвшүүлэх хэрэгтэй нь тодорхой. Иргэн бүр нүүр царай, хувцас хунар, үзэл бодол, санаа сэтгэл, дадал заншил, ажил үйлсээрээ гоо сайхан бөгөөд манай орчин ахуй, гэр орон, үйлдвэрийн байрыг ч нэгэн адил гоо сайхны хуулийн дагуу тохижуулж, зохион байгуулсан байх ёстой. Ийм учраас гоо сайхны асуудлыг зөвхөн утга зохиол, урлаг, биеийн тамир спортын хүрээнд эргэлдүүлдэг явцуу ойлголтыг өөрчилөн, гүн ухаан, хууль ёс, сэтгэл судлал, сурган хүмүүжүүлэх ажил, ахуй амьдрал, байгаль орчин, үйлдвэрлэл, хүмүүсийн харилцаа зэрэг нийгмийн болон хүний амьдралын бүхий л салбарыг хамруулан, өргөн дэлгэр утгаар авч үзэх нь зүйтэй юм. Гоо сайхны үнэн зөв таашаал, үнэлэлт, гүн гүнзгий үзэл ойлголт зөвхөн зохиолч, зураач, урлагийн ажилтанд байх ёстой биш нам, улсын хариуцлагатан, үйлдвэрийн удирдагчид, инженер техникийн ажилтан, багш, эмч, ажилчин, малчин зэрэг бүх мэргэжил, ажил төрлийн хүмүүст хамаатай асуудал мөн. Өнөө үед хүний гоо сайхны таашаал, үнэлэлтээс олон зүйл, түүний дотор бүтээгдэхүүний өнгө үзэмж, яс чанар, ажлын үр дүн ихээхэн хэмжээгээр шалтгаалах болов. К. Марксын хэлснээр хүн бүхэн аливаа ажил үйл, эд баялгийг гоо сайхны хуулиар бүтээх ёстой. Үүнд гэр хүмүүсийн гоо сайхны таашаал, үнэлэлт, үзэл ойлголт их үүрэгтэй. Манай бүх амьдралын үндэс бол ариун шударга хөдөлмөр мөн. Иймээс хөдөлмөр, үйлдвэрлэлийн гоо сайхныг өндөрт тавих нь хөдөлмөрчин олны сайн сайхан алс байдлыг хангах нийгмийн бодлогын чухал зүйл болж байна. 

Хөдөлмөр сайн хийж байж сайхан амьдарна гэдгийг хамт олон, хүн бүрт ойлгуулж, материаллаг аж ахуйн таатай нөхцөлийг бүрдүүлж, түүнийгээ бүрэн дүүрэн, соёлчоор ашиглаж чаддаг газарт л ажлын үр дүн сайн, гоо зүйн үнэлэлт өндөр байдгийг амьдрал нотолж байна. Аятай таатай нөхцөл, өнтэй сайхан багаж хэрэгсэл хөдөлмөрчин хүний урам зоригийг нэмэгдүүлж хөдөлмөрийн бүтээмжийг ахиулан сайжруулдаг юм. Эндээс техникийн гоо сайхныг үнэлж, түүнийг чадамгай эзэмших асуудал зүй ёсоор тавигдаж байна. Манай үйлдвэр, үйлчилгээний газрын бүтээгдэхүүн заримдаа хэтэрхий болхи, загвар маяг нь хэрэглэгчдэд таашаагдахгүй, эдэлгээ даахгүй байгаа учраас гүйлгээгүй бараа дэлгүүр, агуулахад дүүрч, нийгмийн үнэт баялгийг үр ашиггүй үрэгдүүлэхэд хүрдэг нь ихэвчлэн олон түмний гоо сайхны таашаал, үнэлэлтийг хайхрахгүй байгаагаас болж байна. Үүнийг үйлдвэрийн удирдагч, зохион бүтээгч, гүйцэтгэгч нарын хэн хэн нь гүнээ ойлгон ухаарч, орчин үеийн хүний эрэлт хэрэгцээ, хүсэл шаардлагад тохируулан эрс өөрчлөлт хийх цаг болжээ. Гоо сайхны хуулийг үнэн зөв тусгасан үйлдвэрийн газар, түүний бүтээгдэхүүн хөдөлмөрийн хүний гоо сайхны үнэлэлт, үзэл ойлгомж төлөвшихөд ч сайн нөлөө үзүүлж чадна. 

Амьдралын хуучирч хоцорсон дадал заншил, сэтгэлгээг даван туулж, социалист шинэ иргэний гоо сайхны үзэл санаа, дадал бүрэлдэхэд сав суулганаас өгсүүлээд гэр орны ахуй нөхцөл, ажил үйлдвэрлэлийн орчин, барилга байгууламж, гудамж талбай зэрэг бүх зүйлийн яруу сайхны нөлөөлөл эрхэм үүрэг гүйцэтгэдгийг анхаарч, эд бүгдийг хамруулан, чиглэсэн тодорхой зорилготой өргөн ажил зохион байгуулах шаардлагатай байна. 

Олон түмнийг жинхэнэ гоо сайхныг гүнээ ойлгож, үнэлж, хүндэтгэдэг, түүгээр бахархдаг болгохыг анхаарахын зэрэгцээ гоо сайхныг бэртэгчин үзлээр үзэж, хэлбэрээр хөөцөлдөх буруу зуршил, хандлагын эсрэг шийдвэртэй тэмцэж байх нь зүйтэй юм. Ийм үзэл, зуршил нь хавь ойрдоо муу нөлөөтэй нь мэдээж. Ялангуяа эх орны ирээдүй залуу үеийг гоо сайхны өндөр хүсэл тэмүүлэл, зөв таашаал, үнэлэлт, жинхэнэ сайхныг хуурмагаас, чанар агуулгын гоо сайхныг, хэлбэр өнгөний гоёлоос ялган ойлгож чаддаг болгон хүмүүжүүлэх ажлыг үе үе зохиодог кампаниар, өнгөц ажиллагаагаар хязгаарлаж болохгүй. 

Хүмүүсийг жинхэнэ гоо сайхныг хуурмаг өнгөц гоёос ялган таньж чаддаг, амьдрал урлагийн үнэн тоог үнэлж цэгнэж хүндэтгэдэг үзэл санаагаар хүмүүжүүлэхэд утга зохиол, урлагийн байгууллагууд уран бүтээлчид гол үүрэг гүйцэтгэдэг нь мэдээжийн хэрэг. Энэ үүрэг хариуцлагаа гүнзгий ухаарч уран бүтээл дээрээ чанарын шинэ ахиц гаргах шаардлагатай байна. Зохиол бүтээлийн тооны хойноос хөөцөлдөх, тулга тойрсон аар саар сэдэвтэй тоочин нуршсан ижил төстэй << бүтээл олшрох нь уран бүтээлийн үнэ цэнийг доошлуулав, уншигч үзэгчдийн дур сонирхлыг бууруулаад зогсохгүй нийт хөдөлмөрчин олны гоо зүйн боловсрол, хүмүүжилд муу нөлөө үзүүлэх зохисгүй үзэгдэл мөн. Уран бүтээлд амьдралыг гүн гүнзгий задлан шинжилж, жинхэнэ үнэнийг яруу тод тусгал үзүүлэх нь нийгэм, олонд хүмүүжлийн төдийгүй танин мэдэхүйн асар их ач холбогдолтой юм. Урлагийн шилдэг бүтээлээс олон түмэн амьдралыг ухаалгаар харах, сэтгэн бодох, үнэлэн дүгнэх хүч чадлыг олж чадна. Энэ нь манай амьдрал, бүтээн байгуулалтын гайхамшиг, ард түмний баатарлаг хөдөлмөр, өнөөдрийн баяр баясгалан, цог жавхланг ч төгс төгөлдөр ухаарахад тусална. Ийм учраас утга зохиол, урлагийн бүтээлийн агуулга, уран сайхны чадал, чанарыг сайжруулахын тулд түүнд тавих гоо зүйн шаардлага, үнэлэлтийг эрс өндөржүүлэх хэрэгтэй. Мөн үүний зэрэгцээ утга зохиол, урлагийн шилдэг бүтээлийн гоо сайхны үнэ цэнийг нээх, түүнийг сурталчлах, нийтийн хүртээл болгох явдал уран бүтээлийн төдийгүй нам, олон нийт, эрдэм шинжилгээний байгууллагын анхаарлын төвд байх ёстой. 

