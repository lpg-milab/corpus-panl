ГАНЦ МОДНЫ АЯЛГУУ БУЮУ ЗАВХАН НУТГИЙН ВАЛЬС

Их Монгол Улс байгуулагдсаны 800 жилийн ойн жил 81 настайгаа золгож буй өөрийн төрсөн аавын нутаг Завхан аймгаар аялах сайхан учрал энэ зун надад тохиов. Сэтгүүлч сурвалжлагчаар 20 гаруй жил ажилласан миний хувьд их, бага ямар нэг хугацаагаар Монгол эх орныхоо бараг бүх аймаг, 
суманд очиж олон ч сурвалжлага, тэмдэглэл бичиж нийтлүүлсэн боловч гагцхүү аавынхаа төрсөн нутаг Завханд ажиллах томилолт өнөөг хүртэл олдоогүй байсан юм. Ингээд аав Д.Дугарсүрэн, ах Д.Батхүү нарын хамт Улиастайн зүг хүлгийн жолоо залж, зам зуур нутгийн тухай элдвийн зүйл эргэцүүлж явлаа. Миний аав Данзангийн Дугарсүрэн эгэл нэгэн биш билээ. Тэрээр хөгжмийн ямар ч сургууль курс төгсөөгүй хэрнээ цэл залуу насандаа "1921 он" симфони удиртгал, "Монголын үзэсгэлэнт сарангоо симфони вальс" бичиж, "Гэм нь урдаа" уран сайхны киноны хөгжим, "Ардын дууны алдар бадартугай" гурван ангит магтуу, "Бодол" хийл арфны хоршил, "Эх орны өглөө" лимбэ ёочингийн хоршил, "Цэргийг хүлээ", "Цэргүүд дуулж байна", "Битгий мартаарай", "Холын чамдаа", "Манай барилгачид", "Уралдъя хоёулаа уралдъя", "Сайхан чамайг байхад", "Хархан нүд" зэрэг 40 гаруй найрал болон гоцлол дуу, 20 гаруй бүжгийн хөгжим зохиож, "Цэргийг хүлээ" дууны түүврээ гаргаж, олон арван концерт найруулан тавьжээ. Залуу халуун 36 насандаа Монгол Улсын урлагийн гавьяат зүтгэлтэн цол хүртсэн аавынхаа байгалиас заяасан энэ эгэл биш авьяасыг унасан газар, угаасан устай нь холбож бодохоос өөр аргагүй... ГАНЦ МОДНЫ ХӨГ АЯЛГУУ Бид зам зуур Архангай аймагт хоноглоод үд дунд Завхан аймгийн төв-Улиастайд Загастайн даваа уруудсаар орж ирэв. Зүүн гар талд ногоон судаг бүхий ам зурайна. Солоны ам буюу ганц модны зуслан гэдэг аж. Дал, наян жилийн өмнө энд аавынх саалийн хэдэн үнээ, идэшний хэдэн хоньтой зусдаг байжээ. Солоны амны дунд хэрд онцгой нэгэн саглагар ганц мод тэнгэрт тэмүүлэх мэт харагдана. Ганц мод хэдэн настайг бүү мэд, аавыг хүүхэд байхад яг ийм л харагддаг байсан гэнэ. Өдгөө ч хэвээрээ, Солоны амыг ганцаар чимж, салхины аясаар навчсаа эгшиглүүлж, ямар нэг хөг аялгуу гаргаад байх шиг. Хөгжмийн зохиолчийн гэр бүлд төрж, морин хуурын аялгуунд бүүвэйлүүлж өссөн хэрнээ хөгжмийн ямар ч авьяас өвлөж аваагүй сэтгүүлч миний хувьд энэхүү ганц модны хөг аялгуу сэтгэлийн минь утсыг хөглөөд өгөх шиг болов. Ганц ч дууны ая тогтоодоггүй, бүх дууг нэг л аяар дуулчих гээд байдаг бибээр тэгэхэд Ганц модны эгшиг аяыг сэтгэлийнхээ гүнд мэдэрсэн юм. Ямартай ч би найр наадамд нүүрээ улайлгалгүй дуулчих гурван дуутай болсон болов уу. Хөгжмийн зохиолч аавын минь төрж өссөн нутаг хүү миний чихний бөглөөг авч, яруу сонсголонг надад бэлэглэв. Зам уруудан хөтөлсөөр биднийг Улиастайн төв дэх Жавхлан толгойд хүргэв. Оройд нь есөн суварга залсан өндөрлөгөөс Улиастай хот алган дээр тавьсан юм шиг ил харагдана. Хөвч хангайн сүрлэг уулсаас эх авсан Чигэстэй, Богдын голууд Улиастайн төвөөр дайран цааш нийлж долгиолон давалгаалж, эрчлэн хүржигнэх нь аварга том морин хуурын хоёр чавхдас амилан эгшиглэх мэт нэн сонсголонтой. Улиастай хотын зүүн хойд талд Ганцын давааны хойно Жавхлант /хуучнаар/ сумын Худагийн ам хэмээх газар харагдах бөгөөд энд аав маань ертөнцөд мэндэлж, орчлонгийн түмэн авиаг чихнээ сонсжээ. Найман жилийн өмнө төрсөн газраа эргэж ирэхэд зэлүүд шахам байсан энэ ам өдгөө гэр хороололд "эзлэгдэж", олон зүйл өөрчлөгджээ. Төрсөн газар, угаасан ус ээлээ хайрлаж, бид Худагийн амнаас адис авч, Богдын голд шумбав. Тэндээсээ доош уруудан аавын хүүхэд насаа өнгөрүүлсэн гэрийн буйрыг сонирхлоо. Аавын хүүхэд ахуй цагаа өнгөрүүлсэн гэрийн буурин дээр өдгөө /аюулгүйн тойргийн дэргэд/ нэгэн зоогийн газар барьжээ. Түүний цаахна өвөг эцэг өөд болох үед нутаглаж байсан буурин дээр одоогийн Улиастай хотын захын контейнерүүд байрлуулан тавьжээ. Энд одоогоос 74 жилийн өмнө өвөг эцэг Данзангийнх амьдардаг байж. 1932 онд баруун аймгуудыг хамарсан эсэргүү бослого гэгч гарч, өвөг эцгийг түр цэрэгт татаж, эсэргүү нарыг дарах хэрэгт дайчилжээ. Өвөг эцэг Данзан Нөмрөг суманд тулалдаж яваад морио буудуулж унахад хоёр цэрэг хоёр талаас нь сугадан авчээ. Энэ үед дахин буун дуу гарсан нь сум өвөг эцгийн сүүжээр нэвт гарсан хэрэг байв. Ингээд л түр цэргээс халагдаж, гэртээ хэвтсээр энэхүү захын контейнер байрлуулсан буурин дээр шархаа даалгүй нас эцэслэжээ. Ингээд л эцэггүй хүүхдийн толгой том гэгчээр миний эцэг ээждээ тусалж байгаад 14 насандаа нийслэл Улаанбаатар хотыг зорьсон байна. СРАЗ МОЙЁР Аавын ээж Бүтэд Завхан аймгийн Алдархаан сумын харьяат. Тэднийх аймгийн төвөөс 30 км яваад очих нүд цэлийсэн Донойн хөндийгөөр нутагладаг байж. Бид нэг цаг орчим давхисаар Донойн хөндийд ирэв. Зуншлага сайхан гарчээ. Хөндийн урд үзүүрт Яруугийн хийдийн туурь тодхон харагдана. Аав маань хүүхэд ахуй насандаа ээжийнхээ аав ижийтэй золгохоор тачигнасан хүйтэнд Жавхлант сумаас 30 км явган манаргасаар очдог байсан тухай хуучлав. Морин хуурын хоёр чавхдас шиг Чигэстэй, Богдын гол нийлж Донойн хөндийг эмжиж урссаар Борхын голд цутгана. Цаахантай нь Алдархаан сумын төв орших аж. Сумын соёлын төв нь уужим саруул, бас тохилог юм. Сумын Засаг даргын Тамгын газрын дарга М.Даваадорж, -Сумынхаа морин хуурч авьяаслаг хүүхдүүдийг соёлын төвдөө сургуулилж, Их Монгол Улс байгуулагдсаны 800 жилийн ойн арга хэмжээнд оролцуулсан тухай ярив. Морин хуурч нутгийн хүүхдүүдийн тухай сонссон аав маань, "Би яг ийм хүүхэд насандаа 67 жилийн өмнө Улаанбаатар хот явж үзмээр санагдаад замын машинд дайгдан явсансан. Тэгээд нийслэлд уран сайхны сургуульд элсч ороод хоёр жил суралцаж драмын жүжигчний мэргэжлээр төгсдөг юм байна. Уг нь тэр уран сайхны сургууль нь аймгийн клубт найруулагч бэлтгэж байсан юм шиг байгаа юм. Харин би төгсөгчдөөс ганцаараа 16 нас хүрээгүй байсан учир намайг хөдөө орон нутагт явуулж болдоггүй. Тэгээд л намайг Улсын төв театрт өгсөн дөө". Хотод таних айл байхгүй. Орой тоглолт дууссан хойно тайзны ард эвхдэг ороо засаад л унтана. Тэгж байхдаа л морин хуур, хуучир, калернет хөгжмийг бие даан сурч, нэгдүгээр зэргийн хөгжимчин болсон. Нэгэнт хөгжим тоглож сурсан болохоор хөгжим зохиох санаа төрж, хөгжмийн зохиолчийн хөдөлмөрт өөрийн эрхгүй шунаж орсон доо хэмээн хуучлав. Аавыг чамгүй олон уран бүтээл туурвисан болоод тэр үү 1958 оны нэгэн нартай өдөр Ерөнхий сайдын орлогч Сүрэнжав гуай дуудаж ирүүлээд Бүх цэргийн дуу бүжгийн чуулгын дарга, уран сайхны удирдагчаар томилсон байна. Ингээд л жирийн нэгэн хөгжимчин сраз мойёр болж хөгжмийн зохиолч, удирдаачийн нөр их хөдөлмөрт амьдралаа зориулж эхэлжээ. БОР ГЭРТЭЭ БОГД Бид бусдын нэгэн адил Улиастай хотоос Улаанбаатарын зүг хөдлөхийн өмнөхөн Ганцын даваанаас үүл түшсэн Отгонтэнгэр уулын барааг харан залбирч, дахин дахин уулзахын ерөөл дэвшүүлэв. Монгол орон мөнх хөх тэнгэртэйгээ Богд Очирвааниараа холбогдон гагнагджээ. Миний аав ч тэнгэр баганадсан Богд Очирваань лугаа адил бор гэртээ хань ижил, үр хүүхэд, ач зээ, гуч нарынхаа өмөг түшиг болж иржээ. Төрсөн газарт нь хөрвөөж, угаасан усанд нь орж, сүрлэг их Богд Очирваанийг хараад хүн ер нь аавыгаа улам ихээр ойлгодог аж. -Хүний амьдрал мөнх. Би ч бас мөнхөд оршино гэж аавын айлдах үгийг Богдхан уулын бэл, Хатан Туулын эрэг хөвөөнд орших I төрөх газар мэндэлсэн би нэг л сайн ухаарахгүй явсансан. Хийсэн зүйл, туурвисан бүтээлтэй түүнд мөнх цаст мөнхөд орших Отгонтэнгэр ингэж хэлээд байсан болов уу. Ямар сайндаа 78 насандаа жолооны дамжаанд суралцан, шаггүй жолооч болж, "Соната-2" маркийн машинд 60 жил ханилсан ээжийг минь суулган жолоо мушгих болсон нь намайг бас гайхашруулсан юм. -Та нар ажил албатай завгүй улс. Ээжийг нь нар салхинд гаргах хэрэгтэй. Та нарт түвэг учруулаад яахав гэнэ. Аав маань бидэнтэй хамт нутагтаа хэд хоноод ирэхдээ Завханы тухай үг, аяыг нь өөрөө бичин нэгэн шинэ дуу зохиожээ. Нутаг усаа их л санаж явсаар тэр нь дуу хөгжмөөр илрэн гарсан хэрэг. Ингээд аавын зохиосон шинэ дууг уншигч Танаа өргөн барья. БОР ЗҮРХНИЙ БОЛЗОО Загастайн өндөр даваа нь хө Замын саад болохгүй дээ Заяаны амраг чи минь байхад Завсрын ханиар юугаа хийх вээ хө Ганцын өндөр даваа нь хө Гацааж намайг чадахгүй дээ Голын хайртай чи минь байхад Ганцаардан гиюүрч явахгүй дээ хө Богдын голыг байхад хө Борооны уснаас уухгүй дээ Боломжийн амраг чи минь байхад Болзоондоо би уулзана даа хө Чигэстэйн голыг байхад хө Чийгийн уснаас уухгүй дээ Чин сэтгэл байхад хө Чамтайгаа би уулзана даа хө Богд Чигэстэйн бэлчир дээр Болзоондоо бид хоёр уулзлаа даа Богд Жинэстэйн оройг ширтэн Бор зүрхний минь гол үерлэвээ хө АЯН ЗАМЫН ТАНИЛ АНД НӨХӨД МИНЬ Аав минь арван дөрөвхөн насандаа төрж өссөн нутгаасаа гараад даруй 67 жил өнгөрсөн хэдий ч тоглож өссөн ганц модны ам, хонь хурга хариулж явсан газар нутгаа өчигдөрхөн мэт санаж байлаа. Харин аавын минь үерхэж явсан үеийн найз нөхөд, тэр ч байтугай ах дүү, хамаатан садан энэ нутагт нэгээхэн ч үлдээгүй аж. Тиймээс нутаг усныхан нь аавыг тэр бүр мэддэггүй байсан байх. Аймгийн орон нутгийг судлах музейд ч түүний тухай уран бүтээлийнх нь талаар юу ч байхгүй гэж сонссон юмдаг. Ингээд хүн танихгүй бид аймгийн төвийн буудлаар гэр хийж, сумын гуанзаар хооллож явахдаа олон сайхан найз нөхөдтэй болсон юм. Биднийг аймгийн төвийн "Чигэстэй" зочид буудалд байрлаж байхад тус аймгийн телевизийн зураглаач Р.Ганбат, III арван жилийн дунд сургуулийн захирал, яруу найрагч Ж.Алтангэрэл нар ирж танилцан нутаг усныхаа тухай болон уран бүтээлийн халуун яриа өрнүүлсэн нь бидэнд мартагдашгүй сайхан сэтгэгдэл төрүүлсэн билээ. Тэрчлэн аян замын бидэнд цаг зав гарган дөрөө харшуулж, Ганцын даваанаас Богд Очирваанийн барааг харуулж, ерөөлийн сайхнаар үдсэн "Амьд ус трейд" ХХК-ийн захирал Л.Цэдэнсодном, түүний гэргий прокурорын газрын нягтлан бодогч Ж.Жавзан нарт аавынхаа өмнөөс талархсанаа илэрхийлье. Ганцын даваа, Ганц модны ам гэхчилэн "ганц"-аар нэрлэсэн газар нутаг цөөнгүй тааралдах нь ганц нэгээс ертөнцийн юмс үзэгдэл бүрдэж арвижна гэдгийг нотлох мэт. Их Монгол Улс байгуулагдсаны 800 жилийн ойн жил аавынхаа төрсөн нутагт анх удаагаа хөл тавьж ганц нэгдэхгүй олон найз нөхөдтэй болсноор эх орныхоо бүх аймагт очиж үзэхсэн гэсэн хүсэл мөрөөдлөө биелүүлсэн минь энэ бөлгөө. 
Д.Батмөнх 

