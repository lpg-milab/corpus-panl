Хүрээлэн буй орчлоон гэж

Цэцэрлэгч гэдэг гоё мэргэжил байдаг. Дээр үеийн хүмүүс тэтгэвэртээ гараад ойн цагдаа болно гэж их ярьдаг байлаа. Одоо хүмүүс өөрийн гэсэн газартай болоод түүн дээрээ жимс цэцэгний болон бусад мод, сөөг тарьж ажин түжин амьдрах хандлагатай болсон байна лээ. Өмч төрд бус хувьд дийлэнх болсных өндөр настны хандлага өөрчлөгджээ. Цэцэрлэг цэцэг навчинд өнгөрсөн хэдэн жилд хүмүүс мөн ч их дайсагналаа. Харин бурууг хайхдаа угаасаа дэлхийн дулаарал дэлхий дээгүүр плёнк болон бүрхсэн тул яах ч аргагүй гэсэн лут тайлбар хийсэн. Үнэн юм болов уу гэхээр бас эргэлзээтэй тайлбар. Өөр оронд явж байхад хот нийслэл нь мод бутгүй болчихсон, хөдөө гадаа нь ган болж, ус гол ширгэсэн юм харагдахгүй байна.  
Саяхан Улаанбаатарын хамгийн гоё баян цэцэрлэг бүхий  МУИС-ийн ботаникийн хүрээлэнг хэсэг нөхөд устгахаар бичиг баримтаа бүрдүүлжээ. Одоо тэнд байгаа олон төрлийн ургамлыг тасдаж хаян оронд нь бетонон барилга барьж шороо бужигнуулах нь. Энэ их дуу цуурай, утаа тортог нэгээр нэмэгдэж хүчилтөрөгчийн уушги нэгээр хасагдана. Нийслэлд байдал ийм бол хөдөөд байгаль орчинг улам таагүй болгож байна. Ойг шатааж, хядсаар байгаад нийт нутгийн зургаан хувь нь одоохондоо модтой үлдэв. Уг нь 16 хувь байсан юм. 
Нийгмийн бүх давхаргын төлөөлөгчид алтны аянд мордож амар аргаар ашгийн төлөө тэмцэлдэж байна. Амархан мөнгө олохын хэрээр амь нас сүйдэж байна. Хэд хоногийн өмнө хичээл нь тарсан оюутнуудаас ирэх жилийнхээ сургалтын төлбөрийг олохоор олон хүүхэд "нинжа" болон хөдөөг зорьжээ. Энэ бага хэрэг. Том хэрэг нь гэвэл Монголд одоо 4000 гаруй том, жижиг уул уурхайн компани үйл ажиллагаа эрхэлж байна. Тэдний нөлөө орсон ч бай, ороогүй ч бай одоогоор 4000 гаруй том, жижиг гол горхи бүрмөсөн ширгэсэн мэдээтэй. Эдгээр компани нийт нутгийн 44.3 хувьд хайгуул хийхээр товлосон. Товлосноос нэлээдийг нь ашиглаад явж байгаа. Газар нутгийг ашиглах, хайгуулдах лиценз, зөвшөөрөл замаа алдсан. Жишээлбэл Паушок гэдэг хүн Заамарт нэгэн тосгоны дор алт ухах зөвшөөрөл авсан байв. Тосгоны олон мянган иргэн нүүхгүй гэхээр нь шүүхэд өгдөг. Монголын шүүх хянан үзээд "Өгөөмөр тосгоныхон зайлцгаа. Паушок босст минь алт ухах боломж гарга" гэсэн "шударга шийдвэр" гаргаж байв. 
Монгол орны дөч илүү хувь нь бүрэн цөлжих өнгөндөө хэдий нь орж мал бэлчих нутаг багаслаа. Хэдэн үе удмаараа нутагшсан тоонот, өвөлжөө бууц, тэр бүү хэл өтгөсийг хөдөөлүүлдэг дагшин газруудад нэг л өглөө байшин шиг аварга техник хүрээд ирчихсэн байх нь хэвийн үзэгдэл болоод байгаа. 
Хүдэр дунгуй нутагт Соронзон хадны хормойг уурхайчид ухаад нутгийнхан дээшээ төр хол доошоо төмөр хатуу болж аргаа барж байна. Онги голын цутгалан Бөөрөлжүүтэд алтны компани хүүхэд оршуулдаг газар ирээд буучихсан цагдаагаар өөрсдийгөө хамгаалуулан хөрс хуулаад эхэлсэн. Байгаль хамгаалах чиглэлийн хөдөлгөөнийхнийг өмөөрч үгийг нь сонсдоггүй.  
Одоо тэгвэл өөр болно. Эдийн засагт үлэмж ашигтай байлаа ч гэсэн гол мөрний ай сав газарт ашигт малтмал олборлохыг зөвшөөрөхгүй. Зөвшөөрөл өгсөн хүн хамгийн том цээрлэл хүлээнэ. Байгаль ээж жамаараа оршиж ус мөрөн урсдагаараа урсана. Үе удмаараа амьдарсан гэрийн бууцыг тань хятад хүн ирж хөндөх эсэхийг нутгийн хүн өөрөө шийднэ. Та үгүй гэвэл таны нутаг онгон тансаг хэвээрээ үлдэнэ. Танай сумын дарга гэдэг бага гарын авлигачаас энэ эрх мэдлийг салгана. Төр харин алт ухах зөвшөөрөл бус ус гаргах дэм өгнө. Төр яагаад ингээд энэ салбарт хатуурхаад байна гэхээр алт төмөр гэх мэт ашигт малтмалын салбараас хэдхэн хүн хөлжөөд бусад нийт нь хохироод байгаад юм. Төр түүнийг зохицуулж өгөх ёстой юм. Хэн нэгэн олз омогтой яваад нь атаархаж байгаа юм биш. Хэн нэгэн Монгол орныг хувхайруулан, бусдад гай садаа болон увайгүй байдлаар баяжихыг эсэргүүцэх нь ардчилсан төрийн эрхэм үүрэг мөн. 
Уурхайгаас татгалзахгүй. Болхи, байгаль орчинг сөнөөх зорилготой, хоцрогдсон арга техникийг нутагтаа байлгахгүй. Мөнгөн ус, цианит натри, нутагтаа багтаж шингэхээ байсан Хятад, Оросын олигархиудад дахиж дээрэлхүүлэхгүй. Арай өөр найзтай хоршиж эх болсон байгалийнхаа хишгийг аваатай өгөөтэй хүртэж эрдэнийн хишиг жигд байна. Алт авсан авдрынхаа тагийг "ногоон хэрмээр" хучиж, хөх усаар хулдах юм. 
Айсуй дулаарал хүрээлэн буй орчин хэдийбээр таагүй заалттай ч ирж яваа цагийн зөн билэг урьхан байна. Энэ жил энэ хавар хар дарсан зүүд шиг нийгмээс ангижирч чадах юм шиг байна. Ардчилсан намын хөтөлбөр дэх "байгаль ээж" гэсэн хэсгийг уншаад ган тайлагдах шиг боллоо. Энэний төлөө чөмгөө дундартал тэмцэж билээ. Ганц би биш ард түмний олонхи нь энэ цагийг л мөрөөдөж байсан юм. Одоо сонголтоо хийгээд хүлээгээд суух л үлдлээ. 
Ж.Гангаа
