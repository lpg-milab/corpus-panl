№3 (17220)      
1989 оны нэгдүгээр сарын 4     
ЭДИЙН ЗАСГИЙГ УДИРДАХ АРГЫН ШИНЭТГЭЛ

МАХН-ын XIX их хурлаас манай орны эдийн засаг, нийгмийн хөгжлийг түргэтгэхээр дэвшүүлсэн стратегийн зорилтыг амжилттай хэрэгжүүлэхэд << Намын зохион байгуулалт, үзэл суртлын ажлыг сайжруулах шинэ зорилтын тухай >> асуудал хэлэлцсэн МАХН-ын Төв Хорооны V бүгд хурал ихээхэн ач холбогдолтой боллоо. Тус бүгд хурал дээр тавьсан илтгэлдээ нөхөр Ж. Батмөнх: << Намаас эдийн засгийг удирдах гол арга бол улс төрийн арга >> гэж онцлон заахын хамт << Эдийн засаг, нийгмийн бодлогыг боловсруулж, амьдралд хэрэгжүүлэх, аж ахуйн боловсон хүчнийг шилж сонгох, хүмүүжүүлэх, үйлдвэр, аж ахуйн байгууллагуудын захиргааны үйл ажиллагаанд тавих намын хяналт, үйлдвэрлэлийг удирдахад хөдөлмөрчдийг өргөн оролцуулах, тэдний хөдөлмөрийн идэвх, бүтээлч санаачилгыг өрнүүлэхэд аж ахуйг улс төрийн аргаар удирдах гол чиглэл илрэлээ олно >> гэж иж бүрэн цогцолбор зорилт тодорхойллоо. 

Эдийн засаг, улс төрийн систем, нийгэм, оюун санааны хүрээг бүхэлд нь хамарсан өөрчлөн байгуулалт хийх талаар нам, ард түмний үйл хэргийн амжилт олох эсэх нь улс орны нийгэм эдийн засгийн хөгжлийг түргэтгэх, ард түмний өөрчлөн байгуулагч их хүчийг дайчлах, манай урагшлах хөдөлгөөнд саад болж байгаа хүнд суртал, хуучныг баримтлах үзлийг өөрчлөх, нам, төр, олон нийтийн байгууллагаас эдийн засгийг удирдах удирдлагын арга барилыг үндсээр нь шинэчлэн сайжруулахаас шууд шалтгаална. 

МАХН-ын Төв Хорооны V бүгд хурал манай орны сүүлийн гучаад жилийн эдийн засгийн хөгжлийн тоймыг нэгтгэн дүгнээд өнөөгийн шатанд шийдвэрлэхээр тавигдаж байгаа зарим гол асуудлын чиглэлийг нэгэнт тов тодорхой заасан болохоор түүнийг хэрэгжүүлэх үйлсийг хэрхэн зохион байгуулах тухайд хийх, бодох, сэдэх, санаачлах бодит ажилдаа бүх нийтээр орж байна. 

Улс ардын аж ахуйн материалтехникийн баазыг бэхжүүлэх зорилгоор хөрөнгө оруулалтыг ихээхэн нэмэгдүүлснээр үйлдвэрлэх хүчний хөгжилд аятай нөлөө үзүүлж, түүнийг дагаад нийгмийн үйлдвэрлэлийн хэмжээ манайд сүүлийн жилүүдэд мэдэгдэхүйц түргэсч, улмаар ЗХУ, социалист ах дүү бусад орны бух талын тусламж дэмжлэг, хөдөлмөрчдийн идэвхтэй хөдөлмөрийн ачаар үндэсний орлого, аж үйлдвэрийн бүтээгдэхүүний үйлдвэрлэл нэлээд нэмэгджээ. Боловсон хүчин мэргэжилтэй ажилчдын хангамж ч сайжирч сүүлийн хэдэн таван жилд улсын эдийн засаг харьцангуй өндөр хурдацтай байсан хэдий боловч хөгжлийнхөө түвшнээр ЭЗХТЗийн гишүүн Европын социалист орнуудаас ихээхэн хоцорсон хэвээр байгааг бүгд хурал зааж тэмдэглэв. 

Ялангуяа хөдөө аж ахуйн салбарын өсөлтийн хурдац удаашралтай, тухайлбал мал аж ахуй зогсонги болсны дээр тус орны хөгжлийн өвөрмөц нөхцөлд тохирч, зуунд түшиг тулгуур нь болж чадахуйц хүнд аж үйлдвэрийн суурь одоо болтол тавигдаагүйчлэн аж үйлдвэрийн нэг үндсэн салбар металл боловсруулах. машин, химийн үйлдвэр үгүйлэгдэж, явцуу дамжлагын шинжтэй байгаа билээ. 

Эх орныхоо хөгжлийн хүрсэн түвшин, хэтийн төлөвийн тухай субъектив дүгнэлт хийснээс үүдэж намын зарим их хурлын баримт бичиг, программд хүртэл үндэслэл багатай нотолгоо орж, өрөөсгөл ойлголт ч бий болсон байна. Ийм нөхцөл байдалд нийгмийн амьдралын бүх хүрээнд эргэлт буцалтгүй өөрчлөлт, шинэчлэлийг гүнзгийрүүлэн туйлд нь хүргэх, намаас дэвшүүлсэн том зорилтыг ажил хэрэг дээр биелүүлж, юуны урьд урагшлах хөдөлгөөнийг саатуулагч хуучин механизмыг эдийн засгаас ч, хүний сэтгэлгээнээс ч бүрэн ангижруулах хэрэгтэй байна. 

