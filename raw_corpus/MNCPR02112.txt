Багын дурсамж санагдуулсан Баруун-Урт сайхан

Дашбалбарын Мөнгөндалай. 1998 онд Утга зохиолын дээд сургууль, 1999-2001 онд Удирдлагын академийг тус тус дүүргэсэн. 1998 оноос "Өдрийн сонин"-ы Улс төр, гадаад мэдээллийн албанд ажиллаж байна.
"Алтан нар хурж хоргоддог миний Дарьганга", "Ерөнхийлөгч өө, үхсэн хүн үг хэлэхгүй ч үг хэлэх үр хүүхэд үлддэг юм шүү", дайны талбараас газар дээр нь очиж сурвалжилсан "Иракийн тэмдэглэлүүд" цуврал сурвалжлага, улс төрийн сонирхолтой нийтлэлүүдээрээ уншигчдын талархлыг хүлээсэн манай шилдэг сэтгүүлчдийн нэг. Монголын сэтгүүлчдийн нэгдсэн эвлэлийн Ган үзэгтэн, МЗХ-ны тэргүүний залуу алтан медаль, "Өдрийн сонин"-ы 2006 оны шилдэг бичлэгийн шагналтай. Хэн тийм нэр өгчихсөнийг хэлж мэдэх юм алга. Уг нь Жавхлант, Шарга хэмээх хоёр уулын дунд сүндэрлэдгээр нь Жавхлант шарга хэмээн нэрийддэг байсан гэдэг. Баруунаас зүүн тийш сунаж тогтсон жижигхэн сум бага насны минь алтан дурсамжаар дүүрэн. Баруун-Уртын баруун талаар урсах нарийхан голыг манайхан Баруун гол гэх бөгөөд өнөөх цөлжилтийн гайгаар одоо бүр ширгэчихсэн байна лээ. Нарийхан урсах энэ голын хөвөө миний тоглоомын талбай байсан юм. Тоглоомын тэр талбайн минь чимэг нь халиурсан өвс ногоо, хажуугаар нь эрхлэх тугал хурга, элдэв өнгийн чулуунууд. Өвөл бол жинхэнэ байгалийн мөсөн гулгуур тэнд бий болно доо. Зундаа бороо орох бүрт л өнөөх жижигхэн гол минь үерлэж хүн амьтны амь авч одсон аймшигт мэдээ сонсогдоно. Эмээ минь үүнийг лус савдаг хилэгнүүлснээс боллоо гэж тайлбарладаг байв. Баруун голын эх адгийг үзэх гэж олон чиг удаа өдрийн хугасыг барж баахан таваргаснаа санаж байна. "Шувууны ээж ӨшӨӨгӨӨ авах болов уу..." Нэг удаа бөөн чулууны дэргэд хэдэн жижиг цагаан юм олж харлаа. Хүзүүний зүүлт оллоо гэж хачин баярлав. Утас сүвлэх нүх нь аль юм бол гэж эргүүлж тойруулж үзэж байтал гэнэт хагараад нэг сонин шар юм асгарчихав. Үхтлээ айсан би хот айлын эгч рүү хар гүйхээрээ очиж тохиолдсон адал явдлаа ярилаа. Нөгөө эгч "Шувууны өндөг байсан байна. Одоо эх нь чамаас өшөөгөө авах байх" гээд хэлчихлээ. Ингээд л би үхдэг байж. Шувууны эх нь ирж намайг олоод өшөөгөө авна. Шөнө нойр хүрсэнгүй. Дээр нь хоол ч ороогүй өдрийг өнгөрүүлсэн юм чинь. Шөнөжин тооно руу ширтэн шувууны ээжийг надаас өшөөгөө авахыг хүлээж өглөө болгов. Нэг хэсэгтээ л энэ айдас надаас салаагүй ч цаг хугацаа түр мартуулж би ч хэвийн байдалдаа орлоо. Өдрийн уртад элдэв өнгийн зүйл сэтгэж хүүхдүүдтэй нийлж түүнийгээ хэрэгжүүлэх гэж бусниулна. Голын баруун талд арай зайдуухан айлынхаа хүүхдүүдтэй нийлж нас барсан хүмүүст зориулсан овоо босгохоор шийдэж баахан чулуу овоолж тавилаа. Бас жаахан цагаан идээ олж ирээд өнөөхөө мялаав. За тэгээд мэддэг хэдэн маани мэгзэмээ уншаад өвөөгийн нууцхан хадгалдаг арцнаас жаахныг авчирч уугиулаад бидний босгосон овоо жинхэнэ амь орлоо. Тэр үед шашин шүтлэг хориотой болохоор өвөө маань зан үйлийн зүйлүүдийг нууцхан шиг хийж гүйцэтгэдгийг бид мэднэ л дээ. Хааяа нөгөөдөх дээрээ очиж ганц нэг ааруул, чулуу нэмэрлэнэ. Тэр үед босгосон том овоо минь одоо ч байдаг юм билээ. Хачирхалтай нь, овоо минь хэрдээ үнэмшилтэй санагдсан уу төдийлөн хүн анзаараад байхгүй ч мэддэг бидэндээ бол арай өндөр болчихсон шиг санагдсан шүү. ТӨӨрЧ будилсан минь Бид айлын хүүхдүүдийг бодвол хамаагүй ажилсаг байлаа. Өглөө хар эрт тугал хариулах нэрээр гарч голын хөвөөнд тоглож өнжөөд өдөр хэрд гэр рүүгээ чавхдан аяга тараг, хэдэн боорцог олж идээд үнээ тугал нийлчихээс өмнө хэдэн тугалаа манах гэж буцаад гүйнэ. Мал хотлох цагаар ээж, өвөө хоёр зүүн дэнж дээгүүр гарч ирэх нь харагдана. Өвөө аймгийн холбоонд нярав байсан болохоор энэ албан тушаалыг нь би дарга гэж боддог байв. Харин ээж минь аймагтаа л шинэ загвар болсон гоё эрээн даашинзныхаа хормойг намируулаад ирнэ. Эмнэлэгт ажилладаг болохоор эм тарианы содон үнэр ээжээс маань дандаа үнэртэнэ. Тэгэхдээ тэр нь нэг л гоё сайхан санагддаг байлаа. Өвөл болохоор өвөө намайг цэцэрлэгт хүргэж өгөхөөр өглөө хоёулаа хөтлөлцөөд л алхчихна даа. Цаг минут бүр элдэв юм шулганаж явдаг болохоор өвөө минь намайг хааяа наад амаа мэдэж ярьж бай хэмээн зэмлэнэ. Цэцэрлэг гэр хоёрынхоо замыг элээтэл алхсан болохоор уг нь ганцаараа яваад ч дажгүй хүрчихнэ л дээ. Даанч юу гэж тийм боломж олдохов. Гэхдээ цэцэрлэгээсээ жаахан л цаашаа явбал би баларна. Цэцэрлэгээ олсон цагт гэрээ олох ч өөр зүг рүү явчихвал төөрч будилж гүйцнэ гэсэн үг. Нэг удаа багш маань жүжиг үзэх тавин мөнгө маргааш авчраарай гэдэг юм байна. Маргааш нь мартчихсандаа баахан бантаад адилхан мөнгөө мартсан хань хамсаатан хайж байтал ангийн маань нэг охин ашгүй зовлон нэгтэн болж таарлаа. Хоёулаа яах ийхээ хэлэлцээд тэдний эмээгийнх рүү очиж байж байгаад оройхон хэрд цэцэрлэг рүү өвөөг очихоос нь өмнө буцахаар тохиролцов. Тэдний эмээгийнх их л хол зайтай байсан санагддаг юм. Аавынхаа хуучин сэгсүүргэн малгайг өмсөхөөсөө ичдэг болохоор цэцэрлэгтээ өмсөх углаашаа малгайдаа хийгээд гартаа барьж толгой нүцгэн ангийн охиныхоо эмээгийн гэрт очлоо. Энэ хооронд байн байн өндөр юман дээр гарч цэцэрлэгээ харж явлаа. Магадгүй төөрчихвөл цэцэрлэгээ олсон тохиолдолд гэрээ олно гэсэн санаатай байсан шиг юм уу даа. Сүүлдээ цэцэрлэг маань харагдахаа байв. Танихгүй айлын хашааны гадаа зогсч байтал нөгөө охины эмээ бололтой өндөр биерхүү эмгэн гарч ирээд ач охиноо зэмлээд намайг нэг гайхсан хачин харцаар хараад "Чи ч гэсэн гэртээ харь" гэдэг юм байна. Хаачихаа мэдэхээ байлаа. Зүгээр л уйлаад яваад байв. Даарч байсан ч малгайгаа өмссөнгүй. Явсаар байтал ганц айл харагдав. Өнөөх айлын хажууханд шонгийн модны ард хувь заяагаа хүлээгээд уйлчихсан би бараг л хөлдөж үхэх шахсан юм даг. Нөгөө айлаас хүн гарч ирэхэд нь алгын чинээхэн жаахан охин хөлдөх шахан зогсч байгааг хараад гэртээ орж дулаацуулсан гэдэг. Харин аав ээжийнхээ ажил албыг мэдэхээс илүү өвөөгөө л Холбоонд дарга хийдэг гэж нэрийг нь хэлснээр нөгөө хоёр хөгшин сумын холбоо руу очиж өвөөд минь хүргэж өгсөн юм даг. Гэртээ нэг л өрөвдүүлэх амьтан очтол эмээ шууд л загнаж билээ. Түүнээс хойш дахиж тийм зүйл давтагдаагүй. Цэцэн билэгтнҮҮдийн Өлгий нутаг Өвөл зуны амралтаар тэр үед ЗХУ-д сурч байсан аав минь ирж жинхэнэ нар гарна шүү дээ. Ааваараа цэцэрлэгтээ хүргүүлж элдэв хов хүргэнэ. Хэрэндээ л өмөөрүүлэх гэж байгаа санаа нь. Бага байхад аймгийн намын хорооны дарга гэж аймгийн даргаас том амьтан байсан санагддаг. Хүн бүр тэр болгон костюм өмсөөд байхгүй болохоор ийм хувцастай хүн бол миний хувьд дарга. Харин тэр үед Сүхбаатар аймаг элдэв өнгийн таван жилийн төлөвлөгөө энэ тэрээс нь дандаа л хоцорч сүүлддэг байсан юм. Манай өвөөгийнд телевиз байгаагүй болохоор хажуу айл руу орж хааяа нэг орос кино үзэх нь нэг хэсэгтээ л ярианы сэдэв болно. Би дагаж орчихоод үзэж эхлээгүй байхдаа л нойрондоо автаж орхино. Өглөө гэртээ сэрдэг байв. Радио бол байна аа. Тэрийг нь эмээ өдөржин сонсоно. Тэгээд л баахан дүгнэлт хэлж хэн нэгэн даргыг шүүмжлэх нь сонсогдоно. Тэр ярианаас нь л би тэр үед манай аймаг энэ тэр уралдаанд хоцроод байна гэж ойлгодог сон. Зун өвөл Оросоос оюутнууд ирж аймаг сумаар л нэг яриа болно. Тийм болчихож, ийм болчихож, тэгж гэнэ, ингэж гэнэ гээд л.. нэг хэсэг ярих юмтай болно. Манайхаар яруу найрагчид их ирнээ. Тэд нь одоо Монголын том найрагчид л даа. Тэр үедээ бол хориод настай идэрхэн явсан үе нь. Аав найзуудтайгаа уулзахаар явна. Ээж намайг бараа бологчоор явуулна. Даанч би тэдний яриаг төдийлөн ойлгохгүй болохоор тоглож байгаад үндсэн ажлаа мартаад унтчихна. Нэг сэрэхнээ аав найзуудтайгаа халамцчихсан дуу нь чангарч сууна даа. Тал нутгийнхны нэг онцлог нь цэцэн мэргэн гэдэг нь жигтэйхэн. Ямар сайндаа л эмээ минь биднийг загнаж зэмлэхдээ бүтэн ном болгомоор олон зүйр цэцэн үг хэлдэг сэн. Аав минь авьяасынхаа эх ундаргыг ээжээсээ өвлөсөн гэж хэлдэг нь ортой байх. Нутгийнхаа авьяаслаг найрагчдаар бахархмаар. Бямбын Ринчен хүртэл Шота Руставелын "Барсан хэвнэгт баатар"-ыг орчуулсан Гомбожавыг гайхалтай орчуулагчийг нь шагшин "Би байсан бол барын арьс нөмөрсөн баатар, Барын арьсан өлгийт ч гэдэг юм уу, тэгж орчуулах байсан даа" гэж үнэлсэн байдаг юм. Сүүлийн үеийн жишээ хэлэхэд Ай.Төмөр-Очир гэж айхтар цэцэн билэгтэн байдгийг андахгүй. Ундарсан их цэцэн үгээ хэлэхдээ гайхалтай хурдан ярьдаг нь ч учиртай биз. Би нэг удаа түүнээс та манай аавтай ер нь цэц үзэж байв уу гэж асуусан юм даг. Тэрээр "Өөрөөсөө илүү хүний дэргэд дуугардаггүй, дутуу хүнийг дуугаргадаггүй хүн дээ" гэж хэлж байсан юм. Бодвол аавыг маань өөрөөсөө илүү болохоор цэц үзээд яах юм гэж боддог байсан бололтой. Ажил хийгээд ам тосодлоо Эмээ минь их цэвэрч ажилсаг хүн байсан болохоор шанага, сав суулга өнгөрүүлэх, ойр зуурын арчих цэвэрлэх ажил байнга хийлгэнэ. Хожим чамд хэрэгтэй л гэнэ. Үнс, сонингийн цаас хоёр өгөөд л нүүр харагдтал өнгөлөөрэй гэж хэлнэ. Харамсалтай нь нэг ч удаа тэр сав суулганы гадар дээр нүүр маань харагдаагүй л юм даг. Нэг удаа гэрийн үүдний шургуулгыг өдөржин арчиж цэвэрлэлээ. Гэтэл тэнд хэн нэг нь нуугаад мартсан бололтой "Мятная" хэмээх ногоон цаастай бохь оллоо. Бохь гэдэг бол тэр үед ховор бараа. Бараг амандаа бохь зажилж байгаа хүн баян юм шиг санагддаг байсан. Олсон бохио хараад эмээгийн хэлдэг "Ажил хийвэл ам тосдоно" гэсэн үг ямар үнэн юм гэж их л маадгархан бодож билээ. Энэ мэт багын дурсамжууд сэтгэлд ойр байдаг юм. Намайг дунд сургуульд ордог жил манайхан хот орон бараадаж хөдөөгийн охины гэгээн мөрөөдлөө тээн нийслэлтэй учирсан билээ. Гэвч Баруун-Уртдаа очихоор бага насандаа очсон шиг гэрэл гэгээтэй байдаг даа. 
Д.Мөнгөндалай
