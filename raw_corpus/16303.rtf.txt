№26 (16303)          
1986 оны нэгдүгээр сарын 30.
Эзний ёсоор хичээе

<< Улс ардын ахуйд ашиглагдаагүй байгаа нөөцийг дайчлан ашиглахад нам, ард түмний гол анхаарал, хүч чармайлтыг төвлөрүүлэх нь шинэ таван жилийн бүтээн байгуулалтын үеийн намын эдийн засгийн бодлогын хойшлуулшгүй зорилт мөн >> гэж нөхөр Ж. Батмөнх Намын Төв Хорооны XI ( 1985 ) бүгд хурал дээр цохон тэмдэглэсэн юм. Ашиглагдаагүй нөөц, эсвэл хүч чадлыг нь дутуу ашиглаж байгаа машин, техник, хэрэгцээ багатай, өндөр үнэтэй бараа материал хуримтлагдсан газар манайд олон байгаа нь аж үйлдвэр, хөдөө аж ахуйн системд фонд өгөмжийг бууруулах нэг гол шалтгаац болж байна. Өнгөрсөн таван жилд аж үйлдвэр, хөдөө аж ахуйн үйлдвэрлэлийн салбарт арван миллиард шахам төгрөгийн үндсэн хөрөнгө шинээр ашиглалтад орсон бөгөөд үүний дотроос нийслэлийн дөрөвдүгээр цахилгаан станцын эхний ээлж, сүлжмэл, ээрмэлийн үйлдвэр, Эрдэнэтийн хивсний болон хүнсний үйлдвэр, Улаанбаатарын талх, чихрийн комбинат, Баруунтурууны хорголжин, холимог тэжээлийн үйлдвэр, Цагаантолгойн услалтын систем, Чандаганы сангийн аж ахуй зэрэг 150 гаруй томоохон барилга байгууламжийг нэрлэж болно. 

Таван жилийн хөрөнгө оруулалтын үр дүнд манай орны аж үйлдвэрийн үндсэн фонд 13, 9, хөдөө аж ахуйнх 6, 2 миллиард төгрөгт хүрлээ. Өсөлтийн энэ их хурдцын хэмжээгээр үр ашгийн өсөлт нэмэгдсэн байх ёстой боловч түлш, эрчим хүч, металл, мод боловсруулах аж үйлдвэрийн салбар, тэрчлэн хөдөө аж ахуйд үр ашгийн үзүүлэлт хангалтгүй, машин тоног төхөөрөмжийн ашиглалт, бүртгэлээр тавих хяналт. хүмүүсийн хариуцлага, санаачилга, мэргэжлийн ур чадвар зохих шаардлагад хүрээгүй хэвээр байна. 

Налайхын нүүрсний уурхай, Дорнодын цахилгаан станц, мебель картоны болон керамик эдлэхүүний комбинат зэрэг үйлдвэр хүч чадлаа дүүрэн эзэмшиж хараахан чадаагүй байгаагаас гадна сүүлийн арван жилд ашиглалтад орсон үйлдвэрийн нэлээд газар тэдгээрийг барьж байгуулахад зарцуулсан хөрөнгийг нөхөн төлж амжаагүй алдагдалтай хэвээрээ байна. Өндөр хүч чадалтай орчин үеийн машин техник, төхөөрөмжөөр өвч тоноглогдсон үйлдвэр, аж ахуйн газрыг хүлээж аваад хүч чадалд нь хүргэж эзэмшихгүй анхныхаа гараанаас цалгардсаны уршгаар фонд өгөөж өсөхгүй байгаа нь юуны урьд хариуцлага, санаачилга, ялангуяа үйлдвэрлэл эрхлэн удирдаж байгаа хүмүүс үйлдвэрийн механизм, үйлдвэрлэх хүчний нөөц бололцоог бүрэн дайчилж ажиллаагүй, зохион байгуулах ур чадвар, арга барилаар хоцрогдмол байгаатай шууд холбоотон юм. 

Хөрөнгө оруулалтын хэмжээ өсч, үйлдвэр, барилгын программ нэмэгдэж, төрөлжсөн ажлын хүрээ өргөжиж, ах дүү орнуудаас үзүүлж байгаа техник - эдийн засгийн тусламж нэмэгдэх тутам бий болсон тэр сайхан бололцоо, потенциалыг үр ашигтай, жинхэнэ эзэн хүний ёсоор эзэмших эх оронч эрмэлзэл хүчтэй өрнөж байх ёстой. Чухам үүнд л хүний хүчин зүйл шийдвэрлэх үүрэгтэй учраас хөрөнгө оруулалтын үр ашиг өсөхгүй, харин ч буурч байгаагийн хариуцлагыг машин техник биш тодорхой хүн л хүлээх нь зүйн хэрэг. Ажил дээрээ хүчээ бүрэн дайчилдаггүй, идэвх санаачилга гаргадаггүй, биеийн амрыг харж үр бүтээл багатай ажилладаг мөртөө нийгмээс бусадтай адил тэгш авч хэрэглэдэг хүмүүс уг чанартаа үйлдвэрлэлийн хүч чадлыг ч, өөрийн бодит боломжийг ч дутуу ашиглаж, нийгмийг хохироож байгаа юм. 

Их барилгаар аваад үзэхэд захиалагч, гүйцэтгэгч байгууллагын хамтын чармайлтыг дуусаагүй барилга байгууламж, ашиглаж чадаагүй хүч чадалд төвлөрүүлж, тоог нь эрс цөөрүүлэх, барих хугацааг богиносгох, өртөг зардлыг аль болохоор хямдруулах тухайд холбогдох, эрхлэх хүмүүс нь санаачилгагүй, идэвхгүй ажилласнаас тухайн барилгад зарцуулсан хөрөнгө эрт эргэж нөхөгдөх бололцоо нөхцөл тэр болгон бүрддэггүй байна. Гэтэл үүнийг эзэн хүний ёсоор, эх оронч сэтгэлээр шийдэх хүмүүс бол бух шатны хариуцлагатан, мэргэжилтэн, барилгачид өөрсдөө л байх ёстой. 

Тэрчлэн аж үйлдвэрт машин техникийн сул зогсолт, үйлдвэрлэлийн явцуу дамжлагыг арилгах, хүмүүсийн техник эзэмших хариуцлага, ур чадвар, мэргэжлийг ахиулах, хөрөнгө оруулалтын өгөөжийг дээшлүүлэх иж бүрэн арга хэмжээг газар бүр боловсруулан хэрэгжүүлж чадаагүйгээс хөрөнгө оруулалтын үр ашиг жигд өсөхгүй байна. Байгуулж бий болгосон хүч чадал, машин техник өөрөө биш харин түүнийг найдаж эзэмшүүлсэн хамт олон, бие хүмүүс л санаа тавьж, идэвх гаргах замаар ашиглаагүй хөрөнгийн хэмжээг багасгах, дуусаагүй барилгыг цөөрүүлэх төлөвлөгөө, норматив боловсруулж, хэрэгжүүлэх ажлыг гардан зохион байгуулж, хяналт шалгалтыг түүнд чиглүүлэн үр нөлөөтэй ажил зохиох ёстой. 

Аж үйлдвэрийн газар, цех, тасаг нэг бүрт хүч чадлаа эзэмшиж хүрсэн байх хэмжээг төлөвлөгөөний үндсэн үзүүлэлт болгох, түүнийг тасалдуулсан нөхцөлд шинэ үйлдвэр барих, хүч чадлыг нэмэх тухай ярих биш харин байгаагаа дээд зэргээр ашиглах ёстой гэдгийг үйлдвэрлэл эрхлэх гол зарчим болгоход нам, улс, олон нийтийн байгууллага шууд нөлөө үзүүлэх хэрэгтэй. Ер нь үндэсний орлого болон экспортод гаргах бүтээгдэхүүнийг нэмэгдүүлэх хамгийн зохистой чиглэлээр үйлдвэрийн газрыг шинэчлэн тоноглохдоо хөрөнгө оруулалтыг төвлөрүүлэн, нэг төгрөгийн үндсэн хөрөнгөөр өгөх үр ашгийг тууштай нэмэгдүүлэх зарчмыг л эзэн хүний ёсоор үйлдвэрлэл, аж ахуй эрхлэх язгуур эрх ашиг шаардаж байна. 

УЛс ардын аж ахуйд бэлэн байгаа нөөцийг дайчлан ашиглах, үйлдвэрлэлийн хүч чадал, машин, тоног төхөөрөмж, түлш, эрчим хүч, түүхий эд материал, парк ашиглалтыг эрс дээшлүүлж хөрөнгө оруулалтын үр ашгийг эдийн засгийн үндэслэлтэй тооцоолж, шинэ өндөр үзүүлэлтэд хүрэх талаар материаллаг үйлдвэрлэлийн гол салбарууд, ялангуяа Хөнгөн, хүнсний үйлдвэрийн Яам, Түлш, эрчим хүчний. үйлдвэрийн Яам, Ой, модны аж үйлдвэрийн Яам, Барилга, барилгын материалын үйлдвэрийн Яам. Хөдөө аж ахуйн Яам, Тээврийн Яам, Геологи, уул уурхайн үйлдвэрийн Яам, Иргэний агаарын тээврийг удирдах ерөнхий газар, материалтехникийн хангамжийн байгууллага онцгой анхаарч тууштай ажил зохиох цаг болжээ. 

