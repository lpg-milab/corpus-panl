№138(17355)       
1989 оны зургадугаар сарын 10  
Урьдчилан сэргиилье

<< Өвчнөөс урьдчилан сэргийлэх ажлын зохион байгуулалт хангалтгүй байна. Нийт хүн амыг зохих үе шаттайгаар диспансерчлахад шилжих, эрүүл ахуйн суртал нэвтрүүлэг зохион байгуулах ажил хоцрогдож байна >> гэж МАХН-ын XIX их хурал эмнэлгийн урьдчилан сэргийлэх албаны ажлын дутагдлыг заагаад цаашдын зорилтыг тодорхойлсон билээ. Намын их хурлын заалтыг хэрэгжүүлж, эмнэлгийн урьдчилан сэргийлэх албаны үйл ажиллагааг төгөлдөржүүлэхэд шаардагдах наад захын нөхцөл бололцоо манайд байгаа учраас түүнийг дайчлан ашиглах хэрэгтэй байна. 

Одоо манай эрүүлийг хамгаалах салбарт ажиллагсдын 30, их эмч, дээд мэргэжилтний 50-иад хувь нь эмнэлгийн урьдчилан сэргийлэх ажил хийж байна. Өнгөрсөн оны мэдээ, тайлангаас үзвэл улс ардын аж ахуй, соёлын салбарын 11 мянгаад нэгжийг улсын ариун цэврийн байнгын хяналтад авч, давхардсан тоогоор 1, 4 сая хүнийг 14 нэрийн халдварт өвчнөөс урьдчилан сэргийлэх тарилгаар хамгаалав. Мөн амбулатори поликлиникт урьдчилан сэргийлэх диспансерчлалын тасаг байгуулан жилд 300 мянгаад хүнд эрүүл мэндийн шалгуур үзлэг хийж, өвчин илэрсэн хүмүүсийн 22, 1 хувийг эдгэрүүлж байгаагийн зэрэгцээ нийт хүн амын 26, 8 хувийг диспансерийн хяналтад аваад байна. 

Тооны үзүүлэлтээр ажлын үр дүнг хэмжвэл ярихаар зарим зүйл байвч эмнэлгийн урьдчилан сэргийлэх ажлын арга хэлбэр, чанар, үр дүн өнөөгийн шаардлагын хэмжээнд хүрээгүйгээр барахгүй нөөц бололцоогоо дүүрэн ашигладаггүй, нийт эмч. ажилтнуудын хүч анхаарал үүнд бас л бүрэн төвлөрөөгүй байна. 

Улс орны эдийн засаг, нийгмийн амьдралд шинжлэх ухаан, техникийн ололт нэвтэрч үйлдвэржих, хотжих үйл явц түргэсч байгаль орчин, хүн амын хөдөлмөр ахуйн нөхцөл, ажил, амьдралын дэглэм, хүнс тэжээл, хүний бие махбодын дархлал өөрчлөгдөж байна. Хүн амын өвчлөлийн бүтэц, динамикт ч өөрчлөлт гарч амьсгал, хоол боловсруулах болон мэдрэлийн эрхтний өвчин зонхилох болж байгаа зэргээс болж өвчнөөс урьдчилан сэргийлэх арга барил, зохион байгуулалтын ажил, сэтгэлгээнд ч өөрчлөлт, шинэчлэл шаардагдаж байна. Хот, суурин газруудын эрүүл ахуй, ялангуяа хог хаягдлын асуудлыг шийдвэрлэхэд нэгдмэл, байнгын систем хараахан тогтоогүйгээс эдэлбэр газрын хөрснөөс сүүлийн гурван жилд авсан шинжилгээний 80 хувь нь халдварт өвчин үүсгэх нянгийн бохирдолтой, хот, хөдөөгийн хүнс, худалдаа, нийтийн хоолны газар, цэг, салбаруудын 36 - 43 хувь нь ариун цэвэр, эрүүл ахуйн норм хэмжээг зөрчиж, ажлын байрын бичил орчин, хөрс, ус, агаарыг бохирдуулж, хүн амын эрүүл мэндэд харшилж байна. Ноцтой ийм дутагдлыг эрүүл ахуй, ариун цэвэр, халдвар суДлалын улсын хяналтын алба, хууль хяналтын байгууллагатай хамтарч бүрэн арилгах талаас шийдэмгий бөгөөд шуурхай арга хэмжээг цаг алдалгүй авах хэрэгтэй. 

Хүүхдийг бага балчраас нь чийрэгжүүлэх, асрах, сувилах, шим тэжээлт хоол хүнсээр тасралтгүй хангах ажил, урьдчилан сэргийлэх бүх нийтийн арга хэмжээ, хүч анхаарал суларснаас ерөнхий боловсролын сургуулийн сурагчдын эрүүл мэнд, юуны түрүүн шүд, чих, хамар, хоолой, нүдний хараа нь ямар нэгэн согог гажигтай болж байгаа нь үзлэгээс тодорхой байна. 

Аймаг. хотын эрүүлийг хамгаалах газар, эмнэлэг, ариун цэвэр, халдвар судлалын байгууллагууд урьдчилан сэргийлэх ажил хариуцсан эмч, ажилтныхаа ажлыг хариуцсан хэсгийнх нь хүн амын өвчлөл, эрүүл хүмүүсийн эзлэх хувь, эрүүлжсэн хүний тоо, чанар, хөдөлмөрийн чадвар түр алдуулахад хүргэдэг өвчлөлийн бууралт, үйлдвэр, үйлчилгээний газар, байгаль, орчны ариун цэврийн байдал. улс орны нийгэм, эдийн засаг, хүн амын эрүүл мэндэд учирч болзошгүй хохирлыг хэрхэн арилгасан зэргээр нь тооцоолон дүгнэж, цалин, урамшуулал олгодог журам баримталж ажиллах нь өнөөгийн шударга ёс, ардчилал, ил тод байдалд нийцэхийн хамт ажлын үр дүнд шууд нөлөөлнө. 

Амбулатори поликлиникийн тусламжийг давуутай хөгжүүлж, нийт хүн амыг шатлан диспансерчлах нь социалист эрүүлийг хамгаалахын урьдчилан сэргийлэх зарчмыг хэрэгжүүлэх гол арга зам мөн. Манай оронд 1986 - 1990 онд хүн амын 20 - 30 хувь, 1991 - 1995 онд 60 - 70 хувь, 1996 - 2000 онд 80-аас дээш хувийг хамарч диспансерчлах хэтийн чиглэлийг хатуу баримтлах хэрэгтэй. Үүнд тоо бөглөж, бүртгэх. мэдээ гаргах талыг урьдал болгохоосоо өмнө эрүүлжүүлэх, сэргийлэх тодорхой ажилд анхаарлаа хандуулах, параклиник шинжилгээний ба нөхөн сэргээх кабинетын хүч чадлыг нэмэгдүүлэх, шинжилгээний материаллаг баазыг бэхжүүлэх, хөдөөд өрхийн диспансерчлалын үр дүнг тооцоолж, тохиромжтой хэлбэрийг сонгох хэрэгтэй болж байна. 

Эмнэлгийн урьдчилан сэргийлэх албаны ажлыг юуны урьд эрүүл хүний эрүүл мэндийг хамгаалахад чиглүүлж эрүүл аж төрөх ёсыг нийтийн бүх хүрээнд хэвшүүлэхэд эмнэлэг, ариун цэврийн байгууллага гол төв нь болж хөтөлбөр, технологи боловсруулах, үйлдвэр, аж ахуйн газар хамт олны санаачилгаар чийрэгжүүлэх талбай, профилактори байгуулах, хоёр хорыг жигших, нийтийн биеийн тамир, аялал экскурсийг хөгжүүлэх зэрэг хөдөлгөөнийг өрнүүлж, бух шатны сургуулиудад эрүүл аж төрөх ёсны хичээлийг төлөвлөгөө, зорилттойгоор, ажил хэрэгчээр зааж сургах хэрэгтэй байна. Хөдөлмөрчдийн дунд эрүүл ахуйн суртал нэвтрүүлгийг хүчтэй болгож, үүнд хэвлэл, радио, телевизийн бололцоог дүүрэн ашиглах, хүүхэд, залуучуудын гоо зүйн мэдлэг, хүмүүжлийг дээшлүүлэхийн хамт хот, суурин газрын хог хаягдлыг зайлуулах, дахин боловсруулах, ариутгах, аливаа халдварт өвчин үүсгэх шалтгаан, нөхцөлийг арилгах талаар далайцтай, зоригтой арга хэмжээ авах, эцсийн үр дүнг тоогоор биш чанар, бодит байдлаар хэмжих, энэ талаар эрүүлийг хамгаалах хуулийн заалтыг ширхэгчлэн хэрэгжүүлэх ажлыг эрүүлийг хамгаалах салбараар хязгаарлахгүйгээр нам, улс, олон нийт, аж ахуй, соёлын байгууллагууд, тэдгээрийн удирдлага зохицтой ажил болгон зохион байгуулах цаг болжээ. Бүхнийг хүний сайн сайхны төлөө зориулах манай уриа ч үүнийг шаардаж байна. 

