Хоёр хилчинг хөнөөснөө ахлах ахлагч Б.Мөнхөө хүлээжээ

Хилийн манаанд албан үүрэг гүйцэтгэж байсан хоёр хилчинг хамт алба хааж байсан харуулын дарга 29 настай Б.Мөнхөө буудаж хөнөөсөн болох нь тогтоогдоод байгаа. Энэ хэргийн талаар Хөвсгөл аймгийн цагдаагийн газрын дарга, хурандаа Т.Батчулуунаас тодрууллаа.
-Б.Мөнхөөг баривчлахад тэр эсэргүүцэл үзүүлсэн үү? -Харуулын дарга Б.Мөнхөөг Хөвсгөл аймгийн Баянзүрх заставын эрлийн хэсэг ОХУ-ын талаас наашаа орж ирж байхад нь баривчилсан. Энэ үед өөдөөс эсэргүүцэл үзүүлээгүй. Одоогийн байдлаар Б.Мөнхөө хоёр хилчинг буудаж амийг нь хөнөөсөн хэргээ хүлээгээд байгаа. Тэд тухайн үед хилийн манаанд үүрэг гүйцэтгэж байхдаа согтууруулах ундаа хэрэглэсэн байдаг. -Энэ хэрэг юунаас болсныг тогтоосон уу? -Тэд архи ууж байгаад хоорондоо маргалдсан шиг байгаа юм. Сэжигтэн Б.Мөнхөө архи нь гарсны дараагаар хоёр хүний амь хөнөөснөө мэдээд застав руугаа нэг очих гэснээ айгаад ОХУ-ын нутаг руу явсан гэсэн. Тэгээд хоол унд хоолойгоор нь давахгүй, хийсэн хэрэг нь бодогдоод юу ч болсон хамаагүй эх нутгаа зорьё гээд наашаа орж ирсэн гэж мэдүүлээд байгаа. -Энэ хүн урьд нь гэмт хэрэгт холбогдож байсан уу. Зан ааш, хүмүүжлийнх нь талаар хамт ажилладаг хүмүүс юу гэж байх юм? -Урьд нь гэмт хэрэгт холбогдож байгаагүй. Наймдугаар анги төгссөн. Хилийн цэрэгт алба хаасан. Үүний дараагаар гэрээт цэргийн журмаар алба хааж байсан нэгэн. Ийнхүү халуунд хамтдаа халж, хүйтэнд хөрөхдөө хөрч зовлон жаргалаа хуваалцаж явсан цэрэг эрс нэгнийгээ АКМ буугаар шүршиж орхиж. Б.Мөнхөө нь уурын мунхгаар ийм хэрэг үйлдсэн гэж мэдүүлж байгаа. Архи нь толгойноос нь гарсны дараа хүний амь хөнөөснөө мэдсэн гэж ярьжээ. Архи ууж байгаад хоорондоо маргалдахад даргынхаа үгэнд орохгүй өөдөөс нь хэдэрлэсэн бололтой. Талийгаач нар ч өөрсдөө нэлээд ширүүн ааш зантай хүмүүс гэж дуулдав. Тэрбээр амиа хорлохыг хэдэнтээ завдаж өөрийгөө буудах гэж оролдсон гэнэ. Хөвсгөл аймгийн Ренчинлхүмбэ сумын харьяат Баатарын Мөнхөө нь1978 онд төрсөн. Гэргий нь өнөө маргаашгүй төрөх дөхсөн. Тус заставт хамтдаа ажилладаг. Б.Мөнхөө тус заставын харьяа харуулын байрны даргаар шинээр томилогдоод удаагүй байсан аж. Түүний аав, ээж ах дүү нь нутагтаа байдаг гэнэ. Анх буун дууны чимээнээр бусдадаа хэл хүргэсэн байлдагч Н.Наранхүүг сэжигтнээр шалгаж байгаад энэ хэрэгт холбогдолгүй болохыг нь тогтоожээ. Одоо түүнийг Хөвсгөл аймгийн Цагдаагийн газрын саатуулах байранд хорьж байгаа бөгөөд эрүүгийн хэрэг үүсгэжээ. 
Б.Долзодмаа
