Номин говьд сүмбэрлэсэн номон суварга

Хөтөл гүвээ дамнан морин зэрэглээ мяралзаж говийн бор толгодын дунд хөлгүй их далай цэлэлзэн байх шиг санагдана. Хавсарга салхи сэнсэртэл үлээж үе үехэн босоо цагаан хуй дэгдэнэ. Үд дундын говь дуниартан байх ийм л цагаар талын хот Мандалговьд дөрөө мулталлаа. Дундговь аймгийн Биеийн тамир, спортын төвийн зааланд хөл тавих зайгүй дүүрэн хүн цуглачихсан биднийг хүлээж байв. 
Зуны эхэн сарын шинийн 9-ний билэгт сайн өдөр дуу хууртай Дундговь нутгийнхан номын хуримд хуран цугласан нь энэ. Монголын хүүрнэл зохиолын нэрт мастер, МЗЭ-ийн болон Д.Нацагдоржийн нэрэмжит шагналт зохиолч Намсрайн Банзрагч агсны бүтээлийн суварга 25 боть туурвилын нээлтийн ёслол, номын хуримын тов зар олноо түгснээр газар газраас номын садан, бичгийн мэргэд, зохиолч, яруу найрагчид хийгээд Дундговь аймгаас төрөн гарсан урлаг, соёлын алдартнууд Мандалговийг зорин иржээ. 
Нэрт зохиолчийн бийр бэхсийг шадарлуулж, билэг оюунаа чилээн байж туурвисан бүтээлийг түүний үр хүүхдүүдийн санаачилгаар "Норовбанзад" сангаас эрхлэн эмхэтгэж 25 боть цогцлоосон байна. Ийнхүү Н.Банзрагч агсан бүтээл нь 25 ботиор хэвлэгдсэн Монголын хоёр дахь зохиолч болов. Эрдэмтэн зохиолч Л.Түдэв хэдэн жилийн өмнө өөрийн бүтээлийн шилмэл түүвэр 25 ботийг уншигчдын гар дээр тавьж байсан юм. 
Монгол Улсын гавьяат жүжигчин А.Нэргүй, соёлын тэргүүний ажилтан Ц.Дэлгэр тэргүүтэй Дундговь нутгийн уртын дуучид нэрт зохиолчийн номын хуримын салхийг хагалж "Эртний сайхан" дууг шуранхайлуулав. МЗЭ-ийн гүйцэтгэх захирал Х.Чилаажав "Энэхүү номын баярт ирэхгүй байж чадсангүй. Нэрт зохиолч Н.Банзрагч гуайн 25 боть Монголын уран зохиолын хүндтэй хойморт залрах болно" хэмээсэн. 
Н.Банзрагч зохиолч Завхан аймгийн Алдархаан сумын хүн. "Зам", "Хошуу цагаан нутаг", "Дөчөөд оны жавар", "Сүүлчийн буун дуу", "Улирах цагийн аяс" зэрэг олон арван роман, тууж, туульсын бүтээлээрээ ХХ зууны Монголын уран зохиолд тод мөрөө үлдээсэн энэ эрхэм зохиолч Дундговь аймагт ажиллаж амьдарч байхдаа анхны бүтээлээ Мандалговийн толгод дунд бичжээ. Тэрээр энэ нутагт насны ханьтайгаа учирч гал голомтоо бадраасан түүхтэй. Нэрт зохиолчийн галыг асааж өрхийг татсан тэр азтай бүсгүй нь гайхамшигт цээл хоолойгоороо дэлхийд алдаршсан ХХ зууны манлай уртын дууч, төрийн шагналт, ардын жүжигчин Н.Норовбанзад байлаа.  Их говийн борхон толгод, эгэл жирийн хүмүүс Н.Банзрагч гуайн олон зохиол бүтээлд туссан байдаг. Тиймээс номын хуримыг нь Дундговь аймагт хийхээр болсон нь тохиолдлын хэрэг биш байлаа. Номын хуримд зохиолчийн төрсөн нутаг Завхан аймгийн унаган хүү, "Болор цом"-ын эзэн, МЗЭ-ийн шагналт яруу найрагч Ц.Бавуудорж хүрэлцэн очиж шүлгээ уншсан нь олон хүний сэтгэлийг хөдөлгөсөн. Тэрээр "Монголын их амар амгалан", "Очирваань уулын цагаан үүл" шүлгүүдээрээ мялаалга өргөн цаст Очирваанийн өвөрт мэндэлсэн нэрт зохиолч агсанд хүндэтгэл үзүүлсэн бол Завхан нутгийн хүү, соёлын тэргүүний ажилтан, дуучин Ч.Батцэнгэл ая дууны эгшгээр номын хуримыг хөгжөөв. МЗЭ-ийн болон Д.Нацагдоржийн нэрэмжит шагналт, "Болор цом"-ын эзэн яруу найрагч А.Эрдэнэ-Очир мөн л номын хуримын хүндэт зочдын нэг байв. Тэрээр "Нар зөвийн эх орон" шүлгээ уншиж, "Ардын эрх" сонинд ажиллаж байхдаа Н.Банзрагч зохиолч болон түүний гэргий алдарт уртын дуучин Н.Норовбанзад нараас ярилцлага авахаар гэрт нь очиж байснаа дурссан. Эдүгээ "Цог" сэтгүүлийг эрхлэн гаргаж буй А.Эрдэнэ-Очир найрагч Н.Банзрагч гуайн сууж байсан өрөөнд "конторлож" байгаадаа бэлгэшээдэг аж. 
 Дундговь аймгийн уугуул, Монгол Улсын урлагийн гавьяат зүтгэлтэн Д.Баттөмөр, төрийн шагналт яруу найрагч Б.Явуухулангийн шүлэг "Туулын урсгал шөнөдөө сайхан" дууг нь Н.Банзрагч гуай "Утга зохиол, урлаг" сонинд ноттой нь хэвлэж байсныг дурслаа. 1960-аад оны үед шинэ дууг ноттой нь хэвлэнэ гэдэг ховорхон завшаан байв. Тэр үед зохиолч Н.Банзрагч "Утга зохиол, урлаг" сонины утга зохиолын асуудал хариуцсан нарийн бичгийн даргаар ажиллаж байсан аж. Тэрээр "Утга зохиол, урлаг" сонинд 40-өөд жил ажиллахдаа олон залуу авьяастны дөрөөнд сүү дусааж, анхны бүтээлийг нь олны хүртээл болгож байжээ. "Утга зохиол, урлаг" сонинд ажиллаж байсан он жилүүд нь түүний хувьд уран бүтээлийн олз омог дүүрэн үе байв. Энэ л үедээ тэрээр анхны түүврээ хэвлүүлж, алдарт "Зам" романаа бичиж, тэр үеийн ЗХУ-д А.М.Горькийн нэрэмжит Утга зохиолын дээд сургуулийн дээд курст суралцан, МЗЭ-ийн шагнал хүртэж байжээ. Энэ тухай ардын уран зохиолч Д.Пүрэвдорж халуун дотно дурсамж хууч дэлгэснийг баримтат кино болгон энэ үеэр олонд толилуулсан. Мөн нэрт зохиолчийн амьдралын ховор сонин агшнуудыг өгүүлсэн гэрэл зургуудыг дэлгэн үзүүлсэн нь олны анхаарлыг татаж байв. 
1940 онд 15 настайдаа "Зун" нэртэй анхны шүлгээ "Залгамжлагч" сэтгүүлд хэвлүүлж уран зохиолын амтанд орсон хүү чөмөг дундлам их хөдөлмөр, авьяас билгийг хослуулан бийр, бэхсийг шадарлуулсаар хожмоо Монголын нэрт зохиолч болсон байна. "Цэрмаагийн баяр" нэртэй түүний анхны жүжиг нь 1956 онд улсын уран бүтээлийн уралдаанд хоёрдугаар байр эзэлсэн нь бичиж туурвих урмыг нь хөгжөөжээ. Ингээд тэрээр анхны жүжгээ бичсэнээс гурван жилийн дараа анхны өгүүллэгийн түүврээ гаргаж байсан аж. Монголын хүүрнэл зохиолын хөх сүмбэр оргилуудын нэг болон гялалзсан тэрээр "Хүний гараар бүтээгүй хөшөө дурсгалаа" босгож чаджээ. Тэр нь үеийн үед оюуны ертөнцөд гэрэлтэн гийх 25 боть номон суварга бөлгөө. Энэхүү бүтээлийн цогц ботийг эмхэтгэн хэвлэхэд нэрт зохиолчийн охин, "Норовбанзад" сангийн тэргүүн Б.Дэлгэрмаа ихээхэн сэтгэл талбижээ. Зохиолчийн хэвлүүлсэн роман, туужууд хийгээд бичиж үлдээсэн өв үлэмж их. Тэр бүх өвийг нь цуглуулахын тулд архивын баримт сэлт шүүхээс эхлээд таван жилийн турш уйгагүй хөдөлмөрөө шавхан байж 25 ботийг бүтээсэн байна. Эмхэтгэн хэвлэхийн тулд л ийм хугацаа зарцуулсан гээд бодохоор тэр бүх зохиолыг бүтээн туурвихад ямархан их цаг зарцуулсан нь тодорхой. Тэр бүхнийг ботилон цогцлоож номын цагаан буян бүтээх үйлсэд олон хүн сэтгэл, зүтгэл гарган гар бие оролцжээ. Тэдний нэг "Монгол шуудан" банкны ТУЗ-ийн дарга Д.Зоригт нэрт зохиолчийн 25 ботийг ивээн тэтгэж хэвлүүлсэн аж. Өвөрхангай унаган хүү тэрээр цаст Отгонтэнгэрийн бэлд төрж өссөн буурал зохиолчийг нэг нутаг хэмээн элгэмсдэг нь учиртай гэнэ. Н.Банзрагч гуайн "Улирах цагийг аяс" романд Манжийн дарлалын үеийн өртөө, улааны тухай өгүүлдэг. Энэ роман зохиолчийн өөрийнх нь амьдрал, түүх намтартай холбоотой аж. Тиймээс зохиогч уг номынхоо эхэнд "Хайрт аав, ээждээ зориулав" хэмээсэн байдаг. Н.Банзрагч гуайн ээж аав, өвөг дээдэс нь Манжийн үед өртөөчид байжээ. Тэдний уугуул нутаг нь Өвөрхангай аймгийн Хайрхандулаан сум гэнэ. Ихэс дээдсийн хатуу хууль, цаазын эрхээр нутаг заагдан Завхан аймгийн Алдархаан сумын нутагт байсан Манжийн өртөөнд шилжин очиж тэндээ нутагшин сууснаар хожмын их зохиолч Очирваань хайрханы бэлд хүй тасарчээ. Иймээс Н.Банзрагч зохиолчийг Өвөрхангайнхан манай нутгийн хүн хэмээн дотносон "өмчлөх" нь бий аж.         
Аавынхаа насан туршийн бүтээл туурвилыг эмхэтгэн номон суваргыг бүтээн залсан нэрт зохиолчийн охин, "Норовбанзад" сангийн тэргүүн Б.Дэлгэрмаа 25 ботийн дээжийг Үндэсний номын санд бэлэглэхээр шийдсэнээ мэдэгдэн гүүш Г.Акимд гардуулсан нь номын хуримыг улам хөгжөөв. Зохиолчийн бүтээлийн суварга ботиудыг худалдаанд гаргахгүй гэнэ. Хэрвээ Монголын зохиолчдын эвлэл зөвшөөрч дөрвөн жил тутамд зохиогддог "Утгын чимэг" наадмыг нэрт зохиолч Н.Банзрагчийн нэрэмжит болгох аваас уг наадамт түрүүлсэн зохиолчид энэхүү 25 ботийг гардуулж номын хишиг түгээж байх саналыг "Норовбанзад" сангаас гаргажээ. Тэрчлэн АНУ-ын Конгрессын номын сан нэрт зохиолчийн ботиудыг фонддоо авах санал ирүүлээд байгаа аж. 
25 боть бүтээлийн суварга номын хуримд Дундговь нутгийн өсвөрийн уртын дуучдын "Болор суварга" хамтлагийнхан ая эгшгийн түрлэг өргөж дэлхийд данстай алдарт дуучны унаган нутгаас түүний залгамж халаа болсон уртын дуучид хаврын ногоо мэт "урган" гарч байгааг хурсан олонд мэдрүүлэв. 
Бүтээлийн суварга, номын хуримын нээлтийн ёслол дуу, хуур, шүлэг найргийн дугараа дүүрэн өрнөж хүндэтгэлийн цайллагаар үргэлжилсэн юм. Номын хишигтэй энэхүү цайллагад Дундговь аймгийн бүх сумдаас уригдан ирсэн 100 гаруй ахмад, буурлууд оролцсон. Олон роман, туужууд нь уншигчдыг ид байлдан дагуулж байх үед Н.Банзрагч зохиолчийн бүтээлүүдийг амтархан уншиж явсан залуус эдүгээ дөчин насны босго давжээ. Тиймээс "Норовбанзад" сангийн тэргүүн Б.Дэлгэрмаа номын гэрэл гэгээгээр амьдралд тэмүүлж, ажиллаж хөдөлмөрлөж явсан ахмад, дунд үеийнхнээ аавынхаа бүтээлийн суварга, номын хуримд хүндэтгэн залсан нь энэ байв.    
Номын хуримын үеэр Б.Халтар хэмээх нутгийн бууралтай уулзаж нэрт зохиолчийн тухай дурсамжийг нь сонслоо. 
"Банзрагч гуай нэг их гоё гялалзсан хар захтай пальтотой намхавтар хүн намуухан алхсаар гэр рүүгээ ирж явдаг сан" хэмээн Б.Халтар гуай яриагаа эхлэв. Тэднийх Н.Банзрагч гуайнхтай олон жил айл явжээ. Н.Банзрагч зохиолч 1950-иад оны дундуур Дундговь аймгийн Соёлын хэлтсийн даргаар ажиллаж байжээ. Зохиолчийн хань Н.Норовбанзад гуай Францад болсон фестивальд амжилттай оролцсоноор алдартай дуучин болох гараагаа эхэлж удалгүй тэднийх хотын айл болжээ. 
Н.Банзрагч зохиолчийн тухай энэ мэт халуун дотно дурсамж хууч хөөрөх өвгөд хөгшид Дундговьд олон. Монголын хүүрнэл зохиолын ХХ зууны нэрт мастер, Дэлхийд Монголын нэрийг цуурайтуулсан алдарт уртын дууч хоёроо говийн зон олон хүндэтгэн дурссаар. "Уяхан замбутивийн наран" дор уртын дууны шуранхай хадсан Дундговь нутагт тарнийн цагаан бороо зүсэрч таана хэнзлэх цаг айсуй. Нэрт зохиолчийн номын суварга цогцолсон оюу номин говьд оюуны нахиа тэр мэт дэлгэрэх биз ээ. 
Г.СОНИНБАЯР 