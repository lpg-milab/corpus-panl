№ 98 (16061)            
1985 оны дөрөвдүгээр   сарын 24.
XЯНАЛТ, ШАЛГАЛТ

<< Гаргасан шийдвэр, улсын төлөвлөгөө, уралдаанд заасан үүргийн биелэлтийн явцад тавих гүйцэтгэлийн хяналт шалгалт бол дутагдал тасалдлаас урьдчилан сэргийлэх шалгарсан зэвсэг, нам, улсын байгууллагын зохион байгуулалтын ажлын бүрэлдэхүүн хэсэг мөн. Энэ чухал зэвсгийг үр нөлөөтэй, зөв зохион байгуулж ашиглах хэрэгтэй >> гэж нөхөр Ж. Батмөнх Намын Төв Хорооны IX ( 1984 он ) бүгд хурал дээр онцлон тэмдэглэсэн нь хяналт шалгалтын ажлын үндсэн чиглэл мөн. 

Нам, улс, аж ахуйн байгууллага, нийт коммунист, хөдөлмөрчдийн хүч анхаарал VII таван жилийн төлөвлөгөөг бүхэлд нь амжилттай биелүүлэх үйлсэд төвлөрч байгаа өнөө үед хүний хариуцлага, байгууллага, хамт олны төлөвлөгөөний биелэлтийг сайжруулах нэн чухал нөөц бололцоо, найдвартай хөшүүрэг бол шуурхай хяналт шалгалт мөн бөгөөд дутагдал хорогдлыг шийдвэртэй арилган ажлын явцыг тууштай эрчимжүүлэхэд хүчирхэг зэвсэг болох ёстой. 

Улс ардын аж ахуй, соёлыг хөгжүүлэх 1985 оны нэгдүгээр улирлын төлөвлөгөө үндсэндээ амжилттай биелсэн боловч Баянхонгор, Өмнөговь, Дундговь, Сэлэнгэ, Завхан аймагт олон тооны том мал, төл хорогдож, Налайхын нүүрсний уурхай, Улаанбаатарын мод боловсруулах комбинат, Өмнөговь, Сүхбаатар аймгийн барилгын материалын үйлдвэр, Дорнодын гурил тэжээлийн үйлдвэр зэрэг газар бүтээгдэхүүн борлуулах төлөвлөгөө тасалжээ. Эдгээр аймаг, үйлдвэр аж ахуйн газарт улсын төлөвлөгөөг биелүүлэх уралдааны үүрэг аваагүй нь нэг ч үгүй боловч нэгэнт амласнаа ажил болгох тэмцэл сул, гүйцэтгэлийн шуурхай хяналт, шалгалт жинхэнэ ёсоор зохион байгуулагдаагүйгээс няцаж ам ажил хоёр зөржээ. Удирдлага, зохион байгуулалтын ажлын салшгүй бүрэлдэхүүн хэсэг болсон гүйцэтгэлийн шуурхай хяналт, шалгалт ор нэр болох эсвэл бүр орхигдоход хүрсэн тэр газарт хүмүүсийн хариуцлага аажмаар суларч аж ахуй, соёлын төлөвлөгөөт зорилт тасалдах ноцтой байдал бий болно. Жишээлэхэд, Архангай аймгийн Цэнхэр сумын удирдах албан хариуцлагатан олон хүн суурь хариуцдаг боловч тэндээ тогтож үр бүтээлтэй ажиллаагүйгээс малчдын дунд малаа усалдаггүй, жор хэмжээгээр нь тэжээдэггүй, эзний ёсоор малладаггүй дутагдал газар авч, мал ихээхэн хорогдуулж, нэгдэлдээ хохирол учруулжээ. Сумын нам, улсын байгууллага хариуцлага сахилга дээшлүүлэх талаар малчдынхаа ажилд шуурхай хяналт шалгалт хийхгүй цалгардуулсан байна. 

Дундговь аймгийн Дэлгэрхангай сумын намын байгууллага энэ онд малын төлийг сайн бойжуулах талаар хурлаараа хэлэлцэж, малчдын дунд уралдаан зарласан боловч тодорхой үр дүнд хүрээгүй учир энд төлийн хорогдол их гарлаа. Сумын намын байгууллагаас хүнтэй ажиллах, боловсон хүчнийг хүмүүжүүлэхэд туслах үүрэгтэй гүйцэтгэлийн хяналтыг сулруулснаас мал аж ахуйн мэргэжилтэн. бригадын хариуцлагатнууд суурьд хүчээ төвлөрүүлэхгүй үр дүнгүй сэлгүүцэн явж ажил хохироодог болжээ. Иймэрхүү дутагдал хөдөө аж ахуйн салбарт нэлээд түгээмэл байгааг анхаарч арилгах нь чухал байна. 

Намын Төв Хороо, Сайд нарын Зөвлөлд нам, улсын удирдах ажилтны зөвлөлгөөн саяхан болж нэгдүгээр улирлын төлөвлөгөөт ажлын биелэлтэд дүгнэлт хийж, шийдвэрлэх 1985 оны төлөвлөгөөг биелүүлэх асуудлыг хэлэлцэн, нам, улс, аж ахуй, олон нийтийн байгууллага, хөдөлмөрчдийн өмнө тодорхой зорилт дэвшүүллээ. Том малын хорогдлыг зогсоох, төлийг бүрэн бойжуулах, хээлтэгч малыг хамгаалж, өсгөх, хаврын тариалалтыг агротехникийн шаардлагын дагуу цагт нь хийх, үйлдвэр, барилгын төлөвлөгөөг жигд биелүүлэх, бүтээгдэхүүний чанарыг сайжруулах, хөдөлмөрчдийн хүнсний хангамжийг нэмэгдүүлэх, туслах аж ахуйг хөгжүүлэх зэрэг тулгамдсан асуудлуудыг амжилттай шийдвэрлэх хариуцлагатай зорилт тулгарч байна. Дэвшүүлсэн зорилтыг хэрэгжүүлэхэд дайчин зарчимтай, нэр хүндтэй, шуурхай хяналт шалгалт ус агаар шиг хэрэгтэй бөгөөд нам, улсын байгууллагын удирдлага зохион байгуулалтын ажлын энэхүү чухал аргыг хэрэглэн зохих үр дүнд хүргэх ёстой. Бүх газарт үйлдвэрлэлийн даалгаврыг аль болохоор хугацааны эхний хэсэгт биелүүлэх бололцоог бүрдүүлж үлдэж байгаа хугацаанд нь дараагийн жил, улирал, сарын төлөвлөгөөг гарцаагүй хангаж чадах нөөц бэлтгэлийг бий болгодог журамд шилжихэд хяналт шалгалтын гол анхаарал чиглэвэл зохино. 

Намын байгууллагууд, төр, олон нийт, ардын хяналтын байгууллагын хүч чармайлтыг уялдуулан зохицуулж доголдож байгаа цагт туслах, шийдвэрлэгдээгүй асуудлыг хэрэгжүүлэхэд түлхэц өгөхөөр удирдан зохион байгуулах ёстой. Хяналт шалгалтыг хэлбэрдэх, шил шилээ дарж давхардсан өнгөц хийсвэр шалгалт сур бадруулан, чирэгдэл гаргаж хийдэг дутагдлыг арилгаж, гол ажилд оносон, ул мөртэй шалгалт хийлгэж үр дүнг байнга тооцоолж байвал зохино. Гүйцэтгэлийн шуурхай хяналт, шалгалтын үр дүн бол ажлын явцыг газар дээр нь нэгбүрчлэн нүдлэн үзэж, түргэтгэх, сайн эхлэл туршлагыг судлан нийтэд дэлгэрүүлэх, оршиж буй дутагдлыг тухай бүрт илрүүлэн арилгах шуурхай арга хэмжээ авч хэрэгжүүлснээр хэмжигдэх ёстой. 

Гүйцэтгэлийн хяналт, шалгалт хийхдээ бичиг баримт, хүснэгт цаас цуглуулах, удтал хуралдуулах, дутагдлыг бүртгэх зэргээр ажилд өнгөц ханддаг явдлыг эцэс болговол зохино. 

Хяналт шалгалтын ажлын ур дүн олон түмэнд ил тод, хүмүүжлийн өндөр ач холбогдолтой байх ёстой. Сургамжтай, үр нөлөөтэй, чирэгдэл багатай дайчин байх нь хяналт шалгалтын ажлын чанарын үзүүлэлт болох ёстой. Нам, ХЗЭ, үйлдвэрчний эвлэлийн байгууллага өөр өөрсдийн гишүүдийн манлайлал, ажил үүргийн биелэлтийг тогтмол шалган дүгнэж байх нь гүйцэтгэлийн шалгалтын үр нөлөөтэй өвөрмөц хэлбэр мөн учир жигд сайжруулах хэрэгтэй байна. 

Төлөвлөлт, амлалт бол манай бүх ажлын зөвхөн эхлэлт, харин гүйцэтгэлийн шуурхай хяналт, шалгалт бол түүнийг хэрэгжүүлэх, эрчимжүүлэх хүчин зүйлээр барахгүй, зохион байгуулалтгүй, сахилгагүй, санаа амарлингуй байдал, нүд хуурч мэхлэх үзэгдэлтэй газар сайгүй шийдвэртэй тэмцэхэд нийтийн хүчинг чиглүүлэх үр нөлөөтэй арга хэлбэр гэдгийг намын байгууллага бүр хариуцлагатай баримталж хяналт шалгалтын ажлыг шинэ шатанд гаргах хэрэгтэй байна. 

