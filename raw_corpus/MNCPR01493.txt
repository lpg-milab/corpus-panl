Амьдралын хүрд буруу эргэлээ..."

Ц.Батхишигийн учир битүүлэг үхлийн учир Д.Төмөр-Очир, С.Зориг гээд Монголын төрд өндөр албан тушаал хашиж явсан хүмүүсийн учир битүүлэг үхэл одоо ч тайлагдалгүй, олон олон асуулт араасаа дагуулсаар явна. Маршал Х.Чойбалсангийн нарийн бичгийн дарга хийж байгаад өөрийнхөө амийг егүүтгэсэн Ц.Батхишигийн үхэл ч өнөө хэр оньсого мэт үлджээ. ТЕГ-ын тусгай архивын ажилтан, судлаач Д.Авирмэд энэ талаар нэлээн судалгаа хийж, тодорхой дүгнэлтүүдийг гаргасан байна. Д.Авирмэдийн хийсэн судалгаан дээр үндэслэн Ц.Батхишиг гэж хэн байсан, ямар учир шалтгааны улмаас амиа хорлосон талаар сонирхолтой нийтлэлийг уншигчдадаа хүргэж байна.
Ц.Батхишиг бол тухайн үеийн манай боловсролтой сэхээтнүүдийн нэг байсан юм. Багаасаа гэрээр боловсрол эзэмшин, хожмоо Бээжин, Ленинград хотод суралцан орос, хятад хэлэнд төгс суралцжээ. Дээр нь эдийн засгийн боловсролыг бүрэн эзэмшсэн нь төрд зүтгэх үндэс суурь нь болсон аж. Тэрбээр 1908 онд Нийслэл хүрээнд Долгор гэдэг эмэгтэйн хүү болж төржээ. Ядуу тарчиг амьдралтай эмэгтэй хүүгээ хоёр настайд нь Цэдэвсүрэнгийнх гэдэг айлд өргүүлсэн байна. Цэдэвсүрэн нь Ерөнхий сайд Д.Чагдаржавын хамт хувь нийлүүлсэн хоршоо байгуулж, хожим Д.Бодоогийн хэрэгт холбогдож явсан нэгэн. Ц.Батхишигийг 1930-аад оноос эхлэн До яамныхан хараа хяналтдаа авч, бүр баривчлахыг завдаж байв. 1935 онд Х.Чойбалсангийн нарийн бичгийн ажлаас нь өөрчлөх санал гарч байсан ч тэгсгээд дарагдсан нь маршалын нөлөө байсных бололтой. Харин түүнийг маршал Х.Чойбалсангийн орчуулагч-нарийн бичгийн даргынх нь хувьд оросууд амьд үлдээхийг хүсээгүй байж мэднэ хэмээн судлаач дүгнэжээ. Учир нь тэрээр оросуудын санал болгон амьдрал дээр хэрэгжүүлж байсан залхаан цээрлүүлэлтийн учир холбогдол, тулган шаардалт зэргийг хамгийн сайн мэддэг байж. Нарийн бичгийн даргыг нь шийтгэхийн тулд маршалд түүнийг онц аюултай гэмт хэрэгтэн гэдэг ойлголтыг төрүүлэх хэрэгтэй байлаа. Тиймээс Д.Батхишигийн үүх түүх, бусдын зохиомол мэдүүлэг зэргийг зориудаар бүрдүүлжээ. Тэрээр амиа хорлохынхоо өмнөх орой маршалтай удаан ярьж суужээ 1938 онд маршал Х.Чойбалсанг Орост дуудсан байдаг. Энэ нь нарийн бичгийн дарга Ц.Батхишигийнх нь асуудал сөхөгдөөд байсан үе. Хэдийгээр Х.Чойбалсанд бүх эрх мэдэл байсан ч Ц.Батхишигийг өмгөөлж чадаагүй юм. Энэ нь ч олон шалтгаантай байж. Юуны өмнө тэрээр өөрөө Орос руу дуудагдсан байсан, мөн сэжигтнийг өмгөөлөх нь хожим өөрт нь сөрөг нөлөө үзүүлж ч магадгүй байв. Хэрэв маршал өөрийн нарийн бичгийн даргаа тэр үед Орос руу дагуулж явсан бол тэнд нь устгах нь тодорхой байжээ. Энэ нь эргээд өөрийнх нь нэр сүрд таагүй байдал үүсгэх байлаа. Тийм ч учраас Х.Чойбалсан Орос руу явахынхаа өмнөх орой шөнийн нэг цаг хүртэл Ц.Батхишигтэй ярилцжээ. Магадгүй, тэр үеэр нөхцөл байдал ямархуу байгааг шууд биш ч тойруу замаар хэлсэн байж болох. Дараа нь Ц.Батхишигийн амиа хорлосон мэдээг Х.Чойбалсан аваад үхлийн шалтгаан, гадны нөлөө бий эсэхийг тогтоохын оронд гэр орон, биеийг нь нэгжээд юу олсноо хариу мэдэгдэхийг үүрэг болгосон байдаг. Энэ бүхнээс харахад улс төрийн хилс хэрэгт холбогдсон түүнд амиа хорлохоос өөр зам байгаагүй бололтой. Тэрбээр "Төрд хар буруу санасангүй. Үйлдсэн гэмт хэрэг үгүй. Гагцхүү амьдралын хүрд буруугаар эргэсэн тул ийм юм болов" гэсэн зурвас үлдээсэн байжээ. Энэхүү товчхон зурвас түүний буруугүйг илтгэх цорын ганц нотолгоо ч болох юм уу, хэн мэдлээ. Яагаад? Ц.Батхишигийг амиа хорлохоос хоёр хоногийн өмнө До яамныхан түүний дотно харилцаатай байсан өвөр монгол хэрэгтнээс эсрэг мэдүүлэг авсан байдаг. Мэдүүлэгт "Би 1932 онд Батхишигийг эсэргүү байгууллагад гишүүнээр элсүүлэхээр ярихад 1925 онд Ц.Дамбадоржид элссэн гэдгээ хэлсэн. Тэр Фу Мин Тэйг Чойбалсангийн дэргэд ажилд орж тагнаж байх нь чухал гэж даалгасан учраас энд ажиллаж байгаа гэсэн" гэх мэтээр өгүүлжээ. Нэгэнт эсэргүү болж, худлаа, үнэн ч гэсэн гэрчийн мэдүүлэг авсан болохоор түүнийг баривчлах нь гарцаагүй байлаа. Фу Мин Тэй гэдэг нь Ц.Батхишигийн хайртай бүсгүй аж. Мөн Өвөр Монголын хувьсгалт намын байгууллагыг толгойлж байсан хэд хэдэн хүнтэй харилцаатай байсан нь түүнийг буруутгах нэг үндэслэл болж байжээ. Эл байгууллагын удирдагч нар гэгдэх Мэрсээ, Хишигтогтох, Эрдэнэтогтох нар Японы тусламжтайгаар Баргад автономит эрх тогтоох, зэр зэвсэг нийлүүлэх, харилцаа холбоо тогтоохоор оролдож байсан зэрэгт холбогдож байсан болохоор Батхишигийг мөн энэ хэрэгт сэжиглэж байсан байна. Үүнээс гадна Ц.Батхишигт холбогдох материалд "Хөлөнбуйрын ард олны өөрсдөө засах эвслээс Их Япон улсын эрхэм түшмэл танд хичээнгүйлэн бариулав" гэж эхэлсэн захидлын хуулбар байдаг. Захидлыг аль 1930 онд түүнийг баривчлах үеэр биеэс нь олжээ. Гэхдээ энэ захидал их эргэлзээ төрүүлдэг хэмээн судлаач онцолсон байна. Учир нь аль 1930 онд олсон захиаг найман жилийн дараа буюу Ц.Батхишигийг нас барахаас 10 хоногийн өмнө орчуулсан байдаг. Үүнийг Батхишигийг улс төрийн зохиомол хэрэгт холбох гэсэн оролдого гэж үзүүштэй. Тиймээс ч Дотоод явдлын яамны эсэргүүцэн тагнах хэлтсээс Ц.Батхишигийг Дамбадорж, Жадамба, дотоод Монголын Ардын намын Буянгэрэл, Мэрсээ, Эрхэмбат нар болон Хятадын бусад этгээдтэй онцгой дотно харилцаатай, Японы эзэрхэг түрэмгий нар туйлын хүчтэй бөгөөд Монгол, Орос хоёрыг байлдаж устгана гэж үздэг. Мөн хувьсгалын эсэргүү цуурхлыг тараадаг гэж үзээд дээрх захидлыг баримт болгосон байна. Ийм л ээдрээтэй нөхцөл байдал үүсээд байгааг мэдэрсэн тэрээр 1939 оны есдүгээр сарын 1-нд Зайсан толгойн өвөрт өөрийгөө хороосон гунигт түүхийг бидэнд үлдээжээ. Хожим нь, Ц.Батхишигтэй дотно харилцаатай байсан гэх Мэрсээ, Эрхэмбат нарыг цагаатгасан нь тэднийг тухайн үед огт байгаагүй хилс хэрэгт гүтгэж байсныг нотлох биз ээ. Идэр залуухан түүнд ямархан хэцүү бэрх тулгалт ирснийг өнөөдөр хэн ч үл гадарлана. 
Д.Оюунтуяа
