№5 (15968)                      
1985 ОНЫ НЭГДҮГЭЭР САРЫН 5.
Уралдаан үүргээсээ эхэллээ

<< Төлөвлөгөө биелүүлэхийн төлөө тэмцэлд хөдөлмөрчдийг өргөнөөр татан оролцуулдаг шалгарсан арга бол социалист уралдаан мөн >> гэж нөхөр Ж. Батмөнх МАХН-ын Төв Хорооны IX бүгд хурал дээр цохон дурдаад уралдаан зохион байгуулах арга замыг тодорхойлж хэлэхдээ: << Бүх ард түмний социалист уралдаанд ЗХУ-ын туршлагыг үндэслэн байгаа нөөц бололцоондоо тулгуурлан юуны урьд хөдөлмөрийн бүтээмжийг дээшлүүлэх, өөрийн өртгийг хямдруулах, төлөвлөгөөт зорилтыг давуулан биелүүлэх хөдөлгөөнийг нийт салбарт өрнүүлэх нь зүйтэй. . . >> гэсэн билээ. 

Одоо орон даяар хөдөлмөрийн нийт хамт олон, хувь хүн бур долдугаар таван жилийн төлөвлөгөөний эцсийн жил, намын XIX их хурлыг угтах оны гавшгай хөдөлмөр, өндөр амжилтын төлөө уралдааны үүрэг, амлалтаа боловсруулан, хамт олноороо хэлэлцэн батлах ид өрнөлт их санаачилгын үе болж байна. Социалист уралдааны хувь заяа үүрэг амлалтаасаа эхэлдэг. Хэрвээ бид дотоод нөөцөө дайчлах, хөдөлмөр, үйлдвэрлэлийн сахилгыг чанд сахиж, түлш эрчим хүч, материал, түүхий эд хэмнэх, хөдөлмөрийн бүтээмж дээшлүүлэх тал бүрийн бололцоог нарийн тооцоолж чадвал биелэх үндэслэлтэй үүрэг авч болно. Уралдааны үүрэг боловсруулахад хөнгөн хийсвэр өнгөц хандаж, ёс төдий байдлаар хуучин арга барилаар ажиллавал хичнээн сайхан үүрэг аваад ч хэрэгжүүлэн биелүүлж чадахгүйд хүрч болох юм. Ийм доголдлоос болж өнгөрсөн 1984 онд амлалт авсан албан үйлдвэрийн газрууд, аймаг, хотуудын нэлээд нь социалист уралдааныхаа үүргийг биелүүлж чадаагүй байна. Өнгөрсөн жилүүдийнхээ үйл ажиллагаанд шүүмжлэл дүгнэлттэй хандаж, энэ оны социалист уралдааны үүрэг авахдаа хөдөө аж ахуйд урьд онуудад гарсан хохирлыг нөхөх, үйлдвэр, аж ахуйн салбарт жигд ажиллагааг ханган, машин техникийн хүч чадлыг бүрэн ашиглах замаар хөдөлмөрийн бүтээмжийг дээшлүүлж, төлөвлөгөөт зорилтыг биелүүлэхэд хамт олны хүчийг төвлөрүүлэн чиглүүлэх хэрэгтэй. 

Уралдааны үүрэг боловсруулахдаа нэр төрийн төлөө бид, харин ажлын эрх ашиг, төлөвлөгөөт зорилтын хувь заяаг гол үндэс болгож, шинэ арга барил, дэвшилт хэлбэрийг уралдааны үүрэг, амлалт авахад нэвтрүүлж, улс орны хэмжээнд шийдвэрлэж байгаа нийгэм эдийн засгийн бодлоготой салшгүй холбоотой. эцсийн үр дүнд хөдөлмөрийн бүтээмжийг дээшлүүлэх, өөрийн өртгийг хямдруулах, төлөвлөгөөт зорилтыг давуулан биелүүлэх бодит бололцоонд тулгуурлах ёстой. 

Уралдааны үүрэгт манай эдийн засгийн хөгжлийн шийдвэрлэх ач холбогдолтой төлөвлөгөөт зорилтыг тоо, чанар, нэр төрлийн өндөр түвшинд биелүүлэхийг гол болгохоос гадна шинэ хүнийг төлөвшүүлэх, социализмд аж төрөх ёсыг хэвшүүлэх асуудалд нэгэн адил өнгөц анхаарах, нэгэнт авсан үүрэг, амлалтыг хэрэгжүүлэх бололцоо, зохион байгуулалтын арга хэмжээг хамт төлөвлөн боловсруулж тусган, түүнээ хамт олны өмнө хамгаалан батлуулбал зохино. 

Уралдаанд уриалж аливаа хамт олны авсан үүрэг намын нийгэм эдийн засгийн бодлогыг хэрэгжүүлэхэд тухайн хамт олны оруулах хувь нэмрийг тодорхойлсон, нэг ёсны бичил программ учраас биелэх техник, эдийн засаг, сэтгэл зүйн үндэслэлтэй байх ёстой. Үүнийг хайхардаггүй, зөвхөн үүрэг авахын төлөө авдаг зуршил нь эдийн засаг, ёс суртахууны хохиролд хүргэнэ гэдгийг уралдаанд оролцогч хамт олон, хүн бүр сайтар ухамсарласан байх хэрэгтэй. Социалист уралдаанд өндөр үүрэг авах нь эцсийн дүнд хариуцлага, сахилгын асуудал мөн. 

Угтвар төлөвлөгөө зохиох, уралдааны үүрэг авахуулах ажилд амь бөхтэй оршсоор байгаа гол дутагдал бол үүрэг амлалтыг их дуулиантай зохион байгуулан олонд зарласны дараа түүний биелэлтийг зохион байгуулалт, үзэл суртлын арга хэмжээгээр бэхжүүлэхгүй орхидог, эсвэл амрыг харж хүч чадлаасаа доогуур үүрэг авахыг эрмэлздэг, зарим нь алдар нэр бодож, хэрээс хэтэрсэн зорилт тавьдаг явдал мөн. Ноцтой ийм дутагдлыг арилгахын тулд уралдааны үүрэг авсан анхны өдрүүдээс эхлэн, үйлдвэрлэлийн бүх нэгжид жигд ажиллагааг тогтоож, жил, улирал, сарын аль ч үед байнгын идэвхтэй ажиллаж, үүргийн биелэлтийг тухай бүр дүгнэн, социалист уралдааны зогсоо зайгүй үргэлжлэх чанарыг хангах ёстой. 

Уралдааныг хамт олны идэвх санаачилгыг өрнүүлж чадахаар зохион байгуулах, үүний тулд үйлдвэрлэлийн аливаа сул зогсолт, материал тасалдал, бусад саатал гарах замыг хааж, урьдчилсан арга хэмжээг авч байх, тэрчлэн фашизмыг ялсан ялалтын 40 жил, дэлхийн залуучууд, оюутны их наадам, монголын эмэгтэйчүүдийн их хурал зэрэг энэ онд болох чухал үйл явдлуудыг социалист уралдааны явцыг эрчимжүүлэх түлхэц болгон үзэл суртал, соёл хүмүүжлийн өргөн ажил зохиох нь нам, улс, ялангуяа МҮЭ, МХЗЭ, Монголын эмэгтэйчүүдийн байгууллагын чухал зорилт болох ёстой. 

Өнгөрсөн онд уралдаанд авсан үүргийнхээ зарим гол нэр төрлийг тасалсан аймаг, сум, үйлдвэр, аж ахуйн газрууд энэ онд уралдаан зохиохдоо дутагдалдаа зарчимт дүгнэлт хийж, өнгөрсөн оны тасалдлыг нөхөн биелүүлэх, шинэ оны төлөвлөгөөт зорилтыг тоо, чанарын өндөр үзүүлэлтээр жигд хангахад нарийн тооцоо судалгаатай хандвал зохино. 

МАХН-ын XVIII их хурлын шийдвэрийг хэрэгжүүлэх, VII таван жилийн төлөвлөгөөг бүхэлд нь амжилттай биелүүлэхэд онцгой хариуцлагатай жил 1985 оны ажлын эцсийн үр дүн энэ оны социалист уралдааны үүрэг амлалтаас гадна, уул амлалт үүргийг хэрэгжүүлэх үзэл суртал, зохион байгуулалтын нийт ажил, тэрчлэн үүрэг авсан хувь хүн, хамт олон нэг бүрийн улс төр, хөдөлмөрийн идэвхээс хамаарна. 

Төлөвлөгөөт зорилтыг амжилттай биелүүлэх тэмцлийн шалгарсан арга социалист уралдаанд үүрэг авах, хэрэгжүүлэх ажлыг урьд урьдынхаас боловсронгуй болгож, уралдаанд оролцогчдын хариуцлагыг эрс дээшлүүлэх нь нам, улс, олон нийтийн бүх байгууллагын ажлын шалгуур, 1985 оны уралдаанд оролцогчдын ёс суртахуун, нэр төрийн хэрэг мөн. 

