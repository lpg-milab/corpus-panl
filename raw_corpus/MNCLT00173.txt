Ш.ДОЛГОРЛХАМ 

НҮҮДЛИЙН ШУВУУ 

Эх орныхоо ирээдүйн хөгжил цэцэглэлд хандивлах гэж харийн орноос эрдэм өвөрлөн ирж яваа хайрт ханьтайгаа маргааш учирна гэхээс сэтгэл байж ядан догдолно. Ийнхүү сэтгэлийн хөдлөлөөсөө болж гэртээ тогтож чадалгүй гадаа гарч сайн сайхны хязгааргүй бодолд умбан оюун сэтгэлээрээ баяр жаргалыг амсан сайхан хотынхоо саруул гудамжаар алхаж явлаа. Гэтэл нүүдлийн шувуудын уянгат ганганаа миний бодлыг сарниахад тэр зүг харвал нэгэнт харанхуй болсныг би саруул гэрэлд бодолд автан явсан тул анзаарсангүй. Харин тэр харанхуй тэнгэрт од мичид анивалзан гялалзахаас өөр юу ч харагдсангүй. Тийнхүү харанхуйн дунд нүүдлийн шувууд байн байн ганганалдах нь тэр одод дуу хоолойтой болчихоод холын тэр орчноос хүний орчлонгийн зүг тэмүүлэн дуулалдаж байх шиг санагдав. Тэгтэл төд л удалгүй шувууд маань "зэрэгц" команд авсан цэргийн жагсаал шиг ярайсан гэрлийн цараанд зэллэн орж ирлээ. Тэгээд дуу нь ганганан холдон холдсоор гүн цэнхэр нуурандаа ороод шингэчихэв үү гэлтэй алга болсноо дахин толгой дээр минь ганганалдан "Хунгийн нуур" бүжгэн жүжгийн хунгуудын бүжгийг санагдуулж дэвж харагдсанд Дархан хотын минь гэрлийг нуураа гэж эндүүрээд эргэлдэн байна уу даа гэж бодогдлоо. Тэгснээ бас л дуу нь холдсоор шөнийн тэнгэрт шингэн уусав уу гэлтэй үгүй болоход одод миний дээгүүр зэл татан ганганалдаж байснаа хөх тэнгэртээ очоод хадагдчихсан ирмэж байх шиг саяхан дэргэд минь элдвийг бодогдуулан дэвж байсан шувууд маань хаа холын тэнгэрт очоод од болон шигтгэгдчихсэн юм шиг санагдана. Ингэж агаарт явсан бодол маань газарт бууж их хотынхоо гэрлийг ажиглаж ахуй сар санагдахад хэдэн арван мөнх сар гэж бахдах сэтгэл төрж сарыг байтугай нарыг ч хажуудаа байрлуулж чадах хүний оюун ухаанд бишрэн амьдарч байгаа эриндээ өөрийн эрхгүй баясан бахархаж байлаа. 
... Өглөө босон харвал нөгөө чийдэнгүүд маань бас л элч гэрэл түгээн эгнээ эгнээгээрээ ийш тийшээ салаалан ярайж хараа сунгавч гүйцэхээргүй даваа даван хөврөх нь эрин үеийн минь сүр хүчийг сэтгэлд бахдуулна. 
Одоогоос арваадхан жилийн тэртээ шүү дээ. Тэгэхэд би өнөөдрийн шигээ эрийн цээнд хүрсэн ажилчин биш айлын ууган хүү гэж аавдаа тус хүргэх гэж адуу малаа нааш цааш нь болгодог хүүхэд байлаа. Тэгж явахдаа шөнийн харанхуйд мэлрэх талдаа хавирган сарыг хүртэл ханьд бодож эрт орой гарах сарыг хүсэж явсан билээ. Гэтэл өдөр шөнийн ээлжинд явж байхдаа сүүмгэр сарыг байтугай сүү шиг цагааран гийгүүлэх чийдэнгийн гэрлийг хүртэл онц анзааралгүй явсан байж ээ. Тэгээд бас хавар намрын цагт хөгжим мэт уянгалах дуунд нь уяран бараагүй болтол нь харцаараа үддэг байсан ирэх буцах шувуудын ганганааг ч сонсолгүй удсан нь их хотын шуугианы буруу биш цогцлон байгаа орчин ахуйдаа дорхноо дасал болсон миний буруу биз ! Тэр ч бүү хэл хавирган сарын төдийхөн байсан хүсэлд минь ханийн заяат бүсгүй алс ирээдүй, алаг үртэйгээ, айл гэрийн амьжирлагатайгаа хүртэл багтаж ухаан бодол минь тэлэгдсэн байлаа. Тэгээд хань минь миний зүрхэнд Эрдэнэтуяа хэмээх нэр шигээ "эрдэнийн" туяа цацлахад над өөр гэрлийн хэрэггүй болсон байжээ. 
Ай даа! Юм гэдэг үнэхээр сонин! Хөгжил гэдэг гайхмаар сайхан! Тэр үед тоотойхон бэлчих малын хөлд эмзэглэн, дурайсан зам татдаг байсан, Бурхантын хөндий өнөөдөр хүнд үйлдвэр, хүчит моторын хүнгэнэсэн дуунд баясан сэргэж үлгэрийн ордыг өвчүүн дээрээ сүндэрлүүлэн хол ойрын айлчин гийчдийн сэтгэлийн соронзон, хүчит эрсийн чадлыг сорьсон, хөөрхөн охидын мэлмийг булаасан "Дагина" болчихоод тэр олон хүн, машины хөлд хотойх байтугай хүчит бөхийн цээж шиг тэвхийн байнам... Бас тэгээд өдөр шөнөгүй сүндэрлэн тэлэгдэж байгаа нь харчуулын хайрыг булаах тавилантай төрсөн гоо үзэсгэлэнтэй бүсгүйчүүд улам хөөрхөн харагдах гэж оо энгэсэг тавьж, үс гэзгээ янзлах лугаа адил билээ. 
Энхийн хавар эргээд ирэхэд их хот минь улам өргөжин тэлэгдэж хөгжин цэцэглэсэн байна. Тэр хөгжлийнх нь хурдад Эрдэнэтуяагийн минь эрдэм нэмэрлэсэн байна шүү дээ гэж бодож зогстол алсад галт тэрэгний дохио нүүдлийн шувуудын дуу шиг уянгалан сонсогдоход нүдэнд тусах, сэтгэлд харагдах бүхнээс зол жаргал гийж байв. 