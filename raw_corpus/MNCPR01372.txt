Солонгос өнгө

Түрүүч нь №274 дугаарт 
Сораксан уулын модны навч Сөүлийн навчны дутууг гүйцээх мэт түмэн өнгөөр алаглана. Үзмэн ягаан, ягаан цэнхэр, бэхэн ягаан, шав шар, цайвар шар, ув улаан, хондон улаан өнгөтэй.
Өнгөнийхөө хослолыг тааруулж сонгоогүй бүсгүй олон цоохор хувцас давхарлан өмсчихсөн мэт харагдана. Бас цагаан уул цэцэг энд тэндгүй дохино. Уулсын энгэрээс ус урсана. Уярам дуугаар хоржигноно. Усны эх утас мэт үзэгдэнэ. Уруудах тусмаа хадаг сэмлэсэн мэт хаш туяа бутарган сацарна. Уулс модон бүрхүүлтэй. Модон дотроос цагаан, цэнхэр хадан байцууд хааяа хааяа өндөлзөнө. Манайх энэ гэх шиг мэхийнэ. Байгалийн энэ сайханыг үзсэн хэн ч хэнийгээ авчирахгүй яав, хэнтэйгээ дараа ирнээ гэж бодох тийм үзэсгэлэнтэй. Уул өөд өгсөх, уруудах хэн хүнд адилхан таашаалтай. Өгсч байна гэж үл ядрах, уруудаж байна гэж үл яарах сэтгэл татам. Уулын энгэр дэвсэгт асар том бурхан завилгаатай. Арц хүжийн үнэр сэнгэнэж, өмнө эртийн нэгэн гуниг сэтгэлд ирээд буцна. Бурхны өмнө мөргөнө. Булгын усаар угаасан мэт болно. Уул хийгээд навчсын чимээ чихнээ ээрүүлдэнэ. Улаан гуталтай хүүхэд ээжтэйгээ тоглоно. Сораксан уулнаа улирлын дөрвөн өнгийг харна. Ус нь зуныхаараа урсана. Намрын навч хөвж явна. Өвөл эхэлснийг үзүүлэн зайрмагталтай, цастай. Зун эртийн ногоон хөвд хөвөөнд нь нялхаараа. Дорнын сайхан сар тэнд хэрхэн манддаг болоо гэж бодсоор бэл рүү уруудаж явна. Хариугүй цагаан гэгээ татрах дөхжээ. Гэвч гэгээн цэнхэр навчсын өнгө уулаар нэг, хөвчөөр нэг тархан гэрэлтэж байлаа. Навч хэрэв ярьдагсан бол хэнийх нь гэгээ эхэлж бөхөх болдоо гэсэн шиг ярилцаж байна даа гэмээр асалдан шуугиж байлаа. Энд нэгэн хүрээ сүмийн цогцолбор байна. Дүнсгэр уйтгартай харагдах боловч, тэндээс амгалан тайван, эгээрэл үнэртэнэ. Бодох, бясалгах аваас энэ уулын энгэр дэх энэ хэдэн сүм сүншиг дүүрэн байх гэмээр. Аялал жуулчлалын хүмүүс энэ ууланд их ирдэг ажээ. Үндэсний эдлэл, зүйлс зарсан хүмүүс олон. Савх, тагш, сийлбэрүүд гээд модон эдлэл ихээхэн байх. Цахилгаанаар улайсдаг төмрөөр нэгэн хүн зураг зурж байх юм. Залуухан хос зуруулж байна. Үл ялигхан хиншүү гарч, цэвэрхэн хавтгай модон дээр тэр хоёр амилж байлаа. Үзтэл өөгүй адилхан зуржээ. Тав аравхан минутын ажилтай тэр зураг тавин мянган вонын үнэтэй. Дахиж ховор олдох эгшин агшинд бүтэж байна. Аз жаргал дандаа туяарахгүй, зовлон гуниг бас үргэлж дарахгүй. Сораксан аз жаргалын уул мэт санагдах тул ийн бодогдлоо. Уулнаас буугаад автобусанд суугаад хөдөллөө. Өмнөдөд Япон тэнгисийн хөвөө мандал гунигтайяа сааралтана. Ууланд хоносны  өглөө сайхан. Хүйтэн ч юм шиг, дулаахан ч юм шиг. Ингэж даарч байгаа ч юм шиг, үгүй ч юм шиг таатай өглөө амнаас уур гарна. Солонгост "Зочид буудал", "Өвлийн хайрын дуу" зэрэг кинонуудад тоглосон эмэгтэйлэг ч юм шиг царайтай залуу од юм. Гудамж ,талбай, дэлгүүр гээд түүний зураггүй газар үгүй. Энэ уулын тагд ч өнөө залуугийн зураг байж байна. Бүр хаа сайгүй. Аргагүй юм байжээ. Энд "Өвлийн хайрын дуу" киноны зураг авалт болсон юм байна. Уулархаг газар. Сораксан уул бүхий нурууны салбар. Хоёр жүжигчний кинон дээр суудаг сандал ширээ, уулын өргүүр бүгд тэнд байна. Хүмүүс "тэр хоёртой" зураг их авахуулна. Эндхийн гол өндөрлөг дээр гарлаа. Ойр хавийн уулсын орой сүүнээс цухуйсан мэт харагдана. Тийм их манантай. Цав цагаан лав хөндийгөөр дүүрэн ууршин урсаж байгаа мэт санагдана. Зууралдсан их манантай уулсыг харж зогсоход сайхан сайхан бодол төрнө. Сүү шиг ийм цагаан мананд ороолгуулан сууна гэж бодох гоё. Тэгээд уул шиг хүмүүсийн тухай бодох гоё. Сайхан хүмүүстэй цуг явах гоё. Хүмүүс тэнд нэг нэгнийхээ зургийг авч харагдана. Гоё зураг гарнаа гэж нэгэндээ хэлэх нь сайхан. Гутлын ул арваннэгдүгээр сард хяруунд норох нь эмтэй. Романтикхан л санагдана уу. Гэвч тийм л сайхан өглөө тэнд нэгийг үзэв. Чэжү арлын галт уул дээр очлоо. Дэлбэрч хүнхийгээд тогоон хэлбэртэй болсон арлан уулын ар зулай дээр хүмүүс гарна. Эгц эрмэг дээрээс нь эргэн тойрноо хараачилна. Монгол цустай хүрэн халзан морь тээр доор харагдана. Арлын тогоонд алаг цэцэг, ой мод үйгээстэй. Тэртээд цэнхэрхэн далайн мандал дээр цагаан хөлөг хөвнө. Хөвөхдөө өрөм урагдах шиг зам үүсгэнэ. Тэр хөлөгт хэн сууж яваа вэ гэж хүүхдүүд ээжээсээ асууна. Чэжүгийн ийм байдал хүмүүст таалагдана. Уул өөд өгсөхөд уянгат хөгжим урам өгнө. Уулын хайлмагшсан чулуулгаар "микрофон" хийжээ. Уул өөрөө дуулж байх шиг санагдана. Аялсан хүнд ингэж л санагдах ая таатай ахуй тэнд байна. Чэжүгийн эргийн нэгэн буудалд буулаа. Үдийн хоол идэх цаг болжээ. Цагаан гантиган танхимнаа хоол идэж суухад далайн мандал алган дээр тавьсан мэт. Халбага сэрээ, таваг хангинаж харших нь хүртэл чимэгтэй, зохицолтой. Байгаль, иргэншил хоёр бас ингэж найрсдагаа гэж бодогдоно. Гоо чийрэг модод энд тэнд сүмбэн. Гол дундууруу судалтай навчтай модод цацган даашинзтай мэт. Чэжүгийн шөнө гадаа алхаж явлаа. Гэрэл үсчсэн цагаан буудлаас холдон явахуй модод тун чиг олон янзын. Чука ах, Булган эгч бид ингэж ярилцаж явлаа л даа. Нэг хэсэг мод цэргээс ирж яваа залуус зил дээр суусан мэт харагдана. Ханарч намирч, дарцаглаад л. Тэгээд жаахан жаахан халамцуу. Дуулалдаад л. Бас нэг хэсэг мод баахан оонын эвэр орооцолдсон мэт үзэгдэнэ. Их захгүй их мушгирсан, матирсан ороолдоостой. Цаашаа бид далайн хөвөө рүү алхаж явна. Цөгөрзгөнийн дуу тасралтгүй үргэлжилнэ. Ямар ч гэмээр юм бэ дээ, нэг л тийм уянгалаг дуу. Цөгөрзгөнийн тэр эгшиг авиа шөнийн үзэсгэлэнт Чэжүгийн цохилох зүрхэн юм. Далайн давалгаа долоогоод буцах арлын тохой хиймэл гэрлийн гэгээнд гялаантан үзэгдэнэ. Энэ хадан тохойн өвөр лүү даван ус савиран урсана. Дэргэд нь атал тэр тогтоц их холоос цангасан хүн их устай хүрхрээ харвал ямар санагдахав, тийм байдлаар төсөөлөгдөнө. Тэгээд сайхан бүсгүй тэнд усанд ордог байхдаа ч гэж бодогдом харагдахыг яана. Далайн дундах шөнийн арал хөвхийсөн хар юм. Аймшигтай мөртлөө очихсон гэж бодогдох нь сонин. Байгаль өөрөө ийм нууцхан "янагийн" увьдастай юм уу даа. Шөнийн буудлын тагтан дээр зогссон хүмүүс далайн хөвөөн дээрх биднийг харахгүй. Харин бидэнд тов тод харагдана. Таньдаг хэн мааньсан бол хундага юу аваад ирээч гэмээр санагдана. Хамт яваа нөхөд маань адилхан бодолтой байлаа. Чэжүд ийм жаргалтай шөнө өнө мөнх биз ээ. Бид буцаж явна. Үүл онгоцны цонхоор харахад саваадаж зулсан ноос мэт үзэгдэнэ. Харин сэтгэлд Чэжүгийн цэнхэр долгио харагдсаар. Эрхэмсэг босоо ятгыг уран ялдамхан хуруугаар хөгжимдөн наадсаны ялгуухан дуу үзэгддэгсэн бол ингэж л долгилохсон болов уу. 
Б.Золбаяр
