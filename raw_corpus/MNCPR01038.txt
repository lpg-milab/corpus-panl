Сонгуульд өрсөлдөх нам, бие даагчид тодорхойгүй байна

Дархан-Уул аймгийн Дархан сумын ИТХ-ын дарга Б.Азжаргалтай ярилцлаа.
-УИХ-ын сонгуулийн тойрог хэсгийн хороо байгуулах ажил хаяанд туллаа. Сумын ИТХ-аас ямар ажил хийж байна вэ? 
-Бидний хувьд хамгийн эхний зорилт Дархан суманд хэсгийн хороо байгуулах. Үүнийг баасан гаригийн Тэргүүлэгчдийн хурлаараа эцэслэн шийдвэрлэнэ.
Хуучин сонгуулийн тогтолцоогоор Дархан суманд 52, 53 дугаар тойрогтой хоёр сонгуулийн хороо ажиллаж байсан. Харин энэ жил Дархан суманд нэг л хороо байгуулагдаж түүний хэсгүүдийн төв, санал авах байрууд байгуулагдана. Хуучин сонгуулийн уламжлал, хүн амын суурьшил нягтралыг тооцоод 25 хэсгийн хороо байхаар төлөвлөөд байна. Гэхдээ аль болох сонгууль өгөх иргэддээ ойр, чирэгдэлгүй сонгууль өгөх нөхцөл бололцоог бий болгохыг зорино.
-Сонгуулийн хэсэг байгуулахад гарч байгаа ямар хүндрэл байна вэ. Хөрөнгө мөнгө хүрэлцээтэй юу? 
-Төсөв санхүүгийн хувьд батлагдсан төсвөөрөө явах биз. Ямар нэг хүндрэл гарахгүй гэж бодож байна. Бид харьцангуй суурин нөхцөлд ажиллаж байгаа болохоор хүндрэл багатай. Гэхдээ манай Дархан сумын хоёр, зургадугаар багуудын малтай иргэдийн хөдөө байгаа сонгогчдын саналыг авахад хүндрэл гарч магадгүй. 
Хамгийн их санаа зовоож байгаа асуудал бол сонгуулийн хэсэгт ажиллах бүрэлдэхүүнийг сонгож байршуулах явдал.
Энд өнөөдөр ямар нам орон нутагт нэрээ дэвшүүлэх нь тодорхой бус байна. Бас хэн хэн бие дааж нэр дэвших нь ч бүрхэг байгаа юм.
Төвдөө намууд сонгуульд оролцохоор бүртгүүлж байгаа боловч орон нутагт яах нь тодорхой бус байгаа болохоор хүндрэл гарна. Сонгуулийн хуулиар хэсгийн бүрэлдэхүүнд намууд ижил тоотойгоор бие биедээ хяналт тавьж ажиллах ёстой. Тиймээс намууд ажиллах хүнээ өгөх ёстой байдаг. Гэтэл өнөөдрийн байдлаар Дарханд МАХН, АН, МҮШН-аас өөр үйл ажиллагаагаа тогтмолжуулаад бидэнд хандаад байгаа улс төрийн хүчин алга л байна.
-Тэгэхээр сонгуулийн хэсэгт зөвхөн дээрх гурван хүчнээс л ажиллана гэсэн үг үү. Бусад нам, бие даагч нар яах вэ. Өөрсдийн төлөөллөө хэсгийн бүрэлдэхүүнд оруулж ажиллах ёстой шүү дээ? 
-Бидний гол бэрхшээл ердөө л энэ шүү дээ. Хэрэв улс төрийн хүчнүүд орон нутагт ажиллаад, бие даан нэр дэвшигчид тодорсон бол бид тэдгээрийн төлөөллийг сонгуулийн хэсэгт ажиллуулахад татгалзах зүйл нэгээхэн ч байхгүй. Угаасаа хуультай болохоор орж ажиллах ёстой. Хуулиараа сонгуулийн хэсгийн хороо сонгууль болохоос 35 хоногийн өмнө байгуулагдсан байх ёстой.
Дараа нь улс төрийн хүчнүүд, бие даагч нар сонгуулийн хэсгийн хороонд ажиллах саналаа ирүүлдэг. Энд л хамаг хүндрэл гараад байгаа юм. Бид эхний ээлжинд сонгуулийн хэсгийн хороодыг хаана байгуулахаа зарлаад бүх улс төрийн хүчин, бие даагч нарт саналаа хүргүүлнэ. Албан тоот явуулж сонгуулийн хэсгийн хороонд ажиллах хүнээ өгөхийг шаардана. Хэвлэл мэдээллийн хэрэгслээр зарлана. Шинэ хуулиар сумын сонгуулийн салбар хороо тусдаа байгуулагдаж хэсгийн хороодын бүрэлдэхүүнийг зохион байгуулна. Бид зөвхөн тэр бүх бэлтгэлийг л хангаж өгөх үүрэгтэй.
-Нэг хэсэг сонгуулийн далд сурталчилгаа газар авч байгаад намжлаа. Цаашдаа орон нутгийн өөрөө удирдах ёсны байгууллага сонгуулийн хууль тогтоомжийг хэрэгжүүлэх, ялангуяа сурталчилгааг явуулах журмын талаар ямар шийдэлд хүрээд байна? 
-Өнгөрсөн дөрөвдүгээр сарын Тэргүүлэгчдийн хурлаар бид сонгуулийн сурталчилгааны самбарыг хаана байруулах, нэр дэвшигчид материалаа хэрхэн байршуулах талаар тодорхой журам гаргасан. Хамгийн наад захын жишээ гэхэд байр байшингийн хана, орц хонгилын хананд материал байршуулахгүй байх, олон нийтийн газарт тусгай зориулалтын самбарт байрлуулна гээд заачихсан байгаа.
Бид энэ тал дээр хатуу хяналт тавина.
Г.Буянцогт 