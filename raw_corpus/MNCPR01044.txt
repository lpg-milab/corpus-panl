Сурах бичиг гурван хувилбартай болно

Шинэ хичээлийн жилээс ерөнхий боловсролын сургууль 11 жилийн сургалтад шилжиж байгаатай холбогдон сургалтын шинэ хөтөлбөрийн эцсийн хувилбарууд бэлэн болжээ. Одоогийн байдлаар 11 жилийн хичээлийн жилийн бүтэц хоёр хувилбараар яригдаж байна. 
Эхнийх нь хуучин уламжлалаа хадгалж дөрвөн улирлаар хичээллэх бөгөөд багш, сурагчид ойролцоогоор 8-10 долоо хоног хичээллээд 1-2 долоо хоног амарч алжаалаа тайлах боломжтой аж. Дараагийн хувилбар нь хичээлийн жил гурван улиралтай байх бөгөөд нэг улирал нь 12-13 долоо хоног үргэлжлэх юм. Энэ нь сурагчдад тасралтгүй сурах боломж олгож байгаа бөгөөд өвөл, хаврын зааг дээр 14 хоног амрах нь сурагчдын биеийн болоод оюуны алжаалыг тайлах боломжтой хэмээн бодлого боловсруулагчид үзэж байна. Дээрх хоёр хувилбарын алийг сонгохоо мэргэжлийн байгууллага, багш нарын санал асуулгаар шийдэх аж. 11 жилийн сургалтын шинэ хувилбарын талаар БСШУЯ, Боловсролын хүрээлэн хамтран нээлттэй хэлэлцүүлгийг өчигдөр зохион байгуулсан юм. Хэлэлцүүлэгт МУИС, МУБИС, Хан-Уул дээд сургууль, НХХЯ, Багшийн коллеж, Нийслэлийн захирлуудын холбоо, Хүүхэд, залуучуудын хөгжлийн газар, нийслэлийн болон Төв, Архангай, Дорноговь, Сэлэнгэ аймгийн ерөнхий боловсролын сургуулийн төлөөлөгч, багш нар ирсэн байлаа. Мөн ахмад багш нарын төлөөлөл ч иржээ. Тэд сургалтын шинэ хөтөлбөрийн хувилбартай танилцан, санаа оноогоо хэлж байсан. Мөн асуух асуулт ч мундахгүй их гарсан юм. Шинэ хөтөлбөрт хэд хэдэн онцлог байгаагийн нэг нь дөрөвдүгээр ангиас англи хэл, тавдугаар ангиас мэдээлэл зүйн хичээл орох аж. Мөн ахлах ангид хүүхдүүд өөрсдийн сонгосон мэргэжлийн хичээлүүдийг сонгож үзэх боломжтой болж байгаа гэнэ. Үүнээс гадна дотуур байрны үйлчилгээг сайжруулах, нэг, хоёрдугаар ангийн хүүхдүүдэд халуун цай, зууш өгч байх асуудал яригдаж байгаа бөгөөд энэ зардлыг 2007 оны төсөвт тусгах бололтой. БСШУЯ-ны бага, дунд газрын боловсролын газрын дарга Г.Батболдоос 11 жилийн сургалтын шинэ хөтөлбөрийн талаар цөөн асуултад хариу авлаа. -11 жилийн сургалтын тогтолцоо руу шилжихэд хамгийн гол зүйл болох сургалтын агуулгыг хүүхдүүдийг амьдрал, хөдөлмөрт бэлтгэхэд чиглүүлсэн. Өнөөдрийн ерөнхий боловсролын сургуулийн сургалтын агуулга нь их, дээд сургуульд оюутан элсүүлэх, дараагийн шатны сургалтад бэлтгэхэд чиглэгддэг шүү дээ. Гэтэл хүний амьдрал тэгш биш. Тиймээс хүүхдэд цогц чадамж эзэмшүүлэх, зөв төлөвшсөн иргэн болгох, нийгэмдээ сурах, амьдрах, ажиллах тэр нөхцөл байдлыг хангахад 11 жилийн сургалтын агуулга, арга зүй чиглэж байгаа. Үнэлгээ ч өөрчлөгдөнө. Хүүхдийн мэдлэг, чадвар, дадлыг үнэлэх ажлыг сургууль, багш нарт нь бүрэн өгч байна. Хуучин улсын шалгалт гэж авдаг байсныг өнгөрсөн жилээс сургууль, багш нарынх нь мэдэлд өглөө. Гэхдээ улсын хэмжээгээр бага, суурь болон бүрэн дунд боловсрол эзэмшиж байгаа хүүхдүүдээс ямар нэг хэмжээгээр хөндлөнгийн шалгалт авч стандартын хэрэгжилт ямар байгааг шалгаж байх боломжтой. -Сурах бичиг ямар байх вэ? -Сурах бичиг гурван хувилбартай байна. Өөрөөр хэлбэл, сонголтын тоо олон болж байна гэсэн үг. Нөгөө талаар өнгөрсөн жил сурах бичгийг аймаг, дүүргээрээ сонгодог байсан бол үүнийг өөрчилсөн. Шинэ хичээлийн жилээс сурах бичгээ сургуулиараа сонгох бөгөөд ингэхдээ эцэг эх, багш нар, сонирхлын бүлгийг байлцуулж байж сонголт хийх юм. -Сонголтоо хэзээ хийх вэ? -Одоо сурах бичгүүд шалгараад бэлэн болсон. Аймгуудад сурах бичгийн нэрсийг хүргэж байгаа. Энэ сарын 21-ээс тавдугаар сарын нэгэн хүртэл сурах бичиг сонгох ажил явагдана. Тавдугаар сараас хэвлэлийн газрууд шинэ сурах бичгээ хэвлэж эхэлнэ. Наймдугаар сарын 25 гэхэд сурах бичиг хүүхдүүдийн гар дээр очсон байна. 
Д.Оюунтуяа

