Нүүрсний үнслэгийг хурдан тодорхойлдог аппаратыг Монголд бүтээжээ

Монгол Улсын их сургуулийн Цөмийн судалгааны төвийн эрдэмтэн мэргэжилтнүүд нүүрсний үнслэгийг хурдан тодорхойлох анализаторыг бүтээсэн байна. Энэ аппаратын нэр нь рентген-флуоресценцийн AF-30 анализатор гэдэг. Уг аппаратыг Шинжлэх ухаан мэдээллийн үзэсгэлэнгийн танхимд гарсан Шинжлэх ухаан үйлдвэрлэл хамтын ажиллагаа-2007 үзэсгэлэнгийн үеэр сонирхуулав. 
Анализаторын зориулалт нь нүүрсийг шатаалгүйгээр түүний үнслэгийг лабораторийн буюу үйлдвэрийн нөхцөлд маш хурдан тодорхойлох явдал юм. Улаанбаатар хотод амьдарч буй иргэдийн 60 орчим хувь нь гэр хороололд амьдардаг. Энэ нь өвлийн улиралд нүүрсийг их хэмжээгээр хэрэглэдэг гэсэн үг. Үүнээс болж хотын гэр хорооллын жалга, хогийн цэгээр үнснээс их юмгүй болж хавар болохоор салхиар тарж орчныг ихээхэн бохирдуулдаг. Энэ асуудлыг цэгцлэхэд нүүрсний үнслэг хурдан тодорхойлох анализатор зайлшгүй хэрэгтэй болов уу. 
Олон улсын атомын энергийн агентлагийн техникийн тусламжийн төслөөр Польш улсын мэргэжилтнүүдтэй манай улсын эрдэмтэд хамтран энэхүү аппаратыг 2006 онд зохион бүтээсэн байдаг. Харин уг багажаар нүүрсний үнслэг тодорхойлох аргыг Монгол Улсын их сургуулийн Цөмийн судалгааны төвийн эрдэмтэн, мэргэжилтнүүд боловсруулсан аж. Цөмийн судалгааны төв "Дулааны IV цахилгаан станц" ТӨХК-тай хамтран 2006 оны арванхоёрдугаар сарын 8-нд "Нүүрсний үнслэг, илчлэг хурдан тодорхойлох цөмийн физикийн арга техник" сэдэвт уулзалтыг зохион байгуулж байсан. Үүний зэрэгцээ "Шивээ овоо", "Багануур"-ын уурхайн нүүрсний элементийн найрлагыг рентген флуореценцийн аргаар тодорхойлж байжээ. 
2005 онд Хүрэл тогоот дахь одон орон судлалын төвд болсон эрдэм шинжилгээний бага хурал дээр С.Баяртайван, Д.Болортуяа, З.Дамдинсүрэн, П.Зузаан, С.Лодойсамба нар хамтран "Нүүрсний үнслэг тодорхойлох зөөврийн анализатор, түүний хэрэглээ" сэдвээр илтгэл тавьж, хэлэлцүүлж байсан. Харин одоо энэ аппарат нь Монголд хэрэгтэй зүйлийн нэг болоод байна. Учир нь Монгол Улс жилдээ зургаан сая тонн нүүрс олборлодогт байгаа юм. Манай улсын эрчим хүчний үйлдвэрлэлийн түүхий эд нь нүүрс юм. Гэр хороололд амьдардаг иргэдийн хувьд ч хүйтэн хаяанд ирэхэд хамгийн чухал зүйлийн нэг нь нүүрс болдог. Нүүрсний олборлолт 1990-1995 он хүртэл буурсан ч 1996 оноос тогтворжих хандлагатай болсон. Улмаар 2003 оноос нүүрсний олборлолт өссөн гэсэн статистик мэдээ байдаг. Нүүрсний олборлолт энэ хэвээрээ байх юм бол 2010 он гэхэд нүүрсний олборлолт 12 сая орчим тоннд хүрэх төлөвтэй байгаа аж. Монголчууд эрт цагаас нүүрсийг ахуйн зориулалтаар хэрэглэсээр өнөөг хүрсэн ч төдийлөн дэвшилтэд технологи бүхий түлшийг өргөнөөр хэрэглэх бололцоо тун маруухан байгаа юм. Өвөл болохоор утаанаасаа салж чадахгүй Улаанбаатар хот цахилгаан болон дулааны станцууд, нүүрсний уурхайнуудад рентген-флуоресценцийн AF-30 анализатор хамгаас чухал нь харагдаж байна. Тиймээс өөрийн орны эрдэмтдийн бүтээсэн энэхүү аппарат болон арга хэрэгслийг тухайн салбарт түлхүү хэрэглэх нь зөв хэрэглээг тодорхойлоход чухал ач холбогдолтой юм.
Д.МЯГМАР
