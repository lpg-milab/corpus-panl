№111 (16389)      
1986 оны тавдугаар сарын 9.
Хэнийг ч, юуг ч мартахгүй

Энх тайван, эрх чөлөө, нийгмийн дэвшлийн үйлсийн ялалтын бэлгэ тэмдэг болсон алтан таван хошуу, алх хадуур бүхий аранзал улаан тугийг Рейхстагийн оройд мандуулсан 1945 оны түүхт хавраас хойш 41 жил өнгөрлөө. Социалист нийгмийн байгууллын бат орших чадвар, марксистленинист үзэл суртлын ялагдашгүй чанар, коммунист нам, зөвлөлтийн ард түмний ган бат нэгдэл, зөвлөлүүдийн орны бүх ард түмний эвдэршгүй найрамдал, нэгдэл нягтралын яруу тод илрэл болсон ялалтын баяр хүн төрөлхтний түүхийн хамгийн тэмдэглэлт үйл явдлын нэгэн билээ. 

Эх орон, ард түмнийхээ төлөө эцсийн дусал цусаа зориулж дайны фронт дээр амь эрсэдсэн жирийн цэрэг, эсвэл эрдэм номд шамдаж, ээж аавдаа эрхэлж явдаг насандаа үйлдвэрт нойргүй ажиллаж ялалтын зэвсэг дархлалцаж байсан балчир жаалууд, ялалт байгуулахад хэрэгтэй талх тариаг бэлтгэж тамирдаж унасан ч шүд зуун босч газар хагалж, ургац хурааж явсан эх хүн, ер нь тэмцэж тулалдаж, ялж дийлж чадсан хэнийг ч гэсэн бид өнөөдөр өр зүрхнээсээ хайрлан санаж, өндөр их гавьяагий нь дээдлэн дурсаж байна. 

Ялалтын баярын өдөр түүхийн он тоололд орчин үеэс алслах тусмаа ач холбогдол нь улам тодорч байгаа бөгөөд хэнийг ч, юуг ч шударга хүн төрөлхтөн мартаагүй, мартах ч ёсгүй билээ. 

Зөвлөлтийн ард түмэн, түүний баатарлаг зэвсэгт хүчин социалист эх орныхоо эрх чөлөө, тусгаар тогтнол, Октябрийн үйл хэргийг тууштай хамгаалж, фангаст боолчлолоос Европын улс түмнийг чөлөөлөх, дэлхийн соёл иргэншлийг аврахад шийдвэрлэгч хувь нэмрээ оруулж, эх оронч, интернационалч үүргээ нэр төртэй биелүүлсэнд ялалтын гүнзгий утга агуулга, өргөн ач холбогдол цогцлон шингэжээ. 

Зөвлөлт төрийн давагдашгүй сүр хүч, зөвлөлтийн социалист эдийн засгийн шавхагдашгүй бололцоо, хүчин чадал, ЗСБНХУын бүх үндэстэн, ястны эвдэршгүй найрамдал, ах дүүгийн барилдлагаа, коммунист намаа хүрээлсэн зөвлөлтийн хүмүүсийн цул бат нягтрал, зөвлөлтийн цэргийн шинжлэх ухаан, байлдах урлагийн давуу талыг аугаа их Эх орны дайны ялалт яруу тод харуулсан юм. 

Зөвлөлтийн эрэлхэг ард түмэн 20 сая хүнийхээ амь насыг алдаж, зүйрлэн хэлэхийн аргагүй хүн хүчрийг даван туулахдаа 14 18 хоног өдөр, шөнөгүй үргэлжилж дэлхийн бөмбөрцгийн тэр үеийн хүн амын тавны дөрөв нь, 60 гаруй улс орон татагдан орсон аймшигт хатуу ширүүн дайны гал дунд нийт хүн төрөлхтний өмнө гандан бууршгүй, улиран мартагдашгүй түүхэн гавьяа байгуулсан билээ. 

Энэ бүхнийг хэн ч, хэзээ ч мартах аргагүй. Гэтэл өнөөдөр өрнөдөд хөрөнгөтний суртал нэвтрүүлгийн дэлхийн хоёрдугаар дайны үр дүн, сургамжийг гуйвуулахаар улайран оролдож, дайн үүссэн шалтгаан, зөвлөлтийн ард түмний ялалт, нийгмийн социалист байгууллын давуу тал, фашист Герман, милитарист Японыг ялахад ЗХУ-ын шийдвэрлэгч үүргийн түүхэн ач холбогдол, Европт зөвлөлтийн армийн гүйцэтгэсэн чөлөөлөгч үүрэг зэргийг мушгин гуйвуулж, дэл хийн хоёрдугаар дайнд өрнөдийн холбоотнуудын оролцоог үнэн байдлаас хэтрүүлэн дөвийлгөж, фашистууд, милитаристуудын үйлдсэн үеийн үед жигшилтэй зэрлэг балмад гэмт хэргийг нуун дарах, үгүйсгэхийг элдвээр оролдсоор байна. Түүхийн үнэнийг хэн ч гуйвуулж чадахгүйчлэн, дэлхийн шударга түгээн нүдээр үзэж, биеэр туулснаа хэзээ ч мартаж чадахгүй юм. 

Зөвлөлтийн ард түмэнтэй байгуулсан найрамдалдаа үнэнчээ илэрхийлж, << бүхнийг фронтод, бүхнийг ялалтад! >> гэсэн уриан дор дайн дуустал сайн дураараа амралтын өдөргүй ажиллаж, байлдаж байгаа улаан армид чин сэтгэлээсээ туслан, зөвлөлтийн ард түмэнтэй түүхийн хүнд хэцүү сорилт, бэрхшээлийг хуваалцаж байсан монголын ард түмэн өнөөдөр ЗХУКН, зөвлөлтийн ард түмэн, түүний зэвсэгт хүчний байгуулсан мөнхийн гавьяаг жинхэнэ ёсоор бахархан үнэлж, энэ үеийн баяр хоёр, тэртээх жилүүдийн гуниг харамслыг зүрх сэтгэлдээ хослуулан, зөвлөлтийн дайчдын мөнхийн дурсгалд амьд цэцэг өргөн гүн хүндэтгэл илэрхийлж байна. 

ЗХУКН, Зөвлөлт төр, зөвлөлтийн гайхамшигт хөдөлмөрч, баатарлаг ард түмэн, түүний хүчирхэг зэвсэгт хүчин өнөөдөр орчин үед цөмийн дайн гаргуулахгүйн төлөө энх тайвны тэмцлийн галын шугаманд бат зогсож байна. Олон улсын аюулгүй байдлын бүх нийтийг хамарсан систем бий болгох тухай ЗХУКНын XXVII их хурлаас дэвшүүлсэн энх тайзны цогтой тунхаг, бодитой санал үүний яруу тод нотолгоо мөн. ЗХУ цөмийн аливаа дэлбэлэлтийг дангаараа азнаж, ийнхүү азнах хугацааг хоёр удаа сунгасныг дэлхийн шударга улс түмэн талархан сайшааж байна. Европын улсуудын хуурай замын цэргийн бүх бүрдэл хэсэг, тактикийн нисэх хүчин, түүнчлэн Европт байрлуулсан АНУ, Канадын зохих хүчийг үлэмж хорогдуулах тухай тохиролцох талаар ЗХУКН-ын Төв Хорооны ерөнхий нарийн бичгийн дарга нөхөр М. С. Горбачев саяхан Берлинд үнэтэй санал дэвшүүллээ. 

<< ЗХУын энэ шинэ санал болон Европт цөмийн зэвсэггүй бүс нутгууд байгуулах тухай холбоотон социалист орнуудын шинэ санаачилгыг БНМАУ бүрэн дэмжиж байна >> гэж нөхөр Ж. Батмөнх Улаанбаатар хотын намын XXII бага хурал дээр саяхан хэлсэн үгэндээ мэдэгдээд Европ дахь байдал дэлхийн янз бүрийн бүс нутаг түүний дотор Азийн байдалтай нягт уялдаатай учир, Ази тивд бат бэх энх тайван, тогтвортой байдлыг хангах арга замыг идэвхтэй эрж хайх, энэ бүс нутгийн бүх орны оновчтой хүч чармайлтыг нэгтгэхийн чухлыг онцлон тэмдэглэсэн юм. 

Түүхт ялалтын баярын энэ өдөр манай нам, ард түмэн ах дүүгийн найрамдалт ЗХУ, социалист хамтын нөхөрлөлийн бусад орны нам, ард түмний болон даян дэлхийн энхийг эрхэмлэгч шударга хүн төрөлхтний хамт түүхийн үнэнийг үнэнээр нь үнэлэн цэгнэж, дэлхийн сүүлчийн дайнд өртсөн хэнийг ч, юуг ч мартаагүй мартахгүйгээ илэрхийлж, өнөөгийн туйлын нарийн түвэгтэй байдалд бодит дүн шинжилгээ хийж, энх тайвны төлөө, дайны эсрэг тэмцлээ улам бүр идэвхжүүлж, гэгээн маргаашаа итгэл төгс угтаж байна. 

