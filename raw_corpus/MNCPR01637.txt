Геополитик ба Тавантолгой

Дэлхий дахинд ашигт малтмалын нөөц багасч, уул уурхайн салбарын бүтээгдэхүүний үнэ өсч байгаатай холбогдуулан гадаадын хөрөнгө оруулагчид Монголын газрын баялгийг ихээр сонирхож байгаа билээ. Үүний сацуу олон улсын байдал нилээд ээдрээтэй болж, томоохон гүрнүүдийн хооронд нөлөөллийн хүрээний дахин хуваарилалт өрнөж байна. Өөрчлөгдөж буй ертөнцөд манай улсын эзэлж буй болон цаашид эзлэх байр суурь юу вэ гэдэг асуудал тулгарч байгаа бөгөөд М.Энхболдын Засгийн газарт Монгол төрийн хар хайрцагны бодлогыг сэргээх түүхэн боломж төдийгүй шууд үүрэг ноогдож байгаа юм.
Тавантолгойн ордыг манай ойрын хөрш ОХУ болон Хятад сонирхохоос гадна барууны хөгжингүй орнууд ч сонирхож байгаа ч үүнд аль алиных нь хувьд эдийн засгийн төдийгүй улс төр, геополитикийн сонирхол давхар явж байгаа нь тодорхой юм. Нөхцөл байдлыг зөв дүгнэж, оновчтой бодлого явуулснаар Монгол Улс эдийн засгийн ашиг хонжоо төдийгүй бүс нутагтаа байр сууриа бэхжүүлж, тусгаар тогтнол, үндэсний аюулгүй байдлаа баталгаажуулах таатай боломж бүрдэнэ. Үүний зэрэгцээ газар доорх эрдэс баялгийг сан хөмрөг дэх мөнгө болгон хувиргаж, ингэснээр уг сан хөмрөгөө нийт ардынхаа тусын тулд ухаалаг зарцуулах чадавхтай болох билээ. Тавантолгойн ордод томоохон гүрнүүд ямар сонирхолтой байж болох тухай дүн шинжилгээний таамгийг энд тодорхойлов. Хойд хөрш ОХУ-ын хувьд дотоодын улс төр, эдийн засгийн байдал нь тогтворжиж, сул дорой, хямралын үеэ үндсэндээ гэтлэн, "Агуу их Орос гүрний" бодлогыг шинэ үед сэргээн хэрэгжүүлэх хэтийн төлөвийг баримталж байна. Ерөнхийлөгч В.Путины явуулж буй бодлогыг олон улсад нэр хүндтэй судлаачид "21 дүгээр зуунд тохируулсан хаант Оросын эзэнт гүрний бодлого" хэмээн тодорхойлсон нь ч байдаг. Бэхжих тусам Оросын гадаад бодлого идэвхжиж, М.Горбачев, Б.Ельцин нарын үед алдсан нөлөөллийн орон зайгаа эргэж олж авахыг эрмэлзэж байна. Үүний зэрэгцээ шинэ Оросын үед "алдагдсан" Украин, Гүржийн сургамжийг дүгнэн, дахин ийм алдаа гаргахгүйг хичээж байгаа нь ажиглагддаг. Орос улс анхаарлаа Европ, Кавказ, Өмнөд Орос руу хандуулж байх хооронд Алс Дорнод, Байгалийн чанад Сибирийн бүс нутагт Хятадын чимээгүй экспанс нэвтэрч байгаад ОХУ-ын удирдлагууд ихээхэн санаа зовж эхэлсэн. Уг бүс нутгаа бэхжүүлэхэд Монгол Улс "буферын" үүрэг гүйцэтгэх бололцоотой гэдгийг тооцсон болов уу. Ялангуяа Тавантолгойн ордыг төмөр замын үндсэн шугамтай холбосноор нефть, хийн хоолойноос дутуугүй стратегийн объект бий болно. Ямар ч улс гүрэн стратегийн объектоо хамгаалдаг жамтай. Гэхдээ ОХУ-ын хувьд Тавантолгойн ордын цорын ганц түнш байх нь учир дутагдалтайг сайтар ойлгож байгаа. Хамгийн ойрын болон хамгийн том зах зээл бол Хятад улс зайлшгүй мөн учир уг асуудлаар ОХУ, Хятад улсууд ямар нэгэн далд тохиролцоонд хүрэх, эсвэл хүрсэн байдлыг үгүйсгэхгүй. Монгол Улсын хувьд мөн л Хятадын чимээгүй экспансийг хязгаарлах, тусгаар тогтнол, үндэсний аюулгүй байдлаа хангах үүднээс Тавантолгойн асуудлаар ОХУ-тай түншлэх нь гарцаагүй болов уу. Чингэхдээ эдийн засгийн сонирхлыг урьдал болголгүй, төмөр замын гарц, дэд бүтцээр дамжуулан аюулгүй байдлын баталгаагаа олж авахыг чухалчилж байна. Наадмын үеэр болсон айлчлалын бизнес уулзалт дээр төрийн оролцоогүй дангаараа бизнес хийх гэсэн "Востокнефтьгаз"-ын саналыг М.Фрадков хэрхэн эрс няцаасныг харахад, Тавантолгойд хамтарч болзошгүй түнш нь ОХУ-ын төр, засгийг төлөөлөх чадамжтай байх хувилбар илүү оновчтой гэж манай шинжээчид дүгнэж байна. Урд хөрш Хятад улсын хувьд олон улсын тавцанд "мөлхөө экспансийн" бодлогыг идэвхтэй хэрэгжүүлж байгаа хэмээн судлаачид дүгнэдэг. Тэд эдийн засаг болон соёл уламжлалын хүрээнд эхний ээлжинд давамгайлагч болохыг эрмэлздэг. Монголын хувьд Хятад улс хэдийнэ өөрийн шууд нөлөөллийн бүс гэж үздэг учраас Таван толгойн ордод гуравдагч этгээдийг нэвтрүүлэхгүй талаас асуудалд хандаж болзошгүй юм. Өөрөөр хэлбэл, "өөрсдийн баялгаа хамгаалах, хэрхэхийг шийдвэрлэх" өнцгөөс хандаж буйг үгүйсгэхгүй. Энэ утгаар дээр дурьдсан "шинэ Хиагтын" тохиролцооны асуудал ч бодит байж болзошгүй юм. Гэхдээ Хятадын талын хувьд Оросын эрх баригчидтай биш, хувийн хэвшилтэй ярьж тохиролцох нь илүү хялбар болов уу. Монголын хувьд Хятадын талд төмөр зам, цахилгаан дамжуулах сүлжээг дангаар хянуулах нь аюултай учир барилга байгууламж, цахилгаан станц, тоног төхөөрөмж, нүүрсний нийлүүлэлт зэргээр тохиролцоонд хүрч болох юм. Ерөнхий сайдын шинэ найз Япон улс ч Тавантолгойд багагүй сонирхолтой байгаагаа Монголын Ерөнхий сайдыг гуравдугаар сард Токиод зочлоход нь дуулгасан. Ерөнхий сайд М.Энхболдын япон найз Ж.Коизуми сая хариу айлчлахдаа "Замд хань хэрэгтэй, амьдралд нөхөр хэрэгтэй" гэж Тавантолгойн талаар ярьж байгаад ниссэн. Монголоос гэртээ харингуутаа тэрээр Ясукуни сүмд мөргөснөөс болж одоо Япон-Хятадын харьцаа муудаад байгаа билээ. Япон улс Тавантолгойг сонирхох болсон нь шинжээчдийн тэмдэглэж буйгаар, эн тэргүүнд Хятадын эдийн засгийн экспансийг хязгаарлах, дэлхийн эдийн засгийн өрсөлдөөнд тэргүүлэх байр сууриа хадгалах сонирхолтой нь холбоотой. Геополитикийн хувьд бүс нутагт нөлөөллөө бэхжүүлэх төдийгүй, Дэлхийн II дайнаас хойш шийдэгдээгүй байгаа зарим асуудлын сөрөг нөлөөг саармагжуулах зорилготой бөгөөд үүнд "жийргэвч", "зуучлагч" болж чадах тал нь гарцаагүй Монгол Улс юм. Тавантолгойн ордыг ашиглахад Япон ч дангаараа Монголын талын түнш болж чадахгүй учир Орос, Хятадын аль нэг талтай зайлшгүй тохирох шаардлага үүсэн гарч байгаа юм. Японы хувьд улс төр, эдийн засгийн олон шалтгааны улмаас Хятад гэхээсээ илүү оросуудтай тохиролцох боломжтой. Гэхдээ эл хоёр орны хувьд одоог хүртэл энхийн хэлэлцээрт гарын үсэг зураагүй байгаа болон маргаантай Курилын хойгийн арлуудаас болж албан ёсны тохиролцоонд хүрэхэд хүндрэлтэй тул энэ тохиолдолд Монголын тал хамгийн тохиромжтой зуучлагч болох таатай боломж харагдаж байна. Хувилбарууд Үүсээд буй нөхцөл байдалд доорхи хувилбарууд харагдаж байгаа бөгөөд үүнээс Монголд гагцхүү эдийн засгийн ч бус геополитикийн хувьд хамгийн ашигтай хувилбарыг боловсруулснаар Үндэсний эв нэгдлийн Засгийн газарт олон арван жилийн турш хэрэгжих төрийн бодлогыг тодорхойлох түүхэн боломж тохиож байгаа. Энэхүү шийдлийг аль нэг нам, бүлэглэлийн засаг дангаараа гаргах нь улс орны хувьд хэт эрсдэлтэй учир чухам эдүгээ бүрэлдсэн парламент, Үндэсний эв нэгдлийн утга агуулгыг тээж буй М.Энхболдын Засгийн газар шийдвэрлэх нь монголчуудын хувь заяанд онц ач холбогдолтой юм. -Тавантолгойн ордыг Монгол-Орос-Японы хамтарсан консерциум ашиглах саналын хувьд аль нэг талын оролцогч өөрийн хувиа гуравдагч этгээдэд шилжүүлэх тохиолдолд түнш хоёр талтай заавал зөвшилцөхийг гэрээнд тусган баталгаажуулах ёстой. Энэ нь аль нэг талын оролцогч тодорхой хугацааны дараа өөрийн хувь, хувьцаагаа өөр талд арилжаалахаас сэргийлнэ. Ийм нөхцөлийг хувийн хэвшлийн, тэр тусмаа олон улсын үнэт цаасны бирж дээр үйл ажиллагаа явуулдаг компаниуд ихэнхдээ хүлээж авдаггүй учир төрийн мэдлийн компани (ялангуяа Оросын талын хувьд) хамтрагч болох магадлал өндөр. Хувьцаа арилжих зайлшгүй шаардлага үүсвэл, түнш талууд давуу эрх эдлэх буюу эхлээд тэдэнд өөрийн мэдлийн хувьцааг санал болгох механизмыг бүрдүүлэх хувилбар Монголын хувьд хамгийн ашигтай учир далд эсэргүүцэлтэй тулгарах нь гарцаагүй. Гэхдээ Орос, Японы түншүүдээ зөв сонгосон тохиолдолд хэрэгжих магадлалтай. Ялангуяа Оросын талын хувьд олигархиудаас зайлсхийж, төрийн өмчийн компаниудыг түшиглэх нь стратегийн ач холбогдолтой юм. -Хоёр дахь санал болгож буй хувилбар нь Тавантолгойн ордыг Эрдэнэтийн жишгээр Монгол-Оросын тал хамтран ашиглах. Энэ хувилбар Монголын эдийн засаг, аюулгүй байдлыг алсдаа ОХУ-аас шууд хараат байдалд оруулах сөрөг үр дагавартай бөгөөд тэр тусмаа Оросын тал нь дан хувийн хэвшил байсан нөхцөлд хэзээ нэгэн цагт хувьцааны багцаа гуравдагч талд зарах, шилжүүлэхгүй гэсэн найдвартай баталгаа байхгүй. Эл хувилбарыг сонгох гарцаагүй нөхцөл үүссэн тохиолдолд гагцхүү ОХУ-ын төрийн бодлогыг төлөөлж чадахуйц субъектыг сонгон, гуравдагч талд түншийн зөвшөөрөлгүйгээр хувьцаа шилжүүлэхгүй нөхцөлөөр хатуу гэрээ хийх шаардлага үүснэ. Мөн эл тохиолдолд ОХУ-ын эрх баригчдаас улс төрийн баталгаануудыг гаргуулах нь зүйд нийцнэ. -Гурав дахь санал нь Тавантолгойн ордыг Монгол-Орос-Барууны компаниуд (АНУ, Канад г.м) гэсэн хувилбараар ашиглах боломж бөгөөд энэ тохиолдолд цэвэр материаллаг ашиг хонжоо хайсан барууны компаниуд хэзээ нэгэн цагт гарцаагүй хувьцаагаа арилжина. Эцсийн дүнд тэдний хувийн хяналтын багц Хятадын талд очих магадлал өндөр тул энэ хувилбар үндсэндээ Монгол-Орос-Хятадын хамтарсан корпораци байгуулсантай мөн чанараараа адилхан болов уу. Сүүлийн үеийн улс төрийн үйл явдлуудыг дүгнэн шинжихэд, эл асуудлаар Орос, Хятадын талууд нэгдсэн ойлголтод хүрээгүй байгаа. Гэхдээ хүрэхгүй гэсэн баталгаа байхгүй учир чухам энэ л зөрчилтэй байгаа таатай үеийг ашиглан Монголын ирээдүйг тодорхойлох Тавантолгойн орд, түүнийг хүрээлсэн дэд бүтэц, төмөр замын паралель гарцын асуудлыг цаг алдалгүй ухаалаг шийдэх нь чухал гэж Засгийн газар үзэж байгаа болов уу. -Дөрөв дэх санал буюу Тавантолгойн ордыг Монгол-Хятадын тал хамтран ашиглах хувилбар эцсийн дүндээ Монгол Улсыг урд хөршийн эдийн засгийн бүрэн хараат болгох бөгөөд эл тохиолдолд ОХУ яаж ч чадахгүй, хаалттай хаалга тогшсоор хоцрох юм. -Тав дахь хувилбар буюу Тавантолгойн ордыг Монгол-Барууны компаниуд хамтран эзэмших тохиолдолд бүтээгдэхүүн тээвэрлэлт болон дэд бүтцийн асуудал шууд хүндрэх тул эцсийн дүндээ Барууны компанийн далбаан дор Орос, эсвэл Хятадын талууд байх болно. Гэхдээ энэхүү хувиралтын процессыг Монголын тал хянах ямар ч боломжгүй болох нь уг хувилбарын хамгийн сөрөг тал юм. -Сүүлчийн хувилбар нь монголчууд дангаараа Тавантолгойг ашиглах явдал байна. Ийм технологийн ч, эдийн засгийн ч хүч одоохондоо байхгүй тохиолдолд гадаадын хөрөнгө оруулалт хайхаас өөр аргагүйд хүрнэ. Үүнийг хийхдээ маш болгоомжтой, яаралгүй түншээ зөв сонгож олохгүй бол түрүүний дурдсан хувилбаруудын аль нэгийг л давтах болно. "Харилцан ашигтай хамтын ажиллагаа" гэж мэгзэм мэт давтдаг Ерөнхий сайдын зочин болгондоо хэлдэг үгний утга энд нуугдаж байдаг юм. Эцэст нь дүгнэхэд, Монгол Улсын ирээдүйн төлөө хамгийн оновчтой хувилбарыг сонгон цаг алдалгүй ажиллах шаардлага Ерөнхий сайд М.Энхболдын, мөн Монгол төрийн өмнө тулгараад байна. 

