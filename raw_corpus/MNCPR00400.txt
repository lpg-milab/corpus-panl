Өмнөх будлиан давтагдах төлөвтэй

Нийслэлийн иргэдийн төлөөлөгчдийн хурлын 33 дугаар тойргийн нөхөн сонгууль энэ сарын 30-нд болохоор товлогдоод байгаа.
Нөхөн сонгуульд нэр дэвшигчдийг бүртгэж авах хугацаа өчигдрөөр дуусгавар болж байгаа юм. Өчигдөр 17цагт хамгийн сүүлчийн нэр дэвшигч, бие даагч Н.Баатаржав гэх хувиараа хөдөлмөр эрхэлдэг 31 настай залуу нэр дэвшигчийн үнэмлэхээ авч байлаа. Сонгуульд бие даан нэр дэвшигчдэд тавигддаг гол шалгуур нь тухайн орон нутгийн иргэдээс 151 хүний гарын үсэг цугуулсан байх ёстой аж. Бие даагч Ц.Монгол 238 хүний, харин Н.Баатаржав 180 хүний гарын үсэг цуглуулснаар нэр дэвших эрхтэй болжээ. Харин улс төрийн намуудын хувьд энэ сонгуульд өрсөлдөхөөр АН-аас Улсын нийгмийн даатгалын ерөнхий газрын дарга С.Эрдэнэ, МАХН-аас Д.Гантөгс, ИЗН-аас тус намын Залуучуудын холбооны дэд ерөнхийлөгч Б.Батбилэг, Ногоон намаас Ч.Ганзориг, ҮШН-аас Барилга хот байгуулалтын яамны Төрийн нарийн бичгийн дарга Ц.Ганхүү нар нэр дэвшээд байгаа. Шинээр байгуулагдсан Иргэний Хөдөлгөөний намаас нөхөн сонгуульд хүний эрхийн хуульч М.Ичинноровыг нэр дэвшүүлэхээр зарлаж байсан ч Улсын дээд шүүхээс тус намыг бүртгэх шүүгчийн захирамж хараахан гараагүй тул энэ удаагийн сонгуульд өрсөлдөж чадахгүй болжээ.Тус намыг бүртгэж авах Дээд шүүхийн эцсийн шийдвэр энэ сарын 30-ны дотор гарах бололтой. Нөхөн сонгуульд өрсөлдөгчдийн нэр ийнхүү тодорлоо. Харин сонгуулийг зохион явуулах сонгуулийн хорооны бүтэц бүрэлдэхүүнд намын төлөөллийг тэгш оролцуулахгүй байна гэсэн үндэслэлээр АН-ын нийслэлийн зөвлөлөөс НИТХ-ын тэргүүлэгчдийн дарга Н.Болормаад шаардлага хүргүүлсэн аж. Энэ шаардлагад НИТХ-ын тэргүүлэгчдийн дарга хариу ирүүлсэн эсэх талаар Нийслэлийн Ардчилсан Намын дэд дарга Н.Батаагаас тодруулахад: -Хариу ирсэн. "НИТХ-ын 33 дугаар тойрогт нөхөн сонгуулийн бэлтгэл ажлыг зохион байгуулах, санал хураалтын дүнг гаргах үүрэг бүхий Нийслэлийн сонгуулийн хорооны бүрэлдэхүүнийг батлахдаа улс төрийн намуудаас санал авсны үндсэн дээр төлөөллийг тэгш эрхтэйгээр оролцуулсан. Сонгуулийн хорооны бүрэлдэхүүнд орсон нам бус төлөөлөл нь төрийн албан хаагчид бөгөөд сонгуулийн үед хэв журмыг сахиулах бичиг баримтыг боловсруулах,санхүүгийн байдал хариуцах зэрэг зайлшгүй шаардлагатайгаас ингэж шийдсэн тухай хариу ирүүллээ.Үнэн хэрэгтээ Н.Болормаа дарга энэ сонгуулийн хороонд зөвхөн өөрийн үзэмжээр хүмүүсийг сонгосон. Нэг ёсондоо сонгуулийн хороонд "Нам бус"-нэртэй МАХН-ын гишүүд байгаа гэдэг нь тодорхой байгаа. Энэ талаар тодруулъя гэхээр МАХН-ын нууц, сонгуулийн хорооны нууц гээд тодорхой мэдээлэл өгдөггүй. Мөн "Чингэлтэй дүүргийн ИТХ өнөөдөр хуралдаж, тус дүүргийн сонгуулийн хэсгийн хорооны бүрэлдэхүүнд танай шаардлагын дагуу өөрчлөлт оруулсан юм биш үү" гэдгийг сонирхоход, -Чингэлтэй дүүргийн ИТХ-ын тэргүүлэгчдийн энэ сарын 20-ний 116 тоот тогтоолоор томилогдсон бүрэлдэхүүнд өөрчлөлт орсон байсан. Хуучин томилогдсон байсан бүрэлдэхүүнд " нам бус" таван хүнийг сольсон. Гэхдээ чанарын ямар ч ялгаа гарсангүй. Энэ нь сонгогч олон төдийгүй МАХН-ын өрсөлдөгч болж буй бусад намыг басамжилсан хэрэг шүү дээ. 24 дүгээр тойрогт өнгөрсөн хавар болсон нөхөн сонгуулийн булхай, зарга дуусаагүй байна. Тэр сонгуулийг явуулсан хороонд нам бус гэдэг төлөөллөөр ажиллаж байсан Л.Мөнхөө өнөөдөр хаягаа солин МАХН-ын өмнөөс дахиад орж ирлээ. Энэ мэтээр явуургүй зүйл хийгээд байгаа юм даа. Гэтэл яагаад энэ хүмүүсийнхээ оронд ҮШН, Ногоон намаас сонгуулийн бүрэлдэхүүндээ оролцуулж болдоггүй юм бэ. Манай намаас дахин шаардлага тавина. Гаргасан тогтоолоо өөрчлөхгүй бол сонгуулийн хороон дахь өөрийн талын гишүүдийг эгүүлэн татах хүртэл арга хэмжээ авна. Сонгуульд өрсөлдүүлэхээр гишүүдээ бүртгүүлээд байгаа ИЗН, ҮШН, Ногоон намуудтай хамтран хэвлэлийн бага хурал хийж асуудлыг шударга шийдүүлэхээр хамтран ажиллах болно гэж хэллээ. 
З.ЮМДҮНЧИН 

