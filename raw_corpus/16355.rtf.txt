№78 (16355)         
1986 оны дөрөвдүгээр сарын 1.
Н А М Ы Н БАГА ХУРАЛ

МАХН-ын XIX их хурлын бэлтгэл ажлын нэн чухал хэсэг аймаг, хотын намын бага хурлууд хуралдах цаг боллоо. 

<< Аймаг, хотын намын ээлжит бага хуралд Намын Төв Хороо онцгой ач холбогдол өгч байна. Эдгээр хурлын бэлтгэлийг ажил хэрэгчээр хангаж, улс төр, үзэл суртал, зохион байгуулалтын өндөр хэмжээнд явуулах хариуцлагатай үүрэг намын байгууллагуудад ногдож байна >> гэж МАХН-ын Төв Хорооны XI бүгд хурал дээр нөхөр Ж. Батмөнх тэмдэглэж хэлсэн билээ. 

Намын байгууллагууд тайлангийн хугацаанд ямар гол асуудлыг шийдвэрлэж, үзэл суртал, зохион байгуулалтын ажлын үр дүнг юунд хүргэсэн, намын байгууллага, коммунистуудын ажил амьдралд ямар өөрчлөлт дэвшил гаргасныг шүүмжлэл, дүгнэлттэй задлан шинжлэхийн хамт, оршиж ирсэн дутагдлыг арилгах арга зам, тавигдаж байгаа шинэ зорилтыг хэрэгжүүлэх бодит бололцоо, нөөцийг цэгнэн үзэж, зайлшгүй гол түлхүүр асуудалд коммунистуудын хүч анхаарлыг төвлөрүүлэхэд намын бага хурлын үйл ажиллагаа чиглэх шаардлагатай байна. 

Намын хамт олны итгэлийг хүлээж ажилласан сонгуульт хугацааныхаа ажлыг эргэн харж нэгтгэн дүгнэхдээ бид бүгд хурал товчооны гишүүдийн хурлыг цагт нь тасралтгүй хийж, протокол хөтөлж, төлөвлөгөө тогтоол зааварчилга гаргаж байснаар л ажлаа үнэлэхийг эрмэлзвэл энэ нь хэтэрхий өрөөсгөл зүйл болно. Ийм үзүүлэлтээр бол бидний хэн нь ч гэсэн үзүүлэх цаас, нэрлэх тоогоор хангалттай, өнгөц үзвэл ажлаа сайн хийж байгаа мэт харагдаж ч болно. Гэвч бид ингэж өөрийгөө хуурч, хэлбэрдэж, ор нэр болгох арга барилыг таягдан хаях ёстой. Хурал зөвлөлгөөний болон тогтоол шийдвэрийн тоогоор биш, харин намын байгууллага, коммунистууд тодорхой юу бүтээж, ямар өөрчлөлт хийж, дутагдлыг хэрхэн тэмцэж арилгасан. хичнээн нөөц бололцоог илрүүлэн ашиглаж, санаачилга гаргаснаараа л ажлаа дүгнэх хэрэгтэй. 

Ажлын бүтээмжийн алдагдлыг ярихад жишээ нь, гологдол гаргасан, ажил тасалж, хожигдож, сул зогссон, захиргааны чөлөө авсан, боловсон хүчин тогтвор суурьшилгүйг, ажлын цаг хийдүүлж. эмийн чөлөө ихэдсэн, үндсэн ажлаас хөндийрсөн гэх мэт маш олон шалтгаан, түүнээс үүдсэн хохирлыг нэр хаягтай тоо баримттай авч үзэх хэрэгтэй болно. Энэ бүгдийн эзэн нь машин техник биш гагцхүү тодорхой хүн заримдаа коммунистууд ч байж мэднэ. 

Эдийн засгийг намын аргаар удирдах, намын зарчимч шаардлагыг өндөржүүлэх, арга барилыг өөрчлөн шинэчлэх асуудал гагцхүү хүнтэй ажиллах явцад л хэрэгжих ёстой. Нийгмийн шударга ёсыг гажуудуулах, хүнд суртал гаргах, ажил хийдүүлэх, хуурч мэхлэх, албан тушаалаа буруу ашиглах, архидаж танхайрах нь гагцхүү хувь хүнтэй, хөдөлмөрийн хамт олонтой холбоотой асуудал мөн. 

Коммунистуудын манлайлал, намын анхан шатны байгууллагын дайчин чадвар сайн байсан нөхцөлд дээр дурдсан дутагдал гарах үндэсгүйгээр барахгүй, ийм үзэгдлийн өчүүхэн төдий илрэл ч хүчтэй цохилт авч тухай бүр арилж байх ёстой. 

Хэрэг дээрээ намын дайчин сонор сэрэмж суларч намч, зарчимч мэдэрхүй мохсон газарт л шүүмжлэл, өөрийн шүүмжлэл хаагдаж, хамтын удирдлагын зарчим гажуудаж улмаар намын үүр, хороодын товчооны нэр хүнд, үүрэг роль буурдаг байна. Хөдөлмөрчдийн санаа бодолд анхааралтай хандаж гүнд нь орж ажилладаггүйн улмаас намын хорооны нарийн бичгийн дарга нар, товчооны гишүүд, ер нь намын хорооны ажилтнууд олон түмнээс хөндийрч шүүмжлэлээс << дархлагдсан >> , бүхнийг мэдэгч, бүхнийг зааварлагчийн дүр үзүүлэн ажил хохирооход хүрдэг байна. 

БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төслийг хэлэлцүүлэх ажлыг энэ өдрүүдэд намын байгууллагууд гардан зохион байгуулж байгаа бөгөөд бага хурлын өмнөх хариуцлагатай чухал ийм ажилд няхуур нямбай хандаж, юуны өмнө нийгмийн үйлдвэрлэлийг улам давшингуй хөгжүүлэх, хөдөлмөрийн бүтээмжийг дээшлүүлэх, нөөц бололцоог нээн илрүүлэх, ажилд саад болж байгаа доголдол дутагдал, бэрхшээлийг арилгах, хөдөлмөрчдийн улс төр, нийгмийн идэвхийг бүх талаар өрнүүлэхэд түлхэц өгөх арга замыг тодорхойлох хэрэгтэй. 

Бага хурлын нүүр царай түүнд тавьж хэлэлцүүлэх илтгэлээс шууд харагдах учир шинэ арга барилаар, бодит байдлыг оновчтой задлан шинжилж, дутагдал бэрхшээлийн шалтгаан, түүнийг арилгах тодорхой замыг зааж, зорилтоо шинжлэх ухааны үндэстэй тооцоолж, аймаг орны амьдрал хөгжлийн амин чухал асуудлыг шийдвэрлэхэд бүтээлч, санаачилгатайгаар баримт бичгээ боловсруулбал зохино. 

Бага хурал намын сонгуульт байгууллагын үйл ажиллагааг хал бүрээс нь дүгнэж ажлын агуулга хэлбэр, үр дүнг нягтлан хэлэлцэж намын хорооны хэлтэс, тасгийн эрхлэгч, товчооны гишүүд, нарийн бичгийн дарга нарын ажилд зарчимч шударга үнэлэлт өгөх, тэрчлэн намын ажлыг цаашид бүх талаар сайжруулах замыг тодорхойлох үүрэгтэй билээ. 

Бага хурал олон түмэнд нэр хүндтэй, удирдах ажлын үр дүнтэй, мэдлэг боловсрол сайтай, өсөх ирээдүйтэй, намын бодлогыг гүнзгий ойлгодог, өндөр идэвх санаачилгатай, шинийг мэдрэх чадвартай, намын олон түмэн, хөдөлмөрчидтэй нягт холбоотой, тэднийг араасаа дагуулж чадах шилдэг коммунистуудыг намын хорооны бүрэлдэхүүнд тэрчлэн намын их хуралд төлөөлөгчөөр сонгох ёстой. 

Аймаг, хот бүрийн эдийн засаг нийгмийг хөгжүүлэх, хөдөлмөрчдийн аж байдлыг дээшлүүлэх, хүнсний программыг хэрэгжүүлэхэд намын байгууллагуудын өмнө тулгарч байгаа зорилт өвөрмөц онцлогтой, ялгаатай учраас гол зангилаа асуудлыг нь зөв сонгон авч ойрын жилүүдийн зорилтоо тал бүрээр цэгнэж, алсын хараатай дэвшүүлэн тавьж шийдвэрлэхэд нам, улс, олон нийт, аж ахуй, байгууллагын хүчийг төвлөрүүлж, намын бага хурлуудыг үзэл суртал, зохион байгуулалт, арга барилын шинэ өндөр түвшинд нэр төртэй зохион байгуулъя. 

