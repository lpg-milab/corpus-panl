Монгол хөрсөнд ургаж буй цэвэр сортын төмс эхний үр төлөө өгөв

Бидний урьд өмнө дуулж байгаагүй гадаад нэртэй эдгээр сорт нь Голланд, Германаас гаралтай. "Монголын төмсний салбарыг сэргээн сайжруулах" хөтөлбөрийн хүрээнд дөрвөн жилийн хугацаанд нарийн судалгаа хийж эдгээр сортыг монголчлон гаргаж авчээ. Сонирхолтой нь гаднаас гаралтай сортын заримыг нь нутагшуулж байгаа.
Хүнсний хэрэглээнд мах, буудайн дараа төмс ордог. Мах гурилаар болгоод сурсан хөдөөнийхөн хүртэл төмсгүй бол хоолойгоор хоол давахгүй нь гэж хэлэхүйц өдөр тутам хэрэглэж заншсан. Одоогийн байдлаар төмсний үйлдвэрлэл нь дотоодын хэрэгцээнийхээ дөнгөж 50 хувийг хангахуйц байгаа. Харин муу нэртэй ч хятадын төмсийг хямдыг нь бодож худалдан авагч нь монгол ургацынхаасаа хавьгүй олон. Урдаас ирсэн төмсийг ялгадасаар борддог л гэнэ. Илчлэг шим тэжээл муутай. Эрүүл мэндэд хортой гэх мэтээр ам сайтай хүн ховор. Тэгвэл тун удахгүй хятадын төмс хэрэглэх шаардлагагүй болох нь. Дотоодын ургацыг эрс нэмэгдүүлэхүйц нэгэн хэрэгтэй ажил хэдийнэ өрнөөд эхэлжээ. Үрийн чанар муудсанаас дотооддоо авах ургац муудсан гэж үзэж байгаа энэ үед Голландаас шинэ сортын элит үрийг нутагшуулах ажил эхлээд хоёр жилийг ардаа орхиж байна. Үүний үр дүн нь түрүүчээсээ олон нийтэд танигдаж эхэлсэн байна. Шинэ сортын туршилтын талбайг өчигдөр зорьсон юм. Тэр талбайд энэ жил хоёр тонн орчим төмс тариалжээ. Санте, Импала, Кокон Гоулд, Романо гэсэн гадаад нэртэй дөрвөн янзын сортоор тарьсан ургацын түрүүч нь цагаан цэцэг дэлбээлж унасан харагдав. Өөрөөр хэлбэл, шинэ сортын ургац хэрэглээнд очиход бэлэн болж буйг илтгэж байна. Бидний урьд өмнө дуулж байгаагүй гадаад нэртэй эдгээр сорт нь Голланд, Германаас гаралтай. "Монголын төмсний салбарыг сэргээн сайжруулах" хөтөлбөрийн хүрээнд дөрвөн жилийн хугацаанд нарийн судалгаа хийж эдгээр сортыг монголчлон гаргаж авчээ. Сонирхолтой нь гаднаас гаралтай сортын заримыг нь нутагшуулж байгаа. Ингээд цэвэр монгол төмс бидний гар дээр очих нь гэсэн үг. Ургацын өнгө чанарыг шинжихэд шаргал, хальс нимгэн хятадын төмсөөс илт ялгаатай харагдаж байв. Манай улсад төмсний ургац буурсан шалтгааны нэг бол үрийн аж ахуйн систем задарснаар сайн чанарын эрүүл үрийн хангамж муудсан явдал. Үүн дээр усалгааны систем, бордоо дутмагаас ургац тогтвортой биш болсон нь нөлөөлөх байх. Швейцарийн Хөгжил хамтын ажиллагааны агентлагаас санхүүжүүлж буй "Монголын төмсний салбарыг сэргээн сайжруулах" хөтөлбөрийн хүрээнд Витара, Импала сортын вирусын өвчнөөс чөлөөлөгдсөн 30 мянган ширхэг бичил булцууг эдийн өсгөвөрийн аргаар үйлдвэрлэх ажлыг Дархан болон Улаанбаатар хотод хоёр дахь жилдээ үргэлжлүүлэн хийж байна. Одоо 17 аймгийн 30 сумын үр үржүүлэгчид нутагшсан болон ирээдүйтэй сортын элит үрийг орон нутагтаа тариалж байна. Юутай ч эдгээр шинэ сортууд усалгаатай усалгаагүй нөхцөлд тариалснаар нэгжийн ургац нь 160-400 цн/га хүрснийг өнгөрсөн жилийн туршлага харуулсан. Энэ нь одоогийн дунджаас 2-4 дахин их байгаа нь эдгээр сортууд Монгол орны нөхцөлд сайн чанарын өндөр ургац өгөх бүрэн боломжтой байгааг харуулж байгаа аж. Шинэ сортууд усалгаатай нөхцөлд маш өндөр ургац өгөх чадвартай. Өнөө жилийн хувьд бороожуулах, дуслын, нэвчүүлэх гэсэн гурван усалгаа хийж байгаа. Шинэ сортын төмсний сурталчилгаат худалдаагаар өнгөрсөн жил Импала, Санте, Витара гэсэн гурван шинэ сортыг нэг кг-ыг нь 400 төгрөгөөр үнэлэн борлуулж байжээ. Эрүүл чанартай уг төмсийг хүнсэндээ хэрэглэх буюу цаашид тариалах хэрэгцээ их байгаа. Энэ талаар дэлгэрэнгүй мэдээллийг "Монголын төмсний салбарыг сэргээн сайжруулах" хөтөлбөр буюу 331422 утаснаас лавлаарай. 
Б.ДОЛЗОДМАА 
