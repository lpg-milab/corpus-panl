Ивээс

Наадам ч хаяанд ирж дээ. Бөхчүүд түрүүчээсээ гал гарцгаан, бэлтгэл сургуулилтаа базааж эхэлсэн бололтой. Наадам дөхөхөөр "Үгүй ээ, тэр жил Б.Гантогтох мөн сайхан барилдаж билээ", "Наян хэдэн оны билээ дээ, наадам юм даг, Р.Давааням ч мөн аатай байж билээ" гэх жишээний дурсамжууд сэргээд ирдэг. Улам улам сэтгэлд хоногштол ярилцацгаагаад эхэлдэг,  бөхөө хүндэлдэг бидний монголчууд. 
Тэр жил 1993 оны наадам юм даг. Наадмын хоёр дахь өдөр. Долдугаар сарын  12 л доо. Манай сумынхан "Бага Амбаагийн Мөнхөө улсын начин боллоо. Зургаагийн даваанд Б.Бат-Эрдэнэ аваргыг уг нь давчихлаа. Тэгээд яарчихав уу, яав, тахимаа өгчих юм" гээд л ярилцацгааж асан тэр үед үүнийг бичигч сумынхаа жижиг цэнгэлдэх, морины барианы газар хоёрын хооронд мориныхоо туурайг эмтэртэл давхиж явав. 
Ингэж Ховдын Чандманийн улсын цолтой хоёр дахь бөх төрсөн юм. Үүнийг өгүүлэхийн шалтгаан ийм юм аа. Тэр жил аймгийн заан И.Мөнхбаатар улсын наадамд Биндэръяагийн Батхуяг начингаар гурав, улсын заан Д.Мягмараар дөрөв, улсын арслан М.Мөнгөнөөр тав давж улсын начин боллоо. Харин зургаагийн даваанд Б.Бат-Эрдэнэ аваргад амлуулж барилдаад давчихсан боловч, тахимаа өгчихсөнийг ард түмэн тод мэднэ. Аварга бүр шуудагныхаа шороог арчаад босч ирсэн атлаа хээвнэг тахимаа аваад явчихдаггүй юу. Нөгөө И.Мөнхбаатар нь тээнэгэлзэх ч юмгүй өгчихөж л байдаг. 
Сонинуудаар барим тавим бичиж байв. Бичлэг нь ч бий. Тэр тухай И.Мөнхбаатар начин ийнхүү дурсч байна. "Аварга солгой золгооноос шуудагны барьцтай мөргөж хөөж байгаад зүүн хөл нь яах аргагүй цөмөрч миний дор орж уначихсан юм билээ. Би ч яахав, начин болчихсон, ханачихсан, бас залуу гэнэн байж дээ. Тахимаа гүйж очоод л өгч байлаа" хэмээн хэнэггүйхэн ярьж суух. Санаа амар. 
Тэр жилийн зургаагийн давааны барилдаан явагдаж байхад цэнгэлдэх дүүрэн ус. Бороошуугий нь яана гэмээр байж.  Ямартаа Б.Бат-Эрдэнэ аварга "Усан дээр барилдахгүй" гээд халгаж болгоомжлох маягтай байж. Тэгээд яахав, дөнгөж начин болчихсон, догдолчихсон залуу дагаж бараадаад л. Юу юугүй, унах хаях нь хамаагүй барилдчих гээд л. Гэтэл тэр зуурт нутгийн тулхтай заан Д.Мягмар И.Мөнхбаатарт "Наад хүн чинь цааш их явах ёстой хүн шүү" гэж бас шивнээд амжиж. Ингэхээр Мягаа заан, аварга хоёрын нөхөрлөл их эртнийх байгаа биз. Тэгээд барилдсан. И.Мөнхбаатар давсан, гэвч тахимаа өгчихсөн. И.Мөнхбаатарт нутгийнх нь заан ахын үг нэг юм хэлчихсэн. Бас өмнөх дөрвийн даваанд  Ч.Бямбадорж нь Б.Бат-Эрдэнэ аварга дээр гүйж очоод "Мөнхбаатарыг тойрооч. Авуузай" гээд хэлчихсэн, аварга ч авалгүй тойрсноос начин болчихсон, хүний ачийг бас санана аа даа. Ийм ийм үйл явдал, яриа хэлцэл болсон тул л зартай аваргад тахимаа өгчихсөн ажээ. Ер нь бол И.Мөнхбаатар начин Б.Бат-Эрдэнэ аварга хоёрын хооронд, цаашилбал Ховдын бөхчүүд их аварга нарын хооронд ийм нэг нарийн ширийн агуулгатай явдал болжээ. Д.Мягмар, Ч.Бямбадорж нар бол Ховдын гаралтай бөхчүүдийг хөлийг дөрөөнд, гарыг ганзаганд хүргэсэн заанууд. Ингэж ч яваа. Б.Бат-Эрдэнэ аварга "И.Мөнхбаатар начинг хүндэлж явдаг" хэмээн сонинд ярилцлага өгсөн байдаг. И.Мөнхбаатар начин ч "Б.Бат-Эрдэнэ аваргаа хүндэлж явдаг аа. Манай Ховдын бөхчүүдэд их сайн ханддаг" гэж хэлж байна лээ. Энэ үгийн цаана алсуураа "Ховдын бөхчүүдийг Б.Бат-Эрдэнэ дарвал дарна ш тээ. Хөндлөн хэвтчихвэл энэ их аваргыг яалтай. Учир бий" гэх шиг учирлалын агуулга хадгалагдана. И.Мөнхбаатар начин, ер Ховдын бөхчүүд ингэж бодож явдаг байх магадлалтай. Цагийг эзэлсэн зартай аварга нэг цаашаа харчихвал хэцүүдэж мэдэх л юм шүү дээ. 
Харин И.Мөнхбаатар начны тэр нэгэн өгөөмөр гэмээр ч юм уу, санасан бодсон юмгүй тахимаа өгчихсөн нь "Азыг нь хариулчихаагүй биз" гэсэн бодол төрүүлчихээд байдаг. Тэгэхэд аваргыг хаяснаараа тахимаа авчихсан бол цаашид яаж ч амжилттай барилдах байсан юм билээ гэх шигийг бодогдуулаад байдаг. Ийм нэг түүх үлдсээн. 
Үүний цаана, энэ тохиолын учиг үзүүрт И.Мөнхбаатарын нутгийн бөхчүүдийнхээ хойчийн зам харгуй аятайхан байгаасай, үргэлжлэл нь тасралтгүй байгаасай гэсэн алсын зөв бодол, зөн совингоороо ивээс болсон тулх байсан шиг. Амьдрал дээр ч тийм. Ховдын чигийн ямар нэг залуу цолд яригдана, хамгийн түрүүнд дэмжих, авах хүний түрүүнд И.Мөнхбаатар начин албатай юм шиг байдаг. Тэгж таараад байдаг. Бас хэзээний л Ч.Бямбадоржтойгоо нийлчихсэн хүглийлдэцгээгээд, тэрийгээ цолтой болгочихсон, одоо энийгээ нэг цолд хүргэчих юмсан гээд гүйж явдаг. Дандаа л ингэж ивж явдаг. Харин залуус үүнийг нь мэддэг үү, эс мэддэг үү, бүү мэд. 
Тэр жил И.Мөнхбаатартай хамт начин бологсдын зургийг та бүхэн харж байна. А.Сүхбат, Ж.Намжилдорж, "муухай" хэмээх Б.Ганбаатар, Н.Түмэннаст, Ц.Цэрэнпунцаг, Д.Бумбаяр, Б.Баянбаатар. Эднээс аварга, гарьд, харцага тус тус нэг, заан цолтон хоёр төрж, цолоо ахиулсан ажээ. Эднийхээ амжилтад хүрэхийн ивээсийг ч И.Мөнхбаатар  тэр нэгэн унаагүй "уналтаараа" нөхөж, өөрийгөө зольсон байж мэдэх юм. Харин Идэшийн Мөнхбаатарын амьдаа Хадбаатарын Мөнхбаатарт наадмын од гайхалтай гүйсэн. Тэр улсын наадамд анх зодоглож начин, бас тодорхой шалтгаанаар барилдахгүй зарим наадмыг өнжөөд, сүүлийн хоёр, гурван жил зодоглохдоо заан, арслан болоод харвачихсан. Нэр ижил болоод тэр үү, И.Мөнхбаатарын нь азын од түүнд ирчихсэн юм шиг ч санагдахыг яана. Наадам дөхөөд ирсэн чинь ийм нэг, хоёр, гурав, дөрвөн зүйл бодогдчихлоо. Наадам хаяанд ирж дээ, хөөрхий. Сонгууль гэдэг түр зуурхан цагийн ивээсийг аваад хаячихбал наадам одоохон болох нь. 
Б.Золбаяр
