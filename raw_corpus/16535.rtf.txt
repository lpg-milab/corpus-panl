№258(16535)       
1986 оны аравдугаар сарын 28.
Ахмад,  залуу боловсон  хүчин

Манай нам эх оронч, интернационалч, хөдөлмөрч дайчин уламжлалтай, ажлын баялаг туршлага, өндөр боловсролтой ахмадуудын бүхэл бүтэн үеийг өсгөж хүмүүжүүлсэн юм. 

Ахмад үеийнхний найдвартай халаа болсон мэдлэг чадвар, авьяас билигтэй залуу боловсон хүчний эгнээ ч өргөжив. МАХН-ын XIX их хурал << Өнөөдөр манай улсын ажиллаж байгаа таван хүн тутмын нэг нь дээд, тусгай дунд боловсролтой мэргэжилтэн байна. Энэ бол үйлдвэрлэлийг мэргэжлийн удирдлагаар хангах, нам, улсын удирдах боловсон хүчнийг бэлтгэх асар их нөөц мөн. Ахмад ажилтны туршлагыг залуу ажилтны эрч хүчтэй хослох чиглэлийг нам цаашид ч баримтлах болно >> гэж тэмдэглэсэн юм. Намынхаа энэ заалтыг хэрэгжүүлэхэд яам, улсын хороо, тусгай газар, нам, улсын байгууллагын гүйцэтгэх үүрэг, хийвэл зохих ажил их байна. 

Ахмад тэргүүний ажилтны ажлын арвин баялаг дадлага, туршлагыг залуу боловсон хүчин, мэргэжилтнүүдийн өндөр мэдлэг, бадрангуй дайчин зориг тэмүүлэлтэй нягт хослуулах нь үйлдвэрлэлийн техник, технологийг боловсронгуй болгох, шинжлэх ухаан техникийн ололтыг үйлдвэрлэлд нэвтрүүлэх, аливаа тулгамдсан зорилтыг амжилттай шийдвэрлэхэд чухал ач холбогдолтой юм. 

Ялангуяа залуу боловсон хүчний ажил, амьдралын асуудлыг зөв зохицуулж эхнээс нь үр бүтээлтэй, урам зоригтой ажиллуулахад нам, улс, олон нийтийн байгууллага, тухайн хөдөлмөрийн хамт олны хүч анхаарал бүрэн чиглэх ёстой. Шинээр ирсэн залуу ажилтныг үйлдвэр, албан байгууллагын түүхэн замнал, үйлдвэрлэлийн анхан шатны нэгж, технологийн дамжлага, хэсэгтэй нэгбүрчлэн танилцуулж, хамт олны нь өмнө баяр хүргэн амжилт хүсэж ажлын пропуск, анхны цалин, тэтгэвэр тусламжийг хүндэтгэлтэй гардуулах, залуу боловсон хүчнийг анхан шатны нэгжээс эхлэн ажиллуулж, ахмад тэргүүний хүмүүсээр халамжлуулах замаар ажилд нь дадлагажуулан сургах зэрэг туршлага олон үйлдвэр, аж ахуйн байгууллага, газарт нэвтэрч байна. Аймгийн намын хороодоос эрхлэн их, дээд сургуулиудтай хамтран багш шавийн уулзалт зохион явуулдаг уламжлал тогтов. 

Намын бүх шатны байгууллага юуны өмнө залуу ажилтнуудын ажил хэргийн мэдлэг, дадлага, бие даах чадвар, бүтээлч сэтгэлгээг дээшлүүлж, хариуцлага, сахилгатай байх дадал заншлыг эзэмшүүлэхэд зүй ёсоор анхаарч, залуу боловсон хүчинтэй ажиллах арга барилаа шинэчлэн өөрчлөхийг хичээж байгаа боловч ут ажил өнөөгийн шаардлагаас хоцорч байгаад дүгнэлт хийх ёстой. Залуучуудыг халамжилна гэдэг нь тэднийг элдвээр магтаж, дутагдлыг хаацайлж өмгөөлөх, хийвэл зохих үүрэгт ажлыг хажуугаас нь шүүрэн авч хийхийн нэр биш, харин аливаа бэрхшээлийг даван туулахад нь туслах, улс төрийн хатуужил, хөдөлмөрийн хүмүүжил олгож, хамт олноо хайрлан хүндэлдэг үзлээр хүмүүжүүлнэ гэсэн үг юм. 

Залуу боловсон хүчнийг сургаж, хүмүүжүүлэхэд бие биедээ өндөр итгэл хүлээлгэн хамтын хүч чармайлтаа нэгтгэн багш шавийн холбоотой ажилладаг туршлага практикт өргөн нэвтэрлээ. Хөвсгөл аймгийн Цагаан-Уул сум нэгдлийн дарга, БНМАУ-ын хөдөлмөрийн баатар Ү. Авэрмэдийн ажлын арга туршлагыг улсын хэмжээнд 200 гаруй сум - нэгдлийн дарга нар судалж эзэмшихээр багш шавийн холбоо тогтоон ажиллаж байна. Эсгий, эсгий гутлын үйлдвэрийн ахмад ажилчин, БНМАУ-ын аж үйлдвэрийн гавьяат ажилтан П. Доногдорж олон залууг халамжлан хүмүүжүүлж байна. БНМАУ-ын хөдөлмөрийн баатар, төрийн шагналт, алдарт хоньчин С. Цогтгэрэл зэрэг манай тэргүүний сайчуудтай багш шавийн холбоотой ажилладаг хүмүүсийн тоо жилээс жилд нэмэгдэж тогтвортой амжилт гаргаж байгаа юм. Залуу боловсон хүчнийг халамжлан хүмүүжүүлэх нь зөвхөн тэргүүний сайчуудын мэргэжлийн ур чадварыг өвлүүлэх хэлбэр төдийгүй, харин тэдэнд коммунист ёс суртахууны эрхэм чанарыг төлөвшүүлэх, хөдөлмөрийн хамт олны дотор болон нийгэмд нэр хүндтэй байр суурь эзлэхэд нь бүх талаар тусалж байдгаараа ихээхэн үр өгөөжтэй юм. 

Залуу үеийнхнийг тэсвэр хатуужилтай, аливаа бэрхшээл давах тэвчээртэй, ажил амьдралын мэдлэг туршлагатай болгоход чиглэсэн халамжлан хүмүүжүүлэх хөдөлгөөн ганцаарчилсан хэлбэрээс бүхэл ээлж, бригад, хамт олныг халамжлан авч тэргүүний хамт олны зэрэгт хүргэх илүү өргөн хүрээтэй хэлбэрт шилжиж байна. 

Эзэмшсэн мэргэжилдээ дадлагажиж, амжилт гаргах, ажлынхаа арга барилыг боловсронгуй болгох, байнга шинийг эрэлхийлэх эрмэлзлийг залуу боловсон хүчинд төлөвшүүлэх талаар чиглэсэн тодорхой зорилготой ажиллах нь улс төрийн өндөр ухамсартай, асуудалд зоригтой, шийдэмгий, санаачилгатай ханддаг, өөрийн хүчиндээ итгэлтэй, авьяаслаг зохион байгуулагчдыг төрүүлэхэд тус дэмжлэг болох ёстой. 

Сургууль дөнгөж төгсөж ирсэн залуу мэргэжилтнүүдийг хуваарилах, сургаж хүмүүжүүлэх талаар бага анхаардаг дутагдлыг арилгаж, залуу боловсон хүчнийг ажил, амьдралын гараагаа эхэлж байгаа үеэс нь байнга тусалж дэмжин, зарчимт шаардлага тавьж идэвхтэй бүтээлч арга барилд сургаж хүмүүжүүлэх хэрэгтэй. 

Үйлдвэр, албан газар, хөдөө аж ахуйн байгууллагын тэргүүний дарга, мастер, ажилчин, малчдыг хоцрогчдод туслах зорилгоор үйлдвэрлэлийн нэгжид тодорхой хугацаагаар томилон ажиллуулж, тэндхийн ажилд дүн шинжилгээ хийлгэж, дэвшилт технологи нэвтрүүлэх, удирдах арга барил эзэмшүүлэхийг онцгой анхаарвал зохино. 

Залуу боловсон хүчнийг хүмүүжүүлэх, хариуцлага, сахилгыг дээшлүүлэх талаар тодорхой тогтож ажиллахын оронд халж солихыг урьдал болгодог гэмийг шийдвэртэй арилгахын хамт удирдах ажилд дэвшүүлэх нөөц боловсон хүчнийг сургаж бэлтгэх ажлын зохион байгуулалт арга хэлбэрийг ч эрс өөрчлөхийг амьдрал шаардаж байна. 

МАХН-ын XIX их хурлаас дэвшүүлсэн зорилтыг хэрэгжүүлэхэд боловсон хүчний дадлага, туршлага, мэдлэг, боловсрол, шуурхай чанар шийдвэрлэх ач холбогдолтойг нам, улсын байгууллагууд онцгой анхаарч, шинэ сэтгэлгээ, шинэ арга барилаар хандаж ажиллавал зохино. 

