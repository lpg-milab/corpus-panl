Л.ДАШНЯМ

БУРХАНТЫН ЦЭЦЭГ 

Тэнгэрт бадран, хүслийг дуудагч ОДОН 
Тэнд, уужим хөндийн зул болсон нь юув? 
Эринийг мөнхлөгч бүтээлч түмний ухаан 
Эх нутгийнхаа амь байдаг нь нээрэн ээ! 
Зүүдний сайхан, хувь тавилан хэмээгч юу билээ? 
Зүгээр сууж, танхи явахыг хэлдэггүй нь ил ээ!
Бүтээн босгох ИХ хөдөлмөрИйн гараа луугаа
Бүгдээр сэтгэлийн дуудлагаар очин, эвчхэнээр 
Бурхантын онгон салхи наадаж асан газар 
Буман цагаан орд барьж, анхны цайгаа дээжлээд, 
Шинэ ДАРХАН сэтгэлийн одон мэт энхрий 
Шүлэг найргийн шигтгээ болсон нь энэ ээ!

1 .Санамсаргүй учрал

	Бид, Дарханаас буцаж явлаа. Наран хариугүй жаргах дөхөн цас том томоор мал га ил ан орно. Зүүнтээх өндөр хар уулсын оройгоор ягаан туяа татан, жаргаж буй зул луугаа адил улам улам бүдгэрээд нэгэн үе улаавтар, нэгэн үе шаргалдуу болж, сүүлдээ тэнгэрийн үнсэн цайвар хаяатай сүлэгдэн, түм буман яргуй нэгэн зэрэг дэлбээлсэн мэт сонин харагдаад төдөлгүй үзэгдэхгүй болов. Цонхноо наалдан унаад, хоромхонд хийсэн  замхрах өд мэт сэвсгэр цасан ширхгийг үзэхүл хурмаст тэнгэрийн дагина хун цагаан даашинзныхаа хормойгоор цонхыг минь шүргэн шүргэн бүжих мэт санагдана.
	Феодор Алексеевич хаалганы завсраар сийгэх хөндийн жавраас эмээн, нөмөрсөн дахаа хааяа хааяа засаж, хөлөө тумлайдан хулдаад, магнай тулан, бодолд дарагджээ. Энэ хүн урд өмнө шинэ сэргэг газар орон үзэж, танихгүй хүн хартай уулзсаны дараа ийн чимээгүй явах нь тун ховорхон. Энэ тэрийг лавлан, түүгээр ч барахгүй "үүнийг монголоор юу гэж хэлдэг вэ?" хэмээн шалгаахыг нь яана. Очсон улсынхаа хэлийг мэдэхгүй мөртлөө сурвалжлага, тэмдэглэлдээ ганц нэг нутгийн үг "шургуулах" дуртай зарим нэг сэтгүүлчийн чамирхуу занд би хэзээний таатай бус болоод ч тэр үү, заримдаа бүүр "үүнийг монголоор юу гэж хэлдэг нь танд тийм их хэрэгтэй юм гэж үү дээ" гэж сөргөн асуумаар санагддагсан.
	Юутай ч энэ удаа түүний тийнхүү бодолд дарагдан чимээгүй яваа нь надад юу юунаас таатай байлаа. Хажуудах хүн чимээгүй яваад баярлах өөр нэгэн шалтгаан байсан ч байж болох юм. Юу гэвэл: би өөрөө ч гэсэн бодолд автмаар эсвэл баярлан инээмээр, хачин догдлонгуй явсан билээ. Намайг харсан хүнд би Бурхантын хөндийгөөс хүмүүний урд өмнө олж үзээгүй нэгэн содон цэцэг олоод, түүндээ тохирох нэр өгөх гэж хамаг л оюун билэг, мэдэх л бүх ном судраа сандран мэгдэн сөхөж суугаа байгальч юмуу, совин зан нь хуураагүйд баярлан хөхсөн өтгөс, санаагүй юмаа хийчихсэн хүүхэд, ер хэнтэй адилхан харагдах байсныг мэдэхгүй юм.
	Аливаад бэрхшээн, нутаг орноо гадны хүнд таниулахаас зайлсхийгч "хөшүүн" хэлмэрч байхыг ч
хүсдэггүй би. Гэвч энэ удаа бол цуг яваа хүн маань надаас ганц ч үг бүү асуугаасай гэж бодож явснаа нуух юун.
	Энэ пар пархийсэн мотоор, энэ пиглэгэр хар жолооч, энэ цас, энэ жавар... байж байгаагий нь! Юунд гарсан юм бэ? Дарханд дахиад нэг хоноход хэн хөөгөөд байв? Юм гэж ийм л хяслантай шүү дээ... гэж би дотроо юунд ч юм бэ агдлан уурсаж, өөртөө мянга түмэн асуулт тавьж, түрүүчийнхийг нь хариулж амжилгүй сүүлчийнхэд нь дарагдаж явлаа.
	Нүдний өмнө ногоон бэржээнтээр хийсэн, барилгачны нэг загварын үргэлж хос хувцастай, нүүр царай, гар хөлгүй шохой шороо болсон бор хүүхэн байн байн үзэгдэн
	-Юм гэдэг ийм л байдаг юм даа. Уулзахгүй гэсэн хүнтэйгээ гурав уулзаж, давахгүй гэсэн даваагаар гурав давдаг юм гээд урт сормууст дөлгөөн бор нүдээ егөөтэйхөн ирмэх шиг болно.
	Тийм ээ. Энэ хорвоо танилцаагүй хүнд хязгааргүй мэт боловч нүүр учран золгосон хүнд бол алгын чинээхэн юм даа.
	Нэхий эдлэлийн үйлдвэрийн нүсэр том барилга... үйлдвэрлэлийнхээ дамжлага бүрийг, тэр битгий хэл түүхий эд, тээвэр... барилгы нь хүртэл арван хуруу шигээ мэдэж байсан инженер залуу зуурмаг, тоосго доош дээш өргөж, буулгаж асан аварга олиу тэрэг аюул ослоос болгоомжлон асаж унтрах гэрлэн дохио, хүүхнүүдийн цовоо цолгин инээд, балкан нутгийн дуржигнасан түргэн аялгат хөгжүүн яриа... миний толгойд ер дутуу юмгүй байв.
	Тэр бүхэн дундаас нөгөө л бор хүүхэн, өөрөөсөө ахадсан байман хүрзээр элс, цемент, шохой хутган, барилгын амь сүнс болсон нарийн зуурмаг бэлдэгч тэр л бор хүүхэн дахин дахин үзэгдэнэ.
	Түүнийг Сүрэн гэдэг юм. Бид хоёр ёстой нэг голын, хар багаас хурга тугалдаа хамт гүйн, хэрэлдэхдээ хэрэлдэн, баярлахдаа баярлан явсан хоёр. Тэгээд ч... Тэгээд ч юу байхав! Тэгээд... арван таван жилийн дараа энэ Дархан хотод уулздаг юм байна.
	-Манай дарга, инженер цөм орос хэл мэднээ гайгүй! Та жаахан тогтож хайрла! Энэ чинь өдий болоход ярих юм бишгүй л гараа биз дээ? Танайхан, эжий чинь сайн биз дээ?
	-Манайхан? Манайхан сайн сайн. Ээжийн бие ч сайн. Харин танайхан сайн уу? Чи ч ёстой...
	-Би ч ёстой чавганц болж гүйцээ биз?
	-Үгүй ээ үгүй. Чи ч ёстой нутаг усаа санагдуулам байна.
	-Би ч гэсэн чамайг үзээд нээрээн нутгаа саначихлаа шүү гэснээ санаа алдан ийш тийш харснаа
	-Чи намайг хүлээж бай! Би одоохон гүйгээд ирье. Тэр урд хуушуур зардаг юм.
	-Хэрэггүй, хэрэггүй! Бид яаруу яваа. Одоохон ингээд буцлаа.
	-Яахав. Манайхаар тоож шагайхгүй хүнийг чаддагаараа л дайлахаас! Чи дуугуй л энд хүлээж бай! гээд том хувцсандаа түүртэлгүй ишиг шиг түргэн шалмаг гүйж одов. Би түүний хойноос харан инээмсэглэн зогсохдоо зүрх минь цохилохдоо хэм алдаж буй мэт болсныг мэдэрлээ.
	Сүрэн удаж төдсөн ч үгүй баахан халуун хуушуур барин уур савсуулсаар гүйж ирлээ.
	-Юун ч их юм бэ дээ?
	-Зүгээр. Би ажилчин хүний зангаар хэзээ ч нэрэлхдэггүй юм. Чамайг ч гэсэн...
	-Миний зан хэвээрээ хө! гээд би юунд ч юм бэ аяндаа инээчихсэнд, Сүрэн өөдөөс харан, бас л инээд алдав. Тэгснээ
	-Үгүй ер ... Юм гэж сонин юм даа. Чамайг би энэ хотын дээгүүр л нисээд байх юм бодсон. Ингэж уулздаг байна шүү... гээд нүдээ зөнч эевэргүү ирмээд, шохой, шаварт түлэгдсэн могцгор бор гараараа хуушуур аван, том гангийн булан дээр сандайлан суув.
	Феодор Алексеевичийг гарч иртэл бид хоёр зөндөөн л их юм ярьж амжсан санагдана. Гэвч бие биентэйгээ уулзсанаа байн байн гайхан шогширч, нэг нэгнийхээ "мундаг" болсныг ярьсаар хамаг цагаа авчихсан юм уу даа. Асууя гэж бодсон өчнөөн зүйл цээжинд үлдэн, ярья гэсэн хичнээн юм нууц хоцорчээ. Хоёул хуушуураа идэж дууссан нь л яамай шүү! Би тийм олон хуушуур барах байснаа ч таамагласангүй юм. Юутай ч асан Сүрэнгээ гомдоочихоогүй л өнгөрч дээ.
	Феодор Алексеевич бодолд дарагдсан хэвээр, магад ч үгүй бүүр үүргэлж явна уу даа гэмээр харагдана.
	Жолооч маань суудал дээрээ өндөлзөн, өмнөх замаа нүд цавчилгүй хараачлаад, үе үе доголдох мотоороо ч үл хайхран, палигар хар гутлынхаа өлмийг дотор нь эрхий хуруугаа хар чинээгээр нь мэхийлгэж яваа болов уу гэж санагдам шунаг шунаг гишгэх нь бүгээ тасрахаас урьтан газар дөхөе гэсэн тэвдүү бодлыг нь илчлэх бүлгээ.
	Жолоочийн этгээд сонин зантайг Феодор Алексеевич хүртэл мэдэх болжээ. Авахаас, зөрүүд хүн дуу цөөтэй нь л сайхан юм даа.
	-Хоноод өглөө хөдөлбөл яасан юм? Гадаадын хүнтэй, замдаа суучихвал яана? гэхэд
	-Өглөө та, өнөө оройдоо багтаж гарна л гээд байсан шүү дээ. Гаръя! Ер нь за гэвэл за л биз дээ? Та хоёр өнөө явж чадахгүй гэвэл хотоос өөр тэрэг дуудуулдаг юмуу эндээсээ унаа аргална биз. Би ч мөрөөрөө өнөө орой гаръя шив. Муу тэрэгтэй хүн!
	Би түүнтэй Феодор Алексеевичийн дэргэд хэрэлдэж чадсангүй. Тэгээд ч Сүрэн бид хоёрыг цонхоороо муухай муухай харж суусныг нь санан
	-Мотоор засарсан гэж үзэх үү? гэвэл
	-Ямар ч л байсан хот орно доо. Би ямар та хоёрыг хөлдөөе гэсэндээ паклаадкаа сэтгэлчихсэн биш. Хот оруулахаа л мэдье, бусад нь яахав гэв.
	Бид хоёрын яриа үүгээр завсарлалаа. Феодор Алексеевич ч бас шөнөдөө хот оръё гэж зүтгэсэн тул бид ийнхүү замд гарсан хэрэг.
	Сэтгэл минь ямар явсныг хэлж чадамгүй байна. Ийм байдалтай явахад Феодор Алексеевичийн дуугаа хураасан нь бүүр яамай шүү. Тэрнээс миний хариулт бүхэн уцаар, хэг магхан хэдэн үг баймаар санж.
	Хотод очоод хийх юмаа бодохыг оролдлоо. Чадсангүй. Хангайн хөглөгөр ногоон уулс, манайхны зуслан, маргааш нөгөөдөр нь уулзах юм шиг салчихаад өдий олон жил уулзалгүй явсан минь, тэгээд энд ... шинэ хотын их барилга дээр... бодохгүй өнгөрч боломгүй байлаа.
	... Сүрэн чамайг би Хангарьдтай хардан, дотроо шатан явдаг байжээ. Гэвч Хангарьд та хоёрын тухай би одоо болтол юу ч мэдэхгүй. Чамаас хэнтэй ханилсныг чинь ч асуусангүй.
	-Олон хүүхэдтэй ээ. Хоёр нь цэцэрлэгт. Хоёр нь яслид гэхээр чинь  амьдралын чинь цөмий нь мэддэг болчих шиг санагдаад, нөхрий чинь тухай, гэр орны чинь тухай асуусангүй шүү дээ. Тэгээд ч... уулзсан минь бүхэнд хариулт болсон юм биш үү?
	Танай уяан дээр үүрээр гүйж очоод, морины нойтон хомоол бүрийг"энэ лав Хангарьдын морины баас гэж" бут бут үсэртэл өшиглөж явсан багын минь гэмгүй цагаан, гал дөл шиг эрмүүн, өөртөө үнэнч хардалтаа одоо бодоход инээдтэй ч, өөрийгөө "тэнэг байж дээ хөөрхий" гэж хэлж чадахгүй юм би.
	Тэр зун голынхондоо магтуулсан бүхэн минь Хангарьдаас чадалтай, зоригтой ажилтай хүн болох гэсэн хорон атлаа дэврүүн омголон хүслээр бүтсэн гэдгийг одоо нуух ч юун билээ.
	Би чамд ямагт баярлаж явдаг. Чамд баярладгаа нэхэн бодож суугаа энэ мөчид бол жолоочид уурлах, ерөөс хэнд ч уурлах зав гарахгүй нь шиг байна. Сэтгэл санаа ийм байгаа хүн эсвэл мянга түм насалмаар, эсвэл юунханд ч юм бэ бүдэрч унаад, босмооргүй юм шиг сонин бодол төрнөм.
	Намайг шилэрсэн үнээнийхээ хойноос яваад уулын царамд хоносон тэр шөнө чи ээжтэй минь цуг нойргүй хонон, уйлж байсныг чинь дуулаад би баярлахгүй байж чадаагүй. Тэгээд тэр л баяр хөөр минь одоо болтол миний сэтгэл зүрхийг тэжээж явдгийг  би дөнгөж сая л мэдэх шиг боллоо... Бичиний тийн нойргүй хоносныг дуулаад, шөнөөр босон, уяан дээгүүр нойтон хомоол эрдэг хөгтэй ажлаа ч орхисон билээ. Тэгээд... (Энэ үед Феодор Алексеевич гэнэт өндийн дахаа засаад)
	- Значит три Дархана? (Гурван Дархан болж байна уу? ) хэмээн хүнгэнэсэн өтгөн дуугаар хамаг бодлыг минь сарниулав).
	- Юуны чинь гурван Дархан гэж тэр хариулмаар байсан ч биеэ барин
	- Та юу гэв? хэмээн лавлан асуувал
	-  Хуучин Дархан, шинэ Дархан, тэр урд толгойн өвөрт үйлдвэрийн хэсэг байна уу? Гурван Дархан гэхэд бараг болох юм шив дээ? гэв.
	- Уг нь ч хуучин шинэ ч гэх юмгүй л дээ. Хуучин нь гэхэд арав гаруйхан жилийн өмнө бий болсон юм чинь. Долоо, наймхан настай тосгоныг хэн, ямар хот гэх вэ дээ?
	- Тийм нь ч тийм ээ. Гэвч "Гурван Дарханаар аялсан минь" гэвэл хүн гайхан, дор нь унших юм бил үү? Би бол тун оносон, дэгжин гарчиг гэж бодно.
	- Эзэн л мэдэх хэрэг
Феодор Алексеевич дахиад л дуугүй боллоо. Гадаа хав харанхуй. Машины гэрэлд замын цас нуурын долгион мэт хуйлран бэдэртэх нь үзэгдэн, цонх бүчин буй том том цасан ширхэг шинэ жилийн үдшийг санагдуулж, зүрх минь шинэ цусаар цохилон, хорвоо ертөнц цоо шинэ болсон шиг хачин ариун сайхан санагдана...
	- Танд би нэг сүрхий хардамтгай хөвгүүний тухай, эсвэл бүр сайхан эр, адуучин Хангарьдын тухай ярьж өгөх үү? Тэгэхгүй бол та... Тэгэхгүй бол та олон Дарханы бодолд дарагдан, хамаг сайхан цагаа алдах нээ. Шинэ,   хуучин Дархан яахав. Удахгүй хуучин ч үгүй, үйлдвэрийн гэх онцгой хэсэг ч үгүй цөм нийлэн, нижгэр том хот болно. Тэр хот бол шинэ Дархан та бидний мөрөөдөн мөрөөдөн очих шинэ хот байх болно. Тэгэхээр та хорин жилийн дараа ирсэн ч новый Дархан... Замечательный город... (Шинэ Дархан... гайхамшигт хот... ) хэмээн ёстой хүн ахин дахин унших тэр гайхамшигт сурвалжлага, найрууллаа бичнэ.
	-  Ну что-ж! Давайте, как его, про Хандарде расскажи. (За тэгвэл, тэр хэн гэв Хандардынхаа тухай ярь л даа) гээд дахаа засан тухлан суув.
	-  Танд илүү ойлгомжтой яаж ярихаа мэдэхгүй байна. Яахав би яг л өөрийн түүх шиг, өөрөөр хэлбэл нэгдүгээр биенээс яръя
	- Яаж л ярина надад ер ялгаа байхгүй. ... Манайхан ерөөс нутгийн улс, Өвөлд нь голынхоо
хоёр биед гарчихаад, хавар зунд нь ойртон, заримдаа бүүр айл саахалт нутаглана. Биднийг наймдугаар анги төгссөн зун манайхан айл зуслаа.
	- Мы -это значит он и она? (Бид гэдэг чинь эрэгтэй эмэгтэй хоёр гэсэн үг үү? )
	- Тийм ээ. Танд тодорхой болгохын тулд хэн ч гэдэг юм бэ нэг нэр өгье. За яахав Сүрэн гэе. Тогтооход ч амар биз. Сурен гэж армян, азарбайжан нэр ч байдаг шүү дээ. Ер нь сурет гэдэг маань зураг, зурах гэсэн үг биз? Яахав зургийн юм шиг сайхан хүүхэн болог.
	- Чиний өнөөдөр уулзсан хүүхэн шиг үү?
	- Үгүй дээ хаанаас. (Өдөр байсан бол миний нүүр ялигүй улайж харагдсан ч байж магадгүй. )
	Би Сүрэнд хачин их хайртай байлаа. Гэвч хайртайгаа хэлэх нь битгий хэл, хайртай хүмүүсийн тухай ч түүнтэй яриа үүдэхээс айдаг байсан юм. Найм төгсөөд Сүрэн сургуулиасаа гарч, нэгдэлд саальчин боллоо. Гэтэл
	- Сүрэн мал дээр гардаг нь Хангарьдын эхнэр болох гэснээс болсон юм гэнээ гэдэг яриа бидний дунд (манай ангийнхны дунд) тарлаа.
	Хангарьд бол бидний дэргэд уул шиг сайхан эр. Түүний нуруу туруу, дуу хоолой... ер нь юу гэж санана. Биднээс хэдэн ангийн түрүүнд байгаад нэгдэлд адуучин болсон юм. Нэртэй ч адуучин байлаа. Сүрэн нас хэдий арван зургаа долоотой ч Хангарьдад гологдохооргүй сайхан хүүхэн шиг санагдаг байв.
	Тийнхүү миний хардалтын зуун... зуун ч юу байхав зун эхэлж билээ.
Феодор Алексеевич, та ер нь юунаас болж хүмүүс бие биенээ харддаг гэж бодож байна?
	- По разному толкуют (Янз бүрээр л ярьдаг)
	- Би бол хайртайх л гэж боддог.
	- Зөв ч байж болох юм. Тэгээд цааш нь яриач! 
	Хангарьд Сүрэнгийнд шөнө бүр ирж хонодог гэж
хүүхдүүд ярилцана. Гэвч түүний ирэхийг юмуу өглөө явахыг нь олж үзсэн удаагүй. Бид тэднийхнийг нэг бус шөнө манаж хоноод амжилт олоогүй юм.
	Би Сүрэнг Хангарьдтай хардахдаа заримдаа түүнд, заримдаа Хангарьдад өширхөн гомддог байлаа. Нэг удаа Сүрэнгийн тугалыг эхэд нь нийлүүлэхээр хөөж яваад аавд нь баригдаж, тэрнээсээ эс юм болох шахаж билээ. Сонин ч юм хийдэг байж дээ.
	Нэг удаа би шилэрсэн үнээгээ олж ирэхээр явлаа. Манай тэр хайнагийн үнээ шилрэхээрээ зүг чиггүй алга болчихдог байсан юм. Шилэрдэг үнээ урд жил тугалсан газраа очдог гэдэг тул би Их хайрхан руу явж эрэх болов.
	Гэрээсээ өглөө эртлэн мордлоо. Тэр өдөр доод хотныхон адуугаа тамгалж, үрээ морьдоо засаж байгааг дуулсан болохоор замдаа дайрах санаатай, тэгээд ч хол газар хөл хөнгөний нь бодон уургын хээрээ барьж уналаа. Ухаандаа эв нь олдвол Хангарьдаас дутахгүй уургалдгаа үзүүлэх санаатай явсан хэрэг шүү дээ.
	Хангарьд үрээ хөнгөлж байна. Түүний тэр ааштай аашгүй, эмнэг догшин үрээдтэй ноцолдон, унагаж аашилж загнаж байгаа гэж юухэв. Төмсөг, засаагий нь хан ханхийтэл хавчиж, хавсайдан боож байгаагий нь сүртэйг яана. Шохоорхож харсаар үд хэвийлгэчихсэн байлаа. Надаар морь уургалуулах ч хүн байсангүй, дийлэх ч адуу харагдсангүй.
	Үнээңдээ явлаа. Уул ын хяр, сэрвээ харуултай газар барин явсаар явж боломгүй асга хадтай их царамд ирлээ.
	Зун цаг ойд сайхан шүү. Манай тэнд цээнийн ягаан, юмдүйчин, жамъянмядаг, арц, даль... өндөр уулын түмэн цэцэг ургана. Үнэр танар анхилуун, өнгө үзэмж төгөлдөр цэцэг навч, хур шимт онгон ногоо, шилмүүс... чийглэг зөөлөн, тэгэхдээ эрх танхил, уулын эрүүл сайхан агаар... үнэхээр өөрөө эс болохноо сэтгэл согтом доо!
	Уургын морь гэдэг захдаж улласаар байгаад тавагны нь гахай элэгдэн, цан шиг болчихсон байдаг гэж ярьдаг боловч би үнэмшдэггүй байлаа. Их асга хадтай, эщ цавчим хавцгайд морь маань дөрвөн хөл нь чичрээд ер урагшаа ахиж өгдөггүй. Морио хөтлөн, хад асган дунд түгдчисээр явтал шөнө болчихлоо. Арай тэгшдүү газар ирээд мориндоо хурдхан мордлоо.
	Айснаас ч тэр үү, шөнө уулын мод сүр бараа ихтэй, дуу чимээ сонор, салхин үлээх хүртэл аймшигтай санагдана. Эргэн тойрны бүх юм аварга болж өөрөө би улам улам өчүүхэн болно.
	"Хангарьд бол өдийд морио чөдөрлөн тавьчихаад, эмээлээ дэрлэн, тохмоороо хөлөө хучин тухтай сайхан нойрсож байгаа даа. Түүний ганцхан хашгирахад л энэ ян хөвч нэлдээ цуурайтан, тээр доор голд байгаа айл ын уяаны шон хүртэл дүн-нн-н хийх юм чинь. Тийм эр байхад ер яах вэ дээ" хэмээн бодлоо.
	Гэвч Сүрэнгээ түүнээс харамлахгүй, түүнтэй хардахгүй байж боломгүй санагдана. Тэгээд дотор хор шар хөдлөн, харин Хангарьдаас дутахгүй зоригтой, түүнтэй л адилхан сүрлэг сайхан эр гэж өөрийгөө дөвийлгөн бодсон
боловч мориноосоо нэг л бууж чадахгүй байлаа. Тийнхүү эмээл дээрээ үүр цайлгаад нар тусах үед, тугалаа дагуулан согоо адил нүүрлэж явсан үнээгээ олон, гэрийн зүг буцаж билээ.
	Тэр шөнө намайг чоно нохойн идэш болсон байх гэхээс ээж минь сэтгэл зовон нойргүй хоносон байсан.
	-Яая гэхэв! Үнэмшихүүц л юм байна.
	-Нойргүй хоносон өөр хүн ч байсан л даа гээд намайг инээхэд, Феодор Алексеевич хоолой засаад
	-Харин тэгэх тусмаа л үнэн байж таарна. Тэгээд одоо Сүрэн маань хаа байна? Танайд очвол тэр зургийн юм шиг сайхан хүүхэнтэй уулзах уу? гэв.
	-Только этого не будет! (Зөвхөн тэр л бүтэхгүй дээ) Би түүнтэй уулзал гүй арван таван жил боллоо. Одоо надад түүнийг хэнээс ч харамлах, хэнтэй ч хардах эрх алга. Амьдрал гэж ийм юм. Тэгээд ч амьдрал гэдэг үүгээрээ л амьдрал байдаг шүү дээ.
	Феодор Алексеевич дахиад л бодолд автан, дуугүй болов. Цас хэдийн зогсжээ. Зам маань уул өгсөн, уруудан чухам хаашаа явсан нь үл мэдэгдэм муруйж сарийж одсон байв. Гэвч бид хүрэх газрынхаа чигийг үл алдан, их гэрлээр холдон дутаах замаа гийгүүлэн, улам улам урагшлан явав.
	Догдлон хөөрч байсан сэтгэл минь ялигүй загсан, мотоорын дуу чихнээ содон сонсдоод. Бурхантын хөндийгөөс олсон тэр ховор нандин цэцэг минь Их Хайрханы цээнийн ягаан шиг ч, эсвэл хэзээ ч нэр өгч эс чадах зүүдний юм шиг ч санагдан, бодол орон гаран байв.
	Морины нойтон хомоол бут бут өшигчиж явсан адгуу хорлонт бодол бус ухаалаг тайван, гэвч зөөлхөн эмзэг нэгэн бодол цээжинд хөндүүршин байлаа.
	Шинэ Дархан. Энэ хот наран ургах бүр өргөсөн тэлж, цагаан жигүүр дор нь үйлдвэр, орон сууц хүүхдийн цэцэрлэг... түмэн орд сүндэрлэн, хүмүүний урд өмнө үзээгүй тэр нэгэн цэцэг улам тод улам содон харагдаж, Дархан хот цэцэг лүгээ адил цоморлигоо дэлгэж, бахдам сайхан болно доо.

2. Хангарьд

	Их далайд аварга онгоц хөвөхийг гэв гэнэт олж үзэхүй гайхмаар ч юм шиг, бас биширмээрч юм шиг хачин бүлгээ. Уран шувууны үүр шиг үй олон цонхноо зэрэг зэрэг гэрэл гэгээ гялбалзан өндөр яндангаар саарал удаа савсаж өргөн тэнгисийн ус тэртээ хол хөөсрөн ярагдаад, цахлай шувуу хошууран шуугиж, тэрхүү гайхамшигт ордныг бахархан хөхөх мэт энд тэнд дельфин загас үсрэн наадаад цаанаа л нэг бахтай. Гэвч цайран харагдагч тэр аварга хөлөг ургах нарнаас зугтан дутаах мэт аажимхан нүүгэлтсээр алимын өнгөт их усан мөргөлөн  урагшилж, далай тэнгисийн хаяа-манант хязгаар руу далдран одоход нүдний хараа өнчрөн, анх үзэхүй дор гэнэт гайхан, баярлан бахадсан шигээ гэв гэнэт жигтэйхэн уйтай болно.
	Хөлөг онгоц даган шуугин нисэх цахлайн дуу анир намдаж тавцан дээрээс даллан холдсон хөгжилтэй усан цэргүүд харагдахаа больсонд ч бус, ер бусын аварга зүйлийн өмнө сөгдөн биширч, "түүнээс ч илүү хүчтэй болохсон" хэмээн дэврэн мөрөөсөх сэтгэлийн жаргал, холдон одох тэрхүү аварга хөлөг лүүгээ адил хоромхоноо арилан замхарахад тийн уйтай, гунигтай ч юм шиг санагддаг юм бол уу?
	Өглөө наран хурц, бага үд яагаа ч үгүй хэр нь газар цонож, элс, сайр даган нарлан хэвтэгсэд өнгийн цэцэг адил үзэсгэлэнтэй гоё, өмнө зүгийн өвөрмөц содон ургамлын үнэр, оюутны амралтын танхил нэгэн үнэртэй хослон эелэг сайхнаар ханхлах бөгөөд түүний нь салхин авхай чимээгүйхэн шимтэж, таатайхан зугаацаж авай.
	Тэнгисийн ус ганц ч атираагүй толуухан мэлтийх нь шүүдэр мэт тунгалаг, нүдэн чиглэх алс тэртээд манант тэнгис, өндөр тэнгэрийн хормой тэврэн тэврэн зүүрмэглэх ануу хаа эртний азай буурал өнгөтэй, түүн лүүгээ тунамал нарыг жишин үзвээс ч идэр залуухан мэт бүлгээ.
	Амралтын "твистун" өндөр Борька далай дундах цохион дээр дуу хураагчаа хангинуулж, сөөнгө хоолойгоор

	Өргөн олноор твист бүжгээ хийе 
	Өнгөрсөн зун бүжсэн шигээ бүжье. 
	Өө, дахин дахин бүжиглэе 
	Өнөө ч бас бүжгийн зун шүү! еэ еэ...

хэмээн бархиран орилж, хөнгөн хөгжмийн цоглог нимгэн ая адтай дагших нь хэний ч атугаан тогтуун хүнд бодлыг агшнаа үлдэн хөөх ажээ.
	Хүүхнүүд эңд тэнд шингэн зөөлөн инээлдэж, залуус хошин үг, зоригт хөдөлгөөнөөр бие биенийг тохуурхан цэнгээд, далайн ус аажимдаа оюуномин өнгөтэй болж, домог туульс шиг баатар эртний байгаль тэр сайхан залуу дуун, хөгжөөнт амьдралыг энхрийлэн таашаах мэт чимээгүй дүнсийж эрин үеэ тэртээ холын ширүүн догшин түүх шасдир лүгээ харьцуулан бодлогошрох адил өгөөмөр сүрлэг харагдана.
	Ажваас, цөм өмнө ор үзээгүй баярт нэгэн өдрийг хүлээх мэт догдлон авай.
	Өөрөө сурч буй хэлээрээ ганц удаа ч болохноо найз бүсгүйтэйгээ хөөрөхгүй хэрнээ шавь биднээ үзмэгц т Еп-дНзһ 1п ЕпдНзһ (англиар, англиар) хэмээн сурсан үзсэнээ давтахыг шаардан, амралтын сэтгэл эвдэгч Кончилаевская ахайтан хүртэл хөнгөн шингэн дэгдэж
	- We have so beautiful day! Oh, just а holiday! хэмээх нь юм юмнаас содон.
	Далайн хааны сүрт баяр наадам үзээгүй монгол хангайн хүү би эргийн үхэр чулуун дээр ийш тийш хараачлан зогсож "хаанаас юун улс ирж, ямар хосгүй баяр цэнгээн болохыг үзсү" хэмээн баярлан, дэмий л алмайран зогстол, бөмбөр, харанга дэлдэх их дуун гарч, хүмүүс чанга чанга инээлдэн, хашгичин орилолдох нь хахир зэрлэг сонсдоод, удалгүй ихэс дээдсийн алтан титэм духдуулан, цагаан сахлыг намируулсан нэгэн сүрлэг эрийг дагалдан, нүцгэн биеийг улаан, хар, цагаанаар эрээлэн будаад, толгойдоо өд сөд хатган, жад шийдэм барьсан омогт догшин улс хад чулууны завсраас гэнэт алавхийн гарч ирмэгц дорхиноо тархан гүйлдэж хувцас хунартай болгоныг шүүрэн авах тул амрагсад орилолдон, охид янзага мэт дэгдэн, хандсан зүг зугатан одов.
	Би хэрхийг хүлээн, нөгөө л үхэр хадны дээр зогсож байтал хоёр мундаг эр яах ийхийн зуурдгүй шүүрэн авч, үг хэл сонсолгүй тэр чигт минь далай руу шидчих нь тэр ээ.
	Элгээр хүйтэн ус пасхийтэл цохих үе,
	- Эй... хөөе! Үхлээ! би... би... сэлж чадахгүй... гэж тэнхээ мэдэн орилсон боловч хөөрхий намайг хэн ч үл тоожээ. Аз болоход далайн ёроол руу живэн орж, тансаг сайхан гоёл чимэг, эрдэнэсийн ариун хормогчоо хөвсөлзүүлэн намируулсан лусын дагина лугаа айлчлаар очсонгүй ээ.
	Усан дээр үйсэн бөглөө мэт пөмбөлзөн хөвж Нептун хааны баатар эрсийн хар хүчинд автагдагсдын орь дуун тавихыг чагнан хэвтэв.
Гэтэл гэнэт цэлмэг тэнгэр бүрхэн харанхуйлж, үерийн ус хувингаар асгах мэт болоод, хамаг бие нэвт норох шиг санагдахад далайд хөвж яваа хэрнээ тэр их үер борооноос хирдхийн айж
	- Хөөе, таминь ээ! Амь авраарай! Үхлээ, үхлээ! гэж эргийн зүг сандран хашгирав.
	Гэтэл миний дууг сонсох хүн нэгээхэн ч байсангүй. "Хүн үхэхийн өмнө гагцхүү эх хэлээрээ дуугардаг юм гэнэ лээ. "Эд гадаадын улс, нээрээн ойлгохгүй байгаа байх" хэмээн ойлгодог хэлээр орилох гэсэн "үйл тамаа" эдэлж байж сурсан хоёр гурван хэлнийхээ алиныг ч мэдэхээ больсон байв. Тэгтэл ашгүй
	- Тоодоггүй амьтан юм! гэх монгол үг сонсдох шиг болоход хязгааргүй баярлан, усан дээр тохойлдон өңдийж, арай ядан нүдээ нээвэл Атархүү шанагатай ус барьчихсан мархайтал инээж зогсов.
	Ус, үерийн их аюул, зүүд байсанд нэгэнтээ баярласан боловч нойроо харамнан, хөнжлөө гуд татан нөмөрч цааш эргэн хэвттэл, дахин хуу татаж, толгой руу хүйтэн ус палхийтэл асгав. Уур дүрхийн, босон харайнгуут Атархүүгийн мөрөн дундуур нэг сайн дэлсэж аваад тэр чигтээ гадагш гүйж гарав.
	Үүр дөнгөж хаяарч байлаа. Тэртээ урд том том бараан уулс дүнхийн, ар хормойг нь эмжсэн тарпан талбай битүү харлаад, доод хөндийд сүрэл шатааж буй болтой энд тэнд гал улалзан, нэг үе ихсэн, нэг үе намжина.
	Өглөөний агаар цэвэр хүйтэн, хамрын нүхээр сэнхийх бүр нүдний нулимс цийлэгнэн, гар хөлөө хөдөлгөн, нааш цааш, эс гүйжгэм, нуруунаас жихүүцэн даарна.
	Атархүүгийн эртчийг хэдий мэдэх боловч хагалгаанд гараад шөнө хугаслан ирж унтахыг нь бодон "тогооч өвгөн л сэрээхгүй бол энэ муу яаж надаас урьтдаг юм бэ" хэмээн 
	- Чадал чинь байгаад сачий чинь хүрвэл маргааш өглөө толгой руу ус хийгээрэй! Харин чадахгүй бол би хийнэ шүү! гэж ам гарсан минь алдаа болж, ийнхүү бээрсэн турлиах шиг бээвийн, булчин нимгэн чөргөр гараа савчин, "за гайгүй ээ чамаас би нэг л өдөр хариугаа авах юм хуна" гэж хорсон зогсоо минь энэ билээ.
	Бид ерөөсөө өглөө бүр ийнхүү хэн нэгнийхээ толгой руу ус хийж, үймээн шуугиан тариад, түүнээсээ дуу дуугаа аван босоцгоож, гар нүүрээ угаав уу, үгүй юу том том цагаан түмпэн шүүрэн, тогооч өвгөнөө бүчиж "дахиулъя", "нэмүүлье" гэлцэн, ёстой " гэдэснийхээ хэр, тэмээнийхээ тэнгээр" хооллож аваад "Салга амбан" хэмээх улаан беларусныхаа ард сууж, ажил руугаа гараад өгнө дөө.
	Өглөө гэдэг сайхан шүү. Хамгийн хүнд хэцүүг хийх хар ажлын өглөө ч өөрийн нэгэн жаргалтай, хаанаас ч юм бэ шөнөдөө төлжин хоносон их хүч, хүсэл эрмэлзлийг минь улам бадрааж, урагш даллан дуудах шиг болдог юм. Бид хэдийгээр урьд орой нь нь ажилдаа ядран дуу шуугаа ч хураацгаан, хөл гараа илүү хөдөлгөхөөс залхуутай болцгоосон байх мөртлөө өглөө босохдоо цовоо цолгин, жигтэйхэн баяртай, чанга чанга ярилцан, бие биенийг тохуурхан цаашлуулж, элдвээр тоглон наадахтай болчихсон байна. Өвгөн тогооч маань "залуу насаа гэж сайхан юм даа" хэмээн үе үе шогшрон толгой сэгсэрдгийг бодоход барагдашгүй их хүчин гагцхүү залуу насанд минь л байсан юм болов уу даа...
	Энэ өглөө амьтан сэрээх "буянт үйл" надад оногдсон юмсанжээ. Хажууд энэ муу атигар чөтгөрт ингэж чадуулах гэж бас байх уу! Ямар сайхан зүүд байлаа даа? Ингэж тасдуулах гэж! Хар далай ч ёстой нэг... Гэвч амралтын баярт өглөө бус ажлын "хатуу" өглөө боллоо гээд нэг их харамсах ч юун. Өнөөдөр бас дахиад л өчигдөр үзээгүй шинийг, магадгүй хэзээ ч мартамгүй зүйл үзэж болох юм чинь...
	Ийн бодоод, гар нүүр угаах гоожуур руу алхах зуур тэртээ уулын өвөрт орхисон үрлэгч рүүгээ нэг харж, Атархүүгийн тооромсоглох болгонд төмөр ирмэг цохисоор хөх няц болсон хөлийнхөө шилбийг дарж үзээд нэгэнтээ санаа алдав.
	Гэтэл Атархүү араас гарч ирээд тас тас хөхөрч
	-  Миний муу гоймон, ахдаа дахиад ам гарах уу? Нүүр ам нь шазалзаад сэрэхгүй бас их байх шив дээ! ... хэмээн үг өдөв.
	-  За муу "далан санж" минь цаашаа явж хоолоо идэж үз. Ямар хүнтэй адилхан цадахаа мэдэх биш! Гайгүй би чамайг...
	-  Чадвал тэгээрэй ээ! Ах нь бэлэн! миний муу гоймон ч гэсэн түмпэн рүүгээ гүй! Саин хооллохгүй бол шил чинь татна шүү. Тэр тэнгэрийн хаяа харав уу? Өнөөдөр шараад өгөхийг үзүүлнэ гайгүй.
	Энэ Атархүү гэж "маргах, мөрийцөхийн дон шүглэсэн " атигар амьтан бол манай тракторын жолооч. Атрын аж ахуй үүсэхээс арай урьтаж төрсөн боловч аав ээж нь хүүгээ хожим атар эзэмшигч болно гэж зөгнөсөн юм шиг сонин нэр өгчээ.
	Нас хорь хүрээгүй мөртлөө хүн болгонд "ах нь болж, тэгэх тусмаа надад бол чамайг борвиндоо... явахад ах нь хэнийд хонохоо мэддэг болчихсоон... энэ хөндийд чинь дураараа дургиж явлаа шүү дээ" гэж хөөрөлхөж явна. Давжаа жаахан хэрнээ биендээ ахадсан үрчлээт хар нүүртэй, ам гарсан хэнийг ч болохноо давахаас нааш буцахгүй, барилдахаа бол бол улсын начинг ч "насы нь тоолж" мэдэх адтай нэгэн байгаа юм даа.
	Анх энэ аж ахуйн хаврын үрлэгээнд явах болсноо дуулаад "үзээгүй газраа үзнэ" хэмээн хичнээн баярласан гэж санана. Хар далайд амралтанд явахаас л дутахгүй юм болсон. Тэгэхнээ ийм нэгэн айхтар чөтгөрийн ард зогсон, хоёр нарны хооронд хар шороонд булуулан, цангахдаа цангаж, өлсөхдөө өлсөн, тэр байтугаан бүүр уурлан, зодолдож ч үздэг юм байна.
	Эндэхийн зарим нэг жолооч биднийг хийдгээ хийн, дор дороо хичээсээр атал "энэ хотын цагаан гартнуудыг "хатаагаад" өгөх хэрэгтэй! "Борцпоод" өгөх хэрэгтэй!" гэлцэн тохуурхан баална. Дамаан энэ Атархүү юу? Өөрөө, үрлэгээнд бусдаас оройтож гарсандаа ч тэр үү. биднийг үнэхээр "хатааж байгаа нь ч" тэр юм уу нар жаргачихсан хойно ч буухаа мэдэхгүй,
	- За "нохойнуудаа" харанхуйд цангаа хаяв! Хоолой гацаан, дутуу үрлэв! Акт л гэж мэдээрэй! хэмээн "аавын" дуугаар хашгираад, ардаа чухам юу болж байгааг ч үл анхааран паржигнуулж гардаг юм. Тэгж өдөржин ажилласан хэрнээ бас заримдаа шөнө хагалгаанд гарахыг нь яана!
	Заримдаа "энэ муу хүний хагаст "хатаалгаад" байхдаа яадаг юм бэ" гэж дотроо омогдовч гары нь аяыг даахгүй үүрэглэн, үрлэгчээ "түсхийлгэх" ч үе багагүй тохиолдоно.
	Атархүүгийн тэр "шил чинь татна" гэдэг ч худлаа биш. Эртэдийн нэг халуун өдөр Болдоо маань ангачихаад үдийнхээ цайг ууж чадахгүй хамраараа гоожуулж байсан ч удаа бий. Тэрнээс хойш үдийн хоол жаахан оройтвол л талбайн захад бууж хэвтчихээд ажил хийж өгөхөө больсон. Би түүнд, (өөрөө"хамар хавчих" "шил татахын" зовлон үзээгүй болохоор тэр байлгүй).
	- За юун дэндүү юм бэ! Энэ муу Атархүү бандийг харахгүй юу? Чи бид хоёр шиг сав саваар хар цай дүүжилж явахгүй хэрнээ болоод л байгаа биз дээ? гэхэд Атархүү нүдээ ирмэн
	- За, за! Миний дүү ч гэсэн хичээ! Цаана чинь халуун өдөр наснаас чинь олон бий. Талбай ч холдоно. Унд ч холдоно гэж мөнөөх л "ахын сургаалаа" айлдаж билээ. Нээрэн ч юмыг яаж мэдэхэв. Тэгэх тусмаа өнөөдөр улам халуун өдөр болох болтой байна...
	Би Атархүүд хөлийнхөө шилбийг үзүүлэн
	-Харав уу? Чамаас болоод байтлаа явж чадахаа болихоно. Нөгөө зогсож хөдлөхдөө дохио өгч байх "чагнаал" хийж өгнө гэсэн яалаа. Учир зүггүй л гэнэт ягхийтэл зогсоод мөргүүлээд хаячих юм гэвэл
	-Болоогүй ээ, миний дүү. Хавдар нь яагаад ч үгүй байна. Ах нь бас цагаа мэднэ шүү гэснээ ойртон ирж, бөхийж харснаа царай нь төв болж, нээрээ дандаа мартчихаад байх юм. Чи тэр хойт төмөр дээрх нарийн утаснаас жаахныг марталгүй аваад яваарай гэв.
	-Аль хэр хэрэгтэй вэ?
	-Арваад метр авахад болно.
	Би гар нүүрээ угаачихаад, мартахаасаа өмнө хурдхан гүйж очоод, багашаархан хуйлаатай утас авчран "Салга амбан" дээрээ хаяв.
	Өгпөөнийхөө хоолыг хурдан түргэн нь аргагүй идэж дуусгаад гарлаа. Жолооч нар трактораараа, бид "Салга
амбанаараа" талбай хүрнэ. Талбай хүрэх одоогоор тийм ч хол биш. Гэхдээ үрлэсэн талбай тойрсон зам дагаж давхисаар үрлэгч хүртэл хэрдээ нэлээн удна.
	Атархүү шөнө хагалгаа дуусаад трактороо талбай дээр орхисон тул бидэнтэй цуг "салга амбанд" суужээ.
	Цуг явахаараа зүгээр явна гэж үгүй. Өднө, дуу зохиож дуулна. Болсон болоогүй инээдтэй хөгтэй юм ярина. Атархүү над руу ойртон мөрөн дээр гараа тавиад их л найрсаг,
	-Утас мартаагүй биз дээ хөө? гэв
	-Авсан. Тэр байна болно биз дээ?
	-Болно, болно. Ихэднэ үү гэхээс багадахгүй
	-Утсаар яаж "чагнаал" хийх гээд байгаа юм бэ?
	-Ах нь заагаад өгнөө гайгүй.
	-Уг нь эртний л заадаг байж л дээ.
	-Гэвч чи наад шилбээ энэ улсуудад нэг үзүүлээтэх дээ.
	-Зүгээр л байж үзээрэй! Тэгээд байвал чиний тухай дуу зохионо шүү.
	-Чи ямар дуу зохиодог юм бэ?
	-Яахав "данагар данагар алхаатай, далан санжийн нуруутай" гээд л эхлэхгүй юу.
	-Болохгүй ээ, хөгшөөн. Эхлээд ахынхаа тухай сайнаар бичнэ. Дараа нь "тоншуулдана" шүү
	Манай үрлэгч хамгийн захад байсан учир Болдоо бид гурав эхлээд буулаа. Өчигдөр орой буунгуутаа "техникийн үзлэг" хийчихсэн болохоор улс трактортаа хүртэл ажилдаа орсон ч болох байлаа. Би Атархүүд
	-За хөгшөөн хөдлөхөөсөө өмнө нөгөө "чагнаалаа" хийгээд авна шүү дээ, юунд яарах вэ эрт байна гэвэл
	-Өдөр тийшээ. Шөнө трактороо энд орхисны эрэг юу билээ сэрүүн дээр нь хэд тойроод авъя. Үрний жолооч солигдох юм гэнэ лээ. Цаадуул чинь аягүй бол өдөржин будаагаар сойно. Бушуухан нэг тойроод эхний машинаас нэг хийлгээд авъя. Эхэлж нэг өгчихөөд явах байлгүй. Төмөр утсаа мартаагүйгээс хойш юу байхав гэв.
	Би дахиад л үрлэгчийн саргар төмөрт шилбээ дэлсэхээс нуруу хотолзож байсан боловч Атархүүгийн үгнээс зөрсөнгүй.
	Хөдөллөө. Салхи үл мэдэг сэрчигнэн. атар хөрсний
чийг, нялх ногооны үнэр таатайхан ханхлана. Үрлэгчээ уул ын энгэрт орхисон болохоор газрын уруу бүх юм хөнгөн шингэн, тэгээд ч ажил эхэлж байгаа тул сэргэлэн цовоо, аятайхан байлаа.
	Болдоо маань үрлэгчийнхээ буланд дуугүй овойж харлаад, Атархүү цаашаа харан байгаа үгүй нь мэдэгдэхгүй нугдайж, би үрлэгчийнхээ дунд гадас мэт гозойн, гурвуул өдрийнхөө аянаа эхэллээ. Тосолсон цангууд чимээгүйхэн эргэж, үрлэгчийн хоолойгоор будаа хоёр гурав хоёр гурваар савиран унана. Миний бодлоор бол дэндүү цөөхөн үр суулгаж байх шиг санагдана. Гэвч Атархүү
	-Үүнээс их нээж огт болохгүй. Сүүлдээ үргүй болчихно. Гэтэл хагалсан талбай хэр их байна. Хар даа! гэж зах хязгаар нь үл харагдах уудам тал руу заана.
	-Үр цөөхөн суулгаснаас нэг гагаас авах ургац бага байна. Тэрнээс ийм сайхан хөрснөөс ямар ч орноос дутахгүй их ургац хурааж бололгүй яахав. Талбай ихдээ биш. Бага талбайгаас их ургац авах хэрэгтэй юм. Тэгвэл мана их шиг хүн хүч багатай улсад ашигтай биз дээ, тийм үү? гэвэл Атархүү
	-Ах нь агрономийн  номоор тарихаас өөр юм мэдэхгүй шүү. Миний дүү санаа байвал дээш нь хэл дээ! гэж тэнгэр рүү зааж яг яг инээгээд, -Сачий байна уу? хэмээн тавлан асууна.
Би хэдийгээр газар тариалангийн мэргэжлийн хүн биш ч
	-Тэнгэр тийм хол биш ээ хө. Явбал "салга амбан" -аар ч хүрнэ, сайвар мориор ч хүрнэ хэмээн инээдэм болгов. Гэвч арвин ургац хураах тухай яриагаа бид хоёр яагаад ч юм бэ цааш нь үргэлжлүүлдэггүй байлаа. Атархүү маань
	-Тарих одооны ажил. Хураах намрын ажил, та явнаа, би үлднээ гэдгээс ч тэр үү "за яахав ямар ч байсан тарихаа л хичээе" гэж бодогдоно.
Талбайгаа бүтэн нэг тойроод, дахин уулын энгэрт иртэл будаа дуусав. Гэтэл будааны машин сураг ажиггүй.
	Атархүү бригадын төв рүү байн байн хялалзан, хараал тавьж
	-Нохой чинь нэг өгчихээд явдаггүй юмаа. Хаана ч ажилласан яадаг юм бэ. Зарим нь зүгээр даврах санаатай юм... гэж өөр бригадад шилжиж байгаа жолоочид бухимдана.
	-Тэр яахав ээ хө. Тайвширч үз. Хоёулаа нөгөө "чагнаалаа" хийе.
	Атархүү хариу ч дуугарсангүй газар лүгхийтэл сууж, амандаа өвс авч зуугаад хэсэг чимээгүй байв. Тэгснээ
	-За! нөгөө утсаа задлан, хоёр үзүүр гарган гощоолдож, битүү талы нь тракторынхоо янданд нөгөө хоөр үзүүрий нь Болдоо бид хоөрын үрлэгчид бэхлэв. Тэгэхнээ утасныхаа битүү үзүүрийг татмагц яндан бөглөх тусгай хавхагтай холбосон юмсанж. Ийнхүү хэрдээ нэг "комбинатын яндан" хийж авав.
	Тэгтэл ч бригадын зүгээс машин айсуй. Амьтай юм шиг оволзон, товолзох зэрэглээн дунд нэг ил гарч, нэг далд орохыг нь харвал цоо шинэ ЗИЛ-130 бололтой.
	Бид гурав хийх ажилгүй машин хүлээж байсан тул тэр зүг нүд салгалгүй ширтэж суулаа. Эхлээд манайх руу ирэхээр шийдэв бололтой. Газрын өөд уруугүй хурдлан давхисаар дэргэд ирж, худлаа хэлэх хүнд үрлэгч шүргүүлэх шахам шороо манаруулан тоормослов.
	Хавийнаас нэгэн уул шиг эр гарч ирээд шуудхан Атархүү руу ойртон очиж
	-За сайн байна уу хө? гэж аргил бүдүүн дуугаар хүнгэнэн мэндлэв.
Харвал Хангарьд яриагүй мөн. "Энэ чинь газрын хаанаас гараад ирдэг билээ? " гэсэн шиг гайхах, тулгамдах, баярлах хослон зогстол Атархүүгийн гарыг атган
	-Гарьд. Танайд будаа дөхүүлэх "албатай" ирлээ гэх сонсдов.
	Атархүү тэр сүрлэг эрийн дэргэд газар дор орчих гэж байгаа юм шиг доожоогүй харагдах мөртлөө нөгөө л "ах" зангаараа
	-Атархүү! Уг нь Угтаалын ууган хүүгийн нэг. Улсдаа дээгүүр жаалах сунагар нуруутан даа гэв.
Хангарьд "хэ-хэ" хэмээн том цагаан шүд яралзуулан инээж
	-Хоёр туслахтайаа! гэснээ Болдоо бид хоёр руу эргэн мэндэлж, гар бариад, тэр завсар Атархүүгээс
	-Нөгөөх чинь хэн бэ? Энэ чинь нэг машин хоёр тракторчийн дунд юм уу даа? гэж асуув.
	"Жолооч хүн жолоочоо л тооно уу гэхээс Болдоо бид хоёр шиг юмыг тоодоггүй байх нээ? Ядаж хараа нь ч тогтохгуй байна шүү" гэж бодогдов. Атархүү найртайгаар инээмсэглэн
	-Уг нь хамаагүй л дээ. Харин талбай ихдээд, тракторчид хоорондоо холдоод ирэхээр жаахан заагтай нь дээр байдаг юм. Тэнд Алтангэрэл, яваа. Таних уу?
	-Танихгүй ээ. Уг нь ноднин би энд жаахан "гүйгээд" авсан. Уулзаагүй л юм байх даа. Шинэ хүн үү?
	-Хуучаан хуучин. Өөр бригадад байгаа биз. За тэгвэл хотоор сонин юу байна. Үгүй энэ чинь хотын тэрэг биш шив дээ?
	-Өнөөдрийн хувьд бол хотоос ирлээ. Сонин юу байхав. Байдгаараа байшин нь сүндэрлээд, "ээс" хүүхнүүд, эрээн модтой цагдаа, эрхэм зүйлс цөм л байдагтаа байна гэхэд Атархүүгийн сэтгэлд үнэхээр нэг таарч байгаа бололтой тас тас хөхрөн, бид хоёрт
	-За нөхөд минь будаагаа хийцгээеэ. Ийм жолоочтой улс одоо юунаас айхав. Манай энэ хоёр бол "дээд зэргийн, ёстой нөгөө дугааргүй үрлэгчид байгаа юм даа. Тэрний нь "чимээгүй бор" энэний нь "гоймон цагаан" гэдэг юм гэхэд Хангарьд бас л хэ-хэ гэж инээгээд
	-За хө би хутгаж өгөөд байя. Та хоёр зөөгөөд бай! гэв.
	Урьд нь жолооч нар "үрээ хийж авна уу, байна уу өөрсдөө мэд" гэсэн шиг машин дотроо тамхи баагиулан суудаг байснаас ийн Хангарьд шиг бид гуравт тусалж байсан нь үгүй тул Болдоо бид хоёр жигтэйхэн баярлав.
Хоёул хурдан хурдан гүйсээр яах ийхийн зуур үрлэгчээ дүүргээд авлаа.
Хангарьд
	-За цөмөөрөө орой, буусан хойно сониноо ярьцгаая. Одоо нөгөөдүүл чинь хүлээгээд аягүй бол харааж байгаа. Би та нарын тэр "цагаан ордонд" чинь байх санаатай! хэмээгээд машинаа асаалаа.
Хангарьдыг хөдөлсөн хойно Атархүү над руу хуруугаа гозолзуулан
	-Харав уу? Эр хүн гэдэг чинь ийм байдаг юм. Тэрнээс чи бид хоёр шиг муу хатсан гоймон биш. Цэрэн аварга ч дэргэд нь юу ч биш байгаа биз. ЁСТОЙ нэг чинэг эр дээ гэв.
	-Юу? Чинэг гэнэ үү? Юу гэж байгаа юм бэ?
	-Одоо болтол тийм үг мэдэхгүй ээ? Тэгээд бас сэтгүүлч хүн гэж байгаа шүү. Таарч дээ!
	Би Атархүүгээс урьд дуулаагүй үг сонссондоо хэрдээ олзуурхаж
	-Нээрээ огт дуулаагүй юм байна. Ямар хүнийг хэлдэг юм бэ гэхэд
	-Мэдэхгүй. Манай эндэхийн үг ч байхаа ядахгүй. Эдэлж хэрэглэсэн, ярьж хэлж байгаа нь юу гэх юм бэ дээ. Ер нь байгаа байдал нь ёстой нэг эр хүн шиг хүн байдаг шүү дээ?
	-Бинчинтэй эр гэсэн үг үү?
	-Тиймээ тийм. Үгүй ээ, тиймээ тийм ч гэж... Ер нь байгаа байдал нь ханагар эр байдаг даа.
	-ЁСТОЙ нэг жентельмен гэсэн үг үү?
	-Юу?
	-Үгүй ээ, үгүй. Тоглосон юм. Ухаандаа сайн сайхан л гэсэн үг юм биз дээ. За яахав, би Цэвэл гуайн толиноос харна аа.
	-Юунаасаа л харна өөрөө мэд. Байсан байгаагүй нэг шинэ үгтэй болж үз. Мэдээ бичихэд чинь хэрэг болно.
	Атархүүг бид урьд нь будаа хийчихсэн хойно ийн саатаж байхыг үзээгүй. Гэвч санаа бодлыг минь түүний энэ хөөрч баярласан байдал ч бус, шинэхэн дуулсан "чинэг" гэдэг үг ч биш, Хангарьдын тухай бодол эзэмдсэн байлаа. Нэг хэсэгтээ цан гацаж уу, хоолой бөглөрч үү гэдгийг ч харахаа мартчихсан явав.
	... Хөхөө шувуу уяхнаар донгодсон хөглөгөр цэнхэр хөвч... Манайхны зуслан... Дөнгөж хаяанаас шахуу эхэлдэг гүзээлзгэний үнэрт, цаашид нэрс, үхрийн нүд, дошлойн үнэрт урт урт зураа нүднээ тодрон харагдах шиг... хуш шинэсний аагтай содон үнэр ханхийх шиг... Нойтон хомоол бут бут үсэртэл өшиглөж явсан орь залуугийн явдал... Сүрэнгийн хаяандаа зогсож байгаа нь, түүний номой цагаан инээмсэглэл, хүн дасаж цөхөмгүй эгэл байдал цөм харагдах шиг, тэгснээ уяанаа ялаархан толгой хаялж бие биений хондлой эмээл дээр зантгар толгойгоо тохож өлийлгөн, амсхийн  зогссоноо гэнэт дороо дэвслэн тургиж, тэгснээ дахиад л үүрэглэн зогсох тарган сайхан морьд... гэр рүү яаралгүй том том алхалж яваа Хангарьдын уул овоо шиг сур бараат төрх нэгд нэгэнгүй үзэгдэв.
	Хангай нутагт хэзээ ч очсон сайхан шуу. Оройд нь гарахуй эр хүний хийморь сэргэм өндөр сарьдаг уулс, хавцал даган тэртээ доор хоржигнон урсах хүйтэн тунгалаг горхи, бэл тийш тууз мэт цэнхэртэх өргөн гол... хаашаа ч харсан үзэсгэлэнт байгаль, говь талынхан, согтож унам шим сайхан үнэр ... ер алийг нь яриад барахсан билээ.
	Хангайдаа очин, төрөлх уулсаа хэдрэн сууринд суудаггүй юмаа гэхэд ганцхан удаа ч болохноо үргэлгэнд явахсан...
	Зүрх сэтгэл минь уяран зөөлөрч, Хангарьдын ирсэн нь миний амьдралд цоо шинэ эргэлт болох юм шиг эгэл сайхан, бүлээхэн зөн төрнөм.
	... Хангарьдыг ирснээс хойш хүмүүс бие биенээ тохуурхан тоглож, толгой түрүүгүй ус хийдгээ ч намжих шиг, оройд хэрэгтэй, хэрэггүй ноцолдон хувцас хунараа уралцдагаа ч больчих шиг, тэгсэн мөртлөө цөм л хийх ажилтай, цөм л найртай эвсэг болчихсон юм шиг сонин байдал буй болов. Магадгүй, өдөр ирэх тутам талбай холдон, техникийн саатал, элдэв саад тотгоргүй ид ажилдаа шуурхайлж байсан үе болохоор хүмүүс ажилдаа ядран тийм дэмий "сэлгүүцэхээ" больсон байж ч мэднэ. Бас магад ч үгүй хэн нэгнээ гомдоовол Хангарьд өмөөрөн бяц атгачихаж болзошгүй хэмээн эмээдэг болсон байж ч мэднэ. Ямар ч атугаан хүчтэний дэргэд хүчгүй хүмүүс зөөлрөн аясдаг ажаам.
	Би "Хангарьдтай биечлэн уулзах юмсан" гэж орой үдэш бараадан, энэ тэңд болсон элдэв сонин учрал, хөггэй явдлын тухай хүнгэнэн ярихыг нь чих тавин, ойртон суудаг байсан боловч нэг л эв нь олдохгүй байсаар тав зургаа хоночихов. Харин Атархүү тэр хоёр харсаар байтал бусдаас илүү дотно болж, биднээс нуун энэ тэрний тухай шивэр авир ярих юмуу заримдаа хоёул шөнөжин газар хагалдаг болов. Атархүү, Хангарьдад ч гэсэн "ах" нь болж
	-Миний дүү өнөө шөнө нойр авсан нь дээр байх аа гэх юм уу энэ тэр болохгүй амьтад руу "чигчийгий нь мушгиад өг!" хэмээн турхирч, бяруу болоогүй байж "бухны" ДҮР үзүүлэх нь бий.
Гэтэл Хангарьд яагаад ч юм бэ үгэнд нь орж
		-За ахаа тэгж үзье гэх юм уу болохгүй бүтэхгүй байгаа залуучуудын араас хөөцөлдөн, том биеэ үл өгүүлэн, пир пир гүйх нь харагдана.
	Нэг орой бид урьдынхаасаа арай эрт буулаа. Оройнхоо хоолыг идчихээд, хийх юмаа олж цөхөн холхиж явснаа цүнхнээсээ "Неделя" сонины хуучин дугаар олж сонирхон эргүүлж суутал Юрий Яковлевийн "Тяжёлая кровь" гэсэн өгүүллэг дайралдсанд эхнээс нь хэдэн мөр уншив.
	"Хүү бид хоёр хоёулаа ав адилхан, үл ялиг бидэртэй орог саарал нүдтэй байсан юмсан..." гэсэн өгүүлбэрийг уншингуут би гайхан, "яагаад" орог саарал байдаг билээ? Тэгээд бас бидэртэй шүү? ..." гэж бодсоноо "тийм дээ ямар монгол хүн биш..." гэж хариулан цааш уншив. Тэгэхнээ хүний нүдний зөвхөн өнгөн талаас нь бус, чухам юу хэлж, юу илчилж байгааг нь ухаан тархинд дурайтал буум зураглан өгүүлсэн байна. Тийнхүү би эхний өгүүлбэрийг уншив уу үгүй юу уг зохиолыг унших хүсэлд автан "мэдээж найруулал сурвалжлага ч эхний өгүүлбэр нь ийнхүү уншигчийг тэр дор нь "байлдан дагуулах"-аар бичиж сурах юмсан" хэмээн мөрөөсөн бодов.
	Өгүүллэгийг уншиж дуусаад монголоор бол "Хүнд цус" гэлтэй ч биш дээ, "халуун цус" ч гэх юмуу зүгээр "хүний цус"ч гэхүү нэг л  аятайхан орчуулна даа... аль эсвэл  "Хүнд цус" чигээрээ байсан нь ч дээр юмуу гэж бодож суутал ард
	-Хөөе Хүрлээ! За хө босноо гэх сүрт дуу гарсанд би өөрийн эрхгүй бондгосхийн цочив.
	-Аа та байсан юм уу? Цочсон гэдэг нь
	-Юунаас нь цочдог золиг вэ? За бушуухан дулаан хувцсаа өмс. Хоёул хагалгаанд гаръя. Атархүүгээ өнөө шөнө ядаж ганц удаа болохноо нуруу амраая. Арай дэндэж байна шүү хө, энэ чинь.
	Хангарьд ийнхүү "хагалгаанд хамт явъя" гэж урьсан нь надад "ёстой загатнасан газар маажсан" шиг сайхан санагдав. Сэтгэлд хорогдон нүдний өмнө дурайн байсан зохиолын баатрууд зохиолд гарсан үйл явдалд зүрх эмзэглэн суусан минь Хангарьдын сүрт дуунд палхийн цочсондоо ч тэр үү, явъя гэсэнд баярласандаа ч тэр үү дорхноо мартагдаж, би хурдан морины хүүхэд шиг хөөрцөглөн гүйж, ноосон цамцаа шүүрэн авч санд мэнд өмсөөд, гадуур нь зузаан хүрмээ давхарлав.
	Шөнө болжээ. Сайхан өгүүллэгийн амтанд орон, шунан уншиж суусаар шөнө болсныг ч мэдсэнгүй. Тэнгэрт ганц ч одгүй, ёстой нэг түнэр харанхуй болсон байлаа.
	Тракторын хавийнд бүгчим дулаан, түүн дээр сэтгэлийн баяр нэмэгдэн, бие халууцаж, хичнээн харанхуйд ч, хичнээн аглаг хол явсан ч ер айх юмгүй яваад л баймаар санагдав. Хангарьдын хажууд яваад ч тэр биш, ер нь би харанхуйгаас айхаа байсан юм шиг байв.Юу гэвэл: хүмүүн торнин өсөх тусам, ухаан бодол тэлэх тусам айдсыг алд дэлэмээр үлдэн хөөдөг юмсанжээ.
	Айдас бол насны юмуу цаг зуурын, магад ч үгүй нэгэн үеийн зүйл бөгөөд түүхийн явцад хаа нэгтээ хаягдан үлдэх хэврэгхэн ухаарал юм. Айхгүй явна, айх юмгүй байна гэгч бүтээхүй, урагш ахихуй их хүчин өгч, сэтгэлийн жаргал эдлүүлдэг ажаам.
	Би хэзээ ч, юунаас ч айхгүй болсон бололтой.
	Тэр тусмаа эх нутгийн минь түнэр харанхуй шөнө надад огтхон ч аймшигтай санагдахгүй байна. Энэ чинь энх хөдөлмөрийн трактор нүргэлж байгаа газар юунаасаа айх юм бэ?
	Айдас бол гагцхүү хүүхдийн явдал!
	Хангарьд чимээгүй л явна. Би ч бас чимээгүй л явлаа. Түүнтэй ярих юмаа зах зухаас нь эвлүүлж, энэ тэрхнийг дурсан санагалзаж явсан боловч Хангарьдын юу ярихыг хүлээж суулаа.
	Бараг талбайнхаа захад ирлээ. Гэтэл Хангарьд гэнэт ам нээж
	-Чи чинь хө арай ийм амаа үдүүлчихсэн юм шиг нөхөр биш биз. Нойр үргээсэн сайхан юм ярина шүү хө гэснээ над руу эргэн инээмсэглээд, чи Атархүүг урьд нь таних уу? гэв.
	-Танихгүй. Энд ирээд л танилцсан. Танилцсан ч гэж дээ нарийн ширийн юм ярихаар ойр болж чадаагүй ээ. Чөлөө зав гарахгүй ч гэх юмуу даа, хаашаа ч юм бэ? ...
	-Хээ ер! Тийм залуутай зузаан болохгүй муу байна даа... Эд хөөрхийс хавар, намар л нэг жаахан юм олдог юм байна. Тийм болохоор үнэндээ ч ажилдаа улайраад хүнтэй ч ярих завгүй байгаа байх л даа. Тариа тарих хураах үед ч эзэн л мэдэж байгаа юм даа! ... Цаадах чинь хөгшин өвөө эмээ хоёртойгоо байдаг гэнэ. "Тэр хоёрыгоо л нэг хүн шиг өргөчихвөл болоо, бусад нь ч яахав" гэж ярьж байна. Овооёо доо хө. Тэр хэдэн төгрөг олох ч яамай. Олсон олоогүй бололгүй яахав цус. Хөгшдөө л хүн шиг өргөнө гэдэг нь эр хүний санаа юм. Тэгээд ч энэ чинь улсын ажлыг бүтээхгүй бол яаж өөрийн хэрэг бүтэх вэ дээ, тийм биз хө?
	-Тэгэлгүй яахав. Атархүү ч үнэхээр ажилд сайн шүү. Болдоо бид хоёрыг л үрчих гээд болдоггүй юм. Анх биднийг ирэхэд Атархүү трактораа ч засаж дуусаагүй байсан юм. Хотоос ирсэн үрлэгчийг гурав гурваар нь хуваарилтал нэг хүн дутлаа. Тэгээд хамгийн сүүлд ирснээр нь Болдоо бид хоёрыг Атархүүд тусалж бай, удахгүй хүн нэмэгдэж ирнэ биз гэлээ. Тэгээд л бид гурав чинь...
	-Харин тийм гэсэн. Цаадах чинь энэ жил хүний трактор авсан. Өөрөө эмхлүүлээд нэг өдий хэртэй юм болгочихоод байгаа юм гэж байна лээ л дээ.
	-Өө та юу гэж санана! Анх ёстой трактор болно гэхэд бэрх байсан юм.
	-Та хоёр ч гэсэн бас техникт муугүй, сүрхий тусалсан гэх шив?
	-Бид юугаа мэдэхэв. Харин Болдоо маань цахилгаан гагнуурч шүү дээ. Гэм нь чих жаахан хатуутай. Түүндээ болоод ч тэгдэг юмуу нэлээд зөрүүд дээ.
	-Даанч ч тийм байхаа. Нэг л дуугай оргиод байдаг юм. Ингэхэд Атар та хоёр мөн гар зөрөөд авсан гэж байгаа биз? Лут улс шүү хэ-хэ-хэ...
	-Тийм. Хөгийн юм болсоон. Нэг халуун өдөр Болдоо маань ам нь ангачихаад. Тэрнээс хойш хоол, унд л жаахан оройтвол талбайн захад бууж хэвтчихээд юм хийж өгөхөө болилоо. Нэг удаа тэгээд хэвтчихээр нь би ч гэсэн дууриагаад хэвтчихлээ. Атархүү бууж ирээд
	-За Болдоо яахав, хэвтвэл хэвтэж л байг, хоёулаа нэг тойроод ирье гэлээ. Би
	-Чадахгүй ээ. Тэнхээ ал га. Гурван хүний хийх ажлыг би яаж ганцаараа хийх юм бэ! гэж хэгжүүрхтэл
	-Юу гэнээ? гэсээр хүрээд ирлээ шүү. Дуулаагүй бол наад дугуй... гэтэл юу юугүй заамдаад авдаг юм байна. Биеэр жаахан юм болохоор нь дийлэх л юм бодлоо. Угз татаад гары нь тавиултал харин ташаад унагачихлаа. Босож ирээд мөр лүү нь нэг сайн дэлсээд авлаа... 
	Хангарьд нэг их жигтэйхэн уул нурж байгаа юм шиг хэ-хэ... гэж ирээд л инээд алдан
	-Тэгээд? гэв
	-Тэгсэн харин яах ийхийн завдгүй доогуур гүйж ороод төөр тэңд өргөж хаячихаад трактор руугаа алхчихдаг байгаа. Хойноос нь нэг ухасхийснээ зүгээр цаашаа алхаж яваа хүний гараас нь цохиод авалтай ч биш дээ гэж бодлоо. Тэгээд л...
	-Мөн эр хүн! Тийм юм болсон юм бий? Цаадах чинь л "бид хоёр үзэлцэж уулзсан хоёроо л" гэж байсан.
	-Үзэлцсээн, үзэлцсэн...
	Би ийн бодож явснаа "Чи ер нь юу бодож юу ярьж байна" гэж дотроо өөрөөсөө шалган асуув. Тэгсэн мөртлөө Хангарьд руу өөрийн эрхгүй эргэн харлаа. Зүй нь өөрөөсөө асууж байгаа болохоор өөр рүүгээ л харах хэрэгтэй байсан байх даа...
	Хангарьд залуураа ээлжлэн татаж, урагиш харсан чигээр. Тэгснээ хаазаа ялигүй нэмж, суудал дээрээ нэг займчисхийснээ над руу эргэн
	-За дуу дуулах уу? Юм бодох уйтгартай, нойр хүрнэ. Шөнө гэдэг нойронд ойрхон цаг шүү дээ хө гэв.
	Би хариу хэлж амжсангүй. Гэтэл тэр гэв гэнэтхэн л, ядаж хоолой ч засалгүй "яаж ийм дээгүүр эхэлж болдог юм бол" гэмээр хүчтэй нь аргагүй

	Эрдэнэ засгийн унага нь 
	Эрвэлзүүлсэнхэн жороо шүү хө 
	Элс манханд нутагтай би 
	Эмгэн буурал ээжтэй шүү 

гэж чухам тракторын нүргэлэх дуунг сонсогдохгүй болтол хүчтэй, аргил сайхан хоолойгоор дуулж эхлэхэд урагш туузран чичигнэж буй хурц гэрэл тэр дуунаас улам тодрон бадран гийгэх шиг, би өөрийн эрхгүй урдах замаа ширтэн гөлөрч, тэрхүү аугаа гайхамшигт дууг амьсгал даран чагнажээ.

	Товуу засгийн унага нь 
	Торолзуулсанхан жороо шүү хө 
	Товцог толгодоор нутагтай би 
	Тун ч өвгөн аавтай шүү.

хэмээн үргэлжлүүлэн дуулах Хангарьдын дуунд түнэр шөнө ялигүй уужран тэлэх шиг болж, цээжнээ уужим нутаг, урт замын бодол аажмаар төлжин ургав. "Ийм сайхан дуу ийм дуучин эр, ийм эрэмгий сайхан ажил, ер нь ийм сайхан шөнө байхад хүн урт наслахгүй яахав" хэмээн бахархалт нэгэн бодол, алс харь газар гэнэт монгол хүнтэй уулзсан луугаа адил сэтгэл хөндөн, зүрхэн тус нэгэн үл мэдэх эмзэг зүйл үүл мэт хөнгөхнөөр хуран тогтнов.
	Хангарьдын дуугаа дуулж дуусахад би өөрөө ч мэдэлгүй сэмээрхэн санаа алдав. Тэр нь дуу сонссоноос ч бус аль түрүүн Сүрэнгийн тухай бодлын хойно цээжинд буй болсон гүн амьсгал ч юм шиг санагдав.
	Хангарьд ч дуулсан дуундаа таатай байх шиг байна.
	-Сайхан дуу шүү. -Яриа юу байхав.
	 -Чи дуунд дуртай юу?
	-Дуунд дургүй хүн хаа байхав. "Нэг тийм сайхан дууг тэгж дуулах юмсан гэж бодовч санасанчлан дуулж чадахгүй болохоор ямар нэмэр байхав дээ. Харин та сайхан дуулдаг юм байна шүү .
	- Хээ-цэс! Уг нь хээр гадаа явахад дуунаас сайхан хань байдаггүй юм. Ингэхэд нээрээ хээр гадаа орилсоор явтал бас ч овоо зүгширчихдэг юмуу даа .
	-Тэгэлгүй яахав... Та мартасанаас нутаг явж байна уу? ( Дууны тухай ярилцаж байгаад юунд ийнхүү гэнэт нутгийн тухай бодол зурсхийн Хангарьдаас асуусныг ч  бүү мэд . Бас л аль түрүүний бодлын үргэлжлэл байсан юм бол уу... )
	-За даа , бараг үгүй ээ. Дарханы хүн болоод удаж байна. ( Би дотроо Дарханы хүн болоод ... гэхийг бодоход Сүрэнтэй суусан нь гарцаагүй байхнээ гэж бодов ) Ажил гэх юмуу даа энэ чинь явж ирж чадахгүй л юм байна шүү . Тэгээд ч манайхан цөм Дарханд нүүгээд ирчихсэн л дээ . Одоо хөгшдөөс   муу ээж минь л амьд байна . Чи чинь ингэхэд манай голынх гэлүү? Атархүү тэгэх шиг болсон . 	-Хэний хүүхэд вэ ? 
	-Дагвацэрэн ... Та таних байхаа .
	 -Өө ! Чухам танилгүй яахав . Гүй-ээ мөн сайхан
хурдантай айлсан.
	-Цэрэндорж гуайн манайхан саахалт л байдаг байгаагүй юу?
	-Нээрээ тийм л дээ .
	Би дотроо "Цэрэндорж гэхээр аяндаа л дотор чинь сэргээд явчихаж байгаа биз ? Тэгэлгүй яахав даа охинд нь хайртай байсан юм чинь ... Би ч гэсэн хайртай л байсан " гэж бодов.
	-Тэгвэл нутгийн юм хуучилнаа хө . Гэвч нутгаас гараад удаж байна уу?
	-Сургуульд явахдаа л гарсан. Гэхдээ амралтаараа хааяа очдог оо.
	-Хаана ,ямар сургууль төгссөн бэ дээ?
	-Москвагийн их сургууль
	-Аа нээрээ , Атархүү чамайг эрдэм номтойгы чинь гайхаж байсан л даа. Би Атархүү , Хангарьд хоёрыг өөрсдийнхөө амин хувийн ажил явдал, бие биеийнхээ тухай ярилцахаас хавь ойрын хүмүүс, нөхдийнхөө тухай илүү ярилцдаг юм болов уу гэж бодов.
	Хангарьд миний яриаг хүлээсэн юмуу хэсэг чимээгүй явав. Тэгэхээр нь би эхэлсэн дээрээ асуугаад авъя гэсэн шиг,
	-Та Цэрэндорж гуайнхаар мөн их ирдэгсэн гээд тавьчихав.
	-Тиймээ. ЁСТОЙ нэг сайхан хүн байсан юм шүү дээ. Үзэж харсан юм ихтэй. Хүнд сургамжтай, үнэн үг хэлэхийг нь яана. Авгай нь ч гэж зан ааш сайтай (Би хажуугаас нь "манай хадам ээж" гэж хэлээч хэмээн залруулж суув) хүн байлаа. Айраг сайхантай. Бид Цэрэндорж гуайн үгийг сонсох, гэртээ айраггүй юм шиг айраг уух гээд тэднийхээс салахгүй л дээ (би дотроо "аа бас тийм бий. Охиноос нь гэж хэлээч!" гэж бодож суув.)Харин танай ааваас бол айдаг байсан юм. Харахад нэг л ширүүн хүн шүү. Бас л шударга үгтэй дээ зайлуул. Та нар гэж нэг их дэрсхэн.адилхан банди нар! Сайхан байжээ хө.
	-"Хангарьд Сүрэнгийн тухай ярихгүй нь дээ. Яаж ч хүн авгайнхаа тухай яриад байхав дээ. Асуудаг юмуу? Яаж асуухав? Эсвэл хурдан морины тухай ярих уу, тэгвэл Сүрэн бид хоёрыг гэнэт санаад ярих юм бол уу" гэж бодож суутал
	-Танай хурднуудыг чинь одоо чи унаж байсан уу?
Танай дүү нар билүү? гэж өөрөө яриа үүдэв.
	-Бид бүгд л унадаг байсан. Сүрэн хүртэл унадаг байгаагүй юу? гэвэл тэр ер тоосон шинжгүй
	-Тийм байхаа. Нэг л их олон хүүхэд байдаг байсан. Манайхан чинь хэрдээ нэлээн хол, тэгээд ч бас өөрсдөө нэг хоёр юм уядаг байсан болохоор танайхны морьдыг л хулгай нүдээр харж явна уу гэхээс хүүхдүүдийг нь ч нэг их тоодоггүй л байлаа л даа.
	"Хурдан морь унахаа болохоор нь тоодог болоо биз дээ, аргагүй ээ" гэж би бас л хажуунаас нь бодол шургуулав.
	Сүрэнгийн тухай дахиад л ярихгүй өнгөрчихлөө. Гэтэл Хангарьд яриагаа өөрчлөн
	-За тэгвэл нутгийн улс байна, дуулаад байнаа хө. Энэ жаахан талбайг чинь дуутай шуутай эргүүлээд хаячихна шүү. Уртын дуу мэддэг үү? гэв.
	-Үгүй ээ. Сонсох дуртай. Дуулж чаддаггүй.
	-Тэгвэл... ерөөсөө чи  хө тэр орос газрынхаа дуунаас надад нэгийг дуулж үзүүл. Араажаваар сонсоод нэг их сайн учры нь олдоггүй юм. Хүнээр дуулуулж үзье! гэх нь тэр шүү.
	"Юугаа дуулдаг билээ? Зүгээр байхад дуу болгон санаанд орох атал яг дуулах болохоор бүгд нисээд явчихсан юм шиг алга болчихдог юмуу даа.
	Уянгын дуу дуулбал л дээр байх даа. Эсвэл ардын дуу... Дуулна гэхээр бас чадахгүй ээ. Ямар жинхэнэ сайхан цангинасан орос хоолойтой биш дээ." Ийн бодож суусаар Хангарьдыг бас хэрхэндээ хүлээлгэчихжээ.
	-Хүүш чи яав хө. Үнэрхээд байна уу? Эзгүй хээр хоёр эр хүн юунаас ичдэг юм бэ. Би чинь одоо чамайг овоо хань болохоор залуу гэж шилж дагуулж гарсан юм шүү дээ. "Дуугүй эр, нөхөрт ханиар бага, дугтардаг морь холд шандсаар дуль" гэж ахын чинь үг дээ.
	-За би дуулъя аа.
	Эхэлтэл бас л жаахан байзначихав. Хоолой нэг л гарахгүй янзтай. Сайхан байсан юм бүхэн сүртэй болчихов. Нутгийн тухай, хамгийн ойр байгаагаар нь Хангарьдын тухай ч бодож чадахгүй болсон шиг санагдана.
	Гэвч хүнийг хичнээн хүлээлгэх вэ?

	Я люблю тебя жизнь 
	Что само по себе не ново 
	Я люблю тебя жизнь 
	Я люблю тебя снова и снова

гэж хоолой минь ялигүй чичирхийлэн дуулж гарлаа. Ядаж Хангарьд зам руугаа харахгүй над руу эгцлэн ширтчихсэнийг яана. Би өөрийгөө ийм бүрэг гэж ер мэдээгүй байжээ. Гэвч нөхцөл байдал хэмээгч цаг үеийн "хаан" байх юм чух даа.
	Би өөрөө өөртөө үнэхээр ажлаасаа ядарчихсан яаралгүй гэлдэрч яваа хүн мэт санагдана. Хоолой минь улам ч чичрэн

	Вот уж окна зажглись
	Я шагаю с работы устало
	Я люблю тебя жизнь
	И хочу, чтобы лучше ты стало

хэмээн арайхийн хоөр бадаг дуулав.
	Хангарьд баярлан хөхсөн маягтай, "ха ха ха" гэж учир зүггүй инээснээ гэнэт болин
	-Үгүй, зүгээр юмаа. Бас ч ая үнэнтэй, хөөрхөөн дуутай улс байна шүү. Чи өөр дуу дуулаач хө! гэв.
	Би өөрийнхөө дуулах дуртай дууг Хангарьдын таашаасанд дотроо ялигүй тайвширсан боловч "Я люблю тебя жизнь" гэдэг тэр л дуу хамаг мэддэг дууг минь үлдэн хөөгөөд байры нь эзэлчихсэн юм шиг санаанд юу ч эс орно. Энэ л дуугаа дахиад дуулмаар, дуулбал овоо ч дуулчихаж болмоор санагдав. Гэвч
	-За одоо больё. Та дуул. Та сайхан уртын дуу дуул! гэв.
	-Би дуулнаа дуулна. Шөнө яагаа ч үгүй, газар ч өдий байна. Чи дуулсан дээрээ хэдийг дуулаатах. Хоолой чинь цэгцэрнэ. Нээрээ орос дуу чинь хөөрхөөн байдаг юм байх чив гэж байна.
	"За байз юугаа дуулдаг билээ? нөгөө "Кэррол"-ыг дуулж өгөх үү? Эвгүй юм уу? За яадаг юм бэ, эзгүй хээр эр улс яадаг юм бэ. Тэгээд ч өөр юугаа дуулахав" гэж бодов.
	-Би танд нэг сонин дуу дуулж өгөх үү?
	-Хөөш тэг. Тэр нь бас ямар юм байдаг юм бэ үзье! 
	-Үгүй ээ тийм лут дуу ч биш. Зүгээр залуучуудын дуулдаг дуу.
	-Яахав. Залуу улсын дуу тусмаа зүгээр байхгүй юу.
	Би дотроо хэрэггүй ч юм болов уу гэж бодсоноо за дүүрч хэмээн

	О, Кэррол, ай эм бат э фүүл 
	Даалин ай лав юу...

гэж хоолойгоо өндөрсгөн, намсган шахан тавин дуулав.
	Хангарьд хачин жигтэйхэн болж
	-Миний энэ тракторын дуу шиг юм болохнээ хэмээн жигтэйхэн удаан инээгээд, 
	-Золиг гэж! мөн хөгийн юм дуулнаа даа ер! хэмээн нүдээ арчив. Юунд тэгтлээ их инээснийг бүү мэд бодвол огцом, эгдүүтэй ая нь ер бус, гижиг хүргэх шиг санагдаа юм байлгүй.
	-Үгүй мөн сонин юм дуулнаа даа. Тэгээд юун тухай байдаг юм бэ?
	-Кэррол гэдэг нь хүний болтой нэр юм. Тэгээд тэрэндээ л жигтэйхэн хайртай. Гэтэл цаадах нь тоохгүй, тэрнээс болж тарчилж зовж байгаагаа л дуулж байгаа юм даа. Өрнөдийн ийм явган дууны үг нь барагутгагүй шахуу байдаг юмаа.
	-Хай золиг! Хөгийн л юм дуулдаг юм байна.
	Миний дуулсан дуунаас болоод бид хоёрын нөгөө олон дуу залган дуулах маань яагаад ч юм бэ тасалдчихав.
	Дахиад л нэг хэсэг чимээгүй явцгаалаа. Хангарьдыг ажиглавал "энэ гадаадынхан гэж ер нь сонин улс байх юм даа... Ер нь энэ дэлхий дээр яагаад ийм олон янзын улс амьтан бий болчихов. Цөм л монголчууд л байсан бол сайхан байхгүй юу" гэж бодож яваа болов уу гэлтэй харагдана.
	Харин би бол дотроо "за тэр алиа марзан дуу муу ч яамай. Ингэхэд Сүрэн Хангарьдтай суугаагүй юм биш биз дээ? Яаж мэдэх вэ. Шууд асуучих уу? За больё! Яаж шуудхан л танай эхнэр чинь Сүрэн үү? гэдэг юм бэ. Ойртуулж өөр юм асуусаар өөрөөр нь хэлүүлье" гэж бодож явав. Тэгээд
	-Ингэхэд өөрөө олон хүүхэдтэй юу? гэж нэг их
сүрхий амьдралын юм бодож явсан хүн шиг тайван асуув.
	-Шороон түм! Зургаан бандитай. Охин гардаггүй ээ хө.
	"Үгүй энэ чинь Сүрэн надад дөрвөн хүүхэдтэй гэсэн биш бил үү. Юун олон хүүхэд гаргадаг юм бэ гэх байх гэж зовохдоо дөрөв гэсэн юм болов уу. Уг нь нэрэлхмээргүй л юм" гэж бодсоноо
	-Удахгүй нэг охинтой болох байлгүй дээ гэвэл
	-Хай-цэс, дөнгөхгүй  юм шиг байнаа хө. За охингүй байсан ч яадаг юм бэ. Эр улс жудагтай сайхан ард шүү дээ. Тийм биз? гэв.
	-Яриа юу байхав. Тэгээд хэдэн бандитай байя гэж бодож байна?
	-Одоо нэг хоёрыг нэмчихнээн ч яадаг юм бэ. Энэ чинь хүнээс үнэтэй хавьтаал байдаггүй гээ биз дээ гээд над руу эргэн хэ-хэ-хэ гэж нүүр дүүрэн инээв.
	"Бас Марксын үгийг олоод сонсчихож! ... Харваас олон хүүхэдтэй байхаас буцахгүй хүн л дээ... За гэвч хүний явдал надад ямар хамаа байна. Хөөрхий минь гаргаж л байг даа!" гэж бодсоноо бодлы минь мэдчих вий гэсэн шиг Хангарьд руу хулган харав. Тэр ер тоосон шинжгүй.
	"Олон хүүхэдтэй бол энэ ханагар эр ч яахав. Муу Сүрэн минь л зовж яваа юм байна даа..." хэмээн би бас түрүүчийн бодлоосоо салж чадахгүй л суув. Тэгснээ санаандгүй
	-Танай эхнэр ажилладаг биз дээ? гээд асуучихлаа.
	-Үгүй чиш! Нэг газар оруулчихаар хүүхэд цуваад ажилласан ч юмгүй. Улсын ажил албан газар дөнгөчихөөд болохгүй юм. Сүүлдээ бүр ажил хийхээ ч больсон. Хүүхдээ харж суудаг болсон... гэж олон хүүхэд цувуулсан нь эхнэрийнх нь буруу юм шиг өгүүлснээ, намайг дотроо өөрий нь зэмлэж суугааг мэдсэн юм шиг
	-За да хө, нэг нь л дөмөгхөн ажиллавал нөгөө нь ч үр хүүхдээ өсгөсөн нь дээр юм шив дээ хэмээн тас түс нэмж өгүүлэв.
	Би хариу дуугарсангүй. "Ажилгүй гэхийг бодоход эхнэр нь Сүрэн биш юм болуу? Эсвэл яг ажиллаж байх үед нь би таарсан юм бол уу? Тийм ч олон хүүхэд гаргасан шинжгүй л байсан даа. Гэвч яаж мэдэхэв дээ. Хүүхэд гаргах тусмаа өнгө ордог авгай хүүхнүүдийг алийг тэр гэхэв. Магад ч үгүй, хүүхэд гаргах нь эмэгтэй хүнд хамгийн жаргалтай үе ч байдаг байж мэднэ..." гэж бодсоноо залгуулан амьдралын, биологийн, тэр байтугаан бүр физиологийн... олон юм бодов. Хичнээн болсныг ч бүү мэд. Бодол гэдэг ертөнцийн хамгийн хурдан үйлдэл болох учир удаагүй ч байж мэднэ. Юутай ч Хангарьд намайг дуугаа хураачихлаа гэж зэмлэсэнгүй.
	Тийнхүү нэлээн явснаа бас л гэв гэнэтхэн, дундаас нь ч эхэлчихэв үү гэмээр:

	Жаалхан шаргынхаа шогшоонд нь 
	Томоо муухай тасарна байна уу даа хөө 
	Жаалхан түүнийхээ аашинд нь 
	Сэтгэл муухай гунина байна уу даа хө

хэмээн Дарьганга нутаг тэр аяараа нүдний өмнө цэлсхийтэл дуулж эхлэв.
	"Ийм бүдүүн бараг хүн яаж ийм эвтэйхэн дуулж байна" хэмээн би аргагүй гайхахад хүрэв.
	Хангарьд маш уянгатай, үнэхээр амрагаасаа алс холд сэтгэлийн их гуниг эдэлж яваа хүн шиг чин зүрхнээсээ "аяа хө энэ хорвоог амьтны үрс мөн ч янз янзаар барнаа даа" хэмээн сүүрс алдам гүн тавиун, тэр л нэгэн цаг үеийн амьдралыг нүдний өмнө дэлгэн харуулах шиг сайхан дуулж байлаа.
	Түүнээс олон юм дэмий асууснаас чив чимээгүй сууж, дуулахыг нь сонсмоор, дуунд нь согтон, хувь бодолдоо автан, сэтгэлийн жаргал эдэлмээр, тэр байтугаан ямар ч зовлонг тэвчин өнгөрөөж чадмаар санагдав.
	Тракторын дуу нүргэлэн, араас газрын хөрс хуйлран унаж, үе үе цонхоор шороо хийсэн ирж, магнай руу зөөлхөн алгадана.
	Би удалгүй " ерөөсөө Хангарьдаас Сүрэнгийн тухай асуухаа болъё. Сүрэнтэй суугаагүй байвал ёстой гунигтай юм болно" гэж бодов. Тэгснээ энэ бодлоосоо хирдхийн "хаанаас даа, Сүрэн минь ийм сайхан залуутай сууж, энэ сайхан дуунд нь баясаж суулгүй яах юм бэ! Тийм хувь заяа түүнд байлгүй яадаг юм бэ!" гэж дотроо эсэргүүцлээ. Одоо бол би Сүрэнг Хангарьдаас харамлах биш харин ч "Хангарьдын эхнэр байгаасай, байх ч ёстой, тийм хувьтай хүн!" гэсэн сонин бодолтой болсон байв.
	Хангарьд дуугаа дуулж дуусаад, "хай!" гэж сүүрс алдаад
	-  Ээ мөн сайхан дуу шүү. Манай муу чавганц Дарьгангийх юм. Тэгээд би "жаахан шаргыг" дуулах дуртай. Дуулж ч яваад суучихсан юм даа хө, ха-ха ... гэж бахархалтай нь аргагүй өгүүлэв. Би
	-  Юу? гэж өөрийн эрхгүй дуу алдчихав. Гэтэл Хангарьд миний дуугарсан дууны өнгийг огт анзаарсангүй бололтой
	- Тийм, Дарьгангынх л даа. Хүмүүс сайран хөлт л гэж байдаг  юм. Хөл нь сайртай ч хүн нь хайртай л даа хө! гээд бас тас тас инээв. Би арайхийн
	- Би өөрийг тань Сүрэнтэй... манай голын... яагаав Цэрэндорж гуайн... хэмээн эг маг дуугарвал
	- Үгүй чиш! Цэрэндорж гуайнд тийм хүүхэн гэмээр юм байсан юм уу? гэж харин урдаас гайхан асуув.
	- Байлгүй яахав...
	- Нээрээ хоёр годгор юм... Үгүй энэ чинь юу билээ чиний л үеийн хүүхэд байсан байлгүй... Нүдэнд л өртөх юм байгаагүй шиг санах юм гэж миний дотроо юу бодон, сэтгэл минь юунд шаналан эмзэглэж буйг өчүүхэн ч тоосон шинжгүй өгүүлэв.
	Уур хүрэх шиг ч, гомдох шиг ч...
	- Чи биднээс нэг их ахсаад байхдаа яадаг юм бэ? Сүрэн ч хүнд гологдохоор хүүхэн биш шүү бас ч! ...
	Би Хангарьдыг анх удаагаа "Чи гэж хэлснээ ч мэдсэнгүй, ер нь энэ Сүрэнг юунд, яагаад магтсанаа ч анзаарсангүй. Түүнээс хойш амнаас минь нэг ч өөр үг гарсангүй. Тэр шөнөжин чимээгүй явж, тэр шөнөжин Хангарьдын дуулахыг сонсов.
	Тийнхүү бид хоёр танилцан, түүнээс хойш улам ойртон, хэд хэдэн ч удаа хагалгаанд хамт явлаа. Хангарьдын дэргэд би Сүрэнгийн тухай бодохгүй байж чаддаггүй байсан ч тэр тухай ганц ч үг дуугардаггүй байв.
	Заримдаа үйл явдал, өнгөрүүлсэн амьдрал ийнхүү дотор сэтгэлд гүн нуугдан, гадагш хэнд ч гарган хэлэмгүи, хэзээ ч дурсан яримгүй болдог юм бол уу даа...
	Аж ахуйд очсон бидний ажиллах хугацаа дуусав. Ер нь ч аж ахуйнхан тариагаа тарьж дууслаа. Хангарьд
тохирсон ёсоор намайг хот руу хүргэж өгөх болов. Намайг яг гэрийн минь үүдэнд буулгаж өгөх (буулгаж өгөх ч юу байхав манайд хоёулаа очих байсан юм) гэсэн боловч том тэрэг явдаггүй төв газар суудаг тул тэр манайх руу очиж чадалгүй намайг байшинд минь хамгийн ойр газар буулгаад
	-  Хөгшин нь дараа заавал ирнээ. Чи Дархан очихоороо манайд заавал очоорой! Очихгүй бол! ... гээд гар зангав.
	Би
	- Ямар яриа байхав. Бүр урилтгүй, гуйлтгүй шүү! гээд инээн гар сунгатал Хангарьд урьдаас инээмсэглэн
	- За яахав ээ чи манайхаар ордоггүй юм гэхнээ муу хөгшнөө сурвалжлах гээд заавал очно вий. Ах чинь ажиллах гэж зүгээр үзүүлээд өгнө! гэж гараас минь "ёо" гэтэл чанга атгав.
	Тэр машинаа асаан, булан тойрон далд орлоо. Ер бусын аварга хүчтэн, их далайн сүрлэг сайхан онгоц надаас холдон аажуухан нүүгэлтэн одох шиг болов. Сэтгэл минь хачин гунигтай гэвч тэр нэгэн эгзэгтэй сонин байдлаас гарах дур огтхон ч үгүй байлаа.
	Пүүгээгээ үүрэн, гэр өөдөө яаралгүйхэн алхлаа.

3. Цайны дээж

	Хүн заримдаа бие биендээ хачин амархан дасчихдаг байнам. Аж ахуйд хэдхэн хонохдоо би Хангарьдад жигтэйхэн их дасчихсан байв. Заримдаа уншиж суугаа ном зохиол ын хуудаснаас түүний сүрлэг дүр тодрон гарч ирнэ. Заримдаа түүний хүнгэнэсэн сайхан дуу гарч, юунд ч юм бэ үнэн голоосоо нүргэлтэл инээж байгаа нь сонсдоно. Бас хэн хүний ажилд тусалж өөрийнхөө биеийг үл өгүүлэн пир пархийтэл гүйж яваа нь, хүчин хомс, бяд дутуу хэнийг ч атугай дэмжиж тэтгэе хэмээн махран зүтгэж яваа нь нүдэнд харагдан, өөнтөгч найрсаг зан нь нэгэн сайхан бүлээн дулаан сэтгэл төрүүлж, санагалзан бодоход хүргэнэ.
Харахад хэнэггүй юм шиг мөртлөө ханагар сайхан цээжнийхээ ээл нөмөрт хэнийг ч атугай багтааж явдаг эгэл халуун төрхтэй тийм улсад хүн ерөөсөө дасаж цөхдөггүй шүү дээ.
	Хангарьдад дасах тусам, түүнийг бахархан бодох бүр би нэгэн зүйлд тэсгэлгүй харамсан, гомдох болов. Тэр харамсал яваандаа миний хүүхэд ахуй цагийн эр бяртай, гал халуун сэтгэлийн омгийг дарсан, нөгөө л адангатсан ухаалаг тэнүүн бус хорон хардалтын сэвийг дарсан, зүйрлэвээс өвлийн өдрийн дулаахан шар наран мэт дотор ертөнцийн түмэн замыг ягуухан бүлээцүүлсэн, дулаан бодол болон хувирав.
	Үнэхээр сонин шүү! Сүрэн минь Хангарьдын эхнэр болоогүй байсанд би баярлан хөхөхийн оронд туйлаас харамсан гомдож байлаа. Миний хонгор бага насны хиртээгүй ариун сэтгэлийн зул болсон тэр бүсгүй яагаад ч юм бэ, энэ уул шиг сайхан эрийн хайр хишгийг хүртэн сайхан дуунд нь уярч "өргөө гэрий нь өрхийг татаж" явах ёстой юм шиг санагдана. Агуу их хүчтэнд найр тавин мэхийгч хөнгөн хуусгар зантайдаа ч биш, орчлонгийн элдэв адал явдлын эргэлт өөрчлөлтийн тухай олныг эрэгцүүлэн бодсондоо ч бус, аяндаа сэтгэлд минь тийм бодол урган, улам улам лавшран буйг би ойлгож байлаа.
	Хайртай хүнээ харамлан, хардан энэлэх сэтгэлийн шаналгаант боловч басхүү жаргалант нэгэн мөчийг үлдэн хөөж "хайртай хүн минь жаргалтай яваасай" гэх тавиун уужим ч басхүү цаанаа хөндүүр гунигтай, сэтгэл зүрхний түмэн чавхдасыг нэгэн зэрэг хөндөн, нэгэн зэрэг доргиулсан хүчит бодол намайг эрхэндээ оруулж түрэн ирсэн нь энэ юм бол уу...
	Аж ахуйд явахын өмнө Пушкины нэгэн шүлгийг орчуулах гэж оролдож байсан минь ширээн дээр дэлгээтэй хэвээр, сар шахам эзгүй байхад минь өлөн тоосонд багагүй дарагдсан харагдав.

	Чамдаа би хайртай байсаан, магад ч үгүй, 
	Чин сэтгэлийн минь гүнд хэвээрээ байж мэднээ.

гэсэн эхний мөрүүдийг уншиж сууснаа санаандгүй "аж ахуйд байхдаа сурсан "Чинэг" гэдэг үг толгойд орж ирмэгц, "Чин сэтгэлийн минь гүнд" гэсэн мөрийг "Чинэг сайхан сэтгэлийн минь гүнд" гэж засаж бичээд ингэхэд "Энэчинэг" гэдэг үгийг би зөв ойлгож уу, үгүй юу хэмээн бодон, босож Атархүүд амалсан ёсоороо "Цэвэлийн толь" авч үзлээ.
	Тэгэхнээ үнэхээр "эдэлсэн хэрэглэсэн юм нь хээ сайхан хүн"-ийг тийн хэлдэг юмсанжээ. "Хүн" дээр хэрэглэдэг юм чинь яаж "сэтгэл" дээр хэрэглэж болов гэж бодсоноо тэр дор нь зассан мөрөө баллан хуучнаар нь бичлээ. Тэгснээ "заавал хүн биш, баян сайхан сэтгэлийг "чинэг" гэж хэлж бололгүй яадаг юм бэ!" хэмээн өөрийнхөө анхны бодлыг зөвтгөн бодоод нөгөө мөрөө дахиад л засаж бичлээ. Тэгээд орчуулгаа эхнээс нь дуустал уншиж үзэв. Пушкины шүлгийн жинхэнэ сайн орчуулга болох өдий байлаа. Зөвхөн санаа төдий, тэгэхдээ дутуу зэмдэг гарчээ. Тэр шүлгийг ойлгож, мэдэрч, зохиогчийн эдэлсэн сэтгэлийн хөдөлгөөн, гуниг... гүн хайрыг бүрэн гүйцэт мэдээд байгаа мөртлөө яг л тэр хэмжээнд нь буулгаж чадаагүйдээ тэсгэлгүй харамсахад хүрэв.
	"Шүлгийн орчуулагч бол зохиогчийн нь өрсөлдөгч байх ёстой" гэдэг үгтэй юм даа. Гэвч миний Пушкины өрсөлдөгч байх ч... гэж бодоод орчуулгаа хумхиж хаялаа. Тэгснээ "үгүй ээ болох ёстой! Би энэ шүлгийг бүр цаад нарийн ширийнтэй нь ойлгож, яг сэтгэлээрээ мэдэрч байгаа юм чинь орчуулж чадалгүй яадаг юм бэ! Заавал болох ёстой" гэж бодлоо. Тэгээд хумхисан хуудсаа авч тэнийлгэн тавив.
	... Хүчтэйн дэргэд хүчгүй нь буруутай биш ээ. Хүч гэдэг бол зөвхөн ил байгаа зүйл ч биш, бас нуугдмал чадал, нөөц их боломж, үнэлэхүй цаг хэмжээг ч хэлэх ёстой юм! "Дур зоригыг бодвол бидэнд илүү их хүч бий. Бид гагцхүү өөрсдийнхөө нүдэн дээр өөрийгөө зөвтгөхийн тулд цаг ямагт хүч хүрэмгүй олон юм гаргаж ирдэг" гэж Франсуа де Ларошфуко хэлсэн байдаг шүү дээ гэж бодов.
	Орой болжээ. Хэд хоног битүү, түгжээтэй байсан өрөөнийхөө дарагшмал чийгийг гаргахаар нээсэн салхивчаар агаар сэнгэнэн, гудамжаар яваа хүмүүсийн хөлийн чимээ тодхон сонсдоно.
	Гал дээр тавьсан данхтай цай ч буцаллаа. "Замдаа оройтох юмуу хонож өнжихийг яаж мэдэхэв" гэж болгоомжлон, аж ахуйн дэлгүүрээс авсан талх, боовхоноо гарган цайлав.
	Сурвалжлагч болсноос хойшхи энэ хоёр жилд ахмадуудын туршлагаар замд гарахдаа идэж уух юм, хувтас хунараа цаг ямагт базааж, болгоомжилж сурсан минь надад хэзээ ч муу болсонгүй. Болгоомжлоно гэдэг бол ерөөсөө ч хулчгар юм уу аймхай хүний зан биш. Хашир, юм үзсэн хүний зан. Гэхдээ хаширлаж сурна гэдэг санамсаргүй болзошгүй юм элбэг тохиолдох нөхцөлд л байх зан юм даа. Тэрнээс... гэснээ ер тэгээд энэ хорвоод санамсаргүй, болзошгүй учрал үүрд байх юм чинь! гэж бодов.
	Би ийнхүү ганцаараа элдэв юм бодон сууж, цайгаа уугаад, ажлын газрын сонин дуулахаар нэг нөхөр рүүгээ утасдлаа.
Тэр бөөн баяр болж, нэг сард болсон бүхнийг бараг нэг амьсгалаар урсгав.
	- Хөгшний нь маргааш Дархан яв гэсэн. Гэтэл авгай бие муу, хүүхдүүд маань эмээгийнхээсээ хүрээд ирчихсэн байдааг...
	- Би чиний оронд явъя л даа.
	- Нээрэн үү? Чи ажилдаа шууд орох юм уу?
	- Орохгүй яах юм бэ? Аж ахуйд явсан гээд амрах болж байна уу? Хаа ч адилхан ажиллах л байсан юм чинь.
	- Уг нь амрах ёстой байх шүү.
	- Ээ, үгүй байхаа. Миний ээлжийн амралт болоогүй байгаа.
	- За тэр яахав. Эзэн хүний хэрэг! Чи нээрээ миний оронд Дархан яваад ирэхгүй юү? Эрхлэгч чамайг ирснийг мэдээ ч үгүй байгаа. Явъя гэхэд ер дургүйлэхгүй . Уухаан тас юм болно.
	- Тэгье, тэгье, явуулдаг л юм бол би яваад ирье!
	- Үгүй чухам... Саин хүн санаагаар гэж. Манай энэ эхнэр... энэ муусайн хүүхэд л байна л даа. Тэрнээс ухасхийгээд ирэхэд юу байхав. Нарийндаа нэг муу сурвалжлага, хоёр гурван мэдээ шүү дээ! ...
	- За тэгвэл маргааш ажил дээр уулзъя.
	- Тэгье, тэгье
	"Нэг муу сурвалжлага... нэг муу сурвалжлага...
	Үгүй дээ хө! Муу гэдэг чинь биднээс л болж байгаа юм. Бид хэзээ ч муу юм хийсэн хүн сурвалжилдаггүй. Тиймээ... дутагдалтай улсыг ч бид бичих л ёстой. Тэгэхдээ тэр бол сурвалжлага биш. Юу гэх юм бэ дээ, тэр бол хэлэлцүүлэг! Харин сурвалжлага сайн муу болох нь сэтгүүлчийн... тиймээ, гащхүү сэтгүүлчийн л сайн муугаас хамаарна. Тийм болохоор бидэнд сайн бичих ганцхан зам бий. Бид өөрсдөө олигтой байвал бичсэн юм маань сайн байх ёстой шүү дээ. Энэ чинь амьдрал юм чинь! Сайхан, чухамхүү үлгэр авахуйц сайхан амьдралын тухай олон хүн сонсоно гэдэг сайн уу даа, муу юу?"
	Би ажлынхаа нөхөртэй ярьсны дараа ийнхүү бодол болон, утасныхаа дэргэд жаал суув. Тэгснээ ингэхэд нээрээ маргааш Дархан явчих болбол ямар догь вэ! Хангарьдыг санаагүй байхад нь пал хийтэл орно, бас Сүрэнгийхээр орно. Нөхөртэй нь танилцана. Атархүү ч төв ороод ирсэн байж мэднэ" гэж бодов.
	Сэтгэл хөнгөхөн болоод явчихав. Бас л аян замд бэлдлээ. Тэгснээ бэлдээд байх ч юу байхав. Аж ахуйнхаа тоос шорооноос салан, сахал үсээ янзалчихвал л бараг болох юм чинь.
	"Тэгээд ямар хүн сурвалжлах юм бол? Огт мэдэхгүй салбар бол асуух, танилцах юмаа олохгүй, ингэж тэгж байгаад л ирнэ, тэгээд л ёстой нөгөө "нэг муу сурвалжлага..." чинь гарна даа"
	Ингэж бодоод нөгөө нөхөр рүүгээ дахиад утасдлаа.
	-Хөөш, би байна. Ингэхэд чи ямар хүн сурвалжлах ёстой юм бэ?
	- Царууц тоосгоны үйлдвэрт очих юм.
	-  Барилга дээр очиж шаварчин сурвалжилбал болохгүй юм уу?
	-Хаанаас. Тэр байтугай сурвалжлах хүний нь ч нэр бий. Би мартчихаад байна би маргааш хэлье.
	- За, за мэдлээ.
	"Тоосгоны үйлдвэрийн хүн гэнээ. За байз би тэнд очиж үзсэн бил үү? Үгүй ээ. Ерөөсөө тоосгочин хүн сурвалжилж байгаагүй юм байна. Харин хэний ч билээ нэг сонин тэмдэглэл уншсан юм байна шүү. Надад бас нэг сонин ном байх ёстой. Германы тоосгоны үйлдвэрийн ажилчдын амьдралыг харуулсан ном уншиж байсан санагдаж байна. Тэнд бас холбогдох юм байх ёстой. Хэд хэдэн газар зурж тэмдэглэж байсан шиг санагдаж байна."
	Би сурвалжлагаар явахаас өмнө унших ёстой ном, сонингоо ирж, олж тавьчихаад, усанд оров.
	... Галт тэрэг Дарханд шөнийн хоёр цаг өнгөрсөн хойно ирлээ.
	Феодор Алексеевич бид хоёрын тэр өвөл явж байсныг бодвол Дархан хот улам ч том, улам ч гэрэлтэй болчихсон юм шиг санагдав.
	"Хот гэдэг хүүхэд шиг л амархан өсөх юм даа. Арга ч үгүй дээ! эх орны минь ирээдүй, нүүр царайг харуулах ёстой, томорч, өсөж өндийх  тусмаа бид бүхний амьдралыг улам сайн сайхан болгох ёстой газар юм чинь хурдан өөрчлөгдөлгүй яахав. Бид ч хурдан өөрчлөх, барих, бүтээх ёстой юм чинь! ..."
	Энэ хооронд бас Феодор Алексеевичид,
	-Дархан хот яахав ээ, одоохон нүсэр том хот болчихно. Тэгэхэд та бид хоөр ёстой хүн бүхэн гайхан магтан унших найруулал, тэмдэглэл, сурвалжлага бичнэ шүү дээ гэж хэлж байсан минь санагдав.
	Шөнийн ээлж солигдож байсан үе болоод ч тэр юмуу орон сууцны олон байшин гэрэлтэй харагдлаа. Надад яагаад ч юм бэ, цонх гэрэлтэй байна гэдэг амьдрал гэрэлтэй байгаа юм шиг санагддаг. Заримдаа хотын дүүргээр явж байхад арван цаг өнгөрөв үү, үгүй юу айлуудын  гэрэл унтарч эхлэхээр зүрх сэтгэлд минь амилж явсан өөдрөгхөн бодол аяндаа замхран арилчих шиг болдог юм. Гэрэлтэй цонхны цаана үнэхээр нэг шинэ санаа төрж, шинэ ертөнц нээгдэж, шинэ амьдрал буй болж байгаа юм шиг санагддаг юм шүү. Тийм болохоор Дархан хотын ирийсэн олон гэрэл, гэрэлтэй цонхнууд надад хачин сайхан санагдан, гапт тэрэгний явдалд нозоорсон бие минь аяндаа сэргээд явчихав.
	Зочид буудалд иртэл "сул өрөө байхгүй байх вий" гэж айж явсан минь санаа амрав. Өрөө байх байхдаа их аятайхан өрөө байлаа.
	Хувцсаа сольж, нүүр гараа угаачихаад, цүнхнээсээ бяцхан халуун савтай цайгаа гарган, зүсэм талх, хиам идэн, аяга халуун цай уулаа. Тэгээд замдаа маргааш сурвалжлах хүнийхээ тухай, түүнтэй юу ярих тухайгаа бодож яваад хэдэн сонин санаа олсноо тэмдэглэж авав
	"Маргааш гол хүнээ сурвалжилчихаад чадвал хэдэн газраар оръё" гэж бодов. Тэгээд "сайхан унтаж амаръя" хэмээн орондоо орсон боловч нойр хүрсэнгүй. "Энэ хотын аль нэгтээ (уг нь хаяг нь надад байгаа л даа. Гэвч чухам хаа байдаг юм бол) Сүрэн минь тайван нойрсож байгаа даа. Маргааш өглөө эртлэн ажилдаа гарч энэ сайхан хотоо улам өргөн улам өндөр болгох гэж одоо амгалан сайхан нойрсож байгаа..."
	Нүдэнд минь том байман хүрз бариад цемент, элс холин нухаж буй бор хүүхэн тодрон, над руу инээмсэглэж харагдав.
	Багынхаа нэгэн явдлыг эргэн саналаа. Хоёулаа сургууль руугаа яаран давхиж явтал түүний морь гэнэтхэн булгиад унагачихлаа. Тэр хурдхан ухасхийн босож, мориныхоо хойноос хэд харайснаа дороо хөлөө барин зогсчихов. Морь нь тэр чигтээ давхиад явчихлаа.
	-Яав, зүгээр үү? Би давхиад бариад ирэх үү? гэвэл тэр ялигүй ярвайн, тэгсэн мөртлөө инээмсэглэн
	-Хэрэггүй. Аав очингуут нь бариад авах биз. Хоёулаа сундлаад явъя. Хичээлээсээ хожимдчихно гэв.
	Би түүнийг сундаллаа. (Ядаж эмэгтэй хүнийг эмээл дээрээ унуулах, дүүрэх ч сөгөөгүй байж дээ).
	Тэр үед бид хоёр хоорондоо тийм ч сайн биш. Юм л бол бие биенээ дооглон, болж өгвөл зодолддог байсан юм. Харин сундлаад явж байх үед дахиад хэзээ ч муудахгүйгээр эвлэрчихсэн юм шиг, эгч дүү хоёр ч юм шиг аятайхан байж билээ. Би дотроо "хүн харвал эвгүй ч юмуу" хэмээн бас ичиж явсныг яана. Гэвч бид хоёрыг ажиглах ч хүнгүй, ажигласан ч тоох, дооглох хүн байгаагүй биз...
	Ангидаа очсон хойно би Сүрэнгийн морь яагаад гэнэтхэн ухасхийн булгисны учрыг мэдлээ. Миний цүнхэнд ганц ч дэвтэр ном, үлдсэнгүй цөм алга болсон байв. Ном маань цүнхнээсээ сугаран унахад түүний морь үргэн ухасхийж булгисан юмсанж. Гэтэл бид хоёрын хэн нь ч түүнийг мэдээгүй байв.
	Буцаж номоо олж ирье гэтэл багш хориглон
	-Илүү дэвтэртэй хүн байна уу? гэж хүүхдүүдээс асуув. Хэн ч дуугарсангүй.
	Багш эргэн, өөрийнхөө цүнхнээс надад нэг хуудас цаас гаргаж өглөө.
	Дан цаасан дээр бичиж сураагүй болохоор их л эвгүй байв. Гэтэл Сүрэн завсарлагаанаар хоөр хуудас бичсэн цоо шинэ дэвтрээ бичигтэй хэсгий нь урж аваад
	-Май, үүн дээр бич. Би хариад өөр дэвтэр дээр хуулаад авна гэж над руу сарвайв.
	Би дотроо их л дургүй байсан боловч нэгэнт дэвтрийг нь уруулчихсан болохоор аргагүй авлаа.
	Энэ бол бид хоёрын бүр багын явдал юм. Үүнээс өөр дурсан санах сонин явдал бишгүй дээ л олон бий...
	Ийнхүү элдэв юм бодож хэвтээд нэг мэдэхнээ унтчихсан сэрэхэд, мэдэхгүй, аль хэдийн өдөр болчихсон юм шиг байв.
	Тосгоны үйлдвэр рүү явах автобус хүлээсэн чинь нэг л удаад байх шиг болохоор нь явгаар алхлаа.
	Гүвээн дээр гарсан хойно Бурхантын хөндий рүү эргэн харав.
	Тэр хойно Бурхант уул шинэ амьдрал цогцлоон байгуулагч хөдөлмөрч залуусын хөлд сөхрөн, "би бурханд бус хүнд мөргөнө" хэмээн тангараглаж байх шиг нүдэнд дулаан, залгаа бор уулсын наагуурах цэлгэр хөндий тэнүүн алган дээрээ "хөгжил цэцэглэл, залуу хотоо улам өндөрт өргөе" гэсэн шиг бодлогошрон чимээгүй дүнсийж, тэр хөндийн дөнгөж захыг эзлэн буй шинэ Дархан хот идэр залуу үзэсгэлэнт эмэгтэйн ааль хөөрхөн төрхөөр инээмсэглэж байх шиг харагдана.
	Саяхан л энэ хөндийд улс амьтан нутаглахаас хулжин зугатдаг байсан юм гэсэн. Одоо тэгэхэд энэ нүргээнт их амьдрал... Цэлмэг залуу насны бүтээлч оюун ухаан, шинэ хүсэл, шинэ эрмэлзлийн охь болсон залуухан амьдрал цэцэглэж, эх орон минь жаргалт сайхан нийгэм рүү улам улам ойртон байна даа гэж бодогдов. "Миний эх орны маргааш, ард түмний минь маргааш энэ л тавиун цэлгэр хөндий шиг тэнүүн өргөн, саруул сайхан шүү" гэж бодоход дорхноо урам сэргэн, сэтгэл сайхан болоод явчихав.
	Намайг очиход үйлдвэрийн ажил ид оволзож байлаа. Би уулзах ёстой хүнийхээ тухай үйлдвэрийн удирдлага, намын байгууллагад мэдэгдвэл
	-Бидний өөрсдийн маань санал болохоор дуртай дэмжилгүй яахав. Танай сонин бидний хүсэлтийг түргэн хугацаанд биелүүлж өгөхөөр ийнхүү санаа тавьсан явдалд маш баяртай байна гэцгээж байв.
	Сурвалжлах хүн маань залуухан ажилчин байлаа. Тэр эхлээд асууж шалахгүй л бол дуугарамгүй болтой байснаа сүүлдээ овоо дасаж, ажил байдлынхаа тухай аятайхан ярьж эхэллээ.
	Би түүний яриаг өөрийнх нь үгээр тогтоон авахыг хичээн, анхааралтай чагнан, дундуур нь тасдан олон юм асуулгүй яриулаад л байя гэж бодож суутал миний санаснаар удаан ярьсангүй.
	-Гол нь төлөвлөгөөгөө давуулсан. Одоо дараагийн таван жилийн ажилд ороод, зургаан сарын ажил хийгээд байна гэснээр тэр надад хамаг л ярих юмаа хэлчихлээ гэж үзэв.
	-Тантай цуг ажиллаж байгаа бусад хүмүүс хэр ажиллаж байна?
	-Саин, сайн.
	-Ер нь манай улс даяар авч үзвэл тантай ижил мэргэжлийн хүмүүсийн хөдөлмөрийн бүтээмж хэр байдаг юм бэ?
	-Сайн мэдэхгүй юм байна шүү... гэснээ надаас зовж байгаа бололтой гар хуруугаа хий хөдөлгөн, -Өөрийнхөө л хийх ёстой ажлыг сайн хийе гэж бодохоос... гэж сулхан дуугарав.
	-Энэ чинь үйлдвэртээ ч яахав би түрүүлж явна гэж мэддэг юм байж. Гэтэл улсдаа бол хаагуурхан нь явна гэж сонирхдоггүй юмуу?
	-Уг нь ч сонирхох ёстой л доо. Тэгээд нэг л болж өгөхгүй...
	-Мэргэжилдээ хэр дуртай вэ дээ?
	-Дуртай. Хамт ажилладаг нөхөд, гадаадын мэргэжилтнүүдээс их юм сурч байна.
	-Хаанахын улсуудтай хамт ажиллаж байна?
	-Польш
	-Хэлий нь мэдэх үү? Хоорондоо яаж харилцдаг юм бэ?
	-Сайн мэдэхгүй ээ. Ганц хоёрхон л үг мэднэ. Тэд нар харин монголоор овоо сүрхий ярьдаг юм.
	Би дотроо "хүнээс юм сурахын тулд бүхий л талаар чармайн болох бүтэх бүхнийг хийх ёстой юм. Мэргэжлээс нь мэдэж сурч авахын тулд хэлий нь сурахад ч яадаг юм бэ? Хүн, хүнд туслахын тулд, мэддэг юмаа хэлж өгөхийн тулд "хэлий нь сураад хэлээд өгөх юмсан. Туслахад саад тотгор болж байгаа бүх л бэрхшээлийг давах юмсан" гэж бодож байхад манайхан яагаад тэгж болдоггүй юм бэ? Энэ
бол бидний л муугийнх" гэж бодов.
	-Та өөрөө аль нутгийнх вэ?
	-Хөвсгөлийнх
	-Энд ирээд удаж байна уу?
	-Анх Дарханыг байгуулж эхлэхэд л ирсэн.
	-Эндээ мэргэжил эзэмшсэн үү?
	-Тийм. Үйлдвэр дээр ажиллаад, бас Польшид явж сургууль хийсэн.
	-Ажилчин болъё гэж эртнээс бодсон уу?
	Залуу нэлээн болтол дуугүй суув. Тэгснээ яаж анх Дарханд ирсэн тухайгаа их л сонин түүх ярилаа.
	-Таныг тэгвэл хайр дурлал л ажилчин болгосон юм биз дээ?
	-Эхлээд тийм. Аргагүй нааш нь дуудсан. Дараа нь би өөрөө ажилдаа хайртай болсон юм.
	Энэ үг надад маш их таалагдав. Дараа нь өөрөө ажилдаа хайртай болсон юм... Ингэж л ажилчин хүн бий болох ёстой. Чухамхүү тэр хайр л жинхэнэ ажилчныг бий болгох ёстой" гэж бодлоо.
	Тэгээд бид хоөр тэр "Хайрын" тухай удаан ярилцав.
	-Ажлаа мэдээд, чадаад ирэхээр аяндаа нэг өөриймсөг болж "миний хүнд тус болох юм энэ л юм байна даа" гэж бодогддог юм. Тэгээд ядарч зүдрэхээ ч мэдэхээ больчихсон байдаг юм.
	"Хөдөлмөр хийцгээе, яагаад гэвэл хөдөлмөр бол хүний сэтгэл ханах зүйлсийн эцэг мөн" гэж Стендалийн хэлсэн үгийг энэ ажилчин надад давтан хэлэх шиг болов.
	Хөдөлмөрт хайртай болсон, тэр их хайрын хүчээр өчнөөн юм хийсэн тухай жир яриан дундаас л би сурвалжлагынхаа "амин сүнсийг" олох шиг болов.
	Тэгээд би тэр залууд германы тоосгоны үйлдвэрийн ажилчдын амьдралаас өгүүлсэн зохиол уншсанаа ярьж өглөө.
	Маш их анхааран, үнэхээр өөрийнхөө амьдралыг эргэн харсан юм шиг, өөрий нь тухай өөрт нь ярьж байх шиг чих тавин сонсож байлаа.
	Дараа нь би
	-Өнөө үеийн ажилчин хүн гагцхүү өмнөхөө л бүтээе. Өөрт ноогдсоноо л хийгээд байвал болоо гэж хэзээ ч бодож болохгүй. Бүхнийг сонирхдог байх хэрэгтэй. Энд хэн яаж ажиллаж байна, тэнд хэн юу хийж байна, тэдэнтэй харьцуулбал миний бүтээл хэр байна гэдгийг заавал бодох хэрэгтэй юм. Тэр байтугай өөр орны адил мэргэжлийн хүмүүсийн тухай сонирхон, тэндээс сурч, тэдэнтэй уралдах ёстой юм. Сонирхсон зүйлийнхээ тухай бичиж, сурвалжилж, хариулж өгөхийг сонин хэвлэл, бусад холбогдох газар хүсэлт болгон түүнийхээ хэрээр зөвхөн өөртөө бус нөхөддөө ч бас тус болох ёстой юм. Энэ чинь одоо бид юуны төлөө та нарын тухай бичиж сурвалжилж байна. Та нартай адилхан өчнөөн төчнөөн хүн энэ тухай мэдээсэй, энд нэг хүн ийм их бүтээл гаргасныг дуулаасай гэхдээ л ингэж хөөцөлдөж, та нарын "хэл амыг сугалчих" шахаж явдаг юм шүү дээ гэвэл залуу өөртөө их л гэмшсэн бололтой доош харан гар хуруугаа оролдож сууснаа
	-Манай энэ Дарханд нэхий эдлэлийн үйлдвэрт ч хүн атаархмаар нэг залуу бий шүү гэж аяархан дуугарлаа.
	Би тэр залуугийн нэрийг сонирхон асуувал, хэдэн сарын өмнө "Үнэн" сониноос уншиж байсан залуугийн нэр сонсдов. Тэглээ ч ажилчин хүн ажилчин хүнийхээ тухай (тэгэх тусмаа өөр үйлдвэрийн) юу ярьдаг юм бэ, юунд нь тийнхүү атаархдаг юм бол? хэмээн сонирхон
	-Тийм лут ажилтай хүн үү? гэж асуув.
	-Та уг нь тэр хүний л тухай бичвэл дээр байсан юм. Би түүнтэй танилцах гээд, нэг хотод суугаа мөртлөө нэг л болж өгөхгүй байгаа юм гээд тэр залуугийн ажил амьдралын талаар "үүнээс илүү яаж танил болдог юм бэ" гэж бодмоор сайхан ярив.
	-Та биечлэн танилцаагүй байж ажил амьдралынх нь талаар яаж ийм сайн мэддэг болов?
	-Үйлдвэрийнх нь олон хүнтэй би сайн танил юм. Тэгээд ч түрүүн сонинд гарсан байсан. Өө тийм, нээрээ ингэхэд та намайг сонин уншдаггүй хүн байна гэж бодох шиг болсон. Бас ч тийм биш шүү гээд хүүхэд шиг инээмсэглэв.
	Түүний дууны өнгөнд өөртэйгөө ижил мэргэжилтэй хүмүүсийн талаар юм мэдээгүйдээ түрүүнээс хойш дотроо шаналж суусан байдал ил хэн байв...
	Хэдийн үдийн завсарлага болжээ. Би сурвалжилсан хүнтэйгээ
	-Ажлыг тань олон цагаар саатуулсанд уучлаарай!
гээд салах ёс гүйцэтгэв.
	Ар руу давж, үдийн хоол идэх юмуу хэмээн алхаж явтал "ажилчин улс бие биенийхээ ажил ажьдралыг сонирхон, бие биенээсээ суралцах юмсан, илүүг мэдэх юмсан хэмээн хичээж явдаг нь сайхан санагдаад, тэр яриан дээр ялигүй лавшруулан ярилцвал "өстой сайхан найруулал биччихэж болмоор юм шиг оргиод" нэг л болж өгсөнгүй. Өөрийн эрхгүй нэхий эдлэлийн үйлдвэр рүү эргэлээ.
	... Орой болсон хойно байрандаа эргэж ирлээ.
	Өнөөдөр би юу бүтээв? Гурван хүний ажлыг саатуулсан, нийтдээ арван цагийн ажил тасдуулжээ. Энэ хийдэгдэн өнгөрсөн арван цагийг би яаж нөхөх билээ? Бичих ёстой найруулал, сувалжлагаа бодлоо. Хэрвээ би хүнд хүрэхээр бичиж чадвал арван цагийн ажил нөхөх байтугай, цаана нь үр ашиг гарах ёстой юм гэж тооцоолов. Яваандаа, шилжсэн утгаар бол тийм байдаг байж! Тэгвэл шууд утгаар? Өнөөдөр чи яаж нөхөх юм бэ? хэмээн би өөрийгөө улам мохоон лавшруулан бодов. (Энэ үед би орон дээрээ толгойгоо салаавчлан хэвтэж байв). 
	Өнөөдөр би яаж ч нөхөж чадахгүй. Ерөөсөө ч сэтгүүлчийн ажил бол яваа яваандаа үр ашгаа өгдөг "цулам" ажил байгаа юм. "Цулам гэнэ шүү!" гэж санаандгүй орж ирсэн үгэнд инээмсэглэн, тиймдээ "нэг сайн хүний тухай түмэн хүнд уншуулж, уншсан хүмүүсийн тэр хүн шиг болох юмсан хэмээн тэмүүлэн зүтгэх өөдрөг сайхан эрмэлзлээс бидний ажлын үр дүн гарах ёстой юм. Тэгж л бид арван цагаа нөхнө!" гэж бодов.
	Нэг мэдсэн жигтэйхэн их ядарчихжээ. Гэдэс ч өлсөж байх шиг. Гуанзанд ороод ч яахав, шууд Сүрэнгийнд очъё" гэж бодлоо. Тэгээд бичиж өгсөн хаягийг нь гарган харж суутал эхлээд Хангарьдынд очин, түүнийг дагуулан Сүрэнгийнд очъё гэдэг санаа төрөв. Тэр хоёр үнэхээр бие биенээ танихгүй гэж үү дээ?
	Намайг очиход Хангарьд гэртээ, дан цамцтай, хөл нүцгэлчихсэн, шалан дээрээ завилан өмнөө том түмпэнгээр нэг уур савссан халуун мах тавьчихсан сууж байв. (Сүүлийн арван жил би тийм их мах өмнөө тавьчихсан суугаа хүн хараагүй шиг санагдана). Над руу "хэн л орж ирэв гэж!" гэж гэсэн байртай тоомсоргүй харснаа
	-Хөөе, энэ чинь юу болж байна. Чи чинь газрын хаанаас ороод ирэв? гэж дуу алдав.
	Эхнэр хүүхэд нь бүр гайхацгаан, танихгүй хүн орж ирлээ гэж тоосон шинжгүй пижигнэлдэж байсан ихэр юм шиг хэдэн баньд нь хүртэл дор дороо чимээгүй бүлтэгнэн зогсоцгоочихов. Би
	-Яахав нисээд л ирлээ. Чамайг санаад ер сууж болдоггүй гэвэл
	-Тэгэлгүй яахав. Надтай уулзсан хүн ингээд салахаа больчихдог юм. Ялангуяа авгай хүүхнүүд үү? гээд ха-ха инээтэл эхнэр нь "танихгүй хүний дэргэд солиороод" гэсэн шиг хяламхийв.
	Хангарьд эхнэртээ
	-Айлтгүй хө. Манай нутгийн хүү байна, танилц! Хүрлээ гэдэг юм. Сурвалжлагч хүн. Бодвол чамайг үр хүүхдээ хэд хүртэл өсгөж вэ, сонинд бичье гэж яваа биз гэснээ бас л нүргэтэл инээв. Би гадуур хувцсаа тайлж өлгөх зуур
	-Та чинь жилийнхээ идшийг нэг мөсөн идчихье гээгүй биз дээ? Яасан базаалтай суух юм бэ? гэвэл
	-Ингэж л суухгүй бол гэртээ ирсэн болдоггүй юм. За наашаа суу мах ид хө! гэв. Эхнэр нь,
	-За байз, энэ чинь эхлээд цай, идээ амсаг дээ! гэж гал зуухныхаа өрөө рүү яаран оров.
	Би Хангарьдад ажил гараад яаралтай ирэх болсон учраа ярилаа.
	-За ашгүй ирсэн чинь болж, тэгээд ажил бүтэмжтэй юу?
	-Амжилттай. Хоёр ч үйлдвэрээр орлоо. Танай хот ч тэлж өргөжиж байгаа гэж жигтэйхэн. Хүмүүс нь ч сайхан ажилсаг улс байна шүү дээ.
	-Социализмыг чинь одоо ингэж л байж байгуулна шүү дээ хө.
	-Харин тийм болтой юмаа. Харин таныхаар бол мэдэхгүй ганцхан орой л бүх хотынхныхоо бүтэн өдрийн хоолыг идэж байгуулдаг юм шив дээ.
	-Тэгээд арван өдөр хийхийг нь ганцхан цагт хийчихгүй юу?
	-Тэгвэл ч харин болно шүү... За тэгээд сонин юу байна? Атархүү орж ирээгүй биз? -Үгүй шүү...
	Бид хоёрыг ийнхүү ярилцаж суутал хүүхдүүд нь дахин шуугилдаж, нэг нь тэнд уйлж эхэллээ. Хангарьд
	-Хүн юм яриулахгүй яачихсан улс вэ? гэж зандран, зодсон зодуулсан хоёрыг дуудаж ирүүлээд нэг нэг сайн алгадаад орхив. Цаад хоёр нь нэг уйлах гэснээ бие бие рүүгээ харж жаахан жуумалзан инээмсэглэх аядсанаа гүйгээд явцгаачихав.
	"Энэ том гар бас хүүхэд алгадаад цаана нь инээх юм үлдээнэ ээ. Эцэг хүний гараа гэж! ..." гэж бодсоноо "хүүхэд ч гэж бас аргагүй хүүхэд дээ" гэж бодов.
	-Атархүү алга л байна. Чи очиж сурвалжлах юм байгаа биз дээ.
	-Дараа...
Хоёул тийнхүү хууч хөөрөн тавтай сайхан хооллож авлаа. Хангарьд шил архи гаргаж ирэн
	-Ажил амжилттай бол унтахын өмнө жаахан балгачих юм байгаа биз дээ? гэв.
	-Толгой өвдөөд бие барагтай байна. Тэгээд ч ажилтай...
	-За энэ шөнө болсон хойно юун ажил байдаг юм бэ? Эндээ тайван унтаад явах юм байгаа биз дээ?
	-Унтаж болно. Гэвч унтахаас өмнө ажил байна.
	Тэр нүд нь томрон над руу ат шиг дүрлийн харав.
	-Нөгөө Цэрэндорж гуайн охин Сүрэнгийнд очно.
	-Аа мань эр намайг холбох санаатай байсан. Өөрөө... гэснээ, эхнэр рүүгээ эргэн хоолой засаад нууц гэсэн янзтай над руу гар дохин, нүдээ ирмэв. Би бүр сэтгэл зовоод
	-Намайг урьсан юм. Нутгийн айл байна яахав. Ороод гаръя. Хоёулаа цуг ороод ирэх үү гэв.
	Энэ үгээ би Хангарьдад биш эхнэрт нь дуулгаж байгаа юм шиг хэллээ.
	... Бид хоёрт Сүрэн удтал шалгааж байж сая нэг юм хаалгаа тайлж өглөө. Нэрээ хэлсэн боловч нэг л танихгүй байгаа бололтой.
	-Ямар Хүрлээ вэ? гэж лавлан асууж байсныг бодоход миний дууг аль хэдийн мартжээ. Харин үүдээ нээсэн хойно баярлах шиг ч, гайхах шиг ч, эсвэл бүр айх шиг ч дуу алдан ухрав. Тэр Хангарьдыг сайн танихгүй байх
шиг байлаа. Би
	-Хангарьд. Манай нутгийн хүн танина биз дээ? гэвэл Сүрэн
	-Аан! гэснээ нэг л сайн мэдэхгүй байгаа болтой зэрвэсхэн гайхашран харлаа. Тэгээд бид хоёрт хурдхан сандал авч өгөв.
	Гал тогооныхоо өрөө рүү оров болтой жаахан байзнаснаа
	-За цай ч алга. Би хурдхан жаахан цай чанаатахъя. Та хоёр яарахгүй юм байгаа биз дээ гэж зовсон байртай асуув.
	Би хоёр биеэ төлөөлсөн янзтай
	-Үгүй, үгүй! гэлээ.
	Сүрэн ялигүй гунигтай ч юм шиг, турж ядарсан шинжтэй, тэгсэн мөртлөө амьдрал үзэн байр суусан намбалаг ухаант эмэгтэйн төрхтэй харагдана.
Хангарьд бид хоёр танихгүй айлд орж ирснээсээ ч бус гагцхүү бие биенээсээ бишүүрхсэн юм шиг чимээгүй суутал Сүрэн том тавагтай чихэр барин ирээд
	-За та хоёр цай болтол идээ ид! Би хоол хийе. Дөнгөж саяхан л ирээд байтал та нар ирлээ. Өнөөдөр манайхан хуралдаад... гэснээ "цай ч үгүй царай ч үгүй байж хамаг зовлонгоо тоочсон яасан амьтан бэ?" гэж бодож байгаа бол уу гэсэн шиг -За олон юм яриад ч яахав нутгийн улс байна уучилна биз дээ гээд сэмээрхэн юм шиг сонин эелдэгхэн инээмсэглэв. Энэ удаа Хангарьд надаас түрүүлэн ам нээж
	-Биднээс ер зовох юмгүй. Ажилтай, гэр орондоо үлдэх том хүнгүй улс ч хэцүү шүү гэж "ийм байхыг алийг тэр гэхэв" гэсэн байртай хэнэггүй хариулав.
	Үнэхээр ч ханхай оргиод Сүрэн гэртээ гав ганцаараа суудаг юм шиг байлаа.
	Хананд хоёр том зураг өлгөсөн байв. Өөрийнх нь нэлээн эртний зураг, нөхрийн нь бол саяхны зураг болтой. Насны хувьд нилээн хол зөрөөтэй юм уу гэмээр харагдана.
	Бид хоёр бас л чимээгүй сууж байв. Хангарьдын царайг ажвал "хүүхэн дээр ирэх байж юунд хүн дагуулж гарсан золиг вэ!" гэж дотроо зэмлэн суугаа болтой харагдав.
	Тэгтэл ч Сүрэн данхтай цай хоёр аяга барьсаар
хүрч ирлээ.
	Цайгаа аягалаад, эхний аягатайг Хангарьд руу ойртуулснаа, гараа татан
	-Энэ чинь цайныхаа дээжийгХүрлээдээ барья даа! гэснээ Хангарьд руу
	-Уучлаарай! Энэ хүн ер манайхаар нэг ч удаа шагайж үзээгүй том хүн байгаа юм... гэж өөрийгөө зөвтгөх аятай өгүүлэв.
	Дараа нь Хангарьдад үлдсэн аягатайг авч барьтал цаадах нь урдаас нь
	-Та энэ аяганд л эхэлж хийх шиг болсон, сольчихоогүй биз дээ? гэснээ тоглосон юм, тоглосон юм ха-ха гэж дасаагүй хүн бол цочмоор чанга инээв.
	Бид гурав хууч хөөрөн нэлээн орой болтол сууцгааж, Хангарьд бид хоёр (за Хангарьд ч бүү мэд) нэрэлхэхийн эрхэнд нэг нэг аяга хоол арайхийж барлаа. Харин Сүрэнгийн гаргасан архийг (Сүрэн өөрөө амссанаас ер уусангүй) ер нь нурууцуулчихав. Шилтэй архи дундаа орсныг үзээд Хангарьд
	-За хө олдсон дээр нь гэсэн шиг ёроолыг нь хараад яах вэ дээ, гэхэд Сүрэн
	-Уу, уу! Уулгүй яахав энэ чинь. Нэг голын улс энэ хол, хүний газар уулзчихаад... гэснээ Хангарьд гуай та одоо манайхыг мэддэг боллоо ирж байгаарай даа! гэв. Тэгснээ над руу гунигтай нүдээр "за энэ ч яахав том хүн. Дээгүүр л нисээд байх юм байгаа байлгүй дээ" гэсэн шиг чимээгүйхэн ширтээд, харцаа аяархан доош буулгав.
	Сүрэн яагаад ч юм бэ, нэг л жигтэйхэн гунигтай байх шиг санагдаад, тэр гуниг, сэтгэлийн шаналгаа нь надад аажмаар халдаж байгаа юм шиг миний ч гэсэн зүрх эмзэглэн аяар аяархан шимширч байх шиг санагдав.
	Хангарьд бүсээ засан
	-За ингээд өндөрлөх үү дээ? гэснээ Сүрэн рүү хандан -За сайхан танилцлаа. Нутгийн улс бие биенийхээрээ орж гарч явалгүй яахав. Өөрөө ч гэсэн манайхаар очоорой! гэж урив.
	Сүрэн "ингээд явцгаачих юмуу?" гэсэн шиг бид хоёрыг ээлжлэн харснаа
	-Хүрлээ чи хоноод явахгүй юмуу? гэж хоолой нь зангирах шиг ч сонин дуу гарав.
Хангарьд "яг тэгэх ёстой" гэж анаж байсан юм шиг надаас урьтан,
	-Тэг тэг, Чи эндээ хоноод яв! Би яваад харьчихъя. Үнэнээ хэлэхэд манайд багтах ч үгүй байх! гэх нь тэр шүү.
	Би бүр яаж ч чадсангүй. Сүрэн, Хангарьдыг дөнгөж гарангуут хаалгаа торхийтэл түгжээд, яаран эргэж ирэх шиг болсноо ширээний дэргэд суув уу, үгүй юу цурхиран уйлж гарав.

4. Өдөр шөнийн бодол

	Ганц бие эрэгтэй хүн хичнээн тохитой сайхан суулаа ч цаанаа л нэг ханхай.
	Бүтэн хана эзэлсэн тавиуртай ном, цоо шинэхэн бүтээлэгтэй өргөн цагаан ор, ажлын том ширээ, буланд тавьсан үнэтэй магнитфон, цонхны янз дүүрэн цэцэг. Ер дутуу юм алга. Тэглээ ч нэг л тохигүй юм шиг...
	Энэ бол манайх. Саин ахын буянд сургууль төгсөж ирэнгүүтээ би хотын төвд нэг өрөө тохилог сууцанд орсон юм. Ганцаараа байж бас заримдаа "ганцхан муу умгар өрөө" гэж голно. Гэтэл хичнээн жил ажиллачихсан, өдий төдий хүүхэдтэй хүн орон гэргүй, айлын хажууд арай чүү амь хоргодож суухыг ал ийг тэр гэхэв! Хүн заримдаа сайхан байх тусам даврах юм даа...
	Түүний оронд яаж ажиллавал хүнд илүү хэрэгтэй юм хийх вэ, эх орныхоо хөгжил, цэцэглэлтэд яаж илүү их нэмэр хандив болох вэ гэж бодож суух ёстой юм.
	Дарханаас буцаж ирсэн оройгоо би бүх л бичих ёстой юмаа гүйцээнэ гэж бодсон боловч ер чадсангүй.
	Сэтгэл зүрх минь догдлон шимширч, нэгэн зүйлд бүрэн эзлэгдсэн байлаа. Бодол сэтгэлийн ийм хүнд дарамтыг би ер хэзээ ч үүрч үзээгүй санагдана. Энэ бол хувь хүний тухай бодол ч биш. Хувиа хичээсэн аминчхан үзэл ч биш, чухамхүү нийгмийн бүх харьцаа, тэдний дунд байгаа хүний тухай бодол шиг санагдана. Магадгүй, би дэндүү дэвэргэн ярьж байгаа ч байж болно.
	Юутай ч атугай Сүрэнгийн тухай бодол, түүний амьдралын  тухай бодол бол миний хувьд өөрийнхөө амьдрал ыг огт өөр цоо шинэ нүдээр эргэн харахад хүргэсэн цоо шинэ бодол байлаа.
	-Чи хар л даа. Эд маань танихгүй хүн ирэхийг байтугаан эжийгээ орж ирэхийг ч хүртэл мэдэхгүй унтаж байна шүү дээ. Ийм амьтдыг чинь би одоо яах вэ. Ийм амьтад чинь одоо харж хандах, асарч халамлах хүнгүй яах болж байна? Чи надад хэл л дээ, одоо яахав? ...
	Сүрэнгийн энэ үг одоо ч чихэнд сонсдох шиг бол но. Нүдэнд хувцастай нь хувцастайгаа, тайлсан нэг нь хөнжлөө тийрчихсэн, хөл толгой зөрөлцөн, хаана яаж унтаж байгаагаа, тэр байтугаан ямар амьдралын өмнө тулгараад байгаагаа ч мэдэхгүй, мэдсэн ч тоох шинжгүй дөрвөн хөөрхөн амьтан хэвтэж байгаа нь, хааяа зөөлхөн яраглан, зүүдлэн инээмсэглэж байгаа нь тодхон харагдана.
	-Олон нялх хүүхэдтэй хэцүү л байна даа хө. Заримдаа "ямар үйлтэй төрсөн хүн бэ?" гэж бодогдох ч үе байх юм.
	Эмэгтэй хүний ийм цөхөрсөн гунигт үг, ухаан бодол, хамаг цощсыг нь эзэлсэн гашуун нулимсыг би хэзээ ч үзээгүй.
	Тэр үед би "юунд эднийд орж ирэв дээ. Огт мэдээгүй дуулаач үгүй, сайн сайхнаар бодож явсан бол, хүнээс харамлан дотор сэтгэлдээ шатаж явсан бол ямар сайхан байж вэ?" гэж харамсаж суулаа. Гэвч Сүрэн удтал цурхиран уйлж намайг тарчлаан зовоосонгүй.
	Сэтгэлээ дорхон нь татан авч
	-Тэгээд одоо яах вэ хө. Хүн үхэснийхээ хойноос дагаад үхэлтэй биш дээ. Энэ хэдэн хүүхдийг би хүний зэрэгтэй болгохдоо л болгоно. Шаварчин гэлгүй хийдэг ажлаа хийхийн чинээтэй хийх л болно. Өөр яахав! гэж нөхрөөсөө хойш бүхнийг бодон, бүхнийг ухаарсан мэт тайван өгүүлэв.
	"Амьдрал бол тэмцэл юм" гэж хэн хэллээ? Маркс! Үнэхээр амьдралын сайхны төлөө, сайн сайхны төлөө тэмцэхгүй юм бол хүн гэдэг чинь юу юм бэ? Урсан өнгөрч буй цаг мөч, агшин бүрд өөрчлөгдөн, урван хөрвөж буй их үертэй мөрөн мэт агуу их амьдралын дундаас хүн заавал гэрэл гэгээтэй, сэтгэлийг урагш, аль л сайхан зүгт нь залсан урамт бодол, урамт үйл, урамт зам олж харахгүй юм бол ямар "ХҮН" байх билээ? Тиймээ хүн бол хүнээ бус харин үхлийг л дуртай цагтаа авсалж чаддаг байх ёстой юм.
	Сүрэн нөхрийнхөө тухай дурсан ярьсан тэр мөчийг би дахин санах бүрдээ түүнийг өөрийн эрхгүй бишрэн хүндэлмээр болном.
	-Өнгөрснийгөө хүн муу хэлдэггүй. Гэхдээ би бол муу хүнийг үхсэн хойно нь ч магтаж чадахгүй. Надад ямар заяагаар тийм хүн таараад, ямар тавилангаар ийм эрт өнчрөн хоцорсныг би бодоод олохгүй юм. Хүрлээ минь, манай талийгаач бол ёстой ховорхон хүн байсан юм. ЁСТОЙ хачин хүн байсан юм. Юуны төлөө яаж яваад амиа алдав? Чи бодоод үз л дээ? (Сүрэнгийн хоолой дахиад л зангирав).
	Энэ хооронд би хүн юуны төлөө үхэх ёстой юм бэ? Хүн гагцхүү хүний төлөө! яагаад гэвэл энэ орчлонд хүнээс ухаантан, хүн шиг ачтан хаана ч үгүй. Байгаль-эхээс төрж гараад эргэн байгаль-эхээ өөрчилж, ертөнцийг эзэгнэн, танигдашгүй болтол хувиргаж чадсан амьтан хэн юм бэ? Гагцхүү хүн! Тийм болохоор хүний төлөө, түүний гэрэлт ирээдүйн төлөө үхэхээс илүү ариун үхэл хаана байна? ... гэж бодож суулаа.
	-Хүмүүс, өөрөө үр хүүхэдтэй юм болохоороо л хөөрхий минь сэтгэл нь тэвчсэнгүй гэж ярьдаг юм. Тийм биш. Манай Рэнцэн бол хүүхэдгүй ч байсан тэгж л дуусах хүн. Огт танихгүй оросын төлөө ч, тэр хэн байдаг юм бэ, негр мээгрийн төлөө ч амиа өгч чадах л хүн. Төрөлхийн бүр нэг тийм "хүн л бол сайн хүн" гэдэг бодолтой төрсөн хүн юм. Чи тэр гадаадын хүнтэй явж байхдаа, хэзээ билээ, тэгэхэд л ирсэн бол яг танилцах байсан. ЁСТОЙ ховорхон хүн шүү...
	Үнэхээр ховор хүн! Би дөнгөж өнөөдөр нэрий нь дуулж буй тэр хүний тухай, тэр хүний өчүүхэн ч харамгүй алдсан залуу насны тухай удаан бодов. Жирийн л ажилчин хүн. Шинэ барилгын дэргэд ч юмуу, гудамжны эх адаг, хаана ч юм бэ олийгоод... тийм нэг их сонирхол татамгүй зогсож л байдаг "Кран" хэмээн олиу тэрэгний жолооч. Шавар шороотой хутгалдаж өдөржин ажиллачихаад, орой нь та бидэнтэй зэрэгшэж, кино үзэж, заримдаа дэлгүүрт дугаарт зогсон хааяа баярт хамт жагсаж, дуугаа дуулж, уриа хашгирч, бас хэн нэгийг маань шүүмжилж, бас магтаж, хэнтэй нь ч юм бэ тоглож алиалж явсан ердийн л нэг ажилчин хүн...
	-Тэр өдөр жигтэйхэн салхитай! Уг нь ажил хэдийн тарчихсан байсан юм. Өөрөө ч юмаа хийгээд дуусчихсан, кранаа тавьчихсан байж л дээ. Хамт ажилладаг нөхөд нь нэг юм засаад салахгүй байсан юм байх. Тэрнээс нь хийлцчихээд гэр рүүгээ ирж явсан... Тэр чинь хагас сайн өдөр байсан юм. Замд нь хашаанд баахан хүүхдүүд тоглож байж. Яг тэдэн дээр унах гэж байсан краныг л өөр зүг рүү эргүүлээд өөрөө... Уг нь төмөр замаар гүйдэг тийм өндөр кран ер нь нэг ч удаа барьж үзээгүй байх шүү.
	Сүрэн надад энэ тухай ярихдаа харамсах биш харин ч эр нөхрөө бахархсан шинжтэй өгүүлсэн санагдана. Баатарлаг үйлийг хүн баатарлаг л ярьдаг юм билээ. Тэгээд ч тэр баатар хүн нь хайр сэтгэлт эр нөхөр нь байсан болохоор бахархалтай, бадруун өндөр ярилгүй яах юм бэ!
	... Би өөрийгөө тийм хүмүүстэй харьцуулан үзлээ. Амьдралд би ганцхан ч зоригтой алхам хийгээгүй байнам...
Хийх цаг тулгарахад зоригтой алхах хэрэгтэй юм. Хэзээ ч үлдэх ганцхан лут алхам хийх зүрхтэй байх ёстой юм!
	Хайрын бодолд зүрх эмзэглэн, түүндээ салхи хүргэхгүйг хичээн нойргүй хатангатан шаналж асан тэр нэг халуун залуу үеийнх шиг биш түүнээс хавьгүй эрэмгий омголон, эргэн эргэн ухаарахыг нь ажвал басхүү тэнүүн өргөн, ултай нэгэн бодол зүрхэн дороос түрэн, нүдэнд минь хун цагаан жигүүрээ тэлсэн залуу хот ярайн харагдаад, гащхүү Бурхантын хөндийд дэлбээгээ нээсэн анхилуун сайхан цэцэг тэвэр дүүрэн өргөсөн их баатар эр урган буй нар тосон зогсож, чихэнд минь хүний суут их хүчин чадлыг магтан дуулсан нүргээнт симфони хөгжим уянгалан дуурьсах шиг болов.
	Рэнцэн шиг хүнд би чухамхүү амьдралаа зориулж, ёстой амьдралын тухай найрууллаа бичих ёстой юмсан...

1974 он










 
