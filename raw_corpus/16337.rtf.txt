№60 (16337)               
1986 оны гуравдугаар сарын 11.
Нам, ард түмний нэгдэл

Социалист монголын хөдөлмөрчид шалгарсан дайчин манлай төрөлх хайрт намынхаа ээлжит XIX их хурлыг ажлын өндөр амжилтаар угтах улс төрийн их идэвх, санаачилга, бүтээлийн өрнүүн эрмэлзэлтэйгээр орон даяар гавшгай хөдөлмөртөө шамдсаар байна, Манай ард түмний бахархал, бүтээлч шургуу хөдөлмөрийн талбар болсон эрчим хүч, уул уурхай, барилга, хөнгөн, хүнсний төрөл бүрийн үйлдвэр, заводад өдөр тутам шинэ шинэ амжилт гарсаар байна. 

Тариалан, мал аж ахуйн үйлдвэрлэлийн уламжлалт аргыг шинэчлэн өөрчлөх, эрчим хүч, техник, шинэ технологийг чадварлагаар эзэмших, үр ашгийг дээшлүүлэх, шинжлэх ухааны ололтыг нэвтрүүлэх, механикжуулах талаар чармайн ажиллаж, улс орны үйлдвэржих үйл явц улам гүнзгийрч байна. 

Социализмыг гардан байгуулагчдын ёс суртахуун, мэдлэг боловсрол улам бүр дээшилж, соёлын салбарт ч, ахуйн хүрээнд ч тод томруун ахиц өөрчлөлт гарсаар байна. 

Зөвхөн сүүлийн хорин таван жилд нийгмийн нийт бүтээгдэхүүний үйлдвэрлэл дөрөв дахин, үндэсний орлого гурав дахин өсөж, улс ардын аж ахуйн үндсэн фонд 8, 5 дахин нэмэгдэж, үндэсний орлогын үйлдвэрлэлд аж үйлдвэрийн эзлэх хувь хоёр дахин дээшиллээ. 

МАХН-ын XVIII их хурлын шийдвэр. VII таван жилийн төлөвлөгөөний гол зорилтыг үндсэнд нь амжилттай биелүүлсээр ард түмний аж амьдрал, соёлын хэмжээ эрс дээшилж, өнгөрөгч таван жилд нэг хүнд ногдох бодит орлого 10 гаруй хувиар, жижиглэн худалдаалах бараа гүйлгээ 800 сая шахам төгрөгөөр нэмэгдэж, олон мянган айл шинэ орны сууцанд орлоо. 

Манай орны нийгэм, эдийн засагт гарч байгаа өөрчлөлт, амжилт ололт бүхнийг зоригжуулан, зохион байгуулагч нь болсон МАХН-ын удирдан чиглүүлэгч роль байнга дээшилж, коммунистууд социалист байгуулалтын тэргүүн эгнээнд хошуучилж байна. МАХН-ын Төв Хорооны сүүлчийн бүгд хурлуудын шинэчлэгч дайчин шийдвэр, эдгээр бүгд хурал дээр МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Жамбын Батмөнхийн үг хэлж, хийсэн дүгнэлт, дэвшүүлсэн зорилтыг манай коммунистууд, нийт хөдөлмөрчин халуунаар хүлээн авч хэрэгжүүлэх ажлыг нийгмийн амьдралын бүхий л салбарт эрчимтэй өрнүүлж байна. 

Улс орны эдийн засгийн хөгжлийг түргэтгэж, үр ашгийг нь нэмэгдүүлэх, хөдөлмөрчдийн аж амьдрал, соёлын түвшинг дээшлүүлэх манай намын бодлогыг тууштай хэрэгжүүлэхийн тулд юуны урьд бид улс ардын аж ахуйн ашиглагдаагүй нөөцийг дайчилж ашиглах, сахилга, дэг журам, зохион байгуулалтыг бэхжүүлэх, намын улс төр, үзэл суртал, зохион байгуулалтын ажлын арга барилыг сайжруулах нь нэн чухал болж байна >> гэж нөхөр Ж. Батмөнх МАХН-ын Төв Хорооны XI бүгд хурал дээр хэлсэн ёсоор манай ард түмэн ашиглаагүй нөөцийг илрүүлж ашиглах, сахилгыг бүх фронтоор бэхжүүлэх, үйлдвэрлэлийн үр ашиг, бүтээгдэхүүний чанарыг дээшлүүлэх талаар ихээхэн үр дүнд хүрлээ. Гэвч намаас тавьж байгаа өндөр шаардлагыг газар сайгүй ханган биелүүлэх тухайд бидэнд цаашдаа хийх, санаачлах зүйл маш их байна. 

Намын их хурлын бэлтгэлийн нэн чухал хэсэг намын анхан шатны байгууллагын тайлангийн хурлууд дээр энэ тухай намч, зарчимч, ажил хэрэгч яриа өрнөж, намынхаа дэвшүүлсэн зорилтыг шамдан хэрэгжүүлэхээ батлан илэрхийлэхийн хамт эдийн засаг, нийгмийг хөгжүүлэх төлөвлөгөөг биелүүлэх тэмцэлд хамт олныг удирдан зохион байгуулах талаар намын байгууллагаас зохиож байгаа ажилд шүүмжлэл дүгнэлттэй хандаж ажлын арга барилыг шинэчлэн сайжруулах талаар үнэтэй санал санаачилгууд гаргаж байна. 

Намын үндэс болсон анхан шатны байгууллагуудад ажил хэрэгч, дайчин шургуу, эрүүл саруул уур амьсгал эрчимтэй өрнөж, коммунистуудын манлайлал, үлгэр дууриал, санаачилга ихээхэн дээшилж байгаа нь манай намын амьдралд сүүлийн үед тууштай нэвтэрч, хэрэгжиж байгаа өндөр шаардлага, шинэ бүтээлч арга барилын үр нөлөө бөгөөд ийм уур амьсгалыг улам хэвшүүлэн намын амьдралын гуйвалтгүй хэм хэмжээ болгохыг Намын Төв Хорооны сүүлчийн бүгд хурлуудаас удаа дараа заасаар ирсэн юм. 

МАХН-ын хүч чадал, дайчин чадвар нь намын хамт олон, хөдөлмөрчин түмнээрээ нягт хүрээлэгдэж, тэдний бүтээлч хүч, улс төр, нийгмийн идэвх санаачилгад түшиглэж, олон түмэнтэй байгуулсан бат холбоогоо байнга бэхжүүлж байдагт оршдог юм, БНМАУ, ЗСБНХУ-ын хооронд эдийн засаг, шинжлэх ухаан, техникийн хамтын ажиллагааг 2000 он хүртэл хөгжүүлэх урт хугацааны программ, ЭЗХТЗийн гишүүн орнуудын шинжлэх ухаан, техникийн дэвшлийн 2000 он хүртэлх цогцолбор программ, БНМАУ-ын Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программ зэрэг баримт бичгүүдийг манай нам хамтын оюун ухаанаар шинжлэх ухааны гүн бат үндэстэйгээр боловсруулахдаа ах дүү социалист орнуудын туршлагыг судалж, уялдуулан зохицуулсан бодлогод тулгуурласан бөгөөд цогцолбор шинжтэй энэхүү Программуудын тодорхой заалтыг хэрэгжүүлэх ажлыг одоо манайд нэгэнт эхлээд эрчимтэй зохион байгуулж байна. Намынхаа бодлогод үнэнч манай хөдөлмөрчид улс орныхоо хөгжил дэвшилд амин чухал ач холбогдолтой асуудлуудыг иж бүрэн тусгасан Программуудыг хэрэгжүүлэхэд идэвхтэй оролцож, мөдхөн хуралдах МАХН-ын XIX их хуралдаа эрчимтэй шургуу бэлтгэж байна. Монголын ард түмэн төрөлх хайрт МАХН-аа урьд урьдаас илүү бат нягт тойрон хүрээлж, ЗХУКН-ын XXVII их хурал дээр нөхөр Ж. Батмөнхийн хэлсэнчлэн << хөдөлмөрчдийн улс төр, хөдөлмөрийн идэвх улам өрнөж байгаа нөхцөлд бид. . . МАХН-ын ээлжит XIX их хурлаа угтаж байна >> . Их хурлын өмнөх сар, дөр, цаг, минут бүрийг үйлдвэрлэлийн үр ашиг бүхий л ажлын чанарыг сайжруулах талаар намынхаа заалтыг хэрэгжүүлэхэд чиглүүлэн, манай орны коммунист, хөдөлмөрчин бүр дээд зэргийн чармайлт, бүх нийтийн санаачилга өрнүүлэн ажиллах нь нэр төрийн үйлс мөн. 

