Болгар

Европын өмнөд хэсэгт Хар далайн эрэгт орших Болгар нь эртний түүхтэй улс. Түүхчдийн бичсэнээр болгарчууд тусгаар тогтнолоо хамгаалж, үргэлж тэмцэж байжээ.
Тиймээс ч тэмцэгч ард түмэн гэдэг. Византи, Османийн эзэнт гүрний эрхшээлд байж 1879 онд Болгарын хаант улсыг байгуулсан түүхтэй. Шинэ улс нь Туркээс нэлээд хараат байсан гэдэг. Тухайн үед нийслэл нь байсан Тырново хотод 1879 оны хоёрдугаар сарын 22-ны өдөр Үүсгэн байгуулагчдын хурлыг зохион байгуулж шинэ Үндсэн хуулиа баталжээ. Хаан ширээнд Александр Баттенбергийг залах шийдвэр гаргаснаас хойш консерватив бодлого баримталж, Оросын нөлөөнд орсон юм. Гэвч хэдэн жилийн дараа энэ нөлөөнөөс ангижрах бодлого баримтлах болсон. Дэлхийн II дайны төгсгөлд буюу 1944 онд Зөвлөлтийн цэргүүд тус улсад орж ирэхэд Болгарын эрх баригчид фашист Германы эсрэг тэмцлээ эхлүүлж "Үндэсний фронт" байгуулагджээ. Гэвч улс төрчдийн хооронд засгийн эрхийн төлөөх тэмцэл өрнөж улс орны дотоод байдал нэлээд ээдрээтэй болсон. Ингээд дэлхийн II дайн дууссанаас нэг жилийн дараа хаант засгийг халах шийдвэр гаргаж Бүгд Найрамдах Болгар улс гэгдэх болсон. Ардын их хурлаа хуралдуулж дахин шинэ Үндсэн хуулиа баталгаажуулжээ. Ийнхүү Болгарт социализм байгуулах агуу их ажил өрнөсөн юм. 1950 он гэхэд Болгарын Коммунист нам хүчээ авч эхэлж байсан үе бөгөөд эрх баригчид нь тус улсад амьдарч байсан 250 мянган турк үндэстнийг хүчээр гаргажээ. Социализм байгуулж эхэлснээс хойш Болгар нь манай улстай ах дүүгийн найрамдалт харилцаатай болж Монголын хэдэн зуун оюутан тус улсад суралцаж боловсрол эзэмшсэн юм. Тэр үед Болгар дарс, тамхиараа социалист гэгдэж байсан орнуудыг хангадаг байсан. 1980-аад онд тус улсын эрх баригчид сөрөг хүчний нэлээд ширүүн эсэргүүцэлтэй тулгарч Т.Живков нь Болгарын Коммунист намын Төв хорооны ерөнхий нарийн бичгийн даргын ажлаас огцорсон. Коммунизмаас татгалзсаны дараа 1991 онд тус улс дөрөв дэх Үндсэн хуультайгаа золгож, парламентын засаглалтай улс болжээ. Коммунист нам нь 1990 онд нэрээ өөрчилж Болгарын Социалист нам гэгдэх болжээ. Шинэ хуулиар бол тус улс парламентын засаглалтай, түүнийгээ таван жил тутам сонгодог. Тус улсын Ерөнхийлөгчийн эрх мэдэл хязгаарлагдмал, зэвсэгт хүчний командлагч. Гэхдээ парламентыг тарааж, ээлжит бус сонгуулийг зарлан явуулах эрхтэй. Мөн хуулийн төсөлд хориг тавих эрхтэй юм байна. Болгарын парламент 240 гишүүнтэй бөгөөд сонгуулиар дөрвөөс илүү хувийн санал авсан улс төрийн намууд бүлэг байгуулах эрхтэй. Тус улсын парламент нь Засгийн газрын тэргүүнийг томилдог бөгөөд Ерөнхий сайд нь гишүүдээ нэр дэвшүүлдэг. Болгар нь нийт есөн засаг захиргааны нэгжээс бүрддэг. Хөдөө аж ахуй тэр дундаа газар тариалан нэлээд хөгжсөн тус улс Хар болон Газрын дундад тэнгисийг холбосон газар зүйн хувьд чухал байрлалтай. 2007 оны нэгдүгээр сарын 1-нээс Европын холбооны бүрэн эрхт гишүүн болох зорилго дэвшүүлжээ. Болгар нь эдийн засгийн хувьд баруун, өмнөд-зүүн, зүүн-хойд гэсэн гурван хэсэгт хуваагддаг. 
Ю.Дэлгэрмаа

