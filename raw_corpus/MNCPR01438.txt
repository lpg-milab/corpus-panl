Замыг-Үүдийн гаалийг сурвалжлахад...

Гаалийн нэр хүнд сэгийтлээ өсчихөөгүй л байна. Тийм тодорхой зүйл мэдэгдэхгүй л байна. Гэвч, элдэв муу зүйл энэ чигээс сонсогдох нь болио юу даа. Лавтай л өмнөх жилүүдийнх шиг тийм машин ноолуур, тийм тонн төмөр хууль бусаар хил нэвтэрчээ хэмээгдэн эл доль болдог мэдээлэл дуулдахаа байж.
Тэгэхээр гаалийнхан маань бас ч цэвэршиж, тэр хэрээр, нэгэнтээ дордож унасан нэр хүнд нь хүн бүр мэдэхгүй байгаа боловч, аажмаар өсөн дээшилж, өөдрөг ажил үйлд чиглэгдэж байж мэдэх юм. Энэ мэт бодол агуулсаар Замын-Үүдийн гаалийн газрын ажил үйл, ахуй амьдралын аяс байдлыг сурвалжлан тэмдэглэснээ толилуулъя. Хяналт шалгалт боловсронгуй болсон. Хамгийн эхний хүн ийн хэлж байна. Урьд өмнө энэ талаар бодьтой зүйл хийгдээгүй юм болов уу, яагаад ингэж ярихад хүрэв гэдгийг сонирхлоо. Бид онгоцоор нисэхэд Буянт-Ухаагийн гааль дээр нэг хаалгаар орж шалгуулдаг даа, бас ачаагаа өөр нэгэн хоолойгоор оруулж зөрчилтэй эсэхээ харуулдаг даа. Энэ зүйл манай гаалийн амин чухал бүс болох Замын-Үүдэд байхгүй байж байгаад тун саяхнаас ашиглалтад оржээ. Сэлэнгэд, ажиллахгүй, зохих үүргээ гүйцэтгэхгүй хэвтэж байсныг энд ийнхүү авчиран засварлан янзалж "ажилд" нь оруулжээ, тус гаалийн удирдлагууд. Үүний ач тус юу байна гэвэл, ихээ их. Хамгийн адаглаад цүнх ухаад, тээш сав онгичоод байдаг бүдүүлэг үйл ажиллагааны хэлбэрийг бүрэн халсан байна. Энэ бол хяналт шалгалт сайжирсан нэг үзүүлэлт яах аргагүй мөн биз ээ. Мөн шинэ пүүг ашиглалтад оруулсан байна. Ингэснээр гаалиар нэвтэрч байгаа машины цэвэр жин, ачааны жин хоёрын ялгаврыг тэр дор нь тодорхойлж илүү ачаа хийгээд бусад жингийн зөрчил гаргахгүй байх үнэн зөв шалгалтын хэрэглүүрийг төгс утгаар ашиглалтад оруулж чадсан байна. Хяналт шалгалтын энэ боломж нь өөрөө гаалийн эрүүл, зүй ёст үйл ажиллагааны мөрдлөгийн нэг хэлбэр болж байгаа нь маргаангүй. Мөн тус гаалийнхны хамгийн хүчирхэг хэрэгсэл болох рентгенийг үзэж сонирхлоо. Энэ нь том, том ачаатай машин болон контейнерүүдийг нэвт шалгах төхөөрөмж юм. БНХАУ-ын буцалтгүй тусламжаар байгуулагдсан энэ төхөөрөмжийн хүчээр тухайн шалгах объектыг гаальчид алган дээрээ байгаа мэт үзэж байна. Рентгений хүчээр машины дугуйнд хийгээд авч гарах гэж байсан тарваганы арьс, молебдин зэрэг хориотой бүтээгдэхүүнийг илрүүлэн улсын орлого болгосон баримтыг үзүүллээ. Сайн хэрэг. Тэд мэдээж, үүний төлөө ажилладаг. Тус гаалийн газарт гарсан бас нэг дэвшил бол дээр өгүүлсэн цүнх сав ухаад байдгийг халсантай адил төхөөрөмжийн ач тус. Энэ бол компьютерээр сэжигтэй хүнийг шалгах багаж юм. Хүнийг нэгжээд, хувцас хунарыг нь тайлуулж, өмсүүлээд байх нь хүний эрх талаасаа ч, ёс зүйн талаасаа ч учир дутагдалтай. Тиймээс байцаагчид ямар нэгэн байдлаар сэжигтэй харагдсан хүнийг компьютер багажийн тусламжтайгаар "нүцгэлж" хараад гэм буруутай эсэхийг тогтоох нь. Хэрэв тухайн хүнээс сэжигтэй зүйл үл илэрбээс, "Уучлаарай, ингэх шаардлага байлаа" гээд эелдгээр хэлээд л үдэх нь. Энэ бол гаалийн аюулгүй байдлыг, мөн ёс зүйт байдлыг давхар гүйцэтгэсэн бодьтой дэвшил болж чаджээ. Уг төхөөрөмж хэрэгсэл өмнө нь мөн л байгаагүй бөгөөд, сая болтол "уламжлалт" буюу шууд нэгжлэг хийж илрүүлэлт хийдэг тэр л замаар явж байж. Өөр бас нэг зүйл бий. Зарим машины ачааг нь зайлшгүй буулгаж шалгах хэрэг гардаг. Үүнийг хийхэд гаальчид болоод, ачааны эздэд нэн түвэгтэй байжээ. Учир нь машины ачааг буулгаж ачихыг хөнгөвчилсөн зориулалтын тэвш үгүй байжээ. Хэдийгээр харахад хялбар мэт боловч энэ мэт зүйлээс л гаальчдын хөдөлмөр бүтдэг болохоор аргагүй биз. Хэн халуун хүйтэнд тэр их ачааг өндөр чиргүүл тэвшээс буулгаад, дахиж ачиж зүдрэхийг хүсэх вэ дээ. Гэтэл түүнийг зайлшгүй шалгах ёстой нь болоод байдаг. Энэ асуудлыг шийдэж, ачааг буулгаж шалгаад чиргүүлийн тэнхлэгтэй чацуу өндөрлөгөөс буцаан хялбараар ачих төхөөрөмжийг ашиглалтад оруулж ажиллуулж эхэлжээ. Гаальчид, гаалиар нэвтрэн өнгөрөгсдийн хэн хэнд "Аштай юу " гэхээр зүйл болсон нь илт. Лаборатори. Юу нь мэдэгдэхгүй бодис, химийн элментүүдийг таньж мэдэж, чухам ямар зүйл вэ гэдгийг энд шууд тогтоох нөхцөл, үйл ажиллагааны тасгийг байгуулсан байна. Энэ нь хэдийгээр эхлэл төдий явж байгаа боловч мөд удалгүй шинжилгээний цогц үйлчилгээг явуулах юм байна. Энэ бас л бүтээлчээр хийж байгаа ажлуудын нь нэг ажээ. ГАМАС Гаалийн албан мэдээллийн автоматжуулсан  систем гэсэн үгийн товчлол л доо. Энэ нь гаалийн бүрдүүлэлт, мэдээлэл солилцоо зэрэг ачаа тээштэй холбоотой бүхий л зүйлийг компьютерийн программын тусламжтайгаар хийх шат дамжлага юм. Товчхондоо холбогдох бичиг баримтын бүрэн дүүрэн сүлжээ гэж ойлговол болох. Энэ нь шинээр нэвтэрч байгаа зүйл боловч, шилжилтийн тодорхой үед явж байгаа болохоор гараар бичиг баримт хөтлөн явуулахыг бас хослуулж байгаа гэж мэргэжилтэн ярьж байна лээ. ГАМАС-ыг нэвтрүүлснээр цаг хэмнэх, мэдээлэл, бичиг баримтын үйл ажиллагаа илтэд боловсронгуйжиж байгаа нь ойлгомжтой. Замын-Үүдийн Гаалийн газрын дарга Б.Цэнгэл "Энэ байгууллагыг удирдана гэдэг чинь аж ахуйн ажил хийж байгаа хэрэг шүү дээ" гэж хэлсэн юм. Нээрээ ч саяын энэ бүх ажил үйлчилгээний хэлбэр, дэвшлүүд чинь аж ахуйн менежерийн авхаалжит үйл хөдөлмөрийн үр дүнд бүтэхээс яах билээ. Энд төрийн ажлыг гүйцэлдүүлэхийн хажуугаар, ажлаа өөд нь татах, ажилласан шиг ажиллах санаачлага сэдлэгийн эрмэлзлэл байдаг биз ээ. Гаалийн хуулийн 82-р зүйл гэж бий. Уг заалтад хамаарах гаалийн зөрчлийг илрүүлснээр, тухайн гаалийн байгууллагын үйл ажиллагааг хэмжих нь бийгээр үл барам, энэ заалтаар хэрэг явдал шийдвэрлэгдсэн бол сайн дүн тавигддаг аж. Тус гаалийн газар саяхан тусгай компанит шалгалтын аян явуулж, 600 гаруй зөрчил илрүүлсний дөчин хувь нь дээрх заалтад хамаарсан байна. Энэ заалтын агуулгаар бол гурван сая төгрөгийн зөрчил илэрбэл, түүнийг нэг дахин өсгөж зургаан саяар торгоод улсын орлого болгодог байна. Дорноговь аймгийн хэрэглэгчдийн эрх ашгийг хамгаалах нийгэмлэгээс "Итгэл хүлээлгэсэн аж ахуйн нэгж"-ээр тус газрыг тодруулсан нь анх удаа төрийн байгууллага шалгарсан явдал болжээ. Зөв сайн ажиллаж, зөв сайн байвал харж үнэлэх нь байна аа. Харжээ, сонсжээ явахад гаалийн үйл ажиллагаа хүчирхэг, бүтээлч байхад цагдаа тагнуулын, орон нутгийн засаг захиргааны, мэргэжлийн хяналтын, төмөр замын, авто шалганы гээд олон байгууллагын харилцан уялдаа, ажлын нийлэмж чухал бололтой. Эдгээр байгууллагуудын ажлаа ойлголцсон, нэгнийгээ нөхсөн бүтээлч оршигдохууны нийлбэр дээр гаалийн ажил урагштай явах учиртай байна. Энд мэдээж, тухайн байгууллагын удирдлагын гүйх ухаан, ажил үйлээ бусдад тайлбарлан таниулж, нэгдмэл үйл ажиллагааны эерэг онцлогийг гүйцэтгэх явдал юу юунаас чухал. Тус гаалийн газар ажилчдадаа зориулан шинээр гучин хоёр айлын орон сууц барьж байгаа юм байна. Ажилчдынхаа эрүүл мэндийг сахиж, хотоос нарийн мэргэжлийн эмч нар аваачиж өвч оношлогоо шинжилгээ хийлгэж хэвшжээ. Энэ мэт бол байгууллагын удирдлагын олон талт үйл ажлын мөчир навч юм. Зам-Үүдийн гаалийн газар 11 тэрбум төгрөгийн үндсэн хөрөнгөтэй айл. Эдний уурын зуухнуудын зарим тогоо муудаж цоорч, эдлэх боломжгүй болж. Зуухнууд нь шигшдэг, шигшдэггүй нүүрс түлдэг янз янз юм. Энэ асуудлуудыг дотоод боломжоороо шийдэж тогоогоо нөхөх, нүүрсний түлэлт ялгаварладаггүй зуух ашиглалтад оруулах гээд тэд мундахгүй ажлууд амжуулсны хүчинд жилд 32 вагон нүүрс түлдгээ 24 болгож хэмнэсэн байна. Гараажийн харуулын цэгээ өргөжүүлж, өндөр цамхаг болгожээ. Улмаар биеийн тамирын заал барихаар төлөвлөж, газрынхаа асуудлыг шийдвэрлээд байгаа юм билээ. Хамгаалалтын асуудлаа нэн шинээр шийдэж бэхжүүлсэн байна. Улаанбаатарын "Өгөөмөр" аж ахуйн нэгжтэй гэрээ байгуулж, өвч сахилга бат бүхий харуул хамгаалалтыг бүхий л объектдоо гаргасан байна. Үнэндээ гаалийн газар гаалийнхаа л үйл ажиллагааг явуулах үндсэн үүрэгтэй боловч, дээр өгүүлсэн аж ахуйн ажлууд удирдлагуудын давхар нэгэн үүрэг болохын дээр авхаалж самбаа, ажил гүйцэлдүүлэх ухааны шалгуур болж буй гэлтэй. "Слесарь, хилийн зурвасын гадна дотно цэвэрлэгч, мужаан, сантехникч, монтёр гээд гарцаагүй үйл ажиллагааны чиглэл бүхий мэргэжилтнүүд хэрэгтэй байдаг. Гэтэл улсаас баталж өгсөн төсвийн мөнгөөр эднийгээ цалинжуулах боломжгүй. Бүтцийн ийм шаардлага байна гэхээр дээд газар ойлгодоггүй. Тиймээс эднийгээ дотоод аж ахуйн орлогоосоо цалинжуулдаг. Яг үнэндээ эд маань байхгүй бол ажил явуулахад хүнд гэж" Захиргаа үйлчилгээний албаны дарга Б.Ванданцэрэн өгүүлсэн. Энд өгүүлээд байгаа тэрхүү, дотоод аж ахуйн орлого гэдэг нь банкууд, тээвэр зуучийн  газруудад байраа түрээслүүлж мөнгө олдог нь юм. Ер нь л эдний аж ахуйн ажилтнууд дутмаг байгаа юм билээ. Ямартаа 10 машин нь таван жолоочтой байх вэ дээ. Эдгээрийг холбогдох яамд анхаарч, төсөв батлагсад ойлгоосой билээ. Тус гаалийн газар 300 малтай юм гэсэн. Баяр наадмаар ажилчдадаа зах зээлийн үнээс доогуур шөлний хонь өгчихдөг гэж байгаа. Малчин нь малаа өсгөх үүрэгтэй, малынхаа ашиг шимийг бүгдийг нь өөрөө авдаг гэсэн. Ажилчдаа Өвөр Монголын Ордос зэрэгт амруулж, аялуулдаг юм билээ. Ийнхүү энэ мэт зорилт, дэвшилтэй ажилласны хүчинд төсвөөс дөчин сая төгрөг хэмнэж чадсан байна. Эдний ажил гайгүй сайн яваа гэж хэлэхэд болохоор байна. Зүгээр хөндлөнгийн хүмүүс, "Гааль шиг гааль болжээ" гээд хэлж байна. Өөрчлөлт үр дүн буй болоод ийн хэлж байгаа биз. Замын-Үүдийн гаалийн газрын дарга Б.Цэнгэл тус албанд тохоон томилогдоод арван сар болохдоо эдгээр ажил үйлийг эмхлэн, ажиллаж явна. Төгсгөлд нь нэг сонин гэмээр зүйл өгүүлье. Замын-Үүдийн гаалийн байцаагчдаас "Энэ элсэн дээр юу хийнэ, явах минь. Даргаа, ажлаас чөлөөлж өгөөч" гэсэн хүсэлт хэд хэд иржээ. Уг нь "Замын-Үүд л явахсан" гэдэг гэлцдэг. Замын-Үүдийн гааль, гааль шиг гааль болов гээд байгаагийн цаад учир энэ болов уу даа. Тиймдээ ч, "Үлгэр жишээ хилийн боомт болох","Хүнтэй ажиллах жил болох" гэж энэ оныхоо зорилтыг тодорхойлсон биз ээ. 
Б.Золбаяр

