№97 (16374)            
1986 оны дөрөвдүгээр сарын 23.
Сонгуульдаа бэлтгэцгээе

БНМАУ-ын Ардын Их Хурлын ээлжит арван нэг дэх удаагийн сонгуулийг 1986 оны зургадугаар сарын 22-ны ням гаригт явуулах тухай БНМАУ-ын Ардын Их Хурлын Тэргүүлэгчид зарлиг гаргалаа. БНМАУ-ын Ардын Их Хурлын арав дахь сонгуулийн эрхийн хугацаанд монголын хөдөлмөрчид МАХН-ын XVIII их хурлаас дэвшүүлсэн зорилт, Намын Төв Хорооны удаа дараагийн бүгд хурлуудын шийдвэрийн дагуу намын нийгэм - эдийн засгийн бодлогын залгамж чанарыг хангах үндсэн дээр газар бүхэнд өндөр зохион байгуулалт, ухамсартай сахилгыг бэхжүүлэх, үйлдвэрлэлийн үр ашиг, ажил үйлчилгээний чанарыг дээшлүүлэх, туршлага, дэвшилттэй арга барилыг эзэмших, нөөц бололцоог улам илүү ашиглах талаар шургуу хөдөлмөр өрнүүлж, тодорхой амжилт оллоо. 

Ард түмний бүрэн эрхийг хэрэгжүүлэх, хөдөлмөрчдийн хүчийг нэгтгэн дайчилж зохион байгуулах, ардчилсан төвлөн удирдах ёсны агуулгыг баяжуулах, социалист ардчиллыг байнга лавшруулан, социализм байгуулах үйл явцыг эрчимжүүлэхэд төрийн байгууллага, депутатын үүрэг нөлөө өссөөр байна. Олон түмэн өөрсдийгөө төлөөлүүлэн депутатаа сонгож, депутат нь тэдний захиа даалгаврыг хэрэгжүүлж, хийсэн ажлаа сонгогчдынхоо өмнө, бүх ард түмнийхээ өмнө эргэн тайлагнаж ажилладаг нь манай төрийн эрх барих төлөөлөгчдийн байгууллагын социалист ардчилсан шинж чанар юм. 

<< Хурал өөрийн сонгогчид, ер нь хүн амтай холбоогоо тууштай бэхжүүлж, тэдний захиа даалгаварт туйлын нягт нямбай хандаж, түүнийг биелүүлж байх үүрэгтэй >> гэж нөхөр Ж. Батмөнх цохон хэлсэн билээ. Сонгогчдын захиа даалгаврыг биелүүлэх нь хурал, депутатын хувьд өндөр хариуцлагатай үүрэг учраас сонгогч, ч, сонгогдогч ч үүнд их анхаарал тавьж төрийн байгууллагын үйл ажиллагааны нэг чухал үзүүлэлт болгон хэрэгжүүлдэг юм. 

БНМАУ-ын төрийн сонгууль нь ард түмний улс төрийн эрх амьдралд хэрхэн хэрэгждэгийг практик дээр нотлон харуулдаг нийгэм - улс төрийн маш чухал үйл явдал, манай иргэд сонгож, сонгогдох эрх эдлэхийн хамт сонгуульд бэлтгэх, явуулахад биеэрээ идэвхтэй оролцож, төрийн хэргийг эрхлэх практик туршлага эзэмшдэг улс төрийн томхон сургууль болдог уламжлалтай юм. 1984 онд болсон орон нутгийн АДХ-ын арван дөрөв дэх удаагийн сонгуулийг бэлтгэн явуулах гурван төрлийн комисст 64 мянга шахам хүн сонгогдон ажилласан нь тухайн үед байсан сонгуулийн насны 13 хүн бүрийн нэгийг хамарчээ. 

БНМАУ-ын Ардын Их Хурлын энэ удаагийн сонгуулийн бэлтгэлийг бүх талаар бүрэн хангаж, түүнийг улс төр, зохион байгуулалтын өндөр хэмжээнд явуулах нь нам, улс, олон нийт, үйлдвэр, аж ахуйн байгууллага, иргэн бүрийн нэн хариуцлагатай үүрэг мөн. Юуны урьд МАХН-ын XIX их хурал, Ардын Их Хурлын сонгууль угтаж, орон даяар өрнөж байгаа социалист уралдааныг тал бүрээр эрчимжүүлэн, 1986 оны эхний хагас жилийн төлөвлөгөөг сонгуулийн өмнө биелүүлэхэд үйлдвэр, албан газар, байгууллага, хөдөлмөрчин бүрийн хүч анхаарлыг төвлөрүүлэх хэрэгтэй. Ингэж чадвал шинэ таван жилийн зорилтыг биелүүлэхэд их түлхэц өгөх учраас хурлууд өөрсдийн нутаг дэвсгэр дээр байгаа үйлдвэр, аж ахуйн газрын ажлын үр дүнг авч үзэж идэвхжүүлэх, депутатууд ч тойргийнхоо хамт олны дунд нөлөөгөө дээшлүүлэх ёстой. 

Сонгуулийн бэлтгэлийг сайн хангахад шийдвэрлэх ач холбогдолтой бас нэг асуудал бол төрийн эрх барих дээд байгууллагад өөрсдийгөө төлөөлөн ажиллах депутатаар сонгох тэргүүний ажилчин, малчин, хөдөлмерийн сэхээтнийг сайтар шалгаруулан шилж сонгож нэр дэвшүүлэх ажил мөн. Ажил хөдөлмөр, улс төр, нийгмийн идэвх, ёс суртахууны шилдэг чанарыг эзэмшсэн хамгийн тэргүүний хүмүүсийг шилэн сонгохын хамт сонгуулийн ажлыг зохион байгуулах хүмүүсийг ч мөн ийм хэмжээнд бүрдүүлэх ёстой. 

Сонгуулийн ажлын удирдамж, баримт бичиг, хууль дүрмийг хөдөлмөрчин олон түмэнд ялангуяа залуучуудад сайн сурталчлах, сонгуулийн ажлыг гардан зохион байгуулах. хүн бүрээр судлуулж, тэдэнд заалт нэг бүрийн учир утгыг ойлгуулах, ер нь сонгуулийн ажилд хэвлэл мэдээллийн бүх хэрэгслийг өргөн ашиглаж зөвхөн ухуулах байраар хязгаарлахгүй албан газар, өрх сууриудаар зохиох аман ухуулга, гэгээрлийн ажлыг эрчимтэй хийх нь чухал юм. 

БНМАУ-ын Ардын Их Хурлын Тэргүүлэгчид саяхан Ардын Их Хурлыг сонгох сонгуулийн тухай дүрэмд нэмэлт өөрчлөлт оруулж шинэчлэн баталсан тул шинэ заалтуудыг судалж, сурталчлан зөв мөрдүүлж хэвшүүлбэл зохино. Сонгуулийн үеийн сурталчилгааг хэлбэрдэж, ор нэр болгодог эсвэл туршлагатай болсон мэтээр найдаж хуучирсан аргаар хандах, салан задгай цалгар назгай байдал гаргаж цаг алдах, дүрмийн заалт зөрчих дутагдал гарах ёсгүй. 

Сонгуулийн бэлтгэлийн нэг чухал хэсэг нь депутатад өгөх захиа даалгаврыг эртээс сайн бодож боловсруулан улс нийгмийн ач холбогдолтой, тухайн тойргийн сонгогчдын хувьд зайлшгүй хэрэгцээ шаардлагатай, биелүүлэх боломжтой зүйлийг түүнд тусгах хэрэгтэй юм. 

Сонгуулийн бэлтгэлийг сайн хангаж, түүнийг амжилттай явуулахад нам, төр, хяналт шалгалт, олон нийтийн байгууллага, өргөн. олон сонгогчдын идэвх оролцоог сайжруулж АДХ-ын бүх шатны байгууллагын ажлыг улам идэвхжүүлж сонгогчдын захиа даалгаврын биелэлтийг дүгнэн, анхдугаар чуулганаар хэлэлцэх, ахуйн үйлчилгээний ажлыг сайжруулах талаар их санаачилга гаргах шаардлагатай байна. 

Төрийнхөө сонгууль угтаж ажил, хөдөлмөр, амжилт бүтээлийн бахдам үр дүн гаргаж, сонгуулийг үзэл суртал, зохион байгуулалтын өндөр хэмжээнд хийх бүх бэлтгэлийг хангагтун! 

