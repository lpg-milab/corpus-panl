Суут Чингисийн биш сул биетний улс болчих вий дээ

Монгол Улсын зэвсэгт хүчний Төрийн бодлогод, хугацаат цэргийн албанд татагдагч нь бие бялдрын хэвийн хөгжилтэй, тусгай норматив биелүүлэх чадвартай, оюуны хомсдол, суурь өвчингүй байх гэхчилэн заажээ. Түүгээр ч барахгүй гэрээт цэргийн албан хаагч нь бүрэн бус дундаас дээш боловсролтой, гадаад хэл, компьютерийн зохих мэдлэгтэй байна гэсэн нь ч харагдана. Харин эдгээр нь хэр биелдэг бол? Юутай ч хамт сонирхоцгооё! Хугацаат цэргийн албанд татагдагсдын дунд хийсэн судалгаанаас үзвэл, өнгөрсөн таван жилийн байдлаар Хөвсгөл, Хэнтий, Өвөрхангай, Архангай, Сэлэнгэ, Баян-Өлгийгөөс цэрэгт мордохоор ирсэн эрсийн 50-иас дээш хувь нь суурь өвчний улмаас тэнцээгүй байх юм. Суурь өвчинд чих, хамар, хоолой, нүд, дотор, мэс заслын эмгэг ордог гэнэ. Сүүлийн үед сэтгэцийн "гажиг" нэмэгджээ. Гэхдээ илт биш ч далд явцтай ийм өвчин байдаг бололтой. Тийм хүмүүс ирснээс тодорхой шалтгаангүйгээр нэгнээ хөнөөх, даргаа буудах зэрэг "аллага" гарах болсныг мэргэжилтэн өгүүлж байсан. Дээрх өвчнөөс гадна жин, өндөр хүрэхгүйгээс чөлөөлөгдөх нь их аж. Эдгээр нь Өмнөговь, Баян-Өлгий, Говь-Алтай, Орхон, Сүхбаатарт илүү тохиожээ. Үндсэндээ манай давжаа иргэд тэнд амьдардаг гэхэд хилсдэхгүй мэт. Мэргэжилтнүүд монгол охид, хөвгүүд өндөр, царайлаг болж буйг гайхан дуу алдацгаадаг. Тийм зүйл байгаа бол зөвхөн Улаанбаатарт хамаарах биз. Энэ юунаас болоод байгааг ЭМЯ-ны биеийн тамир, спортын асуудал хариуцсан түшмэл А.Өнөржаргал, хоол хүнстэй холбож тайлбарласан. Ялангуяа буруу хооллох явдал газар авчээ. Өлмөн, зэлмэн явах, архи, пиво хэтрүүлэн хэрэглэх болсон нь "одойчууд"-ын армийг өргөжүүлжээ. Өсвөр үе маань ийм байхад ирээдүй ямар болох нь ойлгомжтой. Суут Чингисийн биш сул биетний улс болчих вий дээ. Үүнээс хэрхэн гарахаа мэргэжилтнүүд хайж эхлэв үү дээ. Ямартай ч дээхнэ байсан Хөдөлмөр батлан хамгаалахад бэлхэн тэмдгийн нормыг санацгаажээ. Тэгэхдээ арай өөрөөр, өнөөгийн нөхцөлд тохирох хувилбарыг сонгон хэрэгжүүлэхээр шийджээ. Тэр бол ирэх сарын нэгнээс тавдугаар сарын 14 хүртэл үргэлжлэх "Биеийн тамир чийрэгжилт" сэдэвт улсын уралдаант үзлэг юм. Ерөнхий боловсролын сургуулийн ахлах ангийн эрэгтэй сурагчдын дунд зохиогдох тус арга хэмжээг гурван үе шаттай, гурван төрлөөр явуулахаар тогтсон байна. Гарааны дасгалууд, 1500 метрийн марш, цэргийн 16 тоот гимнастикаар шалгах нь. Харин энэ удаа охидыг орхисон нь сонин санагдлаа. Одоохондоо манайд эмэгтэйчүүдийг цэрэгт татдаггүй болохоор тэгсэн гэж албаны хүн тайлбарлана лээ. Хөвгүүдээ сориод авахад ч буруу нь юу байхав. Оргүйгээс охинтой нь гэдэг байх аа... Харин эцэст нь бас нэг "аймаар" үзүүлэлт гараад ирэх вий дээ хэмээн яс хавталзсаныг нуух юун. Хэлэхгүй орхиж боломгүй нэгэн зүйл бол цэргийн биеийн тамирын мэргэжилтний асуудал байлаа. Манайд ийм хүн гуравхан байдаг нь хачирхалтай. Энэ олон Биеийн тамирын дээд сургууль төгсөгчид яагаад очдоггүй юм бол гэж бодогдов. Мэргэжилтнээс лавлавал, дахин сургах болдог. Буу зэвсэгтэй харьцах, гранат шидэх, марш тактиктийн бэлтгэл гээд тэдэнд заах юм их гэж хариуллаа. Тиймээс ирэх намраас Цэргийн их сургуульд тусгай анги нээх болсон тухай мэдээлэл чих дулаацууллаа. Гэхдээ хойтон жилийн юу хол байна гэдэг билээ? Улсын уралдаант үзлэгт шалгарсан багийн хөвгүүдийг Цэргийн их сургуульд шалгалтгүй элсэх урилга хүлээж байгаа гэсэн шүү! Мартсанаас дээрх уралдаанд тэргүүн байр эзэлсэн баг тамирчдыг өндөр шагнал хүлээж буйг Батлан хамгаалахын болон Эрүүл мэндийн яамны ажилтнууд өчигдөр хийлгэсэн хэвлэлийн бага хурлаараа мэдэгдсэн. Тэмцээний төсөвт зургаан сая төгрөг тусгажээ. Эцэст нь Биеийн тамир спортын улсын хорооны дэд дарга Ц.Баярмаа "Спирт сонгох уу, спорт сонгох уу гэдгээ шийдэх цаг болсон" гэж онцолсныг хэлэх нь зүйтэй болов уу. 
Г. МӨНХНАСАН
