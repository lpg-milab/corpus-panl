Эх хэлний тайлбар толь бүтээхэд нийгмийн хүлээлт байсан

Хэл судлагч Ш.Одонтөр Утга зохиолын "Алтан өд" шагналын эзэн нэгэнтээ болж байсан. Эртний Ромын үеийн Вергилийн "Энейн дуулал"-ыг эх хэлнээ хөрвүүлж, Хэл шинжлэлийн нэр томъёоны зүйчилсэн тайлбар толийг бүтээж байснаар нь түүнийг хэл шинжлэл, утга зохиолын хүрээнийхэн мэднэ. Түүнтэй уулзаж цөөн асуултад хариулт хүслээ.
-Эх хэлээ хамгаалах тухай их ярих болжээ. Харь хэлний үг үй олноороо хэлбэршиж орж ирээд түүнтэй дүйх монгол сайхан хэллэгийг үгийн сангаас нь хөөж тууж байгаа нь улс үндэстний хэмжээний онцлон шийдэх зүйл гэж анхааруулцгаах болж? -Хэл өөрөө нийгмийн үзэгдэл. Хэл ариун цэвэр байх ёсгүй ч гэж үздэг. Монгол хэл мөхлөө сөнөлөө гэж ярьдаг. Би хувьдаа тэгж арай бодоогүй байна. Хэл өөрөө өөрийгөө хамгаалах дархлаатай байдаг. Хэдэн мянган жилээр хөгжиж ирсэн тэр дархлааг тийм амар устгана гэж үгүй. Нэг этгээд үг хэллэг орж ирлээ гэхэд тэр нь арван жилийн л настай байдаг. Эргээд арчигддаг. Энэ бол хэлний өөрийн нь дархлаа ажиллаж байгаа нь тэр. Монгол хэлээ аваръя энэ тэр гэж эх орончийн дүр эсгэх нь учир утга багатай зүйл шүү дээ. -Залуу үеийнхнийг хэл ярианы соёлгүй бүдүүлэг ярьдаг гэсэн шүүмжлэл байдаг. Тэгэхээр хэлийг хүүхэд ахуй үеэс нь зөв төлөвшүүлэх ёстой гэсэн шаардлага урган гарч байх шиг? -Залуу хүн хэн нэгэнтэй тааралдаад сайхан зусч байна уу, сайхан хаваржиж байна уу гэх юм яриад зогсч байна гэдэг утгагүй. Юу байна, юмгүй гээд өнгөрч байгааг хэл ярианы соёлгүйд хамаатуулж болохгүй. Дэлхий ертөнцийн хөгжил болоод хүний амьдрал цаг, минутаар хэмжигдэж байна. Урд бол монголчууд сайхан хаваржиж, намаржиж байгаагаа асууж мэндчилдэг байсан нь олон мэдээллийг дотроо агуулдаг байсныг мэдэж байгаа байх. Хүүхдийн хэлний хөгжилд хэвлэл мэдээллийн хэрэгсэл онцгой үүрэгтэй. Телевиз, сонин, сэтгүүлээр хүүхдийн ямар нэвтрүүлэг гарч байна. Тухайн мэдээллийн хэл яриа ямар байна. Үүнээс их зүйл хамаарна. Энэ бол хэлний хөгжлийг хэвлэл мэдээллийн байгууллагууд анхааралтай хөтлөх хэрэгтэй гэдгийг сануулж байгаа хэрэг. -Таны шинээр бүтээсэн "Монгол хэлний тайлбар толь" нийтэд хүрч хэрэглээ болж чадаж байна уу. Я.Цэвэлийн тольтой харьцуулахад ямар давуу талууд байна вэ? -1966 онд анх Я.Цэвэл гэж хүний Монгол хэлний 30 мянган үгтэй тайлбар толь гарсан. Энэ толь бол тодорхой хэмжээгээр цаг үеийнхээ үүргийг сайн гүйцэтгэж ирсэн. Хэл өөрөө нийгмийн үзэгдэл байж, нийгэм баяжиж л байгаа бол хэл ус баяжиж байдаг. Шинэ нийгмийн үзэгдлийг тусгах, шинэ үг хэллэгүүдийг оруулах зайлшгүй шаардлага бий болсон. Хэлний толь маань 250 мянган үг хэллэгийг багтааж электрон хэлбэрээр бүтээгдсэн. Тухайн толгой үгэнд орсон аливаа ойлголтуудыг бүрэн хамруулсан. Жишээлэхэд, гурван настай адууг юу гэх вэ. Миний хүү л лав мэдэхгүй. Хүмүүсийн цагийг хэмнэсэн танин мэдэхүйн ач холбогдлыг шингээж өгсөн. Мөн үндэсний үзлийг дээдэлсэн шинж ч бий. Градус гээд ороход хэмээс үз гэсэн заалт гарч ирэх жишээтэй. Аливаа нэр томъёог монголоор дүйлгэж үлдээсэн. Бас толийн үг бүхнийг монгол бичгээр давхар хадаж өгсөн. 2000 гаруй зураг орсон. Ургамал үзье гэхэд эхний үеийг бичээд оруулахад л хангалттай. Энэ мэт олон шинэ давуу талыг авчирч чадсан гэж үзэж болохоор. Ийм эх хэлнийхээ тайлбар толийг бүтээхэд нийгмийн шаардлага, хүлээлт нэгэнт ирчихсэн байсан. -Уг толийг бүтээхэд мэдээж цаг хугацаа, хүч хөдөлмөр их зарсан нь мэдээж. Төр засгийн зүгээс ч юм уу, өөр бусад газруудын дэмжлэг оролцоо байв уу? -Уг толийг бүтээх баг гарч ажилласан. М.Баттөгс гэж сайн залуугийн хүч хөдөлмөр, дэмжлэгээр энэ толийг өнөөдөр олон нийтэд хүргэж чадлаа. Төр засгийн зүгээс дэмжлэг аваагүй. Манай багийнхан БСШУ-ы сайд Ө.Энхтүвшинтэй орж уулзаад энэ толийг дэмжиж тэтгэж өгөөч гэж хүсэлтээ гаргасан. Хариуд нь та нар төслөө бичээд ханд гэсэн байна лээ. Бэлэн болчихсон ажил дээр юуных нь төсөл бичих вэ дээ. Ойлгомжтой. Ерөнхий сайд байхдаа Н.Энхбаяр Монгол хэлний тайлбар толь хийлгэхээр Засгийн газрын нөөцөөс Шинжлэх ухааны академийн эрдэмтдийн багт 50 сая төгрөг гаргасан гэж мэдээлэгдсэн байдаг. Өнөө болтол тэр толио гаргаж чадаагүй л байна шүү дээ. -Шинэ толь бичгийг хэвлэж ном хэлбэрээр хүртээл болгох нь бодит ажил болох юм биш үү? -Тэр талаар бодолгүй яахав. Электрон толийг буулгаж хэвлэхэд номын 2000 нүүр болох юм билээ. Хэвлэж олны хүртээл болгох тэр боломжийг хайж л байна. -Өөрийн чинь бас нэгэн томоохон бүтээлийг уран зохиолын хүрээнийхэн андахгүй. Вергилийн Энейн дууллын орчуулгын тухайд юу хэлэх вэ? -Ромыг өрнөдийн соёлын эх булаг гэж үздэг. Соёлтой хүн бол Энейдаг унших ёстой гэсэн бичигдээгүй хууль байдаг. Энэ бол Иладиа, Одиссейг өөртөө агуулсан эртний том зохиол. Манайхаар нууц товчоо гэсэн үг юм. Орчуулгын ажлыг оюутан байх үеэсээ эхэлж олон ном зохиол судлан уншиж, өөрийгөө бэлтгэж нэлээд цаг заваа зориулж байж гаргаж байсан. 1990 онд ЮНЕСКО-гоос дэлхий нийтэд "Энейдагийн жил" гэж хүртэл зарлаж байсныг бодоход энэ зохиолын үнэ цэнэ их өндөр юм. 
Л.МОЛОМЖАМЦ 
