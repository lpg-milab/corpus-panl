Усны машин

Төв аймгийн урд сум, Дундговь хавийн газар "аймаар" болсон харагдана лээ. Ер нь Монгол орон хаа сайгүй цөлжиж хүн амьтан тогтоход тун бэрх болоод байна. Уг нь сайхан байсан одоо онцгүй болсон нутгийг хүмүүс орхиж явсаар л байна. 
Гуталчны тухай үлгэр байдаг. Эрт урьд цагт хоёр гуталчин ашиг олохоор алс тосгонд очжээ. 
Тэр тосгоныхон хөл нүцгэн амьдардаг юмсанжээ. Ахмад гуталчин энийг хараад үлэмж сэтгэлээр унаж, миний мэргэжил энд даанч хэрэг алга гээд буцлаа. Харин залуу гуталчин олзуурхан "надаас өөр гуталчин бүү хэл гуталтай хүн алга. Ямар их аз вэ" гээд ажилдаа оржээ. 
Энэ үлгэр лугаа байгаль дэлхийн таагүй байдал, "нөхцөл байдал" овсгоо самбаатай хүнд зарим боломж олдож мэдэхээр санагдана. Одоо устай бас худагтай газар бүхэнд хүн мал шаваад бэлчээргүй болгоод байна. Бэлчээргүй нь хамаа алга, усгүйгээр гурав хоног амьд байх боломжгүйгээс хойш ганц худгийг тойрон эргэлдэх боллоо. Харин усгүй газар цагаан зээр ургамал хоёр болоод байна. Усгүй газар, худаггүй газар зуншлага хэвээрээ. 
Эргүүлдэг ба гүний худаг хийх бизнес цаашид нэлээд өргөжих төлөв харагдаж болох юм. Гэхдээ амьдрал дээр энэ нь хэд хэдэн бэрхшээлтэй тулгардаг. Нягтлан бодогч биш болохоор ямар хөрөнгө гарахыг яс хэлж мэдэхгүй байна. Цээжний хар ухаанд бодоход мянгат малчин мянган хониноос доошгүй үнээр хувьдаа худаг ухуулж мэднэ. Дараа нь тэр худгаа орхиод явах хэцүү. Худагны сургаар айл шавна. Сардаа богоор, бодоор усаа хэрэглүүлж болох ч эргэн тойрон газар нь халцарна. Дахиад өөр газар байн байн худаг ухуулаад байх уу. 
Хамгийн найдвартай арга бол усны машин санагдах юм. Нэг худаг гаргах  зардлаас "явдаг худаг" хэд дахин хямд тусна. Дуртай газраа нүүх боломжтой. Дотор нь ус хийгээд чирдэг, эсвэл дугуйт том том савнууд бэлдэж, базаавал өртөг бүр хямдхан тусна. Тэгэхээр ийм чиглэлийн бизнес өргөжүүлбэл хөдөө гадаа хүмүүс их авах юм шиг санагдана. "Ус зарвал баяжиж, мод огтолбол хоосордог" гэсэн үг бий. Усыг хамгийн ойр зайнаас үнэгүй олох хэрэгтэй. Хүмүүсийн ярьж байгаа үнэн бол энэ хог болоод байгаа гялгар цаас чинь байгальд уусалгүйгээр бараг зуун жил болдог гээ биз дээ. Тэгвэл иймэрхүү материал хямд байдаг юм чинь ахиухан олж аваад хотгор хонхор газарт дэвсэн хаа нэг ордог хурын уснаас хуримтлал авах боломжтой. Авсан усаа наранд ууршихаас нь өмнө соруулан авч нөөцлөх савтай байх. 
Усгүй газар малгүй байдаг. Малгүй газар тариа тарих нь эрсдэл багатай. Тариан талбайг зурваслан тарьж зунжин услах тухай ярьцгааж байна. Энэ нь жирийн нэг аргачлал боловч маш сайн сурталчлах хэрэгтэй санаа юм. Яг л саяын сонгуулийн сурталчилгаанууд шиг. Хэрвээ тариалангийн талбайн дэргэд худаг гаргаад орхичихвол мал малчид хоёр зугуухан ойртсоор нэг л мэдэхэд хамаг будаагаа адууны хөлд гишгүүлж орхино. Тариан талбайг машинаар зунжин шүршиж услах, намар авсан ургацын өртөг хоёрыг тооцохоор хэд нугарсан ашиг гарч байна гэж хашир тариаланч нар ярьж байна лээ. Төмс хүнсний ногоог бүр бага усаар дусал залгаж зунжингаа усалдаг арга хаа сайгүй нэвтрээд эхэлсэн. Байцаа тарьсан дунд хэмжээний талбайд дусал залгаад зуны турш ганцхан тонн ус хэрэглэжээ. 
Улаанбаатар хотод зүлэг услах зориулалтын машин хэд байдаг бол. Өнгөрдөг хаврын олон хоног үргэлжилсэн хуурай өдрүүдээр өглөө оройдоо гудамж талбайг чийгшүүлээд байсан бол хүний эрүүл мэндэд ач тус хүргэх байлаа.Туул голын булингартай хэсгээс зөөгөөд  гэр хорооллын гудмыг хүртэл норгоод байхад халдварт өвчин дэгдэлт буурч, хог цаас хийсэхгүй. Утаа тортог багасч, хаврын урь бий болгож,  сэтгэл санааны стрессийг тайлах олон сайн талтай юм. Дулаарлын өнөө үед өвлийн цагт ч гудамж талбайг усалж байх шаардлага гараад байна. Ундны усны машинаас өөр усны машин Улаанбаатарт бараг байхгүй байх шүү. 
Ихэнх усны машинуудыг тосных болгож шатахуун зөөдөг болсон гэсэн. Тэр нь илүү ашигтай байсных юм. Одоо янз бүрийн зориулалт бүхий  усны машин улам хэрэг болох нь. Худагнаас өмнө эхлээд "Саалиа бэлдэхээр саваа бэлдье". 
Ж.Гангаа

