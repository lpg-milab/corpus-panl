№257 (17160)   
1988 оны аравдугаар сарын 26.
ШИНЭЧЛЭЛИЙГ ХУВААРИЛАЛТАД

Үйлдвэрлэлийн бүх хүрээнд эдийн засгийн шинэчлэлийг гүнзгийрүүлж байгаа өнөө үед цалин хөлс, аж ахуйн тооцооны уялдаа холбоог эрс сайжруулж хуваарилалтын харилцаанд гүнзгий өөрчлөлт хийх нь хамгийн тулгамдсан асуудлын нэг боллоо. Хүн бүрийн цалин, урамшууллыг ажлын эцсийн үр дүнтэй холбох талаар МАХН-ын ХХ их хурал болон Намын Төв Хорооны Ш бүгд хурлаас маш тодорхой зорилт дэвшүүлснийг бүтээлчээр хэрэгжүүлэх ажил харьцангуй удаашралтай байна. 

Хөдөлмөрийн хамт олны үйлдвэрлэж борлуулсан бүтээгдэхүүний орлого нь үйлдвэрлэлийн бусад зардлыг нөхөөд тэдний хөдөлмөрийн хөлсөнд зарцуулах хөрөнгийн эх үүсвэр болж чадсанаар цалин хөлсийг ажлын эцсийн үр дүнтэй уялдуулах нөхцөл бүрдэнэ. Шинэчлэлийн нэг гол чиглэл нь үйлдвэр, аж ахуйн газар бур ажиллагчдынхаа цалин хөлс нэмэгдүүлэх асуудлыг бие даан шийдвэрлэх болж байгаагаараа онцлог бөгөөд аж ахуйн тооцоог улам бүтээлчээр эзэмшиж өөрийгөө санхүүжүүлэх зарчмыг хуваарилалтын хүрээнд өргөн нэвтрүүлэх шаардлага гарч байна. Бие хүн хамт олныг жинхэнэ Эдийн засгийн аргаар удирдаж, үйлдвэрлэлийн хэрэгсэлд эзний ёсоор, арвич хямгач хандах хүмүүжилтэй болгоход хуваарилалт зохих нөлөө үзүүлнэ. 

Эдийн засгийн шинэчлэлээр хөдөлмөрийн хөлсний хэмжээг тодорхойлохдоо зарчмын хувьд ялгаатай аж ахуйн тооцооны хоёр хэлбэрийг ашиглаж байгаа бөгөөд ашиг хуваарилах хэлбэрээр бол цалингийн фондыг нормативын аргаар тодорхойлж бүтээгдэхүүн, ижил үйлчилгээний өртөгт тусгах, мөн нийт орлого хуваарилахдаа биет зардлыг оруулаагүй борлуулалтын орлогоос улсын төсвийн төлбөр, бусад шимтгэл хураамжийг төлж, эдийн засгийн урамшууллын зохих сан хөмрөг ( фонд ) байгуулсны дараа үлдэх орлогыг хөдөлмөрийн хөлсөнд зарцуулах журмаар ажиллах юм. 

Цалинг ажлын эцсийн үр дүнтэй холбох шаардлагад илүү тохиромжтой хөдөлмөрийн хөлсний нэгдсэн сан хөмрөг байгуулах хоёр дахь аргыг 1983 оноос хөнгөн, хүнсний аж үйлдвэр, худалдаа, материалтехникийн хангамжийн салбарт туршин нэвтрүүлж эхлээд байна. 

Ашиг хуваарилах аргыг хэрэглэхэд зардлын хэмнэлт, хэтрэлт нь зөвхөн эдийн засгийн урамшууллын сан хөмрөгийн хэмжээнд нөлөөлдөг бол орлого хуваарилах үед хамт олны болон хүн бүрийн цалин хөлсний өсөлт, бууралтыг шууд тодорхойлох тул нийгэм, хамт олон, хүн бүрийн эрх ашигт бүрэн нийцэж, ажиллагчдын бага зардлаар ихийг бүтээх эрмэлзлийг улам хүчтэй өрнүүлэх учраас ийм туршилтын үр дүнг нэгтгэн судалж, үйлдвэр. аж ахуйн газарт хөдөлмөрийн хөлсний нэгдсэн сан хөмрөг байгуулах аргыг улам боловсронгуй болгож өргөн хэрэглэх шаардлагатай байна. Эдгээр аргын зэрэгцээ тодорхой үйлдвэрлэл, ажлыг хамт олон, гэр бүл, хувиараа гэрээлж гүйцэтгэх, үйлдвэрлэлийн хэрэгслийг түрээслэн авч ажиллах хөдөлмөр зохион байгуулалт, хөлс төлөлтийн илүү давшилт шинэ хэлбэрүүд дэлгэрч байна. Тийм нөхцөлд хөдөлмөрийн нэгдсэн хөлсний сан хөмрөгийг тариф болон албан тушаалын цалин, урамшууллын олон үзүүлэлтээр биш, үйлдвэрлэж тушаасан бүтээгдэхүүний тооцооны үнэ, биет зардлын ялгавраар тооцоолоход бүр ч хялбар ойлгомжтой билээ. 

Эдийн засгийн шинэчлэлийн явцад үүсч бий болсон хамт олны цалин, урамшууллыг хуваарилах дэвшилт шинэ хэлбэрүүдийг ажил, үйлдвэрлэлдээ шуурхай нэвтрүүлэхгүй элдэв шалтаг тоочиж, ер нь нөхцөл бололцоо бүрдээгүй мэтээр тайлбарлаж, хоосон болгоомжлох хандлага их барилга, тээврийн салбарын үйлдвэрлэлийн олонхи нэгжид нийтлэг байна. Дээрх хоёр салбарт ажиллагчдын цалин хөлсийг нэмэгдүүлэхийн тулд дотоод нөөц бололцоог дайчлан ашиглаж хөрөнгийн шинэ эх үүсвэрүүдийг бин болгох санаачилга гаргахын оронд улсаар санхүүжүүлж, асрамжлуулах буюу улсад оруулах орлогоо багасгах аргаар цалин урамшууллын бэл бэнчингээ арвижуулах шаардлага тавих нь шинэчлэлийн үндсэн зарчимд харшилж байна. 

Тэрчлэн хөдөлмөрчдийн мөнгөн орлогын нэг эх сурвалж нийгмийн хэрэглээний сан хөмрөгийг хуваарилах арга хэлбэрийг хөдөлмөрийн үр дүнг харгалзахуйцаар боловсронгуй болгож, төлбөргүй болон төлбөрт үйлчилгээний харьцааг шударгаар шинэчлэх, амины туслах аж ахуйн орлогыг нэмэгдүүлэх өргөн бололцоог бүрэн дүүрэн ашиглах ёстой. Үйлдвэрлэл, үйлчилгээний нэр төрлийг өсгөх, зардлыг багасгах сонирхлыг хөдөлмөрийн хамт олонд ямагт төрүүлдэг хуваарилалтын шинэ аргад шилжих ажлыг түргэтгэх талаар яам, тусгай газрууд ихээхэн санаачилга гаргах хэрэгтэй. Тухайн хүн үүрэгт ажлаа ямагт бүрэн гүйцэтгэснээр үзэж хөлсний хэмжээг нормчилдог, ажлыг зэрэглэдэг, мэргэжлийн зэргээр ялгавартай ханддаг одоогийн мөрдөж байгаа цалингийн систем орчин үеийн шаардлагаас хоцорчээ. Үүнээс шалтгаалан хөдөлмөрийн нормыг хянаж шинэчлэхгүй доогуур байлгахыг эрмэлзэх, ажлын болон ажилчдын мэргэжлийн зэргийг үндэслэлгүйгээр ахиулах, цалин хөлс илүү, дутуу бичих, нэмэгдэл хөлс, урамшууллыг хавтгайруулах сөрөг хандлага гардаг байлаа. Хуваарилалтын шинэ механизмыг олон түмний идэвх, санаачилгыг өрнүүлэх хүчирхэг хөшүүрэг, аж ахуйн шинэчлэлийн шаардлагыг хүн нэг бүрт хүргэх өвөрмөц хэрэгсэл болгохын тулд хөдөлмерийн хөлсөнд зарцуулах хөрөнгийн хэмжээг төлөвлөдөг одоогийн журмыг үндсээр нь өөрчилж, тарифт цалингийн системийг уян хатан байдлаар шинэчилж, хөдөлмерийн хөлсний нэгдсэн болон шагналын бэлийг зөв тодорхойлон, түүнээс гарах хэмнэлтээ бие даан зарцуулах эрх мэдлийг үйлдвэр, аж ахуйн газар, хөдөлмөрийн хамт олонд бүрэн олгож, хариуцлагыг дээшлүүлэх талаар Төлөвлөгөө, эдийн засгийн улсын хорооны хөдөлмөр, цалин хөлсний газар дайчин шуурхай ажиллаж өөрчлөлт гаргах нь чухал байна. Хүмүүс гол төлөв цалинг зөвхөн тодорхой ажил, албан тушаал эрхэлдгийн төлөө улсаас ямар ч тохиолдолд баталгаатай авч байх хөлс мэтээр ойлгодог хуучин сэтгэлгээнээс ангижирч чадаагүйг нэн даруй өөрчилж хуваарилалтын шударга зарчмыг бодитойгоор хэрэгжүүлэх нь эдийн засгийн шинэчлэлийн нэг үндсэн үзүүлэлт мөн. 

