Алдарт уяач, манлай уяачдаа зэрлэг цэнгээнээс чинь болж балчирхан үрс эрсдэх нь ээ

2007 оны хоёрдугаар сарын 20-нд Төв аймгийн Эрдэнэ сумын нутагт болсон азарганы уралдааны үеэр 13 настай охин дөрөөндөө чирэгдэж, одоо Гэмтэл согог сэргээн засварлах клиник эмнэлгийн сэхээний тасагт байна
Өвлийн тас хийх хүйтэн жаварт үл ажрах гээд ч өөрийн эрхгүй малгай бүчилцгээн торго дурдан, минж булга сугсруулж аархах баячуудын ээлжит цэнгээн өчигдөрхөн болж өнгөрлөө. Харамсалтай нь төрийн эрхэм түшээдээс эхлээд монголын аль л томоохон гэх компанийн захирал, мяндагтнууд цагдаагийн өндөр албан тушаалтнууд холхилдсон наадам зэрлэг цэнгээнээс болж өнөөдөр нэгэн бяцхан охин үхэл амьдралын зааг дээр тулчихаад байна. Шинийн гуравны өдөр Төв аймгийн Эрдэнэ сумын нутагт "Баттила" компани байлсан азарганы уралдааны үеэр Ц.Сувд-Эрдэнэ охин дөрөөнөөсөө чирэгдсэн байна. Тэр охин зургадугаар ангийн сурагч 13 настай ч биеэр жаахан өхөөрдөм гэсэн. Түүнд ядаж хурдан морь унах зориулалтын хувцас өмсгөөгүйг хэлэх үү, дотоодын үйлдвэрийн хүрэн цэмбэн гутал нь дөрөөнөөс амар салж өгөөгүй гэнэ. Салхи татуулан давхих хурдан туурайтны дунд хөөрхий охин чирэгдээд их хол газар явсан байна. Одоо Гэмтэл согог сэргээн засах клиникийн эмнэлгийн сэхээн амьдруулах тасагт биеийн байдал нь тун тааруухан байна. Дух нь цууралттай, ухархайны яс нь цөмөрсөн, гавлын яс цуурсан, харвалттай гээд биедээ даамгүй их өвчин шаналал дунд сэхэх үгүйтэй байна. Охиноор морио унуулсан эзэн нь Цагаантөмөрийн Александр гээч. Тэр хүн Төв аймагтаа алдар цуутай удам дамжсан уяач гэнэ. Анх охиныг ээжээс нь нутгийн хүн болох уяач Даваадорж их насны морио унуулахаар гуйсан юм байна. Тэгтэл эхлээд азарга уралдах болоход хүүхэд дутаж. Ингээд Александр уяач хашир туршлагатай юм гээд Сувд-Эрдэнэ охиныг сонгон бор азаргаа унуулсан ажээ. Хурдан морь унаж буй хүүхэд болгон даатгуулсан байх ёстой. Гэтэл даатгалд ч хамруулаагүй гэх мэдээлэл байна. Засгийн газрын дугаартай жип машин хөлхөлдсөн булга, торго, амьтны арьсаар биеэ хулдан хучсан төрийн эрхэм түшээд, ихэс дээдсийн зугаацан цэнгэж, хэдэн саяар үнэлэгдэх хурдан хүлгээ магтан дуулсан дүр зураглалыг сар шинийн баярын өдрүүдэд ард түмэн уйдталаа харлаа шүү дээ. Тэгвэл тэднээс өнөөдөр мориноос унаад амьсгаагүй байгаа нялх амьтанд хэн нь санаа тавьсан юм бэ. Хурдан туурайтанд хүүхэд гишгүүлж байхад баянаараа уралдацгаах олны танил хүмүүс маань хажууханд нь инээж, идэж ууж явсан байж таарна аа даа. Үнэндээ хурдан морины уралдааны үеэр унаж бэртэх, нүүр гар хөлөө хөлдөөх, насан туршдаа тахир дутуу болох зэрэг хүүхдийн эрүүл мэндээр тоглосон явдал жирийн үзэгдэл мэт болсон. Монголын төр засагт хүүхдийн амь нас хамаагүй гэж үү. Гэнэн томоогүй хүүхдээр томчууд өөрсдөө л морио унуулж харж баясан зугаагаа гаргачихаад огт хамаагүй мэт хандаж болохгүй биз ээ. Хүүхдийн амиар дэнчин тавьж зугаацаж цэнгэдгээ хэзээ болих юм бэ. 
Б.Долзодмаа
