Боксчид амжилтаа бататгасаар байна

Энэ сарын 19-18-ны өдрүүдэд ОХУ-д боксын олон улсын нэгэн томоохон тэмцээн зохион байгуулагдав. Энэ тэмцээнд манай найман тамирчин, хоёр дасгалжуулагчийн хамт оролцсон юм. Тэнд 10 гаруй орны шилдэг боксчид арга техник авхаалж самбаагаа сорьсон бөгөөд монголын боксчид амжилт арвинтай байлаа.
54 кг-ын жинд гавьяат тамирчин Э.Бадар-Ууган мөнгөн медаль хүртсэн бол 57 кг-д З.Энхзориг алтан медалийн эзэн болов. Отгонбаяр, З.Отгондалай, Бат-Очир нарын залуу тамирчид хүрэл медаль авчээ. Боксчид маань тэмцээнээ дуусгасан ч эх орондоо зургадугаар сар гартал ирэхгүй бололтой. Учир нь энэ сарын 24-30-ны хооронд Тайваньд болох дэлхийн боксын холбооны ерөнхийлөгчийн нэрэмжит тэмцээн оролцохоор тэндээсээ шууд явах юм байна. Тайваньд болох тэмцээнд Бээжингийн олимпод оролцох эрхээ авсан тамирчид ирж өндөр чансаатай тэмцээн болох бөгөөд дасгалжуулагчид мэргэжилтнүүдийн үзэж байгаагаар энд өндөр амжилт гаргасан боксчин олимпийн наадамд эхний байранд орох магадлалтай ажээ. Тэгээд ч монголчууд олимпоос медаль авах боломжтой тамирчдын нэрийн хуудсанд боксчдоосоо хэд хэдийг биччихээд байгаа юм билээ. 
 

