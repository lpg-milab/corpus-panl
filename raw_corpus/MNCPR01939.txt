Тул загас жараахайгаар солигдсон нь

Ардчилсан намын Үндэсний зөвлөлдөх хороо (ҮЗХ)-ны гишүүдийг сонгох ротаци энэ сарын 27-ны ням гаригт улс орон даяар 40 гаруй тойрогт болж өнгөрлөө.
Нийслэлийн Чингэлтэй дүүргийн 71 дүгээр тойрогт нэр дэвшиж өрсөлдсөн Ашигт малтмал, газрын тосны Хэрэг эрхлэх газар (АМГТХЭГ)-ын дарга Л.Болдын сонгуулийн штабт ажилласан тус дүүргийн Ардчилсан намын дэд дарга З.Энхтөр, хорооны гишүүн, үүрийн дарга, Н.Хорлоо, Ч.Шүрэнцэцэг, Б.Нямсүрэн, О.Цэцэгмаа нар сэтгүүлчдэд мэдээлэл хийлээ. Тэд мэдээллийнхээ өмнө Ардчилсан намын ротаци шударга бус болсон гэж мэдэгдэв. Тэд сонгууль шударга бус явах болсон гол үндэслэл нь тус дүүргийн 71, 72, 73 дугаар тойргийн санал хураалтыг нэг байранд явуулснаас болсон гэж тайлбарлав. АМГТХЭГ-ын дарга Л.Болдын нэр дэвшсэн 71 дүгээр тойрогт гурван хүн өрсөлджээ. Сонгуулийг зөв шударга зохион байгуулах үүрэгтэй дүүргийн Ардчилсан намын дарга УИХ-ын гишүүн Б.Батбаатар хэсгийн хорооны гишүүдийг зөвхөн нэг нэр дэвшигчийн төлөө ажиллах хүмүүсээр бүрдүүлсэн нь бас нэрмээс болсон гэнэ. Тус намын дотоод сонгууль буюу ротаци явуулах журмаар иргэний үнэмлэх, намын батлах, түүнтэй адилтгах баримт бичгээр санал өгдөг. Түүнтэй адилтгах баримт бичиг гэдэгт тухайн гишүүн харьяа үүртээ бүртгүүлсэн бүртгэлийг тооцдог. Энэ журам сонгуулийн хэсгийн хороодын гишүүд шударга ажиллаагүйгээс зөрчигдсөн гэж тэд ярилаа. Санал хураалтын өдөр Ардчилсан намын батлах маш олноороо тараагдсан аж. Энэ нь харьяа үүртээ бүртгэлгүй хүмүүс санал өгөх гол шалтгаан болсон юм байна. Огт танихгүй гишүүд олноороо санал хураах байранд орж ирсэн нь түүний нэг нотолгоо болжээ. Үүнийг мэдсэн ажиглагч Б.Нямсүрэн шаардлага тавин харьяа үүртээ бүртгэлгүй арав гаруй хүнийг санал өгөх гэснийг таслан зогсоосон тухайгаа сэтгүүлчдэд хэлж байлаа. Хэсгийн хорооны ажилтнууд тараагдсан батлахаар санал өгч байгаа хүмүүсийг нэрсийн жагсаалтад орсон ирэхгүй байх магадлалтай гишүүдийн нэрсийг дугуйлж өгүүлсэн юм байх. Тэд нам бусчуудыг санал өгүүлэхийн зэрэгцээ намынхаа гишүүдийг гадуурхаж саналын өгүүлээгүй юм байна. Тухайлбал, 71 дүгээр тойрогт санал өгөх учиртай УИХ-ын гишүүн Р.Бадамдамдин, Б.Батбаяр, Хууль зүй, дотоод хэргийн дэд сайд Ц.Сүхбаатар, улстөрч Б.Батбаяр (Баабар) гэх зэрэг олны танил хүмүүсийг болохоор санал хураалтад оролцуулаагүй аж. Мөн тэр үеэр Алтанхуяг гэдэг хүн намын батлахыг олноор нь тараасан гэнэ. Түүний тарааж байсан батлах нь 2005 оны тавдугаар сарын 14-н гэсэн он, сар өдөртэй байжээ. Тэд Ардчилсан намын дотоод сонгууль шударга бус болсныг мэдэгдэхээс гадна нэн даруй тус намын онц их хурлыг зарлан хуралдуулахыг улс орон даяар Ардчилсан намын нийт гишүүдэд уриалж байгаагаа мэдэгдлээ. Ийм уриалга гаргах болсон шалтгаанаа "Хэрэв ротаци шударга явсан бол ҮЗХ-ны гишүүд тодорхой хэмжээгээр өөрчлөгдөнө. Түүнийгээ дагаад Ардчилсан нам шинэчлэгдэх байсан юм. Гэтэл ротаци шударга бус явагдсан учир ҮЗХ өөрчлөгдөхгүй. Харин тэнд нөлөөгөө дээшлүүлэх гэсэн "Алтан гадас" фракцынхан хүч нэмэгдэх болно. Тэр хэмжээгээр Ардчилсан намын өнөөгийн нөхцөл байдал шинэчлэгдэхгүй. Ийм учир онц их хурлыг хуралдуулж ҮЗХ-г шинээр зохион байгуулах хэрэгтэй" гэж тэд тайлбарласан юм. Эдгээр хүмүүсийн хэлж, ярьж, гэрчилж байгаагаар бол үнэхээр Ардчилсан намын ротаци замбараагүй, шударга бус болжээ. Нэг үхрийн эвэр доргивол, мянган үхрийн эвэр доргино гэж ярьдаг. Тэгвэл нэг тойрог дээр ийм будилаан гарсан юм чинь бусад тойрог дээр шударга болсон гэж итгэхэд бэрх. Л.Болд бол олон улсын хэмжээний улстөрч. Түүнийг ингэж унагаж байгаа юм чинь бусдыг нь яаж унагах нь тодорхой. Тэгэхээр 71 дүгээр тойрог дээр том улстөрчийг унагах энэ операцийг "Алтан гадас" фракцынхны хатгалгаар дүүргийн намын дарга, УИХ-ын гишүүн Б.Батбаатар, ҮЗХ-ны гишүүн До.Ганболд нар гардан зохион байгуулсан юм байх. Уг нь бол сонгууль жараахайг тулаар солих гэж явуулдаг баймаар... Гэтэл Ардчилсан нам тулаа жараахайгаар солих ч гэж дээ хөөрхий. Л.Болд хэмээх тул ҮЗХ-ноос жийгдэж өөр нэг жижигхэн жараахай тэнд хөвөх юм байх. Нэг санал хураалтын байрнаас нийт сонгуулийн санал хураалтыг ерөнхий дүр төрх нь харагддаг гэж улс төр судлаачид үздэг. Тэгвэл Чингэлтэй дүүргийн 71 дүгээр тойрог дээр санал хураалт явагдах үед биечлэн оролцсон хүмүүс будлиан, шударга бус үйлдлүүдийг нь ийнхүү олон нийтэд мэдээлж байна. Ардчилсан намын энэхүү будилаантай ротаци нь намын онц их хурлыг хуралдуулах бааз суурь болж мэдэх нь. 
Г.Эрдэнэбат

