
"Манай банди бөх болно л гэдэг"

Өвөрхангай аймгийн Хужирт сумын Засаг дарга Р.Лхагвасүрэнтэй нутгийн малчдын тухай хөөрөлдлөө.
Тэрбээр Д.Чүнчигноров гэж залуу малчинтай уулзахыг санал болгосон юм. Тус сумын нэгдүгээр баг, Хонхор гэдэг газар залуу малчных намаржиж байна. Дэрсэн дунд гурван жижиг гэр харагдана. Хүүхдүүддээ их гэрээ барьж өгөөд сумын төвд сургуульд нь явуулсан аж. Тиймээс гэргий нь их л санаа зовсон бололтой "Манайх оторлож буй тул жижиг гэртэй, хоноц ирэхэд хөнжил, гудас хүрэлцээгүй хэцүү л байна даа" гэсээр угтсан. Ямартай ч Улаанбаатараас 400 орчим км-ийн зайд амьдарч буй залуу гэр бүлийнд хонож ийн ярилцлаа. -Хичнээн жил мал хариулж байна? -Долдугаар ангиасаа л эхэлж мал дагалаа. -Мал хариулахад хүндрэлтэй зүйл их л биз дээ? -Намар, өвлийн цагт хулгайд алдчих гээд хүнд юм даа. Цагийн байдал тааруу, өвс, ногоо гарахгүй бол тарга тэвээрэг авахгүй. Ер нь хүнд дээ. Тэглээ гээд хаялтай биш. -Зуншлага хэр байв. Намаржаа сайхан уу? -Ноднингоо гүйцэхгүй юм аа. -Өвлийн бэлтгэлээ хангасан биз дээ? -Хадлан тэжээл тааруу. Жаахан халгай л авлаа. Одоо худалдааны өвс авах байх. -Хичнээн толгой малтай вэ? -Таван хошуу малтай. 20 гаруй тэмээ бий. Энэ тооны адуу байна. Хонь, ямаа нийлээд 100 овоо гарсан. Нэг өсөөд, хоёр ч зуднаар алдлаа даа. -Малаа зуданд барчихаад сууж байхад юу бодогдох юм бэ? -Ер нь их юм бодогдоно оо. Гол, хот хоёр зэрэг харлаад л хэцүү шүү дээ. Хичнээн сайхан тарган байсан ч нэмэргүй. Гэхдээ мал хариулаад өсчих л юм. -Өнгөрсөн өвөл сайхан байсан биз дээ? -Сайхан өвөл болсон. Энэ жилийн өвлөөс л айж байна. -Яагаад? -Хөгшид хүндхэн болно гэх юм. -Зөвхөн мал хариулаад байхад амьдрал уйтгартай биш үү? -Зүгээр дээ, боломжийн. Мал дагасан хүн ам тосдоно гэж үг байдаг биз дээ. Гэхдээ цөөхөн ч бай, ахиу ч бай зуданд явуулчихвал хэцүүднэ шүү. -Хотод амьдаръя гэж бодож байв уу? -Тийм юм байхгүй. Хот хүрээ ороод зарим нь уруудаад л эргэж байна гэж дуулдах юм. -Танай нутгаар сонин болгож ярих зүйл байна уу? -За даа, онцын юм ч алга даа. Энэ замынхан гэж бэлчээр талхалсан улс байх юм. Том машинаар явна. Тэгээд эрүүл газар шороо овоолдог. Нөгөөх нь хавар салхи тавихаар урагшаа хийсч жаахан өвсөө дараад л... хөрсгүй л болох байх даа. -Хэрэгцээний бараагаа хаанаас голчлон авах юм? -Хааяа нэг хот орохдоо дөхүүлэх юм даа. Гурил, будаа чинь үнэд ороод сумаасаа авч дийлдэхгүй бололтой. Бидэн шиг цалин мөнгө гэж авахгүй хүмүүст бол амьдрах тун бэрх болж. Хамгийн хямд нь архи байна. Мянган төгрөг гэхээр хүссэн нь авч дийлнэ. Бусдыг нь ч бол барахгүй ээ. -Хүүхдүүд сургуульд сурдаг уу? -Охин, хүү хоёртой. Одоохондоо сумынхаа сургуульд л явж байна. Их гэрээ оруулаад бариад өгсөн. Томрохоор нь хот оруулж, дээд сургуульд сургана даа. Манай банди бөх болно л гэдэг, яах юм байгаа. Бүү мэд. Бага ангийн хүүхдүүд шүү дээ. -Та өөрөө барилддаг уу? -Үгүй, үгүй. Дээхнэ үед Бат-Өлзийт орж барилдсан. Нэгийн даваанд багахан шиг бандитай барилдаж, хоёрын даваанд нэг аймгийн цолтой бөхтэй таараад сүйдлүүлэх шахсан. Багаасаа барилдаж үзээгүй болохоор хэцүү юм билээ. Би чинь адуутай л ноцолддог хүүхэд байлаа. -Морь уядаг уу? -Сонирхоно оо. Айраг, түрүү авч байсангүй ээ. Одооноос зүүн зүгээс цуглуулах санаа бий. -Анд сонирхолтой юу? -Ер нь явахаа больсоон. Залуудаа сонирхдог байлаа. Одоо зав зай ч болохгүй юм. Уг нь хааяахан тарвага унагадаг байлаа. -Сонгууль дөхөөд хөл ихдэх шинжтэй байна уу? -Одоохондоо ч тайван л байна. Дөхөөд ирэхээр энийг, тэрийг гээд л машин холхиод байдаг юм. Би ч улсын ярианаас л сонголтоо хийдэг. Манайхаас чинь өнгөрсөн сонгуулиар Г.Батхүү сайд гарсан. Хааяа нэг нутаг орноороо эргэж, ганц нэг зам тавиад байх шиг бололтой. Дараа жил ахиад л саналаа өгнө дөө. Манайхан ч Батхүү сайдад ам сайтай байдаг юм. -Д.Дагвадорж аварга энэ нутгаар ирээд байгаа биз дээ? -Манай саахалтад ирдэг юм. Би ч Долгорсүрэн заантай л уулздаг. -Ямар дуучны дуу сонсож байна? -Арай залуувтар болохоор нь С.Жавхлан, Ч.Бат-Эрдэнийг сонсоно. -Та аравдугаар анги төгсөх бодол байсан уу? -За даа, үгүй дээ. Тэсэхгүй байсан биз. Сургуульд бол дунд зэрэгтэй л яваад байсан. Мал харагдахаар чинь явмаар санагддаг байлаа. -Хот ороод бааранд ордог уу? -Хааяахан орно. Ганц нэг пиво уудаг. Нөгөө залуухан охид, банди нар нь толгой дээр гишгэчих гээд хэцүүхэн л юм билээ. Арай сонин болов уу гээд дээлтэйгээ голдуу явдаг. Тэгэхээр гадуурхдаг юм уу, болж л өгвөл үг сөрөх санаатай. -Танайх яагаад дэрсэн дунд буусан юм бэ? -Намар шуурга шороонд арай л дээр байдаг. Ядаж л хонь мал тогтвортой. -Бэлчээрийн даац хүрэлцтэй юу? -Манайх жилдээ 10 гаруй удаа нүүдэг. Хавар Хархорины нутагт хэсэг байсан. Урагшаа Өлзийтийн наахна хүртэл явдаг юм. Тэгэхээр бэлчээрийн маргаан бага зэрэг гарна. Буусан саахалт айл юм хэлэхгүй. Дарга нар нь хөөж туугаад унадаг. Өөрсдөө болохоор хүний нутагт чөлөөтэй бууна. -Малын хулгайтай тэмцэх арга байна уу? -Шөнөөр бэлчээр дээрээс нь л аваад явчих юм. Өвөртлөөд унтахгүй л бол болохгүй шинжтэй. Малаа алдлаа гээд цагдаад бүртгүүлнэ. Олдсон ч юм алга. Авсан үгүйг нь тогтоож чадахгүй, гэмгүй хүнийг хэсэг суулгаж байгаад л гаргадаг бололтой. Жилдээ бол гурван толгой мал заавал алдах юм. -Алдсаны дараа сураг дуулдах нь уу? -Энд, тэнд байна гээд ярьж л сонсогддог. Хүн бүл муу болохоор олон хоногоор араас нь явж чадахгүй ээ. Саяхан гурван морио алдлаа. Нэг нь сайхан жороо явдалтай байсан. Ер нь алдсан хүн арван тамтай гэж нойр ч хүрэхээ больчих юм. -Сумын Засаг дарга таныг сайн малчин гэж зааж өгсөн. -1995 оноос хойш олон шагнал авлаа. Сайн малчин ч болж байсан. Тэргүүний малчин цол тэмдгийг гурван ч удаа хүртсэн. -Мал маллах ухааныг хэнээс өвлөв? -Ааваасаа л авсан даа. Дээр нь амьдралаас сурсан ухаанаа нэмнэ. Одоо ч хариулга маллагааны ухаанаас илүү цагийн байдал л бидэнд нөлөөлөх болж байна. Энэ хавар хэсэг тэвдүүлсэн. Ер нь мал дагахад хэцүү л болж байна. -Цалин мөнгөгүй гэлээ. Малаа бэлэн мөнгө болгох уу? -Тэгнэ. Одоо хүүхэд сургуульд орохоор хоёр хонь, нэг үхэр гээд явж өгнө. Бас бензин тосонд чинь мөнгө хэрэгтэй. Энэ хэдэн малаа л мөнгө болгоно. Мөн малын хөлийн татвар гэж тоймгүй их өртөг нэхнэ шүү. Ер нь их малтай болохоор татвар дийлдэхгүй, бага малтай бол амьдрах ч хүнд юм даа. -Малаа хэдээр үнэлж байна? -Төлөг 35 мянган төгрөг. Их насны эр хонь 65, 70 мянгатай. Ямаа нь 35 мянга хавьцаа шүү. Махны үнэ дийлдэхээ болилоо гээд л телевизээр яриад байна. Гэтэл мал үнэд хүрэхгүй юм даа. 
Б.Бадмаа
