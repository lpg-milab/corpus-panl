МОНГОЛ УЛСЫН ХУУЛЬ
БАТЛАН ХАМГААЛАХ ТУХАЙ

1993 оны 10 дугаар сарын 12-ны өдөр Улаанбаатар хот 


НЭГДҮГЭЭР БҮЛЭГ

Нийтлэг үндэслэл  


 1 дүгээр зүйл. Хуулийн зорилт  

 Энэ хуулийн зорилт нь Монгол Улсын батлан хамгаалах тогтолцоог тогтоож, төрийн байгууллага, засаг захиргаа, нутаг дэвсгэрийн нэгжийн удирдлага, аж ахуйн нэгж, байгууллага, иргэдийн эх орноо батлан хамгаалах талаар хүлээх үүргийг хэрэгжүүлэхтэй холбогдсон харилцааг зохицуулахад оршино.  

 2 дугаар зүйл. Батлан хамгаалах тухай хууль тогтоомж  

 Батлан хамгаалах тухай хууль тогтоомж нь Монгол Улсын Үндсэн хууль, энэ хууль, тэдгээртэй нийцүүлэн гаргасан хууль тогтоомжийн бусад актаас бүрдэнэ.  

 3 дугаар зүйл. Батлан хамгаалах үйл ажиллагаа  

 1. Батлан хамгаалах нь улс орны үндэсний аюулгүй байдлыг хангах үйл ажиллагааны бүрэлдэхүүн хэсэг мөн.  
 2. Батлан хамгаалах нь Монгол Улсын тусгаар тогтнол, бүрэн эрхт байдал, нутаг дэвсгэрийн бүрэн бүтэн байдлыг гаднын зэвсэгт халдлага, түрэмгийллээс хамгаалахад улс орны бэлэн байдлыг хангах, хамгаалах зорилго бүхий улс төр, эдийн засаг, нийгэм, эрх зүй, цэргийн нэгдмэл арга хэмжээ мөн. Батлан хамгаалах нэгдмэл тогтолцооны үндэс нь орон нутгийн хамгаалалт мөн.  
 3. Хүн амыг үй олноор устгах зэвсгийн хөнөөлөөс хамгаалах нь батлан хамгаалах үйл ажиллагааны бүрэлдэхүүн хэсэг байна.  
 4.Батлан хамгаалах цэргийн хүч хэрэгсэл нь зэвсэгт хүчин байна. Зэвсэгт хүчний үйл ажиллагаатай холбогдсон харилцааг хуулиар зохицуулна.  
 5. Дайн бүхий байдал, дайны байдал зарласан үе дэх батлан хамгаалах үйл ажиллагаатай холбогдсон харилцааг хуулиар зохицуулна.  

 4 дүгээр зүйл. Улс орныг батлан хамгаалах төрийн үүрэг  

 1. Эх орныхоо тусгаар тогтнолыг батлан хамгаалж, үндэсний аюулгүй байдлыг хангах нь төрийн үүрэг мөн. Төр нь улс орны батлан хамгаалах нэгдмэл, уян хатан тогтолцоог бүрдүүлж бэхжүүлнэ.  
 2. Монгол Улс гаднын зэвсэгт халдлага, түрэмгийллээс эх орноо өөрийн зэвсэгт хүчнээр, ард түмний оролцоотойгоор хамгаална. Шаардлагатай тохиолдолд Нэгдсэн Үндэстний Байгууллагын дүрмийн дагуу бусад улсын тусламжийг авч болно.  

 5 дугаар зүйл. Батлан хамгаалах хамтын ажиллагаа  

 Монгол Улс батлан хамгаалах хүч чадал, цэргийн харилцан итгэлцлийг бэхжүүлэх зорилгоор Монгол Улсын хууль тогтоомжийн хүрээнд олон улсын эрх зүйн нийтээр хүлээн зөвшөөрсөн хэм хэмжээ, зарчмыг баримтлан бусад улстай батлан хамгаалах хамтын ажиллагааг хэрэгжүүлнэ.  


ХОЁРДУГААР БҮЛЭГ

Батлан хамгаалах талаарх монгол улсын их хурал, ерөнхийлөгч, засгийн газар, батлан хамгаалах асуудал эрхэлсэн засгийн газрын гишүүний бүрэн эрх   


 6 дугаар зүйл. Монгол Улсын Их Хурлын бүрэн эрх  

 1. Монгол Улсын Их Хурал дараахь бүрэн эрхийг хэрэгжүүлнэ:  
 1/ батлан хамгаалах тогтолцооны эрх зүйн үндсийг тогтоох;  
 2/ дайны аюулыг сэрэмжлэх, бусад улс оронтой маргаантай асуудлыг улс төрийн аргаар шийдвэрлэх;  
 3/ Монгол Улсын Төрийн цэргийн бодлогын үндсийг тодорхойлох;  
 4/ цэргийн албан хаагчийн нийгмийн хамгаалалт, эрх зүйн баталгааны үндсийг тодорхойлох;  
 5/ батлан хамгаалах хамтын ажиллагааны талаархи Монгол Улсын олон улсын гэрээг соёрхон батлах, цуцлах;  
 6/ улс орныг батлан хамгаалах арга хэмжээний төсвийг батлах, батлан хамгаалах хүч чадлыг бэхжүүлэх үндсэн чиглэлийг тодорхойлох;  
 7/ цэргийн албан хаагчийн эрх зүйн байдлыг албаны онцлогт нь тохируулж тогтоох;  
 8/ цэргийн дээд цол бий болгох;  
 9/ гадаадын цэргийн хүчнийг Монгол Улсын нутаг дэвсгэрт байрлуулах, дамжин өнгөрүүлэх болон өөрийн цэргийн анги, салбарыг олон улсын энхийг сахиулах болон хүмүүнлэгийн ажиллагаанд оролцуулах асуудлыг шийдвэрлэх.  
 2. Монгол Улсын Их Хурал хуульд заасан бусад бүрэн эрхийг хэрэгжүүлнэ.  

 7 дугаар зүйл. Монгол Улсын Ерөнхийлөгчийн бүрэн эрх  

 1. Монгол Улсын Ерөнхийлөгч Зэвсэгт хүчний ерөнхий командлагчийн хувьд Ерөнхийлөгчийн тухай хуулийн 13 дугаар зүйлд заасан бүрэн эрхээс гадна дараахь тодорхой бүрэн эрхийг хэрэгжүүлнэ:  
 1/ Монгол Улсын Төрийн цэргийн бодлогын хэрэгжилт, улс орныг батлан хамгаалахад зайлшгүй шаардагдах материаллаг нөөцийн бүрдүүлэлтэд хяналт тавих;  
 2/ батлан хамгаалах арга хэмжээний төсвийн талаар Улсын Их Хуралд санал дүгнэлт оруулах;  
 3/ цэргийн нийтлэг дүрмүүдийг батлах;  
 4/ цэргийн албан хаагчид цэргийн цол олгох журмыг тогтоох;  
 5/ цэргийн дүрэмт хувцас, цол, ялгах тэмдгийн загвар батлах;  
 6/ онцгой нөхцөл бий болсон үед байлдагч, түрүүчийн алба хаах хугацааг гурван сараас дээш хугацаагаар сунгах саналыг Улсын Их Хуралд оруулах.  
 2. Монгол Улсын Ерөнхийлөгч хуульд заасан бусад бүрэн эрхийг хэрэгжүүлнэ.  

 8 дугаар зүйл. Монгол Улсын Засгийн газрын бүрэн эрх  

 1. Монгол Улсын Засгийн газар нь Засгийн газрын тухай хуулийн 13 дугаар зүйлд заасан бүрэн эрхээс гадна дараахь тодорхой бүрэн эрхийг хэрэгжүүлнэ:  
 1/ улс орныг батлан хамгаалах болон орон нутгийн хамгаалалтын асуудлаар төрийн захиргааны байгууллага, засаг захиргаа, нутаг дэвсгэрийн нэгжийн удирдлагын үйл ажиллагааг удирдан чиглүүлэх;  
 2/ батлан хамгаалах арга хэмжээний төсвийн төслийг Улсын Их Хуралд өргөн мэдүүлэх;  
 3/ цэргийн анги, байгууллагыг байгуулах, татан буулгах асуудлыг Зэвсэгт хүчний ерөнхий командлагчтай зөвшилцөн шийдвэрлэх, цэргийн анги, байгууллагын байршлыг тогтоох, батлан хамгаалах хэрэгцээний эзэмшил газрын зөвшөөрөл олгох;  
 4/ төрийн захиргааны төв байгууллага, аймаг, нийслэлийн дайчилгааны даалгаврыг батлах;  
 5/ улсын болон зэвсэгт хүчний дайчилгааны материаллаг нөөцийн хэмжээг тогтоож, түүнийг бүрдүүлэх, зарцуулах арга хэмжээг зохион байгуулах;  
 6/ тайван цагт улсын дайчилгааны бэлтгэлийг хангах, шаардлагатай үед Улсын Их Хурал, Ерөнхийлөгчийн шийдвэрийн дагуу улс орныг дайны байдалд шилжүүлэх;  
 7/ иргэдийг эх оронч үзлээр хүмүүжүүлэхэд төрийн бүх шатны болон төрийн бус байгууллагын үйл ажиллагааг нэгтгэн чиглүүлэх, цэрэг иргэний харилцааг төлөвшүүлэх;  
 8/ иргэдээс цэргийн үүргээ биелүүлэх хүсэл сонирхол, эрмэлзлийг нэмэгдүүлэхэд чиглэсэн бодлого боловсруулж хэрэгжүүлэх;  
 9/ хилийн болон иргэний хамгаалалтын асуудал эрхэлсэн төрийн захиргааны байгууллагуудыг байгуулах, тэдгээрийн дарга нарыг Батлан хамгаалах асуудал эрхэлсэн Засгийн газрын гишүүний саналыг үндэслэн томилох, чөлөөлөх;  
 10/ зэвсэгт хүчин, бусад цэргийг зайлшгүй шаардлагатай бүтээгдэхүүнээр хангах асуудлыг шийдвэрлэх;  
 11/ гадаад улсаас авах цэргийн зэвсэг, байлдааны техникийн төрөл, тоог тогтоож, Улсын Их Хурлын зөвшөөрснөөр санхүүжүүлэх. /Монгол Улсын 2002 оны 5 дугаар сарын 16-ны өдрийн хуулиар хүчингүйд тооцсон./  
 2. Монгол Улсын Засгийн газар хуульд заасан бусад бүрэн эрхийг хэрэгжүүлнэ.  

 9 дүгээр зүйл. Батлан хамгаалах асуудал эрхэлсэн Засгийн газрын гишүүний бүрэн эрх  

 1. Батлан хамгаалах асуудал эрхэлсэн Засгийн газрын гишүүн дараахь бүрэн эрхийг хэрэгжүүлнэ:  
 1/ батлан хамгаалах бодлогыг хэрэгжүүлэх ажлыг зохион байгуулах;  
 2/ батлан хамгаалах тогтолцоог боловсронгуй болгох саналыг Засгийн газар, Үндэсний аюулгүй байдлын зөвлөлд оруулах, зэвсэгт хүчний ерөнхий командлагчид өргөн мэдүүлэх;  
 3/ цэргийн нийтлэг дүрмүүдийг батлуулахаар Монгол Улсын Ерөнхийлөгчид өргөн барих;  
 4/ шинжлэх ухаан, технологийн дэвшлийг хангах, зэвсэгт хүчнийг зэвсэг, техникээр нөхөн хангах, шинэчлэн сайжруулах бодлого боловсруулж, хэрэгжүүлэх ажлыг зохион байгуулах, эдгээртэй холбогдсон төсвийг захиран зарцуулах;  
 5/ батлан хамгаалах асуудлаар бусад улстай хамтран ажиллах талаар Засгийн газраас олгосон эрхийн хүрээнд хэлэлцээр байгуулах;  
 6/ батлан хамгаалах арга хэмжээний төсвийн төслийг Засгийн газарт оруулах, батлагдсан төсвийн зарцуулалтад хяналт тавих;  
 7/ батлан хамгаалах улсын байцаагчийг томилох, чөлөөлөх;  
 8/ батлан хамгаалах хууль тогтоомж, батлан хамгаалах асуудлаарх Ерөнхийлөгчийн зарлиг, Засгийн газрын болон өөрийн шийдвэрийн биелэлтийг холбогдох байгууллага, аж ахуйн нэгжид шалган танилцаж, биелэлтийг хангах талаар үүрэг даалгавар өгч гүйцэтгүүлэх;  
 9/ батлан хамгаалах салбарын төрийн өмчит хуулийн этгээдийн үл хөдлөх болон үндсэн хөрөнгөд хамаарах хөдлөх хөрөнгийг данснаас хасах, устгах, шилжүүлэх, шинээр авах асуудлыг шийдвэрлэх, захиалгыг хянаж батлах;  
 10/ батлан хамгаалах салбарын төрийн өмчит хуулийн этгээд, эд хөрөнгийг хувьчлах саналаа Засгийн газарт оруулах.  
 2. Батлан хамгаалах асуудал эрхэлсэн Засгийн газрын гишүүн хууль тогтоомжид заасан бусад бүрэн эрхийг хэрэгжүүлнэ.  
 З. Батлан хамгаалах асуудал эрхэлсэн Засгийн газрын гишүүн - улс төрийн албан тушаалтан нь цэргийн жинхэнэ албанаас ангид байна.  


ГУРАВДУГААР БҮЛЭГ

Төрийн захиргааны төв болон нутгийн захиргааны байгууллага, аж ахуйн нэгж, иргэдийн үүрэг   


 10 дугаар зүйл. Батлан хамгаалах асуудал эрхэлсэн төрийн захиргааны төв байгууллагын чиг үүрэг  

 Батлан хамгаалах асуудал эрхэлсэн төрийн захиргааны төв байгууллага дараахь чиг үүргийг хэрэгжүүлнэ:  
 1/ батлан хамгаалах бодлого, улсын дайчилгааны төлөвлөгөө боловсруулах, хэрэгжилтийг зохион байгуулах;  
 2/ зэвсэгт хүчнийг зэвсэг, техник, материал хэрэгслээр хангах санал боловсруулах, гарсан шийдвэрийг хэрэгжүүлэх;  
 3/ батлан хамгаалах салбарын боловсон хүчнийг сургаж бэлтгэх, цэргийн албан хаагчийн хууль ёсны эрх, ашиг сонирхлыг хамгаалах;  
 4/ батлан хамгаалах салбарт техник, технологийн дэвшлийг хангаж, зэвсэг, техникийг шинэчлэн сайжруулах бодлого боловсруулах, энэ талаар гарсан шийдвэрийн хэрэгжилтийг зохион байгуулах, хяналт тавих;  
 5/ батлан хамгаалах салбарт судалгаа шинжилгээний ажил явуулах бодлогыг тодорхойлж, хэрэгжилтийг зохион байгуулах;  
 6/улсыг батлан хамгаалах арга хэмжээний төлөвлөлтөд шаардагдах мэдээ, судалгааны нэр төрлийг тогтоож, төрийн захиргааны төв, нутгийн захиргааны байгууллагаас гаргуулж авах;  
 7/ хугацаат цэргийн алба хаах иргэний тоо, цэрэг татлага явуулах ээлж, хугацааг тогтоох санал бэлтгэж Засгийн газарт оруулах;  
 8/ гэрээт цэргийн алба хаах мэргэжил, тооны дээд хязгаарыг санхүүгийн асуудал эрхэлсэн төрийн захиргааны төв байгууллагатай хамтран жил бүр тогтоох.  

 11 дүгээр зүйл. Төрийн захиргааны бусад төв байгууллагын үүрэг  

 Төрийн захиргааны бусад төв байгууллага дараахь үүрэг хүлээнэ:  
 1/ өөрийн үндсэн чиг үүргээрээ улсыг батлан хамгаалах зорилтыг хэрэгжүүлэхэд оролцох, энэ ажлыг харьяа байгууллагууддаа зохион байгуулах;  
 2/ зэвсэгт хүчний дайчилгааны даалгаврыг биелүүлэх.  

 12 дугаар зүйл. Засаг захиргаа, нутаг дэвсгэрийн нэгжийн Засаг даргын үүрэг  

 1. Засаг дарга дараахь үүрэг хүлээнэ:  
 1/ нутаг дэвсгэртээ батлан хамгаалах арга хэмжээ, хууль тогтоомжийн биелэлтийг зохион байгуулах;  
 2/ цэргийн тоо бүртгэлийг хөтлөх, цэрэг татах, цэргийн албанд гэрээгээр элсүүлэх, дүйцүүлэн хаалгах, дайчилгааны бэлтгэл нөөцийг бэлтгэх, давтан бэлтгэх ажлыг зохион байгуулах;  
 3/ нутаг дэвсгэртээ байгаа аж ахуйн нэгж, иргэдээс цэргийн байгууллагын хэрэгцээнд бэлтгэхээр захиалсан гэрээт бүтээгдэхүүний үйлдвэрлэлт, нийлүүлэлтэд хяналт тавих;  
 4/ дайчилгааны даалгавраар тогтоосон хүнс, эд хөрөнгийн нөөцийг бүрдүүлж, бэлэн байдлыг хангах;  
 5/ иргэний хамгаалалтын арга хэмжээг зохион байгуулж хэрэгжүүлэх; /Энэ заалтыг 2003 оны 6 дугаар сарын 20-ны өдрийн хуулиар хүчингүй болсонд тооцсон/  
 6/ нутаг дэвсгэртээ байрлаж байгаа цэргийн анги, байгууллага, бие бүрэлдэхүүний албан үүргээ гүйцэтгэх нөхцлийг хангах асуудлаар харилцан ажиллах, байгаль орчныг хамгаалах болон холбогдох бусад хууль тогтоомжийн биелэлтэд хяналт тавих;  
 7/ орон нутгийн хамгаалалтын төлөвлөлт, түүний хэрэгжилтийн үйл ажиллагааг зэвсэгт хүчний Жанжин штабын оролцоотойгоор зохион байгуулах.  

 13 дугаар зүйл. Аж ахуйн нэгж, байгууллагын үүрэг  

 Аж ахуйн нэгж, байгууллага дараахь үүрэг хүлээнэ:  
 1/ дайчилгааны даалгаврыг биелүүлж, үйл ажиллагаагаа дайны байдалд шилжүүлэх бэлтгэлтэй байх;  
 2/ иргэний хамгаалалтын арга хэмжээг хэрэгжүүлэх; /Энэ заалтыг 2003 оны 6 дугаар сарын 20-ны өдрийн хуулиар хүчингүй болсонд тооцсон/  
 3/ ажиллагсаддаа иргэний цэргийн үүргээ биелүүлэх боломж олгох, цэргийн үүрэгтнийг дайчилгааны сургууль, цугларалтад оролцуулах.  

 14 дүгээр зүйл. Иргэдийн үүрэг  

 Монгол Улсын иргэд нь эх орноо хамгаалах үүрэгтэй. Энэ үүрэг нь Монгол Улсын Үндсэн хууль, энэ хууль, Иргэний цэргийн үүргийн болон цэргийн албан хаагчийн эрх зүйн байдлын тухай хууль, тэдгээртэй нийцүүлж гаргасан хууль тогтоомжийн бусад актаар тодорхойлогдоно.  


ДӨРӨВДҮГЭЭР БҮЛЭГ

Зэвсэгт хүчин, бусад цэрэг  


 15 дугаар зүйл. Зэвсэгт хүчин, бусад цэрэг  

 1. Монгол Улсын зэвсэгт хүчин нь улс орныг гаднын зэвсэгт халдлага, түрэмгийллээс цэргийн хүчээр батлан хамгаалах зорилт бүхий төрийн цэргийн байгууллагуудын тогтолцоо мөн.  
 2. Бусад цэрэгт хилийн болон дотоодын цэрэг багтана.  
 3. Зэвсэгт хүчин, бусад цэргийг Үндсэн хуулиар тогтоосон төр, нийгмийн байгууллын үндэс, иргэдийн эрх, хууль ёсны ашиг сонирхлын эсрэг аливаа хэлбэрээр ашиглахыг хориглоно.  

 16 дугаар зүйл. Зэвсэгт хүчин, бусад цэргийн байгуулалтын үндэс, зарчим  

 1. Монгол улсын зэвсэгт хүчин, бусад цэргийн байгуулалтын үндэс нь төрийн хууль тогтоомж, батлан хамгаалах бодлого, цэргийн номлолоор тодорхойлогдоно.  
 2. Зэвсэгт хүчин, бусад цэргийн байгуулалт нь дараахь зарчимд тулгуурлана:  
 1/ зэвсэгт хүчин, бусад цэргийг төрөөс удирдах;  
 2/ зэвсэгт хүчин, бусад цэргийн үйл ажиллагаа иргэний хяналтад байх;  
 3/ зэвсэгт хүчин, бусад цэргийн бүтэц, зохион байгуулалт, бэлэн байдал, зэвсэглэл нь түүний тайван цагт болон дайны үед гүйцэтгэх үүрэгт зохицсон байх;  
 4/ зэвсэгт хүчин, бусад цэрэг үндсэн үүргээ биелүүлэхэд байнга бэлэн байх;  
 5/ зэвсэгт хүчин, бусад цэргийн бүх төрлийн хангалтыг төрөөс баталгаажуулах;  
 6/ зэвсэгт хүчин, бусад цэргийн бие бүрэлдэхүүнийг цэрэг татлагаар болон гэрээгээр сайн дурын үндсэн дээр нөхөн хангах;  
 7/ цэргийн албан хаагч бүрийг цэргийн мэргэжилд заавал сургах;  
 8/ хууль дээдлэх, чанд сахилга, өндөр зохион байгуулалттай байх;  
 9/ төвлөрсөн удирдлага, нэгдмэл захирамжийг хэрэгжүүлэх.  

 17 дугаар зүйл. Зэвсэгт хүчний бүтэц  

 Монгол Улсын зэвсэгт хүчний бүтцэд ерөнхий зориулалтын, улсыг агаарын довтолгооноос хамгаалах, барилгын, иргэний хамгаалалтын цэрэг, дайчилгааны бэлтгэл нөөцийн бүрэлдэхүүн багтана. Дайн бүхий байдал, дайны байдлын үед зэвсэгт хүчний бүтцэд бусад цэрэг орж үүрэг гүйцэтгэнэ.  

 18 дугаар зүйл. Зэвсэгт хүчин, бусад цэргийн зохион байгуулалт  

 1. Зэвсэгт хүчин нь цэргийн удирдлагын байгууллага, төрөл мэргэжлийн цэргийн болон ар тал, техникийн нэгтгэл, ангиуд, цэргийн сургууль, эрдэм шинжилгээ, соёл урлаг, эмнэлэг, аж ахуй, үйлчилгээний байгууллагатай байна.  
 2. Зэвсэгт хүчний нэгтгэл, ангиуд нь тайван цагт бүрэн, хураангуй, нэн хураангуй зохион байгуулалттай байж болно.  
 3. Бусад цэргийн зохион байгуулалт, чиг үүргийг хуулиар тогтооно.  

 19 дүгээр зүйл. Зэвсэгт хүчин, бусад цэргийн бие бүрэлдэхүүн  

 1. Зэвсэгт хүчин, бусад цэргийн бие бүрэлдэхүүн нь цэргийн албан хаагч, цэргийн үүрэгтэн болон цэргийн анги, байгууллагад гэрээгээр ажиллаж байгаа ажилтнаас бүрдэнэ.  
 2. Цэргийн алба хаахтай холбогдсон харилцаа, цэргийн албан хаагчийн эрх зүйн байдлыг хуулиар зохицуулна.  
 3. Цэргийн анги, байгууллагад гэрээгээр ажиллаж байгаа ажилтны эрх зүйн байдал, хөдөлмөрийн харилцааг холбогдох хууль тогтоомжийн актаар зохицуулна.  

 20 дугаар зүйл. Зэвсэгт хүчний чиг үүрэг  

 1. Монгол Улсын зэвсэгт хүчин нь дор дурдсан үндсэн чиг үүрэгтэй:  
 1/ эх орныхоо тусгаар тогтнол, бүрэн эрхт байдал, нутаг дэвсгэрийн бүрэн бүтэн байдлыг гаднын зэвсэгт халдлага, түрэмгийллээс хамгаалах;  
 2/ улсын агаарын хилийн халдашгүй дархан байдлыг хангах;  
 3/ цэргийн насны болон цэргийн бэлтгэл үүрэгтэн иргэдэд цэргийн бэлтгэл эзэмшүүлэх, цэргийн мэргэжлийг нь дээшлүүлэх сургалт явуулах.  
 2. Зэвсэгт хүчин нь энэ зүйлийн 1 дэх хэсэгт заасан үндсэн чиг үүргээс гадна дор дурдсан үүрэг хүлээнэ:  
 1/ байгалийн гамшиг, гэнэтийн бусад аюул, үй олноор хөнөөх зэвсгийн хор хөнөөлийг арилгах ажилд шаардлагатай тохиолдолд оролцох;  
 2/ цэргийн барилга, инженерийн анги, байгууллагаас барилга, байгууламжийн ажлыг гэрээлэн гүйцэтгэгчийн үүргийг биелүүлэх.  
 3. Зэвсэгт хүчний ерөнхий комдандлагчийн зөвшөөрөл, Батлан хамгаалах асуудал эрхэлсэн Засгийн газрын гишүүний шийдвэрийн дагуу зэвсэгт хүчний бэлэн байдлыг алдагдуулахгүйгээр цэргийн зарим анги, байгууллагыг аж ахуйн бүтээн байгуулалтын ажилд оролцуулж болно. Цэргийн анги, байгууллагыг ийнхүү ажилд оролцуулах журмыг Зэвсэгт хүчний Ерөнхий командлагч тогтооно.  

 21 дүгээр зүйл. Зэвсэгт хүчин, бусад цэргийн удирдлага  

 Зэвсэгт хүчин, бусад цэргийн удирдлага нь ерөнхий болон цэргийн мэргэжлийн удирдлагаас бүрдэнэ.  

 22 дугаар зүйл. Зэвсэгт хүчин, бусад цэргийн ерөнхий удирдлага  

 1. Зэвсэгт хүчин, бусад цэргийн ерөнхий удирдлагыг Монгол Улсын Их Хурал, Ерөнхийлөгч, Засгийн газар, Батлан хамгаалах асуудал эрхэлсэн Засгийн газрын гишүүн Үндсэн хууль, энэ хууль, бусад хуулиар олгогдсон бүрэн эрхийнхээ хүрээнд хэрэгжүүлж, иргэний хяналт тавина.  
 2. Зэвсэгт хүчин, бусад цэрэгт тавих иргэний хяналт нь батлан хамгаалах тухай хууль тогтоомжийн биелэлт, зэвсэгт хүчин, бусад цэргийн мэргэжлийн удирдлагыг болон батлан хамгаалах төсвийн санхүүжилт, зарцуулалтыг хянах үйл ажиллагаа мөн.  

 23 дугаар зүйл. Зэвсэгт хүчин, бусад цэргийн мэргэжлийн удирдлага  

 1. Зэвсэгт хүчин, бусад цэргийн мэргэжлийн удирдлагыг Зэвсэгт хүчний Ерөнхий штаб, бусад болон төрөл мэргэжлийн цэргийн дарга, штабууд, нэгтгэл, ангийн захирагч, штаб, аймаг, нийслэл, дүүргийн цэрэг, иргэний хамгаалалтын штабууд тус тусын эрх хэмжээний дотор хэрэгжүүлнэ.  
 2. Зэвсэгт хүчний Ерөнхий штаб нь цэргийн удирдлагын төв байгууллага байж, дарга нь Зэвсэгт хүчний ерөнхий комдандлагч, Батлан хамгаалах асуудал эрхэлсэн Засгийн газрын гишүүний удирдлагын дор ажиллана.  
 3. Зэвсэгт хүчний Ерөнхий штабын эрх, бусад болон төрөл мэргэжлийн цэргийн штабуудтай харилцах хэм хэмжээг Зэвсэгт хүчний Ерөнхий штабын дүрмээр тогтооно.  

 24 дүгээр зүйл. Зэвсэгт хүчний Ерөнхий штабын чиг үүрэг  

 1. Зэвсэгт хүчний Ерөнхий штаб дараахь чиг үүрэг хэрэгжүүлнэ:  
 1/ зэвсэгт хүчин, бусад цэргийг дайчилгаагаар өргөтгөн зохион байгуулах, тэдгээрийг дайнд ашиглах ерөнхий төлөвлөгөөг боловсруулах, хэрэгжүүлэх бэлтгэлийг нь хангах;  
 2/ цэргийн алба, сургалт бэлтгэлийг зохион байгуулж, нэгтгэл, ангиудын байлдааны болон дайчилгааны бэлэн байдал, байлдах чадварыг хангах;  
 3/ зэвсэгт хүчний бүтэц, зохион байгуулалтыг боловсронгуй болгох, түүнийг бэхжүүлэх талаар санал боловсруулах;  
 4/ Монгол Улсын хилийн халхлалт, нутаг дэвсгэрийн хамгаалалтын төлөвлөгөөг боловсруулж хэрэгжүүлэх;  
 5/ зэвсэгт хүчний цэргийн анги, байгууллагыг иргэний хамгаалалтын чиглэлээр томилгоожуулан сургаж, ашиглах;  
 6/ хууль тогтоомжийн дагуу Монгол Улсын агаарын зайд нислэг үйлдэх журам тогтоож биелэлтийг хянах;  
 7/ цэрэг татах, халах ажлыг зохион байгуулах;  
 8/ олон улсын болон бүс нутгийн цэрэг, улс төрийн байдал, цэргийн аюул заналыг судлан төрийн дээд болон зэвсэгт хүчний удирдлагыг зохих мэдээллээр хангах;  
 9/ зэвсэгт хүчин, бусад цэргийн хэмжээнд нууцын хадгалалт, хамгаалалтыг зохион байгуулах.  
 2. Зэвсэгт хүчний Ерөнхий штабын дарга нь Ерөнхий штабын чиг үүрэгтэй холбогдсон асуудлаар бусад цэргийн дарга, штаб, аймаг, нийслэлийн цэрэг, иргэний хамгаалалтын байгууллагуудад тушаал, үүрэг даалгавар өгч биелэлтийг хангуулах, бусад болон төрөл мэргэжлийн цэргийн штабууд, төрөл мэргэжлийн цэргийн харилцан ажиллагааг зохион байгуулна. /Монгол Улсын 2002 оны 5 дугаар сарын 16-ны өдрийн хуулиар энэ бүлгийг хүчингүйд тооцсон./  


ДӨРӨВДҮГЭЭР БҮЛЭГ

Бусад зүйл   


 15 дугаар зүйл. Батлан хамгаалах арга хэмжээний санхүүжилт  

 Улс орныг батлан хамгаалах арга хэмжээг улсын төсвөөс санхүүжүүлнэ.  

 16 дугаар зүйл. Батлан хамгаалах тухай хууль тогтоомжийг зөрчигчид хүлээлгэх хариуцлага  

 Батлан хамгаалах хууль тогтоомжийг зөрчигчид Монгол Улсын хууль тогтоомжид заасны дагуу эрүүгийн, захиргааны, сахилгын, материалын хариуцлага хүлээлгэнэ.  




МОНГОЛ УЛСЫН ИХ ХУРЛЫН ДАРГА Н. БАГАБАНДИ 


МОНГОЛ УЛСЫН ИХ ХУРЛЫН ТАМГЫН ГАЗРЫН ЕРӨНХИЙ НАРИЙН БИЧГИЙН ДАРГА Н. РИНЧИНДОРЖ 



/Монгол Улсын 2002 оны 5 дугаар сарын 16-ны, 2003 оны 6 дугаар сарын 20-ны өдрийн хуулиар оруулсан нэмэлт, өөрчлөлт тусгагдсан./  
