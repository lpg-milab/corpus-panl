Оскарт нэр дэвшихгүй

"Титаник" киногоор дэлхий дахинаа алдаршсан нэрт жүжигчин Леонардо Ди Каприо саяхан хөлсний дээрэмчин Данни Арчерын дүрийг бүтээжээ. Кино зургийг нь Африкт авахуулахад ямар бэрхшээл тулгарсан, хэрхэн авахуулсан, Боног шүтэж явдгаа "TIME" сэтгүүлийн сурвалжлагчтай ярьсныг нь сонирхуулъя.
-Энэ дүрийг бүтээхээс өмнө таны алмаз эрдэнийн талаархи мэдлэг тань ямар байсан бэ? -Янз бүрийн дам ярианууд сонссон. Алт эрдэнэсийг нь авахаар Африкт очсон хүмүүсийн тухай бидний ойлголт үнэн байдлаас үнэхээр холуур санагдсан. Гэхдээ би үүнийг өөрийн биеэр туулж байж л ойлголоо. 1990 оны эхээр Сьерра-Леонед алмазны төлөөх жинхэнэ дайн болж хүмүүс амиа алдаж байсныг сонсоход надад аймшигтай санагдаж байсан. "Amnesty International"-ийн хүний эрхийг хамгаалах байгууллагын төслийн хүрээнд хийсэн судалгаагаар үүний улмаас дөрвөн сая хүн амь үрэгдсэн. -Та ийм хэрцгий хүний дүрд тохирохгүй төрхтэй юм шиг. Лос-Анжелест та өргөн жинс, бейсболлын малгай өмсчихсөн "Prius" машин унаад явж байсан. -Тиймээ. Хэзээ ч алмазанд шунаж байгаагүй. Гэхдээ худалдан авч байгаагүй гэсэн үг биш л дээ. Би авч байсан. -Та хэрцгий дээрэмчин, алмазны наймаачны дүрд тоглосон. Стивен Маккуэны бүтээсэн дүр өөрийнхтэй чинь илүү ойрхон юм шиг санагдсан. Энэ нь миний төсөөлөл ч байж болох юм. Гэхдээ түүний жүжиглэлтээс жишээ авсан зүйл байгаа болов уу? -"Сьер Мадрегийн эрдэнэс" үнэхээр гайхалтай кино, сайн бүтээл. Тэгээд ч Богартын дүр шилдэг нь. -Энэ дүрийн ихэнх хэсгийн зургийг тайзан дээр авсан. Таныг Африкт зургаан сар байх хугацаанд ямар санагдсан бэ? -Энэ тивээс хамгийн ихээр хохирч байгаа улс бол Мозамбек. Иргэний дайнаас гадна арван хүн тутмын тав нь ДОХ-ын халдвартай. Бодит байдалтай нүүр тулахад аймшигтай санагдаж байсан. Тусалж чадахгүй хараад зогсох үнэхээр хэцүү. Сэтгэл зүйн хувьд ч дарамтад ордог. Миний хэлж чадах зүйл гэвэл Африкт маш их тусламж шаардлагатай. -Хүмүүс нь та нарт яаж хандаж байв? -Эдийн засаг нь унаж хэцүү байдалд байгаа ч ард түмэн нь өөдрөг сэтгэлтэй. Гудамжинд дуулж бүжиглэж байгаа хүмүүстэй нэг бус удаа таарсан. Эх орон нь дайны хөлд нэрвэгдэж амьдрал нь хүнд байхад дуулж бүжиглэж амьдралын талаар эерэг эрч хүчтэй байгаа нь гайхалтай. Би Америк руу эргэж очоод эдгээр хүмүүсийн тухай муу үг сонсохыг хүсдэггүй болсон. -Дүрээ бүтээхээс өмнө бэлтгэж олон ч ном зохиол уншсан байх. Хамгийн их тус болсон зүйл? -Би үүнтэй холбоотой зохиолыг түүж уншсан гэж болно. Гэхдээ жүжигчин хүний хувьд жишээ авахаар зүйл ховор байсан болохоор тиймэрхүү хүмүүстэй уулзаж ярилцахаар баар цэнгээний газраар явж эхэлсэн. Гэхдээ ном бодит байдал хоёр хэр ялгаатай гэдгийг та гадарлаж байгаа байх. -Та дөнгөж саяхан бас нэгэн адал явдалт кинонд тоглосон. Бас л зэвсгийн наймаатай холбоотой. Африкийн дээрэмчид Бостоныхоос юугаараа ялгаатай байв? - Маш их ялгаатай. Өмнөд Африкийнх дэлхийд хамгийн сайн бэлтгэгдсэн хүмүүс. Би нуугдах, хуурах гээд л олон зүйлийг сурсан. Бүхэл бүтэн багтай хамт байж алмазны наймаачидтай адил харагдаж чадахаар болсон. -Дуудлагаа яаж зассан бэ? -Би хүн дуурайхдаа сайн л даа. Хэд хэдэн хүмүүсийг сонгож яриулж үзээд нэгнийх нь яриаг бичиж авсан. Тэгээд л өдөржин шөнөжин сонсож дуурайж ярихыг хичээсэн. Тэр залуугаар бараг бүтэн өгүүлбэр өгүүлбэрээр нь хэлүүлж авсан. -Амьдралын хүнд байдал, зэвсэгт мөргөлдөөн, 100 хэмийн халуун зэргээс аль нь илүү хэцүү байв? -Киноны дүр гаргах гэж үйл явдал жинхэнэ өрнөж байгаа газар алуурчин болж хүмүүст бодит байдлыг мэдрүүлэх хэцүү байлаа. Энэ үнэхээр хамгийн хэцүү нь байсан. -Хөгжилтэй хэсэг байсан уу? -Би хөгжилтэй кино гэж хэлэхгүй. Зураг авалтгүй амралтын өдөр Сахари цөлөөр аялах сайхан. Би сүрэг арслантай тааралдаж хэрхэн ан хийж олзоо идэхийг нь харсан. Африкийн байгалийн сайхныг үзээд баршгүй. -Яагаад сүүлийн үед Холливуд Африкт кино хийх сонирхолтой болчихов. "Цусан алмаз", "Catch а Fire", "The last king of Scotland", "The Constant Gardener" гээд олон киноны зураг авалт явагдлаа. Мөн энэ үеэр бяцхан хүү Шило маань төрсөн. -Миний бодлоор олон зууны туршид буй нэг хэвийн ойлголтод баригдаад байх шиг. Африкт хүнд байдаг, өлсгөлөнд автсан гээд олон зүйл сонсч байсан. Үүнийгээ ч дараагийн үедээ уламжлуулна. Гэхдээ дуучин Боно энэ бүхнийг өөрчлөхөд бидэнд их тус болсон. Боно бол миний хүндэлж явдаг хүн. -Энэ кино нэлээд нэрд гараад байгаа. Ялангуяа 1990 оны эхээр болсон үйл явдлыг бараг бүхлээр нь харуулсан. Танд ямар нэгэн санал ирж байна уу? -Би хэд хэдэн захидал авсан. Хүмүүст бодит байдлыг ухааруулж, байдлыг байгаагаар нь хардаг болгохын тулд төрийн бус байгууллагууд олон зүйл хийдэг. Хэрэв та "Amnesty International", "Global Witness" зэрэг байгууллагуудад хандах юм бол Африкийн зарим оронд одоо болтол тогтворгүй байдал үргэлжилсээр байгааг хэлж өгч чадна. Тэдгээр газруудад болж байгаа алмаз эрдэнийн чулуу болон байгалийн бусад баялгийн төлөөх тэмцлийг зохицуулах гэж олон жил тэмцэж байгаа ч олигтой үр дүнд хүрч чадахгүй байгаа. Би хэзээ ч төсөл боловсруулж энэ чиглэлээр ажиллаж байгаагүй. Учир нь би энэ чиглэлийн хүн биш. Би бол жүжигчин. -Та ирэх жилийн "Оскар"-т нэр дэвших үү? -Үгүй. 
Т.Ариунтунгалаг

