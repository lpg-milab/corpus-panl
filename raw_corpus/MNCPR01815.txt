Нөхөн сонгуулийн хоёр аваргын барилдааны тойм

МАХН Сонгуульд азтай, одтой хэмээн яригддаг С.Баярын эхний алхам тийм ч шинэлэг биш байлаа. МАХН-ын нөхөн сонгуулийн штабыг удирдаж буй тэрбээр Хөвсгөлд хийлгэсэн эхний хэвлэлийн хурлаараа сонгуулийн хэсгийн хороон дахь тэгш бус байдлын талаар гомдоллов.
Хөвсгөлд "Засгийн" эрхийг авсан АН эрх мэдлээ ялимгүй хэтрүүлэх гэж оролдсон нь Ах намын хашруудын хараанаас мултарсангүй. Мөрөн сумын дөрвөн хэсгийн хорооны дарга нь Ардчилсан намынх байгааг тэд анзаарчээ. Нийт 28 хэсгийн хороо байдаг гэж үзвэл ялихгүй гэж тооцож болохоор энэ алдааг дор нь залруулж, даруй хоёр хэсгийн хорооных нь нарийн бичгийн даргаар МАХН-ын хүнийг томилуулж санаа амарсан байна. Өмнө нь голдуу Ардчилсан намынхан тэгш бус байдлын талаар гонгинодог байсан болохоор энэ удаа МАХН-ыг хүчин мөхөсдсөн дүртэй хараад зарим нь бараг таашаал аваа байлгүй. Шударгаар өрсөлдөх гэрээ гээчийг С.Баяр бусдадаа санал болгосон нь улиг болсон аргыг давтсан төдий. Өмнөх сонгуулийн үеэр Ардчилсан намынхан энэ аргыг ихэвчлэн хэрэглэж байсан. Гэсэн ч одоо шударгаар өрсөлдөх гээч нь мөн чанараа гээгээд зөвхөн хэлбэр төдий хэрэглэгдэж буй нь сонгогчдын урмыг хугалах болов. Шударгаар өрсөлдөх гэрээг хэн хамгийн түрүүлж, бусдаас чангаар санал болгосон нь шударга юм шиг харагдана гэдэгт улстөрчид л өөрсдөө итгэдэг байх. Сүүлийн өдрүүдэд "жигүүр"-ийн Ц.Оюунбаатар хэвлэлээр тодрох болсон нь МАХН-ын сонгуулийн тактикийг илэрхийлэв. Ардчилалд элэгтэй ханддаг хөвсгөлчүүдэд "жигүүр, шинэчлэл" гэх мэт үгс арай дотно санагдана гэж "Ах" нар тооцсон нь лав. Тиймээс ч сурсан зангаараа Хөвсгөлд очиж сүрийг үзүүлэх шахсан МАХН-ын удирдлагуудыг "хөл хориод" байгаа. "Засгийн газар нүүж ирэх" аюулаас ийнхүү гэтэлгээд жигүүрийнхэн голдуу нэр дэвшигчээ дэмжиж ажиллаж буй. Жигүүрийг толгойлж асан Ө.Энхтүвшин сайдын суудал аваад жигүүрээ хумьсан тухай шүүмжлэл явдаг. Харин мөнөөх жигүүр нөхөн сонгуулийн сурталчилгаанд л ашиглагдахаар "амь" орвол хөдөөгийнхөн баярлах болов уу. Намын дарга М.Энхболд "Зууны мэдээ" сонинд нуршуу ярилцлага өгсөн нь нэр дэвшигчээ дэмжих санаатай болов уу. Гэсэн ч Засгийн газрын тэргүүн "Нэр дэвшигчээ татан авахыг шаардаж байгаа нь улс төрийн соёлгүй хэрэг" гээд аваад хаясан нь олон хүний инээдийг хүргэхээс хэтэрсэнгүй. 65 дугаар тойрогт чухам тэр л "шаардах" нь бүү хэл Засгийн газрыг огцруулах шийдвэр Удирдах зөвлөлөөрөө гаргуулж "шантаажилж" байгаагүй билүү... Угсаа залгах ёсыг халах, ард түмний сонголтыг хүндэтгэх тухай МАХН ярьж байгаа нь "Уул шугамандаа бол" зөв юм шүү дээ. Гэсэн ч талийгаачийн үйл хэргийг залгамжлуулахаар эхнэр болон дүүг нь нэр дэвшүүлэх нь Ардчилсан намд төдийгүй МАХН-д ч, Америкт ч байсан л түүх. Ард түмний сонголтыг үнэхээр хүндэтгэж байсан л юм бол АН, МАХН-ын хамтын ажиллагааны гэрээ гэж байхгүй л байх байлаа. МАХН үнэхээр одоогийнх шигээ байр суурьтай байсан юм бол тэнд зөвхөн АН-ын гишүүдийн гарын үсэг дурайж байхсан... 46 дугаар тойргийн нөхөн сонгуулийн ач холбогдлыг ярихын ч хэрэг алга. Хэрэв МАХН энд ялбал Засгийн газраа дангаараа байгуулахаар санаархана гэсэн хардлага явж байгаа. Ах намын "монцгор"-уудын нэг Ц.Нямдоржийн яриа ч үүнийг баталдаг. Нөхөн сонгуульд ялбал МАХН 39 буюу ердийн олонхи болж Засгийн газраа дангаар бүрдүүлэх боломжтой болно гэж тэр сэтгүүлчдэд хэлсэн удаатай. Мөс, жудаг ярьдаг тэрбээр ийнхүү тооцоолохдоо урвуулж авсан Ц.Батаа гишүүнээ багтааснаа улайх ч үгүй зарласан. Гэхдээ л нөхөн сонгуулийн өмнө эмзэг сэдэв хөндөх хэрэггүй гэж МАХН үзсэн бололтой. Дангаараа Засгийн газар байгуулахаар санаа ч үгүй, зүүдлээ ч үгүй гээд л тас "гүрийгээд" байгаа. МАХН сонгуулийн өмнө нэг юм ярьдаг. Сонгуулийн дараа өөр юм ярьдгийг олон нийт сонсохоороо нэг боллоо. 65 дугаар тойргийн нөхөн сонгуулийн дараахан шинэхэн УИХ-ын гишүүн М.Энхболд Засгийн газрын тогтвортой байдлыг хангана. Гэрээгээ дагаж мөрдөнө гээд л байсан, яалаа даа. Засгийн газар нь ч, гэрээгээ дагаж мөрдөх нь ч "дашийн шог" болсон. АН Ардчилсан нам Хөвсгөлд нүүж очсон гэнэ. Тус намын томчууд Хөвсгөлд ажиллах болсон учраас ҮЗХ-ныхоо хурлыг тэнд хийсэн ч болох юм байх. Намынхаа олонд танигдсан лидерүүдээр дамжуулан сурталчилгаа хийнэ гэдэг муугүй санаа. АН сөрөг хүчин учраас тус намаас УИХ-д сонгогдсон гишүүд Хөвсгөлд ажиллана гэдэг чухамдаа "Засгийн газар нүүж очих"-оос огт өөр ойлголт юм. АН-ын дарга Ц.Элбэгдоржоос эхтэй бичиг цаас шидэлцэх жишиг эдний сонгуулийн тактикийн нэг хэсэг болов уу. Намын даргаасаа эхлээд ерөнхий нарийн бичгийн дарга нараа хүртэл хамтын ажиллагааны гэрээ гэгчээ нэг нь сануулж, нөгөө нь үгүйсгэсэн бичиг цаас шидэлцэх болсон нь нөхөн сонгуулийн моод. Чухамдаа шаардсаных нь зоргоор гэрээгээ биелүүлж, нэр дэвшигчээ татна гэж АН-ынхан найдсан нь юу л бол. Харин хамтын ажиллагааны гэрээ гээчээ улиг болтол нь давтсанаар МАХН "хулхи" гэдгийг л олон нийтэд сануулах гэсэн хэрэг биз. Эрх баригчид ард түмнийг хариуцлагатай байхыг шаарддаг атлаа өөрсдөө хариуцлагатай байна гэдэг нь "гонжийн жоо" болов. Гэсэн ч юм бүхэнд хэм хэмжээ бий. Бичиг цаас шидэлцэх АН-ын арга арай л хэтэрсэн нь Хөвсгөлийн АН-ын дарга М.Хуягбаатарын уриалгаар илрэв. Талийгаачийг хүндэтгэж, нэр дэвшүүлэхгүй байх жишиг өмнө нь ч байсан. Харин энэ удаа бусад намууддаа хандан нэр дэвшигчээ татах уриалга цагаа олсонгүй. Эх орон, газар шорооныхоо төлөө тэмцэгчийн дурсгалд хүндэтгэлтэй хандаасай гэсэндээ ийм алхам сонгосон байх л даа. Гэхдээ нөхөн сонгуулийн өмнө бус ид өрсөлдөөний дундах уриалга аргаа барсан үйлдэл мэт харагдах сөрөг талтай. Хөвсгөлийн нөхөн сонгуульд АН ялалт байгуулвал УИХ, Засгийн газар дахь хүчний харьцааг өөрчлөхөд нөлөөлөхгүй. Харин 2008 оны сонгуулийн хандлагыг тодорхойлох том сурталчилгаа гэдгээрээ АН-ын хувьд ч МАХН-ын хувьд ч алдаж болохгүй тойрог билээ. 
Б.ЯНЖМАА 
