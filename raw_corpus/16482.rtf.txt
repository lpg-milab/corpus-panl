№205 (16482)              
1986 оны наймдугаар сарын 27.
Ажилчин, техник хоёр

Орчин үеийн аж үйлдвэрийн хөгжил, дэвшил, үр ашиг, амжилтыг тодорхойлох гол багана нь ажилчин, техник хоёр учраас << Үйлдвэрлэлд шинжлэх ухаан, техникийн дэвшил, шинэ техник, боловсронгуй технологи эрчимтэй нэвтэрч байгаа одоо үед ажиллагсдын ажлын мэргэжлийг тасралтгүй дээшлүүлж, инженер техникчдийн бүтээлч сэтгэлгээг хөгжүүлэх, технологийн сахилгыг бэхжүүлж, үйлдвэрлэлийн мэргэжлийн удирдлагын түвшинг дээшлүүлэх нь нэн чухал байна >> гэж МАХН-ын XIX их хурал онцлон заалаа. 

Социалист нийгмийн давуу тал, орчин үеийн шинжлэх ухаан, техникийн дэвшлийн ололтыг аль болохоор өгөөжтэй ашиглах, үйлдвэрлэлийн үр ашгийг дээшлүүлэх, улс ардын аж ахуйн дотоод нөөцийг бүрэн дайчлахад шинэ дэвшилтэт техникийн үүрэг маш чухал боловч бүх юм эцсийн дүндээ тэдгээрийг эзэмшигч ажилчин хүнээс шууд хамаарна. Улс ардын аж ахуйн аль ч салбарт фонд зэвсэглэмж, тохижилтын түвшин эрчимтэй өсч байгаа одоогийн нөхцөлд бий болсон хүч, чадал, техникийн хангамжийг бүрэн ашиглахад ажилчдын техникийн мэдлэг, боловсрол, техник эзэмших соёлын түвшин, мэргэжлийн ур чадвар өндөр байх шаардлагатай. 

Үйлдвэрлэлийн жигд ажиллагаа алдагдах, төлөвлөгөө тасалдах, саатал доголдол гарах нь техник эзэмшигчдийн мэдлэг, боловсрол, мэргэжлийн ур чадвартай салшгүй холбоотой юм. Хүнийг техникээс салгах, эсвэл техникийн хавсарга мэтээр үзэх буруу хандлагаас болж машин техник эвдэрсэн, сэлбэг, материал дутагдалтай гэх зэргээр дутагдал, доголдлыг хүний хүчин зүйлээс салгаж хамаг л гэм буруугаа амьгүй техник, тоног төхөөрөмж рүү түлхэн өөрсдийгөө тайвшруулж, зөвхөн үйлдвэрлэл техникийн чанартай ажлаар хөөцөлдөн түүний хүрээнээс гарч чадахгүй, улмаар хүнтэй ажиллах, тэдний боловсрол, техникийн мэдлэгийг дэс дараатай дээшлүүлэх, давтан сургах системтэй ажлыг орхигдуулдаг зуршлаас бид шийдвэртэй салах ёстой. 

Тоног, төхөөрөмж, сэлбэг хэрэгслийг машин техник өөрөө захиалдаг бус харин тэдгээрийг эзэмшигч хүн, хариуцсан байгууллага энэ талаар хүлээсэн үүрэг ёсоороо шинжлэх ухааны үндэслэлтэйгээр цаг тухайд нь зохион байгуулж байх ёстой. Тэрчлэн машин техникийн засвар, үйлчилгээг цаг хугацаанд нь хийж, урьдчилан сэргийлэх арга хэмжээ авдаггүй, ажилчдын техникийн мэдлэг, боловсрол, техник эзэмших, соёл дутмаг, сахилга хариуцлага сулаас л техникийн эвдрэл, саатал гардаг нь тодорхой. Иймд ажилчдын техникийн мэдлэг, боловсролыг орчин үеийн үйлдвэрлэлийн техникжилт, автоматжуулалтын хэмжээ шаардлагыг хангахуйц өндөр байлгахад үргэлж санаа тавьж, мэргэжилтэй боловсон хүчний бүтэц, чанарыг сайжруулах, тэдэнд үйлдвэрлэлд шинээр нэвтэрсэн техник, технологийн онол, практикийн үндсийг сайн ойлгуулж, эзэмшүүлэх, давтан сургах ажлыг системтэй зохиож байх нь зайлшгүй юм. Наймдугаар таван жилд тооцоолох электрон техник, хаягдалгүй болон эрдэс түүхий эдийг иж бүрэн ашиглах зэрэг бусад оны шинэ техник, технологийг үйлдвэрлэлд нэвтрүүлэхээр төлөвлөсөн нь тэр бүхнийг эзэмших ёстой ажилчдад өндөр шаардлага тавьж байна. 

Техникийн жинхэнэ эзэн байж түүний өгөөжийг бүрэн дүүрэн ашиглаж, үйлдвэрлэлийг ур ашигтай, далайцтай явуулж чадах мэдлэг боловсролтой ажилчид бэлтгэх, ялангуяа залуу ажилчдын техникийн сэтгэлгээг хөгжүүлж, мэргэжлийн чиг баримжааг сайтар тогтоох нь чухал байна. 

Мэргэжилтэй ажилчдыг гадаад, дотоодын техник мэргэжлийн сургууль, курс, үйлдвэрийн дэргэдэх сургууль, курсийн комбинатаар тооны хувьд хүрэлцэхүйц хэмжээгээр бэлтгэж, яам, тусгай газруудын харьяанд сургалтын комбинат, байнгын курс, цех тавь шахам ажиллаж жил бүр улсын хэмжээнд шинээр бэлтгэж байгаа мэргэжилтэй ажилчдын 50 гаруй хувийг тэнд сургаж, олон мянган хүний мэргэжлийг дээшлүүлж байна. Гэтэл сургууль, курсийн комбинатаар мэргэжил эзэмшсэн хүмүүсийн мэдлэг чадвар тэр бүрий сайн биш, тогтвор суурьшил хангалтгүй байгаа нь сургалтын материаллаг бааз, чанар, заах арга, өнөөгийн шаардлагыг жигд хангадаггүйгээс хамаарч байна. Өөртөө сургууль, курсийн комбинаттай зарим үйлдвэр, аж ахуйн газарт ч мэргэжилтэн ажилчдын хангамж сайжрахгүй, техникийн мэдлэг, боловсролын түвшин нь төдийлөн ахихгүй байна. Тухайлбал, өнгөрсөн таван жилд Шарын голын нүүрсний уурхайн дэргэдэх сургууль, курсийн комбинат << Белаз >> - ын жолоочийн мэргэжлээр 150, илчит тэрэгний машинч, туслах машинчийн мэргэжлээр 72, экскаваторын машинч, туслах машинчийн мэргэжлээр 84 хун бэлтгэсэн боловч тэнд энэхүү мэргэжлийн ажилчдаар дутагдаж, ажил үе үе саатдаг хэвээр байна. Сургууль, курсийн хичээлийн өгөөж бага, сонсогчдын ирц алдаг оног, хэлбэрдэх хандлага зонхилж байгааг салбарын яам, Хөдөлмөр, шингэн хангамжийн улсын хороо, холбогдох бусад байгууллага сул анхаарч, үйлдвэрлэл дээрх сургалтыг нэгдсэн арга зүйн удирдлагаар ханган, түүний чанарт хяналт тавьж, үр дүнг тооцоолж, амьдрал үйлдвэрлэлийн гүнд орон дүгнэлт гаргадаггүй байна. Сургалтыг үйлдвэрлэлтэй холбох, тэнд нэвтэрсэн шинэ техник, технологи, ажлын зохион байгуулалттай нягт уялдуулан боловсронгуй болгоход онцгой анхаарал тавих цаг болжээ. 

Ажилчдын техникийн сэтгэлгээг байнга хөгжүүлэн дээшлүүлснээр машин техникийн хүч чадлын ашиглалтыг сайжруулаад зогсохгүй үйлдвэрлэлийн явцуу дамжлагыг арилгах, гар ажиллагааг механикжуулах, машин техникийн бүтээлийг нэмэгдүүлэхэд чиглэсэн шинэ санаачилга, бүтээлч идэвх гаргах нөхцөлийг хангаж өгөх юм. Техникийн боловсрол, сэтгэлгээг дээшлүүлж, хамт олон, бие хүний шинийг бүтээх авьяас чадвар, хүсэл тэмүүллийг зүйл бүрээр хөгжүүлэх тодорхой арга хэмжээг салбар, үйлдвэр, аж ахуйн газрууд нийгмийн хөгжлийн төлөвлөгөөндөө ажил хэрэгчээр тусган хэрэгжүүлж байх ёстой. 

Техник, технологийн хөгжил дэвшлээс хоцрохгүйн тулд дээд, тусгай дунд, техник мэргэжлийн сургуульд нэгэнт бэлтгэгдээд ажиллаж байгаа хүмүүсийг тодорхой хугацаанд уул төгссөн сургуульд нь давтан сургаж орчин үеийн техникийн дэвшлийн ололттой танилцуулах, сургууль болон төгсөгчдийн хоорондын холбоог бүх талаар бэхжүүлэх, гадаад, дотоодын үйлдвэрлэлийн сургалт, курсээр бэлтгэгдсэн хүмүүсийг давтан бэлтгэх нэгдсэн систем тогтоох, ажилчны техникээс давуутай чанарыг байнга хөгжүүлж байж бид ажилчин, техник хоёрын зөв хослолыг тогтоож их ур дүнд хүрч чадна. Мэргэжилтэй боловсон хүчин бэлтгэх, тэднийг үр бүтээлтэй ажиллуулах үүрэг хүлээсэн төлөвлөлт, эдийн засаг, ардын боловсролын болон салбарын яамдын аль алинд нь хамаарах, тэдний хамтарсан хүч, санаачилгаар шийдэх ёстой ийм асуудалд дээрх газрууд шинэ арга барилаар хандвал зохино. 

Ажилчин хүн бүрийн техникийн мэдлэг, боловсролын түвшин, мэргэжлийн ур чадварыг дээшлүүлэх, давтан сургах ажлыг бүх шатанд ажил хэрэгчээр зохион байгуулж, техник, хүн хоёрын шавхагдашгүй арвин потенциалыг улс орныхоо социалист байгуулалтын үйлсэд бүрэн дүүрэн ашиглах нь нам, төр, олон нийтийн бүх шатны байгууллагын маш чухал үүрэг мөн. 

