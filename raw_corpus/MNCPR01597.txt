Эх баригч Н.Энхбаяр

Амьтны фермийн толгойлогч Наполеон хэмээх гахайг ямар ч гажигтай алхам хийсэн хонинууд бүхнээс түрүүлээд "нөхөр Наполеон зөв" хэмээн хамаг амьтны толгой дүүрч, чих шуугьтал майлалдах тул бүгд Наполеоны зөв юм байна гэж бодоход хүрдэг тухай Жорж Орувел өгүүлсэн байдаг билээ.
Монгол Улсын Ерөнхийлөгчийн зарлигаар нийслэлийн нэг сая дахь иргэнийг баяр ёслолын байдалтайгаар угтаж авах ажлын хэсгийг байгуулж гэнэ. Сангийн яам, НХХЯ, Улаанбаатар хотын Засаг даргын Тамгын газрууд хамтран дээрх ажлын хэсгийг байгуулсан бөгөөд тун удахгүй хуралдаанаа хийх юм байх. Манай Ерөнхийлөгчийг шаналгаж даруйхан ажлын хэсэг байгуулахдаа хүрсэн тэр нийслэлийн нэг сая дахь иргэн гээч нь ойрын хугацаанд хэн нэгэн эхээс мэндлэх юм гэнэ билээ. Тэгэхээр төд удалгүй тэр "үл бүтэх этгээдийг" олж авснаа зарлаж аягүй л бол Чингэс хааны хойд дүрийг тодруулсан гэх юм байгаа биз. Нийслэлийн Засаг даргын Тамгын газрын ажилтан нэг нөхөр "Манай ажлын хэсэг удахгүй хуралдаж тэр иргэнийг хэрхэн яаж тосч авах үйл ажиллагааныхаа хөтөлбөрийг боловсруулна" хэмээн хоолойгоо шахаж, хөмсгөө зангидаж ирээд ярив. Хөмсгөө зангидвал сүртэй байдаг бололтой. Ажлын хэсгийнхэн юу хийх нь одоогоор мэдэгдэхгүй байгаа ч Улаанбаатарын нэг сая дахь хүнийг төрүүлэх эхийг олж аваад төрийн хүндэт харуул жагсааж байгаад Сүхбаатарын талбайд төрүүлэх юм биш байгаа. Эсвэл Ерөнхийлөгч өөрөө эх барьж аваад нэр өгч болох юм. Түүнийг нь телевизүүд орон даяар харуулаад л... гоё юм болох нь дээ. Тиймээс нөгөө ажлын хэсгийнхэнд "Сайхан хүүхэн болгоныг бариад бай" гэдэг шиг жирэмсэн хүүхэн бүрийг барьж авч эмэгтэйчүүдийн үзлэгт оруулж хэдийд төрөхийг нь тогтоох нөр их ажил ундрах байх даа. Ер нь л нэг содон юм болох нь дамжиггүй. Манай Ерөнхийлөгч тиймэрхүү юманд дуртай юм чинь, аргагүй ээ. Саяхан л гэхэд Хөвсгөл далайн мөсөн дээр майхан барьж хонож үзэв шүү дээ. Түүнийг нь нөгөө хонинууд шиг нөхөд "Аая,яа яа манай Ерөнхийлөгч мундаг аа. Урьд өмнө хэн ч ингэж мөсөн дээр майхан барьж хонож байсангүй" гээд баахан майлалдав даа. Бүр болоогүй тэрэндээ эрэмшээд Хойд мөсөн туйлд очно хэмээн хамгийг цочоолоо. Түүхэндээ манай улсаас хоёрхон хүн хойд туйлд очиж үзсэн байдаг юм билээ. Түүний нэгийг нь Ерөнхийлөгч Хөвсгөл далайн мөсөн дээр хонохдоо дагуулаад явсан гэсэн. Хойд туйлд очихдоо өөрийг нь бас дагуулаад явах вий гэж айсан нөгөөх цаг уурч "Тэнд чинь хүн байтугай чөтгөр тогтоход хэцүү газар" хэмээн ярилцлага өгч "бие муутайгаа" учирласан байна билээ. Өнгөрсөн жил Ерөнхийлөгч Алтай Таванбогдын оргилд авирч жигтэй юм болсон дог. Гэхдээ Монголын бүх аймгаас авчирсан гэх баахан адууны унгас өвөртөлж явсан. Түүгээр ч яадаг юм бүү мэд. Ерөнхийлөгчийн энэ хачин алхам яруу найргийн ямар ч авьяасгүй Шадар сайдыг цочролд оруулж түүнд зориулж шүлэг зохиоход хүргэж байхав дээ. Түүнийхээ дараахан Монгол Улсын төрийн далбааны өмнө зогсож байгаад авахуулсан зургаа олон мянган хувиар хэвлэж төрийн албан хаагчдад тарааж өрөөндөө залахыг зарлигдсан байсан. Гэхдээ төрийн албан хаагчид бүгд түүний зургийг өрөөндөө залах амны хишиггүй юм гэнэ лээ. Учир нь рефрентээс доош зэрэг дэвтэй муусайн "боолуудад" тийм аз завшаан олгохыг Ерөнхийлөгч хатуу цээрлэсэн байсан. 50, 50 ширхгээр боосон тэдгээр зургийг хоймроо залсан нь байхад хогийн сав руугаа шидчихсэн ч байж. Гэтэл гай болж Ерөнхийлөгч хилэгнэж "Тэр зургуудаа буцаагаад аваад ир. Би муухай гарсан байна. Дахиж аваад дахиад тараа" хэмээн өргөөндөө цамнаж гарчээ. Яахав нөгөө хогийн саванд шидчихсэн нөхөд Ерөнхийлөгчийн зурагны өрөнд орж цалингаасаа торгуулсан гэнэ билээ. 2000 онд МАХН УИХ-ын сонгуульд үнэмлэхүй ялалт байгуулсныхаа дараа Баянгол ресторанд хүлээн авалт хийх үеэрээ Чингэсийн хасбуу тамгыг намынхаа Удирдах зөвлөлийн гишүүдээс гардаж авсан билээ. Найман зуун жилийн өмнө Чингэсийн барьж явсан тамгыг тэдний намынхан хаанаас олж аваад түүнд өгснийг бүү мэд. Бодвол бариул дээрээ "Чингэсээс Н.Энхбаярт" гэсэн бичигтэй тэр олдвор МАХН-ын цагаан байрны өмнө хэвтэж байсан биз. Энэ мэтчилэн эсэн бусын зүйл манай Ерөнхийлөгчийн толгойноос ихээхэн гарах болж. Хэдэн жилийн өмнө В.Путин байлдааны онгоцоор Чечень рүү нисч дайнч болохоо харуулж дэлхийг алмайруулж байсан бол Кубын Удирдагч Фидель Кастро цагаан будаа хэрхэн агшаахыг телевизээр бүтэн гурван цаг зааж дэлхийг шуугиулж байлаа. Тэгэхээр нь манай хүн өлчир болохоо үзүүлж ууланд авирч, мөсөн дээр хонолоо. Байдаггүй ээ, дэлхий чив чимээгүй. Тэгэхээр нь одоо хүүхэд эх барьж авч чаддаг гэдгээ харуулахаар зэхэж байгаа бололтой. Спортын мастер Н.Энхбаяр одоо эх баригч Н.Энхбаяр болох нь дээ. Түүнийг ийм алхам хийх тусам нь амьтны фермийн хонь шиг нөхөд "Нөхөр Н.Энхбаярын зөв" хэмээн тархи дүүрч, чих шуугьтал майлалдах болж дээ. 
Л.Мөнхбаясгалан
