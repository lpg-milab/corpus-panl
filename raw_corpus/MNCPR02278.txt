Инженерийн боловсролд техникийн шинэчлэл хэрэгтэй байна

Хэдэн жилийн өмнөөс л төр, засаг газар тариалангийн үйлдвэрлэлийг сэргээх талд мянганы зам шигээ анхаарлаа хандуулж, гадаадын зээл тусламж, бусад хөрөнгөөсөө түлхүү хандуулсан бол дэлхийн хэмжээний нефтийн нөөцийн хомсдол, ургамлын гаралтай түлшний үйлдвэрлэлийн өсөлтөөс шалтгаалсан үр тарианы үйлдвэрлэлийн бууралт, хүнсний бүтээгдэхүүний үнийн хөөрөгдөлд ард иргэд ингэтлээ шууд нэрвэгдэхгүй байсан болов уу.
Монгол оронд ажлын зүтгэх хүчмалыг оньсон техникээр сольсон анхны хоёр трактор 1927 онд орж ирэн, тэр үеэс л газар тариалангийн үйлдвэрлэлийн суурь тавигдан, жилээс жилд өргөжин хөгжиж, нэгэн үе улаан буудай экспортолж байсан түүхтэй. ХААИС-ийн Инженерийн сургууль нь Монгол Улсад анх түрүүн инженерийн дээд боловсролтой үндэсний мэргэжилтнийг бэлтгэж эхлэн, газар тариалангийн үйлдвэрлэлийг шинжлэх ухааны үндэслэлтэй явуулахад чухал үүрэг гүйцэтгэсээр өнөөдрийг хүрсэн юм. Улс орон зах зээлийн эдийн засгийн харилцаанд шилжсэн хүнд хэцүү жилүүдэд газар тариалангийн үйлдвэрлэлийг элгээр нь сөхрүүлчихгүй, түүний хүнд ачааг үргэлжлүүлэн үүрч яваа томоохон аж ахуй, хувийн компаниудын эзэд нь энэ сургуулийг төгссөн үе үеийн инженерүүд, гавьяат механикжуулагчид, хөдөлмөрийн баатрууд байгаа нь бахархууштай. Газар тариалангийн үйлдвэрлэлийг эрчимжүүлэхэд орчин үеийн техник хэрэгслийн ашиглалтын талаар өргөн мэдлэг, өндөр боловсролтой, чадварлаг инженер-механикч мэргэжилтэнгүйгээр төсөөлөхийн ч хэрэггүй юм. Харамсалтай нь, сүүлийн 20 шахам жилд тус сургуулийн сургалтын техник хэрэгсэл хөрөнгө, мөнгөгүйн гачаалаас үүдээд төдийлөн шинэчлэгдэж чадахгүй байгаа нь өнөөдөр төгсөн гарч байгаа мэргэжилтнүүдийн зарим практик мэдлэгт муугаар нөлөөлж байгааг нуух юун. Энэ салбарын байгууллага, компаниудад Засгийн газрын дэмжлэг, гадаадын зээл, тусламж, донор орнуудын төслийн шугамаар орчин үеийн трактор, техник хэрэгсэл аль хэдийнэ очин, түрүүч хэсэг нь ашиглалтын хугацаа дуусч актлагдаж байхад, эдгээр техникийн ашиглалтыг сайжруулах, засвар үйлчилгээ, тохируулгыг гардан хийх мэргэжилтнийг бэлтгэдэг үндэсний ганц инженерийн сургуульд нь сүүлийн үеийн машин техник, тоног төхөөрөмж нэг ширхэг ч алга. Иймд Инженерийн сургуульд суралцаж байгаа болон шинээр элсэн орж энэ мэргэжлээр бэлтгэгдэх мянга мянган оюутан залуусын суралцах орчныг сайжруулах, сургалтын материаллаг баазыг орчин үеийн шаардлага хангасан техник хэрэгслээр шинэчлэх хөрөнгийн асуудалд төр, засаг анхаарч, инженерийн боловсролд дэмжлэг туслалцаа үзүүлэх цаг нь болжээ. Тэрбум хол давсан татварын өртэй олон хувийн компаниудын татварын өрийг цайруулах өршөөлийн хуулийг эрхэм гишүүд баталж, тэднийг хууль зөрчсөн гэмт хэргээс нь зүгээр чөлөөлөн, өөрсдөө шан харамж, авлига авч байгаа гэсэн нэр хүртэж байхаар эх орныхоо боловсрол, эрүүл мэндийн салбарын материаллаг баазыг шинэчлэхэд тэдээс доошгүй хэмжээний хөрөнгө оруулсан аж ахуй нэгжийн татварын өрийн үлдэх хувьд өршөөл үзүүлнэ гэсэн хууль баталсан ч буруудах юмгүй санагдах юм. Зөвхөн нийгмийн нэг хэсэгт зориулсан ийм хууль баталж чаддаг, өр нимгэн, өгөөмөр сэтгэлтэй эрхэм түшээд минь хүн амын орлогын албан татварыг иргэд тодорхой хугацаанд төлөхгүй байж болох, эсвэл эмч багш нар огт татвар төлдөггүй тийм хуулиудыг батлуулж болох нь ээ. Манай улс ашигт малтмалын 68 хувийн татвараас их хэмжээний орлого олж, янз бүрийн салбарт хэдэн тэрбумаар нь зарцуулж байгааг эрхэм Ерөнхий сайдаа бид харж байна. ХАА-н инженер мэргэжилтнээ дотооддоо 50 шахам жил бэлтгэж буй тус сургуулийн сургалтын техник хэрэгслийг шинэчлэх талд дээрх их орлогоосоо тусламжийн гараа (500 саяас доош) сунгаж, дэмжээд өгвөл яасан юм бэ. Эсвэл "Гал авчирч гэрэл гаргаад өгчихөж чадахгүй юм бол ядаж битгий сүүдэрлээч" гэж Лев Толстойн хэлсэнчлэн ингэж тусалж чадахгүй юм бол дотоод үйл ажиллагаанд нь битгий оролцоод байгаач. Тухайлбал, БСШУЯ их сургуульд элсэгчдийн тоог хязгаарлана, түүнийгээ шалгаж дарамтална, оюутны төлбөрийн дээд түвшинд хязгаар тогтооно, хамт олон нь өөрсдөө удирдлагаа шууд сонгоод ажиллуулах эрх мэдэл байхгүй, ректорыг нь яам баталгаажуулж давхар томилох болохоороо засгийн эрх барьж байгаа намын гишүүнийг л хүлээн зөвшөөрнө. Энэ мэт бидний үйл ажиллагаанд ихээхэн саад, тээг болоод байгаа зүйлүүдээсээ татгалзаад өгөөч. Элсэхийг хүссэн, мөнгөө төлж чадах хэн бүхэнд их сургуулийн үүд хаалга нээлттэй байж, (сургалтын төлбөрийг нь нэг сая төгрөг болгох) сурч чадах хүнийг нь авч үлдэн, анги ахиулж төгсгөдөг олон орны жишгээр бид яваад үзмээр байна. Оюутны тоо нь дээрээсээ хязгаартай болохоор элссэн хэдийгээ сурлагын чанраар нь тэр болгон хасаад байж чадахгүй, үнэнийг хэлэхэд эдийн засгийн хувьд хавчигдаад, арга ядахдаа баталсан журмаа зөрчин муу дүн засах аян өрнүүлж, дунд дүн тавин тэрхэн үедээ оюутандаа буян үйлддэг хэдий ч, төгсөөд мэргэжлээрээ сайн ажиллах үйлсэд нь нүгэл үйлдээд байгаа дутагдлаасаа даруй салмаар байна. Нэгэнт техникийн шинэчлэл хөндсөн болохоор эхний ээлжинд Эрдэнэт хотод угсарч байгаа ОХУ-ын сүүлийн үеийн хоёр трактор худалдан авч, сургалтын үйл ажиллагаандаа ашиглах хэрэгтэй байна. Үүнд шаардлагатай хөрөнгө нь 100 саяын татварын өртэй нэг нөхрийн гуравхан хувьтай тэнцэх хэмжээнийх шүү дээ. Гэвч энэ сургуулийн техникийн шинэчлэл гэдэгт хоёрхон трактор хэрэгтэй биш ээ, манай орны газар тариалангийн үйлдвэрлэлд тариалж байгаа бүх таримлыг тариалахаас эхлээд хурааж дуусах хүртэлх олон үйлдэлт ажилд ашиглагдах орчин үеийн техникийн иж бүрдэл, судалгаа, шинжилгээний ажил хийх хэдэн арван лабораторийн тоног төхөөрөмж шаардлагатай байна. Энэ бүхнийг нэг дор шийдвэрлэхэд оюутны төлбөрийн одоо байгаа хэмжээг нэмэхгүй бол санхүүгийн хувьд бие дааж чадаагүй сургууль гадны тус дэмгүйгээр шийдэх гэж санахын ч хэрэггүй билээ. Гэхдээ л төр засаг анхаарлаа хандуулбал 14 тэрбумаараа сураггүй алга болоод байгаа төрийн өмч, хөрөнгийн аравхан хувьтай тэнцэх төгрөгөөр л дэлхийн жишигт нийцсэн инженерийн чиглэлийн цогц сургууль (Campus) шинээр байгуулж болох нь. Ядаж их сургуулийн өнөөгийн удирдлага бүрэлдэхүүний сургуулиудаа санхүүгийн хувьд нь бие даалгачихвал, Эрдэнэт хотод үйлдвэрлэгдэж байгаа хоёр трактораар сургалтын техникээ шинэчлэх гэдэг нь төр, засгаас дэмжлэг хүсээд байх зүйл хараахан биш л дээ. Туул голын эсрэг талд үйл ажиллагаагаа явуулж байгаа Механик инженерийн сургууль (ШУТИС) ингэж л хөгжиж байна. Иймд бүрэлдэхүүний сургуулиудыг бусад их сургуулиудын нэгэн адил санхүүгийн хувьд бие даалгах тухай асуудлыг их сургуулийн Удирдах зөвлөл, өнөөдрийн удирдлага шийдвэрлэх цаг болжээ. Гадаад орнуудын их сургууль, коллежийн үйл ажиллагааны үндсэн орлого нь зөвхөн бакалаврын оюутны төлбөр биш, харин аж ахуйн нэгж, байгууллагуудын захиалгат төслийг магистрант, докторант оюутны сургалтад түшиглэн хэрэгжүүлэхэд орж ирэх ихээхэн хөрөнгө байдгийг бид удаан ярилгүй, ажил хэрэг болгож эхлэх цаг бас л хоцрох гээд байна. Уул шугамдаа бол газар тариалангийн үйлдвэрлэл эрхэлж буй байгууллага, шинээр эрхлэгчид тухайн газар нутгийн хөрсөнд ямар таримал, ямар ургамлыг ямар техникийн бүтэцтэйгээр нутагшуулбал үр ашигтай байхыг тогтоож өгөх төслийн хөрөнгөө их сургуулийн мэргэжлийн тэнхим, профессорын багт өргөн барьж, шинжлэх ухааны үндэслэлтэй үйлдвэрлэлээ үргэлжлүүлбэл тэдний эрсдэл бага, ашиг орлого нь тогтвортой байх боломж бүрддэг, эрдэмтдийн судалгаа шинжилгээний ажил нь ч үйлдвэрлэлтэйгээ хосолж улам л сайжран өргөждөг, дэлхийн жишгээс аль, аль тал нь хазаймааргүй л байна. Газар тариалангийн үйлдвэрлэлийн уналт удаан үргэлжилсэн тул манай сургуулийн төгсөгчдийн ажлын байраар хангагдах асуудал нэг хэсэг хязгаарлагдмал байснаа сүүлийн жилүүдэд ажлын байрны захиалга нэмэгдэн, оюутнуудыг төгсөөгүй байхад нь ажилд авч цалинжуулан, сургалтын төлбөрийг төлж байгаа явдал нь энэ салбарын үйлдвэрлэлийн тогтвортой хөгжилд инженер-механикч мэргэжилтэн чухал шаардлагатай байсан тэр цаг үе эргэн ирж байгааг харуулж байна. 
ХААИС-ийн багш доктор Г.Энхбаяр 
