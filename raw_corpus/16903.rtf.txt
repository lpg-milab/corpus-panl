№313 (16903)       
1987 оны арван хоёрдугаар сарын 31.    
ГАРААНААС БАРИАНД 

Хун төрөлхтний түүхэнд шинэ эринийг нээсэн Аугаа их Октябрийн социалист хувьсгалын 70 жилийн ойн онд манай орны хөдөлмөрчид энхрий хайрт МАХН-ынхаа XIX их хурлын түүхт шийдвэрийг ажил, амьдралд бүтээлчээр хэрэгжүүлэхийн төлөө шинэ сэтгэлгээ, шинэ арга барилаар ажиллаж гараанаас барианд хүртэл бүтээн байгуулалтын 365 хоногийн гавшгай хөдөлмөрийн нэгэн жилийн ээлжийг солих заагт хүрч ирлээ. 

Улиран одож байгаа 1987 оны өдөр цаг бүр нь ажилчин, малчин, тариаланч, механикжуулагчдын уйгагүй хөдөлмөрийн үр дүнгээр мялаагдаж, мал сүрэг өсч, үр тариа арвижиж, байшин барилга олширч, хот тосгон тэллээ. Бий болсон потенциал, цаг хугацаа, хүний хүчин зүйлийг дүүрэн ашиглахын төлөө хүч чармайлтаа дайчилсны ачаар манайх хөдөлмөрийн бүтээмжийг аж үйлдвэрт 3, 1 хувь, барилгад 4. 8 хувь, төмөр замын тээвэрт 3, 3 хувь дээшлүүлэн төлөвлөгөөт хурдцыг хангасны зэрэгцээ материаллаг нөөцийн хэмнэлтийг төлөвлөснөөс хоёр сая шахам төгрөгөөр давуулжээ. Үүний үрээр улс ардын аж ахуйд ашиг хуримтлал урьд оныхоос мэдэгдэхүйц нэмэгдэж. үндэсний орлогын үйлдвэрлэл дөрөв орчим хувь өсөх болно. 

Үндэсний орлогын хуваарилалт, дахин хуваарилалт нь бүхнийг хөдөлмөрийн хүний төлөө зориулдаг манай нам, засгийн нийтийн бодлогын бодит илрэл билээ. Өнгөрч байгаа 1987 он хүн ардын маань сайн сайхан аж байдлыг дээшлүүлэхэд гараанаасаа эхлээд бариандаа хүртэл чухал чухал ололтоор дүүрэн << жил байв. Нийгэм, соёлын арга хэмжээний санхүүжилтэд зориулсан хөрөнгийн хэмжээ урьд оныхоос 290 сая төгрөгөөр илүү байлаа. Үүний үр дүнд хот, хөдөөд ясли, цэцэрлэгийн 3. 6 мянган ор, ерөнхий боловсролын сургуулийн 10. 8. мянган суудал, дотуур байрны 1, 6 мянган ор бүхий барилгыг ашиглалтад өгч, эмнэлгийн орны тоог 6 хувь нэмэгдүүлсний зэрэгцээ үйлдвэр, аж ахуйн газрууд өөрийн хөрөнгө хүчээр амралт, сувиллын газар, пионерийн зуслан, улаанбулан, цайны газар барьж тоногложээ. Хүн ардын эрүүл мэндийг хамгаалах, нэгдсэн арга хэмжээ авахын хамт үнэ төлбөргүй эмчлүүлэх, суралцах олон талын ажил хэрэгжлээ. Нийгмийн хэрэглээний фондоос олгох төрөл бүрийн хөнгөлөлт, тэтгэмж, тэтгэврийн хэмжээ ихээхэн нэмэгдлээ. 

Октябрийн хувьсгалын 70 жилийн онд урьд таван жилд барьсан орон сууцны нийт талбайн бараг хагастай нь тэнцэх хэмжээний шинэ сууцыг ашиглалтад орууллаа. Тохилог сайхан сууцны түлхүүр гардан авсан дөчөөд мянган ам бүл шинэ жилийн баярыг шинэ байрандаа тэмдэглэж байна. Сүүлийн хоёр жилд хот, хөдөөд ашиглалтад оруулсан ахуйн үйлчилгээний дөчөөд төв, комбинат, 300 шахам цэг, салбарын мянга гаруй үйлчлэгч, ажилчид баярын өдрүүдийн үйлчилгээнд гарахаар нэгэнт жигдэрчээ. 

Хүн амын мөнгөн орлого өссөний дүнд хөдөлмөрчдөд үзүүлсэн ахуйн үйлчилгээний хэмжээ урьд оныхоос 82 хувь, жижиглэн худалдаалах бараа гүйлгээ дал гаруй сая төгрөгөөр өсч, соёлын бараа. гэр ахуйн цахилгаан хэрэгсэл, хөргөгч, телевизор, мотоцикл, суудлын машин зэрэг удаан эдэлгээтэй зүйлийн хангамж мэдэгдэхүйц сайжирлаа. Өмнөх таван жилийн дундажтай харьцуулахад мах 1, 6 хувь, сүү 21. 8 хувь, цөцгийн тос 12, 4 хувь өсч, хүнсний хангамжийн талаар ахиц гарч хот, хөдөөгийн гуанз, кафе, ресторан, айл өрхийн зоог, зуушны бүтэц баяжлаа. 

Үндсэн хуулиар бататгагдсан улс төр, нийгэм, эдийн засгийн өргөн эрхийг, хөдөлмөрчин олон түмэн бүрэн эдлэх бодитой нөхцөлийг хангахад чиглэсэн нам, засгийн анхаарал халамж, олон талт арга хэмжээнүүд байнгын тогтвортой шинж чанартай учраас нийгмийн томоохон ийм ололтуудыг бид ердийн үзэгдэл мэт ойлгож, хэм хэмжээний зүйл гэж үздэг болжээ. Гэтэл гариг дэлхийн өөр хэсэгт олон сая хүн зул сарын баярыг хийх нь бүү хэл толгой хоргодох, бор хоног өнгөрүүлэх газаргүй, эрхлэх ажилгүй итгэх ирээдүйгүй, гар хоосон, хэм нүцгэн гунигт байдлаар 1988 оныг угтаж байна. 

Социалист хамтын нөхөрлөлийн орнууд нийгмийн байгууллын язгуур чанар дахь потенциал, давуу талуудаа оновчтой ашиглаж улс орныхоо хөгжлийг түргэтгэх, өөрчлөн байгуулах чиг бодлогыг амжилттай хэрэгжүүлж байна. Төлөвлөлт аж ахуйн механизмыг боловсронгуй болгох, бүтээгдэхүүн, ажил, үйлчилгээний чанарыг сайжруулах асуудал ах дүү социалист орнуудын нийтлэг зорилт, аж ахуйч үйлсийн чухал зарчим болж, ардчилал улам гүнзгийрч, хүн ардын амьдрал сайжирч, ил тод байдал бэхжиж, социалист байгуулалтыг удирдахад хөдөлмөрчдийг улам өргөн оролцуулах бүхий л бололцоог бататгах үйл явц эрчимжиж байна. Социалист ертөнцийн хүчирхэг алхаа чийрэгжиж, он солигдох энэ үед бахархах юм их байхын хамт хүсч хүлээсэн үр дүндээ хүрэхийн тулд санаж сэдэх, төгөлдөржүүлэх ажил үлэмжхэн байгааг ч нийтээр ухамсарлаж байна. 

1987 он цөмийн пуужинг устгаж эхлэх шинэ эриний үүд нээж хоёр ангиллын цөмийн пуужинг устгах гэрээ байгуулж, стратегийн давшилтын зэвсэглэлийг тавин хувь хорогдуулах тохиролцоонд ЗХУ, АНУ хүрсэн мартагдашгүй онцгой үйлсийн жил боллоо. 

Хорьдугаар зууны гол үйл явдал аугаа их октябрийн социалист хувьсгалын үйл хэрэг, үзэл санаа манай гариг даяар цог жавхлантайгаар бадарсаар ялгуусан хувьсгал үргэлжилсээр, хүн төрөлхтний сэтгэл санаа, хүсэл тэмүүллийг улам бүр хүчтэй эзэмдсээр байгааг илэрхийлсэн түүхт ой, цөмийн зэвсгийг бодитойгоор устгах түүхэн шинэ үеийн эхлэл хоёр нь 1987 оны онцлог, саруул гэгээн ирээдүйн маань баталгааны бэлгэ тэмдэг боллоо. 

Улаан Октябрийн наран дор манай гаригийн шударга хүн төрөлхтөн амар жимэр аж төрж, ажил хөдөлмөрт шамдаж, бүтээл туурвилаа арвижуулах өрнүүн их итгэл, өөдрөг бадрангуй үзэл бодолтойгоор 1987 оноо үдэж, өрлөг түүхийнхээ бас нэгэн шинэ дэвшилтэй золголоо. 

