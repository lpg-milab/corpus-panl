Барилгатай "нөхөрлөсөн" гэр бүл

Гэр бүлээрээ барилгын засвар чимэглэлийн ажлыг хийж гүйцэтгэдэг нэгэн гэр бүлийг "Хүмүүс аж амьдрал" булангийнхаа энэ удаагийн зочноор урилаа. Ажилгүйдэл ихэссэн гэх зах зээлийн энэ цаг мөчид тэд гараа хумхин зүгээр суудаггүйгээрээ бусдаас өөр. Өдөр бүрийн өглөөний найман цагаас эхэлж ажлын эрэлд "морддог" энэ гэр бүлийн эздийг П.Болдбаатар, Г.Бадамханд гэдэг. 
Тэд Зуун айлд байрлах барилгын материалын дэлгүүрийн ойролцоо "Бүх төрлийн засвар, чимэглэлийг хийнэ" хэмээх зарлал бариад зогсдог жирийн иргэдийн адил борви бохисхийх завгүй ажилтай. Энэ ч утгаараа өөрийн гэсэн нэлээдгүй үйлчлүүлэгчтэй болсныг тэр хавьд ажилладаг хүмүүс гэрчилнэ. Одоогоос 21 жилийн өмнө гэр бүл болж гал голомтоо бадраасан П.Болдбаатар, Г.Бадамханд нарын хувьд энэ чиглэлээр ажиллаж, амьдралаа залгуулаад хорь дахь жилтэйгээ золгожээ. Наймдугаар ангиа төгсөөд барилгын өрөгч, угсрагч, мужаан гэсэн мэргэжлийг тус бүр эзэмшсэн тэдэнд өдгөө хийх ажил мундахгүй. Тэгээд ч ажлын ид ачаалалтай үе нь аль хэдийнэ эхэлснийг өрх гэрийн тэргүүн П.Болдбаатар ярьж байлаа. Биднийг уулзах тэр мөчид ч барилгын материалын "Jobi" худалдааны төвийн гаднах талбайд тэднийг сурагласан хүмүүс нэлээдгүй тааралдсан. Үйлчлүүлэгчдийнх нь хэлж буйгаар, барилгын ажилд зүрх сэтгэлээ зориулж, амьдрал өөд тэмүүлж яваа хосуудын орон сууцны засвар, байшин барих хөлс ийм төрлийн ажил эрхэлдэг иргэдийнхээс хавьгүй хямдхан гэсэн. Тухайлбал, 2-3 өрөө байр засварлахад 300-500 мянган төгрөг. Зуны байшин барихад ч энэ үнээс нэг их хол давдаггүй гэх. Дээр нь хүлээж авсан ажил үүргээ богино хугацаанд чанартай, найдвартай хийж, үйлчлүүлэгчийнхээ сэтгэлд нийцүүлдэг болохоор "сэтгэл дундуур байна" энэ тэр гээд гомдоллоод явах зүйл огт тохиолддоггүй гэлээ. Ажил амьдралынхаа гарааг барилгын салбараар эхлүүлж үүрд "нөхөрлөх"-өөр шийдчихсэн гэр бүлийн хоёрт хувийн байшин барихад ердөө 21 хоног л хангалттай. Харин 2-3 өрөө орон сууц засварлаж, чимэглэхэд долоо хоног ч хүрэхгүй хугацаа зарцуулна. Мэдээж, үүний тулд цаг наргүй ажиллах хэрэгтэй. Хүүхдүүд нь бие даагаад сурчихсан болохоор барилгын ажилд хамтдаа зүтгэж амьдралаа залгуулдаг аав, ээждээ тээр болохгүй байхыг хичээнэ. Энэ дашрамд сануулахад, тэднийг ажил олгогчийнхоо сонирхлын дагуу зүгээр л нэг барилга бариад явчихдаг мэтээр төсөөлөх хэрэггүй. Байшин барина, засал чимэглэлийг нь хийнэ, тэр бүү хэл, цахилгаантай холбож, пийшинг нь барьж өгдөг байна. Энэ бүхнийг гүйцэтгэсэн хөдөлмөрийн хөлс өмнөх тохирсон үнэдээ багтдаг гэж байсан. Тэдэнд үйлчлүүлэхийг хүсч буй хүмүүсийн хувьд байшин барих, барилга засварлахад хэрэглэх багаж, тоног төхөөрөмжид санаа зоволтгүй юм байна. Үзэг сэтгүүлч хүний гол зэвсэг гэдгийн нэгэн адил өдөр тутамд олох орлогынхоо багагүй хувийг хөдөлмөрийн багаж бэлтгэхэд зарцуулдаг аж. Бас нэгэн дурдах зүйл буй нь үйлчлүүлэгчдийнхээ саналыг сонсох явдал. Өөрөөр хэлбэл, захиалагчдадаа тэд мэргэжлийн үүднээс үнэтэй зөвлөгөө ч өгдөг байна. Барилгын чанартай материалыг хаанаас авч болох, тааз, хананы обойн өнгө ямар байвал зохимжтой гэх мэтээр хэний ч өмнө мэргэжлээрээ гологдохгүй. Энэ мэт хөдөлмөрлөх гэр бүлийн хоёрын сарын орлого харилцан адилгүй. Ажлын ид ачаалалтай буюу зун, намрын улирлаар сардаа нэг сая хүрэх хэмжээний орлоготой ажилладаг гэсэн. Олсон орлогоо үр хүүхдийнхээ хоол хүнс, хувцас, эрүүл мэнд, мэдлэг боловсрол эзэмшихэд нь зарцуулдаг гэж гэргий Г.Бадамханд ярьж байна лээ. Юутай ч барилгын салбарт зүрх сэтгэлээ зориулсан гэр бүлийн барилгачид "гар хөдөлбөл ам тосдоно" гэдгийн үлгэр дууриал болж, амьдрал өөд тэмүүлж явна. 
Ч.Анна
