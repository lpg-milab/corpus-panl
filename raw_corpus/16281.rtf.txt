№ 4 {16281}             
1986 оны нэгдүгээр сарын 4
Дэлгэцээр  соёлжуулах нь

Манай хөдөлмөрчдийг соёлжуулах, мэдлэг боловсрол, гоо зүйн хүмүүжлийг дээшлүүлж, оюун санааны хэрэгцээг хангах талаар бин болсон асар их бололцоо, ур өгөөжтэй хэрэглүүрийн хамгийн чухал бөгөөд түгээмэл хүртээмжтэй нэг хэлбэр нь кино урлаг мөн. << Монголын ард түмний хөгжил дэвшлийн түүхийн болон орчин үеийн сэдэвтэй уран сайхны кино, социалист монголын урагш давших хөдөлгөөний бодит байдлыг тусган харуулсан баримтат киног социалист реализмын аргаар үзэл суртал, утга агуулга, уран сайхны өнөөдрийн шаардлагын хэмжээнд бүтээх явдал манай кино уран бүтээлчид, кино үйлдвэрийн хамт олны эрхэм чухал зорилт мөн >> гэж саяхан тавин жилийнхээ ойг тэмдэглэсэн кино үйлдвэрийн хамт олны зорилтыг МАХН-ын Төв Хороо, БНМАУ-ын Сайд нарын Зөвлөл баярын бичигтээ тодорхойлсон байна. 

Кино урлагийн бүх байгууллага, уран бүтээлчдийн өмнө тулгарч байгаа өргөн хүрээтэй зорилтыг нэр төртэй хэрэгжүүлэхийн тулд уран сайхны амжилтын цоо шинэ өндөрлөгт гарах, арга барилаа эрс өөрчлөн сайжруулах, сэдвээ өргөтгөн баяжуулах, бүрэн итгэл үнэмшилтэй, амьд сонирхолтой болгох талаар уйгагүй ажиллагаа өрнүүлэх хэрэгтэй байна. Ерөнхий соёлын түвшин нь байнга дээшилж, оюун санааны эрэлт хэрэгцээ нь үргэлж төгөлдөржиж өссөөр байгаа манай өнөөгийн үзэгч олны талархлыг хүлээж ажил амьдралд нь сайн сайхан нөлөө үзүүлж, соёлжин гэгээрэхэд нь тус хүргэхүйц гүнзгий утга агуулгатай, ур сайтай бүтээл олныг гаргахыг киночдоос үзэгчид шаардаж байна. 

Одоо манай оронд суурин болон нүүдлийн киноны цэг бүрт дунджаар 3100 гаруй хүн ногдож байгаагаас гадна нийслэлээс эхлээд төв, суурин газрууд, хөдөө нутгийн малчид хүртэл телевизийн дэлгэцнээс кино үздэг болж, үнэн хэрэгтээ хун амын хамгийн өргөн давхарга, үүний дотор хүүхэд, багачуудын кино үзэх бололцоо, үзвэрийн хэрэгцээ асар өргөжиж тэд үр өгөөжтэй зүйл үзэхийг хүсч байна. Кино бүтээгч бүр нийгмийн ийм өндөр захиалгыг ухамсарлаж, идэвхтэй байр суурь баримтлаж чанартай бүтээл хийж, түүгээрээ амьдралын тулгамдсан асуудалд хариу өгч, үзэгчдийн оюун санааны эрэлтийг нэр төртэй хангаж, нийгмийн хөгжлийн гол зангилаа асуудал, өнөө үеийнхний санаа бодлыг үнэнээр нь тусгаж, соёлжуулан гэгээрүүлэхэд нэмэр хандив оруулж байх ёстой. 

Урлагийн бусад төрлийн нэг адил цаг үеийн шаардлагыг соргогоор тусгаж, нам, засгийн бодлогыг хэрэгжүүлэхийн төлөө тэмцэлд үзэгч олныг дайчлан зоригжуулж, идэвхтэй нөлөө үзүүлж, амьдрал, үйлдвэрлэлтэй нягт холбоотойгоор нийтлэг, хурц дайчин бүтээл гаргахыг киноны ажилтан, уран бүтээлчид цаг үргэлж эрмэлзэх ёстой. Үлгэр дууриалтай шилдэг тэргүүний хүмүүсийн амьд дүр төрх, хөдөлмөрийн гарамгай амжилт, тохиолдсон бэрхшээл, зөрчлийг давж туулсан эрэлхэг үйлсийг дүрслэн үзүүлж, дэвшүүлэн тавих гол гогцоо асуудлаа тал бүрээс нь задлан шинжилж, гүн гүнзгий нээж харуулах замаар л үзэгчдийн сэтгэл санааг эзэмдэж чадна. Социализм идэвхитэй байгуулагчдын үзэл санааны нандин чанар, зан суртахууны шилдэг шинж, үлгэр дууриалтай шинэ хүний шилдэг дүрийг бүтээх гэдэг нь хий хоосноор утга учиргүй магтах юм уу эсвэл дутагдал бүхнийг төвлөрүүлэн гэрэл гэгээгүй хар бараан дүр бүтээхийн нэр биш. Кино бол хүнийг ялангуяа залуу үеийн эх оронч, интернационалч үзэл, коммунист хүмүүжлээр хумүүжүүлэх хамгийн хүртээмжтэй урлаг учраас өндөр үзэл суртал, гүнзгий агуулгатай, уран сайхны зохих түвшинд хүрэхээр барахгүй, шинийг эрэлхийлж, хүмүүсийн мэдээгүйг мэдүүлэхүйц байх ёстой. 

Кино нь үзэх, сонсоход зориулагдсан хөгжим, дуу авиа, дүрслэлийн нийлэг бүтээл учраас зохиолч, жүжигчин, зураач, операторын бүтээлч хамтын ажиллагааг улам нягтруулах, дуу хөгжмийн хувьд ч зураг чимэглэл, тайз засал, хувцас чимэглэл, гарч буй байгалийн үзэмжээр ч жигд сайн байвал үзэгчдийн гоо зүйн мэдлэг, ойлголтыг гүнзгийрүүлэхэд тус болж чадна. 

Социализм байгуулах үйлсийн ололт амжилт, манай үеийн тэргүүний хүмүүсийн ажил, амьдралын тухай уран сайхныхаас дутахгүй баримтат киног олшруулах, тэрчлэн үзэгчдийн маань хамгийн сониуч, хамгийн олонхи нь болсон хүүхэд багачуудад зориулсан кино, хүүхэлдэйн болон зүймэл, хослол зургийн бүтээлийг улам олшруулахыг үзэгчид хүсэн хүлээж байна. Эрин цагийнхаа захиалгыг сайн биелүүлэхийн тулд кино урлагийн шүүмжлэл, судлалыг хөгжүүлэх, явдлын сэтгэлгээг баяжуулах, кино уран бүтээлчдийн мэдлэг, мэргэшил, нийгмийн идэвхийг байнга өндөржүүлэх талаар БНМАУ-ын Соёлын Яам, уран бүтээлчдийн эвлэл, холбоод тууштай ажил зохиох цаг болжээ. 

Манай урагшлах хөдөлгөөнд саад тотгор учруулагч залхуу хойрго сахилга, дэг журамгүй байдал, хөдөлмөрөөс хойш суугчид, социалист өмч хөрөнгийг шамшигдуулагчид, хүнд сурталтан, танхайчуудыг хошин, шог, инээдмийн киногоор шүүмжлэн үзүүлэхэд ялангуяа инээдмийн төрөл зүйлийн кино дэлгэцэнд нэмэгдүүлэх талаар ахиц гаргах нь чухал байна. 

Кино дэлгэцнээс манай хөдөлмөрчид танин мэдэх, сурч соёлжих, хумүүжиж боловсрох ажил үйлсдээ нөлөө түлхэц болохуйц арвин их өгөөж хүсэн хүлээж байгааг уран бүтээлчид шуурхай тусган авч шинэ таван жилийн гавшгай хөдөлмөрийн сэтгэл хадөлгөм дүр зураг, орчин үеийн хүний эрхэм дээд чанарыг уран сайхнаар тод томруун тусган харуулсан шинэ киног олшруулах хэрэгтэй байна. 

