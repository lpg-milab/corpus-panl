Шинэ оноо Сүхбаатарын талбайд угтацгаав

Өнгөрсөн оны сүүлчийн өдрийг нийслэлийн иргэдийн нэлээд хэсэг нь Сүхбаатарын талбайд үдлээ. 
Жил бүрийн арванхоёрдугаар сарын 31-нд Улаанбаатар хотын төв талбайд "Мөнгөн шөнө" арга хэмжээ болж, нийслэлийн дүүргүүд үйл ажиллагаагаа сурталчилж, төр засгийн удирдлагууд зочлон, урлаг соёлын алдартнууд дуу хуураа өргөн иргэдтэйгээ хамт хуучин оноо үдэж, шинэ оноо угтах нь уламжлал болоод байсан. Харин өнөө жил "Мөнгөн шөнө"-ийг зохион байгуулахаар төлөвлөж байсан ч хүйтний эрч эрс чангарсны улмаас дээрх арга хэмжээг явуулахгүй байхаар Засгийн газраас гурав хоногийн өмнө олон нийтийн мэдээллийн хэрэгслээр мэдэгдсэн юм. Гэсэн хэдий ч он солигдох тэрхүү торгон мөчийг нийслэлчүүд Сүхбаатарын талбайдаа угтах эсэхийг сурвалжлахаар зорилоо. Талбайн эргэн тойрныг гэрлээр чимжээ. Мөнгөлөг бүрхүүлтэй гэрэлтүүлэг, мөсөн гулгуур зэрэг мөсөөр хийсэн ганц, нэг тоглоом харагдана. Томоохон арга хэмжээ зохиохоор төлөвлөж, мөсөн хотхоныг эрчимтэй барьж эхэлсэн ч дээрх шийдвэрээс болоод ажлаа гүйцээлгүй хагас дутуу орхижээ. Гэгээ тасрах үеэс эхлэн хүмүүс төв талбайд цугласан байв. Тэнд халуун хоолны худалдаа, хүүхэд багачуудыг зугаацуулах элдэв тоглоом гээд бүгд байсан. Цагаан таягаа тулсан өвлийн өвгөн аавууд ч нэг зураг хамт татуулахад 500 төгрөг гэсээр хүмүүсийн дунд сүлжилдэнэ. Он солигдох цагийг хүлээн зургаа авахуулж, оргилуун дарсаа зэхсэн залуус хөлхөлдөнө. Цагдаа нар хаа сайгүй хамгаалалтад гарчээ. Гэхдээ эргэн тойрон харьцангуй нам тайван. Авто замын түгжрэл ч тун бага. Тэнд очсон хүмүүсийн ихэнх нь залуучууд. Харамсалтай нь тэднийг хөгжөөх, бас үзэж харах зүйл тун ховор. Зураг татуулж, биенээ хайн утсаар ярихаас өөрцгүй. Хааяа нэг энд тэнд салют буудах ч тэр нь олон биш. Шинэ оноо гэртээ биш талбайд угтахаар зорин ирсэн ах дүү дөрөвтэй энэ үеэр таарч хуучилсан юм. Тэд Архангайгаас ирсэн. Бага дүү нь дунд сургуулийн зургадугаар анги. Том ах Бат-Оргил нь Архангайд амьдардаг бөгөөд хэдхэн хоногийн өмнө Улаанбаатарт иржээ. Хотынхон шинэ оноо хэрхэн угтдагийг сонирхуулахаар дүү нар нь дагуулж ирсэн нь энэ. "Талбайн гэрэл гэгээ гоё л юм. Мөнгөн шөнийн арга хэмжээг сонирхож, ганц нэг дуучдыг харчих санаатай иртэл болдоггүй байна шүү. Энэ том сүлд модных нь дэргэд нэг зургаа татуулчихаад л явъя даа" хэмээн Бат-Оргил харамсангуй ярив. Харин залуухан өвлийн өвгөн Баясгалан "Мөнгөн шөнө"-д зориулж тусгай хувцас захиалж хийлгэсэн аж. Тэгээд тэр "хувцсандаа багагүй мөнгө зарцуулсан болохоор ямар ч байсан түүнийгээ нөхөж олохоос өөр аргагүй" гэв. Тэрээр хувиараа бизнес эрхэлдэг бөгөөд өнөө жил анх удаа өвлийн өвөөгийн дүрд тоглож байгаа гэнэ. Харин түүнийг олон жилийн туршлагатай өвөө дагуулан яваа бөгөөд түүний орлого нэлээд болсон гэж байв. Талбайн эргэн тойронд шарсан зайдсыг халуунаар нь 700 төгрөгөөр худалдаалж, даарсан хүмүүс түүнд дугаарлан зогсоно. Эдгээрээс гадна алс хол Баян-Өлгий аймгийн хоёр бүргэд залуустай хамт шинэ оныг төв талбайдаа угтав. Эзэд нь энэ хоёр амьтныг хэдэн төгрөг олох зорилгоор энд авчирчээ. Бүргэдтэй өөрийн аппаратаар зураг авахуулахад 1500 төгрөг, харин талбайн зурагчнаар авахуулбал хоёр хувь нь 2000 төгрөгийн өртөгтэй. Энэ үдэш талбайд цугласан залуусын сонирхож байсан зүйл нь энэ хоёр бүргэд л байсан гэхэд бараг болно. Гар утсандаа зургийг нь буулгаж, зарим нь бүр гар дээрээ суулгаж, өд сөдийг нь илбэн байсан. Энэ мэтээр цаг явсаар он солигдох мөч иржээ. Арван хоёр цагт арван минут дутуу байхад цугласан олон орилолдон, оргилуун дарс, салютаа буудуулж эхэлсэн юм. Энэ жил Хотын захиргааны байрны ханан дахь шинээр байрлуулсан том дэлгэцээр он солигдох мөчийг тоолж эхэлсэн нь хүмүүсийг бүр ч ихээр догдлууллаа. Хоорондоо хундага тулгаж, шинэ оны мэнд хүргэх залуу хосууд бие биендээ хайрын үнсэлт бэлэглэх агшинд 2008 он гарлаа. Баярын салют тэнгэрт цацарч, шинэ оноо талбайд угтаж буй олон зуун залуусыг баярлуулав. 30 гаруй минут үргэлжилсэн уг буудлага энэ баярын оргил нь. Харамсалтай нь, шинэ оноо угтагсад уусан дарс, буудуулсан салютынхаа хогийг зогссон газартаа хөглөрүүлж орхилоо. Нөгөө ажлын хэсгийнхний хийсэн хэдэн мөсөн тоглоомуудыг ч цугласан олон "зэрэмдэглэжээ". Энэ шөнө жавар тачигнаж байсан ч тэнд цугласан залуус харих шинжгүй. Үүр цайтал дуулж бүжиглэнэ гэсэн хүмүүс ч байсан юм. "Гэртээ ганцаараа уйтгарлаж суухаар хүмүүстэй хамтдаа байх нь сайхан шүү дээ" хэмээн зарим нь түүнийгээ тайлбарлаж байв. Мөнгөн шөнийг тэмдэглэхгүй байх нь хамаагүй. Залуус бид өөрсдөө ингээд нийслэлийнхээ төв талбайд баярлачихвал болоо шүү дээ. Одоо эндээс яваад найзуудтайгаа шоудна" гэх нь ч цөөнгүй байсан. Ямартаа ч 2008 оныг нийслэлийнхний нэг хэсэг төв талбайдаа хамтдаа даруухан бөгөөд халуухан угтлаа. 
Я.МӨНГӨНЦЭЦЭГ
