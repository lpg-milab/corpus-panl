№95 (16998]   
1988 оны дөрөвдүгээр сарын 20.
НҮҮДЛИЙН АМБУЛАТОРИ

<< Эмнэлгийн болон малчдын хөдөлмөр хамгааллын үйлчилгээ хөдөөд мэдэгдэхүйц хоцрогдонгуй байна. Түүнчлэн одоогийн сум дундын эмнэлгийн байршлыг хянан үзэж, зайлшгүй байх шаардлагатай газарт нь өргөтгөн бэхжүүлэх, шинжилгээний лабораторийн тоног төхөөрөмж, эм, эмнэлгийн багаж хэрэгслээр хангах, нүүдлийн амбулаторийн үйлчилгээг нэмэгдүүлэх арга хэмжээ авах хэрэгтэй байна. >> гэж МАХН-ын Төв Хорооны IV бүгд хурал заасан билээ. 

Сүүлийн жилүүдэд малчид, тариаланчдад эмнэлгийн нарийн мэргэжлийн тусламжийг ойртуулах зорилгоор эмнэлгийн явуулын үйлчилгээний нэлээд тохиромжтой хэлбэр нүүдлийн амбулаторийг ажиллуулдаг болсныг хөдөлмөрчид сайшааж байна. Одоо лабораторийн болон рентген шинжилгээ, дотор, мэс засал, шүдний эмчилгээ хийхэд зориулан тусгай тоноглосон 2 4 машин бүхий нүүдлийн амбулатори бүх аймагт ажиллаж байна. Сүүлийн гурван жилд нүүдлийн амбулаторийн эмчийн тоо 2. 3 дахин, үзлэгт хамруулсан хүний тоо 25, 8 хувь, рентген шинжилгээ ес дахин, лабораторийн шинжилгээ 71 хувь нэмэгджээ. Зөвхөн 1987 онд нүүдлийн амбулаториор давхардсан тоогоор 288 сум, 762 бригад, 3475 суурийн 354 мянган хүнийг хамарч, эмнэлгийн мэргэжлийн үзлэг хийжээ. 

Улсын хэмжээний клиникийн болон тусгай мэргэжлийн нэгдсэн төвүүдээс нарийн мэргэжлийн эмч нарын явуулын бригадыг оношлогоо, эмчилгээний орчин үеийн шинэ багаж, аппараттайгаар орон нутагт ажиллуулж байна. Төвийн ийм бригад,  аймгийн нэгдсэн эмнэлгийн нүүдлийн амбулаторийн үйлчилгээ нь хөдөөгийн хүн амд нарийн мэргэжлийн эмчийн тусламжийг газар дээр нь үзүүлж. өвчлөлийг эрт илрүүлж, диспансерын хяналт тогтоох, эрүүлжүүлэх, орон нутгийн эмч нарыг эмчилгээ, оношлогооны сүүлийн үеийн шинэ арга ажиллагаанд сургах ажлыг зохион байгуулах гол арга хэлбэр болох ёстой. 

МАХН-ын Төв Хорооны IV бүгд хурлын заалтыг хэрэгжүүлэх шаардлагын үүднээс авч үзэхэд эмнэлгийн явуулын үйлчилгээг үр дүнтэй зохион байгуулах ажил ихээхэн дутагдалтай байна. Малчдын 40 гаруй хувь нь эмнэлэгт нэг ч удаа үзүүлээгүй, эмнэлгээс холдох тутам нэг иргэний эмчид үзүүлсэн тоо эрс цөөрсөн нь эрүүлийг хамгаалах байгууллагын тайлан мэдээгээр нотлогдож байна. 

Одоогоор нэг аймгийн нүүдлийн амбулатори жилд 66, 6 хоног ажиллаж, сумдын хүн амын дөнгөж 38, 7 хувийг хамарсан нь нэн хангалтгүй үзүүлэлт юм. 1986 онд Говь-Алтай аймаг дөнгөж дөрөв, Дорноговь аймаг долоон суманд нүүдлийн амбулатори ажиллуулжээ. Архангай, Дундговь, Сүхбаатар, Ховд аймгийн нүүдлийн амбулаториуд эмнэлгийн үзлэгийн үед лаборатори, рентгений нэг ч шинжилгээ хийгээгүй бөгөөд зарим аймагт мэс засал, эмэгтэйчүүдийн зэрэг нарийн мэргэжлийн эмчийн үзлэгийг зохион байгуулаагүй ноцтой дутагдал ч байна. 

Нийт хүн амыг үе шаттайгаар диспансерчлах талаар намын их хурлаас дэвшүүлсэн зорилтыг хэрэгжүүлж байгаа өнөө үед нүүдлийн амбулаторийн үйлчилгээг сум, орон нутаг дахь диспансерын хяналтын өвчтөнийг эмчлэх, зөвлөлгөө өгөх, эрүүлжүүлэх ажилд голчлон чиглүүлэх шаардлагатай байна. Гэтэл аймгуудын нүүдлийн амбулаторийн нийт үзлэгийн дөнгөж 8. 5 хувийг диспансерын хяналтын үзлэг эзэлж, үзлэгээр илэрсэн өвчтөнийг эмчилж, эдгэрүүлэх ажлын чанар, эцсийн үр дүнд тавих хяналт, бүртгэл, судалгаа алга байна. 

Гадаадаас өндөр үнээр худалдан авч байгаа тусгай тоноглосон машиныг аймгуудад хуваарилснаар санаа амарч, түүний ашиглалтыг сайжруулах, нүүдлийн амбулаторийг мэргэжлийн эмч, ажилтнаар хангах, ажил үйлчилгээний чанар, үр ашгийг дээшлүүлэх талаар санаачилга муутай ажиллаж байгаадаа Эрүүлийг хамгаалах Яам, аймаг, орон нутгийн эрүүлийг хамгаалах газрууд зохих дүгнэлт хийж ажиллах хэрэгтэй. 

Нүүдлийн амбулаторийн үйлчилгээг шаардлагын түвшинд хүргэхийн тулд сум, бригад, ферм, хэсэгт ажиллах хуваарийг оны эхэнд нарийвчлан гаргаж, сумын эмнэлэг, сум дундын эмнэлгийн эмч нар харьяалж байгаа дэвсгэр нутгийнхаа хүн амын дунд урьдчилсан үзлэг хийж, нүүдлийн амбулаторийн нарийн мэргэжлийн эмчид үзүүлэх бэлтгэлийг хангасан байх шаардлагатай юм. Нарийн мэргэжлийн эмчийн үзлэгээр өвчний онош нь тодорсон хүмүүсийг эмчлэн эрүүлжүүлэх төлөвлөгөөний дагуу эмнэлэгт хэвтүүлж эмчлэх, рашаан сувилалд явуулах хугацааг тогтоох, хөдөлмөрийн нөхцөлийг өөрчилж зохицуулах зэрэг асуудлыг сум, орон нутгийн АДХын гүйцэтгэх захиргаа, албан байгууллагын удирдлагатай нарийвчлан тохирч хэрэгжүүлбэл зохино. 

Нүүдлийн амбулаторийн эмч нарын бүрэлдэхүүнд эрүүл ахуйч, халдвар судлаачдыг оролцуулан тухайн нутаг дэвсгэр дэх ундны усны эх булаг, хөрс, агаарын бохирдлыг тогтоож, тэдгээрт тавих ариун цэвэр, халдвар судлалын хяналтыг чангатган, хүн амын өвчлөл, хөдөлмөрийн чадвар түр алдалтын байдалд судалгаа хийж, түүнийг бууруулах асуудлаар холбогдох байгууллага, хүмүүст хатуу шаардлага тавьж ажиллах ёстой. 

Хөдөө аж ахуйн цаг үеийн ажил, отор, сааль, хадлан, тариалангийн үед эмнэлгийн байгууллага малчид, тариаланчдыг өөрсдөө ирж үзүүлэхийг хүлээж суух биш, харин тэдэнд хүрч үйлчлэх чиглэлийг баримтлах хэрэгтэй. Тийм учраас сумын нэгдсэн эмнэлгийг хоёроос доошгүй их эмчтэй, түргэн тусламжийн ээлжийн машинтай болгох, цаашид нүүдлийн амбулаторийг сум дундын нэгдсэн эмнэлгийг түшиглүүлэн зохион байгуулах зорилгоор тусгай тоноглосон машинаар хангах арга хэмжээг эрүүлийг хамгаалах байгууллага цаг алдалгүй авах хэрэгтэй байна. 

