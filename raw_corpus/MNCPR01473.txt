Ааваа, та хаана явна!

"Ааваа та хаана явна. Таныг амьд сэрүүн яваа гэдэгт охин нь итгэлтэй байна. Хэдийгээр та бид хоёрын амьдрал модны мөчир адил салж, өөр өөр газар оршиж буй ч үндэс нь нэг юм гэдгийг би ойлгосон. 
Тиймдээ ч нэрнээс нь бусдыг мэдэхгүй аавыгаа хаана, ямаршуухан амьдарч байгааг хараад, бас олж уулзахаар шийдлээ. Үнэнийг хэлэхэд, энэ л мөчид миний аавыгаа санасан сэтгэлийн гүн дэх шарх эдгэж, хүсэж мөрөөдсөн бүхэн маань биеллээ олох юм шиг санагддаг. Хорвоод мэндлээд өдий хүрсэн ч аавынхаа хэн болохыг мэддэггүй нь заримдаа миний хувьд гутамшиг мэт. Гэсэн ч таныг хэзээ нэгэн цагт намайг сураглаж, бас авахаар ирнэ гэсэн бодлыг зүрх сэтгэлдээ тээсээр өнөөдрийг хүрлээ. Энэ тухай хэнд ч ам нээж байгаагүй. Яагаад гэвэл... . Ааваа, энэ тухай тантай л яримаар байна... Одоо бол зөвхөн кино, эсвэл клипэд л гардаг шиг тийм гэнэхэн мөрөөдлөө гээхээр шийдсэн. Надад та л хэрэгтэй" хэмээн аавыгаа хайсан сэтгэл эмзэглэм үгтэй захиаг Б.Ганчимэг илгээжээ. Энэхүү захидлын дагуу түүнд тусалж, он удаан жил зүрх сэтгэлдээ тээсэн нууцыг нь хуваалцахаар эрэлд мордов. Олон хүнээс сурагласны эцэст Б.Ганчимэгийг олж уулзлаа. Гарал угсаа, шашин шүтлэгээс хилс хэрэгт татагдсан хосууд Б.Ганчимэг одоо 20 настай. Өдгөө Худалдаа үйлдвэрлэлийн дээд сургуулийн хоёрдугаар дамжааны оюутан. Эхээс мэндлээд ой гаруйтай байхдаа буюу одоогоос хорин жилийн өмнө айлд үрчлүүлжээ. Түүнийг айлын хүүхэд болоод хэдхэн хоносны дараа ээж нь хорвоогийн мөнх бусыг үзүүлсэн гэдэг. Хэдийгээр тэрбээр, тухайн үед аав, ээж нь ямар шалтгаанаар төрүүлсэн үрээ огт таньж, мэддэггүй айлд үрчлүүлснийг ойлгоогүй ч хожим үнэн мөнийг олж мэджээ. Аавыг нь Зебат гэх бөгөөд казах үндэстэн хүн гэсэн. Харин ээж нь Ариунтунгалаг нэртэй халх бүсгүй байж. Одоогоос 20 гаруй жилийн өмнө танилцсан залуу хосуудад хоёр биенээсээ салж, хөлд ороогүй, нярай охиноо айлд үрчлүүлж, хүсэж мөрөөдсөн бүхэн нь орвонгоороо эргэхэд олон шалтгаан байсан гэх. Б.Ганчимэгийн сураглаж, мэдсэнээр энэ бүхний эхлэл аав, ээжийнх нь угсаа гарал, шашин шүтлэгтэй холбоотой байжээ. Өөрөөр хэлбэл, тэр үед хөл хүндтэй, халх бүсгүйг гэртээ дагуулаад очих нь казах эрийн хувьд хориотой байснаас тэр юм. Хэдий тийм ч дурлалт бүсгүйгээ нутагтаа дагуулж очих гэхэд халх бэрийг хадмууд нь хүлээж аваагүй гэсэн. Нөгөөтэйгүүр, казах, халхгүй л үндсэрхэг үзлийг баримталсан хэрэг байжээ. Охины ээж Ариунтунгалагийг ч гэрийнхэн нь казах залуутай гэр бүл болохыг зөвшөөрөөгүй аж. Үүнээс өөр бас нэгэн шалтгаан буй нь хосууд багш, шавийн холбоотой байсан нь нөлөөлсөн хэрэг. Б.Ганчимэгийн аав Зебат (Зибат) дээхнэ үед одоогийнхоор Техник технологийн коллежид багшилдаг байхдаа сэтгэлт бүсгүйтэйгээ танилцсан нь оюутан байж таарчээ. Ийнхүү тэд хоёр биедээ хайр сэтгэлтэй байсан ч багш, шавийн холбооноос болж улам ч хилс хэрэгт татагдаж зэмлэл хүлээсэн түүхтэй юм билээ. Дашрамд дурдахад, өдгөө ч казахууд охиноо бас хүүгээ өөр үндэстэнтэй гэр бүл болохыг зөвшөөрдөггүй хэвээр. Эртнээс уламжлагдаж ирсэн энэ заншил шашин шүтлэгтэй нь холбоотой ч нөгөөтэйгүүр угсаа гарлаа цэвэр ариунаар нь үлдээж хойч үедээ өвлүүлэх гэсэн бодлого гэж хэлж болно. Үүний нэг жишээ казах хүн бүр долоон үеэ мэддэг явдал. Хүүхдээ дөнгөж ухаан ормогц долоон үе, гарал угсааг нь цээжлүүлдэг гээд авууштай зүйл олон бий. Тиймдээ ч казахуудын хувьд цус холилдох нь бүү хэл, бэлгийн замын халдварт өвчнөөс ангид байдаг гэх. Ааваа надад танд гомдох эрх байхгүй. Аавтайгаа уулзахыг тэсэн ядан хүлээсэн Б.Ганчимэг "Надад аавдаа гомдох эрх байхгүй" гэж хэлсэн. Гэхдээ уулзах хувь тохиогоогүй он удаан жил аав ээждээ гомдож явснаа ч нуугаагүй. Гэвч одоо тэр насанд хүрч, юмны учрыг ойлгосон болохоор гомдлоо зүрх сэтгэлээсээ авч хаяхаар шийдсэн нь энэ. Б.Ганчимэг өөрөө хоёр жилийн өмнө ээж болсон юм билээ. Нэг хүүтэй гэсэн. Хүүхэд байхдаа төрүүлсэн аав, ээжийнхээ тухай одоогийнх шигээ төдийлөн бодож, бас гансарч байгаагүй тэр ээж болсноор сэтгэл нь "хувирчээ". Юун түрүүнд аавдаа өвөө болсныг нь дуулгах гэсэндээ тэр аж. Түүнчлэн, аавынхаа ачийг хариулах юмсан хэмээн үргэлж бодож явдаг гэсэн. Оюутан болоод Улаанбаатар хотод очсон өдрөөс аавыгаа сураглаад олж уулзахаар төлөвлөсөн нь Б.Ганчимэгийн хувьд багынх нь хүсэл байжээ. Одоогоос хоёр жилийн өмнө Худалдаа үйлдвэрлэлийн дээд сургуулийн оюутан болсон тэр сураглаж явсны эцэст, санаандгүйгээр аав Зебатын дотны найзтай нь таарчээ. Найзаас нь урд нь ажиллаж байсан хийгээд амьдардаг хаягийг нь аваад очсон гэнэ. Харамсалтай нь, нэлээд олон жилийн өмнө тэрбээр нутаг буцсан гэх бөгөөд одоо Баян-Өлгий аймагт амьдардаг гэсэн сургийг нь гаргажээ. Гэхдээ энэ нь тийм ч бодитой мэдээлэл биш гэнэ лээ. Биднийг ярилцаж суух мөчид Б.Ганчимэг хэнээс ч дутаахгүйгээр хайраар бүүвэйлж өсгөсөн өргөж авсан аав, ээждээ баярласнаа илэрхийлсэн. Түүний халх аав нь өдгөө Дархан-Уул аймагт амьдардаг бөгөөд ээж нь түүнийг дөрөвдүгээр ангид байхад өөд болжээ. Одоо Б.Ганчимэг гурав дахь ээжтэйгээ учирсан ч төрсөн аав, ээжтэйгээ амьдардаг бусад хүүхдийн адил жаргалтай амьдардаг гэв. Түүний хувьд тавдугаар ангид байхдаа л нутаг усны үеийн хүүхдүүдээс казах аавтай, хөлд ороогүй байхдаа танихгүй айлд өргүүлсэн гээд бүхнийг олж мэдсэн ч энэ бүгдийг нууцалсаар ирснээ дэлгэсэн юм. Өдий хүртэл эрүүл саруул өсөж торнин хүссэн мэргэжлээрээ сурч байгаа ч гагцхүү аавыгаа олох нь түүний өмнөө тавьсан зорилгуудын нэг байж. Ингэхийн тулд, Монголын казахуудын шимтэн үздэг МҮОНТ-ээр долоо хоног бүрт казах хэл дээр явагддаг "ТВ-Толкын" теле сэтгүүлийн хамт олонд ч хандсан гэнэ. Б.Ганчимэг хэдэн жилийн өмнө казахуудын "Гарал угсаагаа мэддэггүй хүн ойд төөрсөн сармагчин лугаа адил" хэмээн баримталдаг сургаал үгийг олж уншсанаар түүний сэтгэлдээ тээсэн аавыгаа гэх "эрэл" улам асчээ. Бидний яриа өндөрлөх мөчид тэр "Ааваа та хаана явна. Охин нь таныг хараагүйдээ шаналж явна. Надтай ирж уулзаач. Магадгүй аавыг маань таньдаг хэн нэгэн надад туслахыг хүсч байна" гэсэн сэтгэлийн үгээ манай сониноор дамжуулан уламжлахыг хүссэн билээ. 
Ч.Анна
