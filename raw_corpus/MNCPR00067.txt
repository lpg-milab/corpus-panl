Алтайн анчид бүргэдтэйгээ иржээ

Анчид анч бүргэдээ аваад өчигдөр нийслэлд ирлээ. Баян-Өлгий аймгаас Улаанбаатар хүртэл 1700 км замыг туулсан бүргэдчид гурван фургон машиныг хүлэглэсэн байв.
Замдаа дөрөв хоносон тэднийг Улаанбаатар хотод орж ирэх үеэр УИХ-ын гишүүн К.Сайраан, гавьяат багш М.Мекей тэргүүтэй нийслэлд аж төрдөг Казахын ард түмэн угтаж авсан юм. Анчдыг анч бүргэдийнхээ хамт фургон машинаас бууж ирэх үеэр апа буюу эмээ, охид, бүсгүйчүүд "шашу" хэмээх идээний дээж хишгээ хүртээсэн билээ. Мөн хээр гадаа цасан дээр "дастархан" дэлгэж идээ будаагаа тавьсан байв. Анчид Алтайн их уулсаас Улаанбаатарыг зүгээр л нэг зорьж ирээгүй гэсэн. Энэ нь ирэх сарын 2-нд Нийслэлд зохиогдох "Бүргэдийн баяр"-тай холбоотой юм байна. Удахгүй болох тус баяраар анчид анч бүргэдийн "илбэ", хурдан шаламгайг улаанбаатарчуудад сонирхуулахаар болсон нь энэ юм. "Бүргэдийн баяр" жил бүрийн намар Баян-Өлгий аймгийн төвд ойролцоо орших Бугат сумын нутагт зохиогддог. Харин өнөө жил олны хүсэлтээр анх удаагаа нийслэлд тэмдэглэхээр болсон гэнэ. УИХ-ын гишүүн К.Сайраан тэргүүтэй "Казахын хөгжлийн холбоо"-ноос зохион явуулж буй энэ баярт оролцохоор аймаг, сумдын аварга, шилдэг анчид анч бүргэдтэйгээ ирсэн байв. Одоогоор Баян-Өлгий аймагт бүргэдээр ан хийдэг 600 гаруй анчин байдгаас 22-ыг нь ирүүлжээ. Тэдний ихэнх нь Сагсай, Алтай, Улаанхус, Алтанцөгц сумдаас ирж. Улаанбаатар хүртэл 1700 км замыг туулахад тийм ч амаргүй байсан гэж бүргэдчид хэлж байлаа. Анч бүргэд ч замын турш цадталаа ундаллаагүй, туулайн мах төдийхнөөр хооллосон, тух муухан ирсэн болохоор уур уцаартай байгаа хэмээн анчин, өндөр настан Ш.Дөндэй хэлсэн. Тэрээр нийслэлийг зорьж ирсэн бүргэдчид дундаа хамгийн өндөр настан нь юм билээ. Нас сүүдэр 80 шүргэж яваа тэр Баян-Өлгийн Сагсай сумаас иржээ. Хэдэн үеэрээ бүргэдээр ан хийж ирсэн Ш.Дөндэй өвлөсөн "ажлаа" үр хүүхдэдээ зааж сургасан гэж байв. Анчид дунд залуухан нь М.Асылбек. Өнөө жил 18 настай тэр одоогоос хэдэн жилийн өмнө Японы уран бүтээлчдийн бэлтгэсэн "Бүргэд" нэртэй баримтат кинонд тоглоод амжжээ. Өнгөрсөн дөрвөн жил бүргэдээр ан хийж ирсэн М.Асылбек энэ жил ерөнхий боловсролын дунд сургуулийн арваннэгдүгээр ангид сурдаг юм байна. Сургуулиа дүүргээд их, дээд сургуульд дээд боловсрол эзэмшихээр төлөвлөөд байгаа түүний хувьд бүргэдийн баярт сүүлчийн удаагаа оролцож байгаа нь энэ гэсэн. Ер нь дэлхийд шувуугаар ан хийлгэдэг цөөхөн үндэстэн байдгийн нэг казах. Тэд эртнээс байгалийн хүчит, махчин шувуудын хэл, зан авирыг мэддэг байсан тул ан агнахад сургасаар өдий хүрсэн нь уламжлалт заншил мэт тогтсон түүхтэй. Бүргэд Казахын үндэсний бахархал тул айл бүр гэрийнхээ гадаа тухлуулдаг онцлогтой. Гэхдээ аймаг, сумдын төвд аж төрдөг айл бүрийн гадаа бүргэд байдаг гэвэл худлаа. Тордож, юун түрүүнд анч болгохын тулд багагүй хөдөлмөр шаарддаг тул хүн бүр бүргэд тэжээгээд байдаггүй. Анчин бүргэдээ ангаахай байхад үүрнээс нь авдаг. Гэхдээ зөвхөн эмийг нь сонгодог юм. Эм бүргэд эрээсээ биеэр том, хүч чадал сайтай байдаг болоод л тэр. Махчин шувуудыг шонхортны, харцаганы, явлагтны овог хэмээн ангилдаг бөгөөд казахуудын бахархал болсон анч шувуу шонхортны бүлэгт багтдаг юм. Казах түмнээс "кыран" хэмээх нэрийг хүндэтгэлтэйгээр хүртсэн бүргэд эзнийхээ баруун гарын шуун дээр сууж, "зарлиг" ёсоор үе үе анд мордож хэдэн бээр газар, усыг туулдаг жамтай. Кыран гэдэг нь хурц дайчин, хүч чадалт гэсэн утгатай үг. Хамгийн өндөрт нисдэг шувуудын нэг болох бүргэд барих гэж буй ангаа хайхын тулд 2500-3000 метрт хөөрдөг. Эрэлхэг зоригт, хурц хараатай "кыран"-ы толгой болон хүзүү ганцхан хоромд 360 градус эргэдэг. Өндөрт халин нисч байхдаа үнэг, чоно, ирвэс, баавгайг хармагц, нүд ирмэхийн зуур барьж, амийг нь тасалдаг догшин зантай. Гарамгай бүргэдийн савар мах ч, эвэр ч биш чулуу мэт болчихсон байдаг тул ямар ч ан амьтныг ухасхийн дарж шууд нүдийг нь сохолж, зүрхийг нь хагалан аминд нь хүрдэг юм билээ. Ирэх сарын хоёрон буюу энэ долоо хоногийн бямба гаригт Тэрэлж дэх "Дундад зуун" жуулчны баазад болох "Бүргэдийн баяр"-аар Алтайн анчдын анч бүргэд хэрхэхийг хүссэн хүн бүр сонирхож болно. 
Ч.Анна
