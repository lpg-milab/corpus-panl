Говиор

Өмнөговьд Сайншандаас Өмноговь ортол үндсэндээ зургаан зуун километр давхиж байна. Сайн явуулж байгаа юм шүү. Манай багийнхан зам зуур Цогт-Цэций суманд хооллоод нар унаж байхад Тавантолгойн ордоор ороод Даланзадгадад ирэхэд нэгэнт шөнө болжээ. 
Маргааш нь Ардчилсан намын шинэчлэлийн аяны хүрээнд зохиож буй гишүүд дэмжигчдийн салбар болон нэгдсэн хуралдааныг зохион байгуулсан. Салбар хуралдааны хоёрыг тус аймгаас сонгогдсон УИХ-ын гишүүн Ц.Баярсайхан, Д.Бат-Эрдэнэ нар даргалан оролцлоо. Намын шинэчлэлийн аяны хүрээн дэх эдгээр хурлаас гадна Ц.Элбэгдоржийн аймгийн хөдөлмөрчидтэй хийсэн уулзалт нэлээд үр дүнтэй болсон юм. Энэ хурлын гол амьсгал нь ажилгүйдэл, ядуурлын сэдэв байлаа. Түүнчлэн говийн экологи, байгаль хамгааллын асуудал ноёлсон билээ. Ажилгүйдлийн асуудлын хүрээнд Ардчилсан намын дарга Ц.Элбэгдорж жишээ татаж ийн ярьсан нь хүмүүст урам зориг, итгэл өгсөн болов уу. Говь бол Монголын үүц. Тэрний нэг нь Тавантолгой. Үүний багаахан хэсэгт Д.Бат-Эрдэнэ гишүүн хөрөнгө оруулалт хийгээд монгол ажилчдаа зохион байгуулаад өөдрөгөөр ажиллаж байгаа аж. Нэг жолооч нь гэхэд 300 мянган төгрөгийн цалин авах жишээтэй. Гэр бүлдээ хэрэглээний мөнгөө зарцуулаад тун боломжийн хуримтлал үүсэхээр байгаа гэж жирийн ажилчин ярьж байлаа. Гэтэл өмнө нь энэ газарт хятадуудыг дураар нь оруулж олборлолт хийлгэж байсныг сонин хэвлэлээр хүмүүс мэдэх билээ. Аймгийн удирдлагууд ийм базаахгүй зүйл хийж байсан. Харин одоо байдал өөр болжээ. Энд Д.Бат-Эрдэнэ гишүүн үнэхээр гавьяатай аж. Тэрээр өөрийн тойргийн сумдадаа Мобикомын сүлжээ оруулжээ. Ц.Баярсайхан гишүүн ч эдгээр ажлыг тойрогтоо амжуулжээ. Цогт-Цэций, Цогт-Овоо-гийн говиос хот руу яриад л. Сумуудын Холбооны газрын орлого мэдэгдэхүйц буурчээ. Төрийн түшээд нэг иймэрхүү гялбаатай ажилламаар гэж бодогдож байв. Ямартаа Ц.Элбэгдорж өмнөговьчуудад та бүхэн бол хангай шиг түшигтэй хоёр гишүүнтэй гэж хэлж байхав. Ардчилсан намын гишүүд дэмжигчдийн хурал дээр илтгэгчдийн эн тэргүүнд онцолж байсан зүйлсийг намын дарга анхааралтай сонссон. Хамгийн түрүүнд сонгуулийн ялагдлын маргааш дараагийн сонгууль эхэлдгийг хатуу санах явдлыг онцолж байв. Мөн эрүүл мэнд боловсролын асуудалд онцгой анхаарахыг, орон сууц барилгажуулалтыг эрчимжүүлэх, хүн ам зүйн бодлого алдагдсаныг хэлж байсан. Экологит тулгарч буй асуудлыг шийдвэрлэхийн тулд хамгийн түрүүнд мод тарих ажлыг бодитой, үр дүнтэй хийхийг чухалчилсан. Намын шинэчлэлийн аяны хуралд ирэгсэд мөн өдөр мод тарьцгаасан билээ. Намын дарга Ц.Элбэгдорж аяныхаа төгсгөлд нийт гишүүд дэмжигчиддээ захисан зүйл бол бусдаас ялгардаг, тэр дундаас хувьсгалт намаас ялгарч ажилладгаа харуулах хэрэгтэйг зөвлөсөн юм. Аян хөтөлбөрийн дагуу өндөрлөөд явах гэтэл тус аймгийн нэгдүгээр сургуулийн сурагчид Ц.Элбэгдоржийг боловсролын сэдвээр лекц уншиж өгөхийг хүссэнийг ёсоор болгосон билээ. Энд маш олон хүүхэд идэвхтэй оролцож, халуун дотно болсон. Өргөн сэдвээр ярьсан ярилцлагынхаа төгсгөлд хүүхэд бүрийг чаддаг зүйлээ олж харж, төгс төгөлдөр хийж сурахыг зөвлөсөн. Бас жаргалтай хүн болоход хэрхэх вэ гэсэн сурагчийн асуултад ингэж хариулсан юм. Цагийн жаргалыг хүсвэл дугхий. Өдрийн жаргалыг хүсвэл загасанд яв. Сарын жаргалыг хүсвэл гэрлэ. Жилийн жаргалыг хүсвэл хөрөнгөтэй бай. Насны жаргалыг хүсвэл бусдад тусал гэсэн юм. Биднийг Дундговийн зүг хөдлөхөд энэ сургуулийн гадаа сайн өдөр авч хүүхэд багачууд хөлхөлдсөөр үдлээ. Дундговьд Мандалговийн гудамжнаа борооны тогтоол ус энд тэнд тогтчихож. Борооны үнэр түгсэн аймгийн төвд үдэш орж ирлээ. Ц.Элбэгдорж аяны тоосоо гөвөлгүй салбар хороодын хурлуудаар оров. Энэ аймагт Ардчилсан намын шинэчлэлийн аян үлэмж идэвхтэй болж буй аж. Эхний салбар хуралдаанаар ороход л намын даргаасаа шууд асуулт асууж байлаа. Энэ нь Засгийн газрын гишүүн Ж.Наранцацралтын тухай байлаа. Тэднийхээр Ардчилсан намынхаа гишүүнчлэлтэйгээр Ерөнхий сайд хүртэл хийж явсан унаган нутгийн нь төрийн түшээгийн өдгөө баримталж буй байр суурь ихээхэн гайхахад хүргэжээ. Тэд Ж.Наранцацралтыг Засгийн газартаа яагаад ажиллуулж болоогүй талаар бас асууж байв. Энэ асуултынхаа хариуд намын нөхдөөсөө дэмжлэг авч чадаагүй гэдэг хариулт авсан. Ухаандаа Н.Батбаяр тухайн үед илүүрхсэн учраас байдал тэгж шийдэгдэж. Гэвч Дундговийн Ардчилсан намын гишүүд дэмжигчдэд энэ сонин биш бололтой. Удаа дараа сонгосон гишүүнээ сонгосон замаараа яваг, харин бид сонгосон замаа мэдье гэсэн шиг буй бололтой байна билээ. Харин ч Дундговь аймгийн Ардчилсан нам, тэдний гишүүд дэмжигчдэд шинэ хариуцлагатай сонголтын, идэвхжилтийн үе ирээд байгаа нь Ц.Элбэгдорж даргатай уулзсан уулзалт ярицлагуудын хөгжил хөдөлгөөн, нээлттэй байдлаас ил харагдаж байлаа. Энэ үеэр тус аймгийн Ардчилсан намын Үндэсний зөвлөлдөх хорооны гишүүний сонгууль явагдсанаас МУБИС-ийн Дүрслэх урлагийн технологийн сургуулийн захирал Л.Цэрэнсодном ялалт байгуулжээ. Тэрээр Дэлгэрхангай сумын уугуул аж. Ардчилсан намын дарга Мандалговь хотноо хоёр өдөр ажилласан. Тэрээр мөн сурагчдын хүсэлтийн дагуу аймгийн театрт боловсролын сэдвээр ярилцлагад орж өргөн сэдвээр ярьсан юм. Тэрээр хүүхдүүдэд шалгалтыг дахин дахин өгөх боломж нээлттэй байх талаар ярьсан нь сурагчдад ихээхэн таалагдаж байв. Тухайн өдрийн сэтгэл зүй, биеийн байдлаасаа болж түүхэн хариуцлагатай шалгалтад амжилтгүй орох тохиолдол их. Гэтэл манайд түүгээр л хүний хувь заяаг шийдчихдэгийг болих хэрэгтэйг ярьсан юм. Сурагчид түүнээс маш олон зүйлийг асууж хариулт авч байсан. Эдгээрээс хамгийн өрөвдөлтэй нь ийм асуулт байлаа. Манай сургуулийн захирал л өрөөнд компьютертэй. Бид харин хэрхэн ийм боломжийг эдлэх вэ гэсэн. Энэ бол тус хотын тавдугаар сургуулийн сурагчийн асуулт. Нэг иймэрхүү дүр төрхтэйгээр манай боловсрол явж байх жишээтэй ажээ. Ардчилсан намын даргын говийн аймгуудаар хийсэн шинэчлэлийн аян энд өндөрлөлөө. Биднийг тус хотоос Улаанбаатар руу гарахад халагдсан цэрэг ирэх гээд Мандалговийнхон дуу шуу, хөл хөдөлгөөнтэй байлаа. 
Б.Золбаяр
