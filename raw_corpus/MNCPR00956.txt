Морио унаад гарч ирнэ гэдэг зүгээр нэг хийрхэл бухимдал биш

Урлагийн гавьяат зүтгэлтэн Л.Эрдэнэбулгантай ярилцлаа. 
-Их Монгол Улс байгуулагдсаны 800 жилийн ойд зориулан уран бүтээлчид янз бүрийн бүтээл туурвил хийж байна. Та ч гэсэн "Өүлэн эх" дуурь дээр ажиллаж байгаа байх аа? -Уран бүтээлч хүний хувьд би 800 жилийнхээ ойг нэлээн нухацтай сайхан угтаж байгаа гэж өөрийгөө бодож байгаа. 
Юу гэхээр, анх Монгол Улсын Ерөнхийлөгчийн зарлиг гаран, Ерөнхий сайд Үндэсний хороог байгуулснаас хойш миний хувьд "Чингис хаан" дуурийг найруулан тавилаа. Хөгжмийн зохиолч Б.Шарав, яруу найрагч П.Бадарч нар цомнолыг нь бичин, Гунгаасүх зургийг нь зурж удирдаачаар нь Бүрэнбэх ажилласан. Түүх хийгээд Чингис хааны тухай бас нэг томоохон бүтээл Монголд тавигдсан гэж боддог. Одоо би хөгжмийн зохиолч Алтанхуяг, яруу найрагч С.Оюун нартай хамтраад "Өүлэн эх" дуурийг тавихаар бэлдэж байна. Залуу зураач Ариунболд зураачаар нь ажиллаж байгаа. Энэ хоёр бол цартай, нэлээн том хэмжээний тайзны бүтээл болох ёстой юм. Өүлэн эх бол ертөнцийн гайхамшигтай эхчүүдийн нэг мөнөөсөө мөн. Яагаад гэхээр өөрийн төрүүлсэн хэдэн хүүхэд, Монголын төрийг үндэслэгч байхын дээр, өрөөлийн нялх нялзрай хүүхдүүдийг авч хөлийг нь дөрөөнд, гарыг нь ганзганд хүргэсэн хүн. Ингэснээрээ Монголын төрийн төлөө өөрийнхөө амь бие, хүч, оюунаа зориулсан сайхан хөвгүүдтэй болсон. Ийм бүтээл дээр ажиллана гэдэг сэтгэл, урам өөдрөг сайхан байх юмаа. -Таныг Төв аймгийн Эрдэнэ суман дахь Чингэс хааны цогцолбор дээр ажиллаж байгаа гэж сонссон... -Урлаг уран сайхны биш юм шиг мөртөө урлаг уран сайхны асуудал зайлшгүй шаардсан бас нэг цогцолбор дээр ажиллаж байгаа. Энэ бол "Женко" группын Х.Баттулга гэдэг хүнтэй холбоотой. Монголын гайхамшигтай үзүүлбэр, цогцолбор болох учиртай. Төв аймгийн Эрдэнэ суманд Ёл гэдэг уулан дээр хийж байгаа гурван хэсэг асар том цогцолборын төслийн удирдагчаар ажиллаж байна. Үүнийгээ их хувь заяа, бас нэгэн бахархал гэж боддог. XIII зуун, Чингэс хааны хөшөөний цогцолбор, хамгийн орчин үеийн зочид буудал, тоглоомын талбай гэсэн үндсэн гурван хэсэгтэй. 10 тэрбум гаруй төгрөгийн өртөгтэй том байгууламж байгаа юм. Хэн хийж байгаа гэхээсээ гадна, эх орон гэж юу юм, эх оронч үзэл гэж юу вэ гэвэл үүнийг хийж байгаа хүнийг нэрлэмээр байгаа юм. Өөрөөр хэлбэл, ийш тийшээ гуйлга түйлгэ хийж, өөрийгөө рекламдаад байгаа биш, төр засгаасаа мөнгө төгрөг нэхээд зовоогоод байхгүй ийм сайхан юм хийж бүтээнэ гэдэг бол хүний сайхан сэтгэл юм аа. Энэхүү цогцолбор иж бүрнээрээ 2008 онд дуусах ёстой. Түмэндээ ч хэрэгтэй, төрдөө ч тустай сайхан бүтээл болно. XIII зуунд монголчуудын амьдрал ахуй ямар байсан юм, өнөөдөр бид түүнийг яаж судалж, ямар дүгнэлт гаргасан юм бэ гэдгийг бодож эргэцүүлж, амьдрал дээр хэрэгжүүлэх тийм боломжийг эрж хайж байна. Гадаадын төдийгүй Монголын жуулчид ирж түүхийн нэгэн жижигхээн зурвасаар ороод гарах боломж бий болж байгаа. -Одоо цогцолборын бүтээн байгуулалт хэдэн хувьтай байна вэ? -Ажил ид дундаа явж байна. Хэдэн сайхан зураач ажиллаж байна. 800 жилийн ойн өмнө надад ийм боломж олгосон явдалд баярлаж бахархаж явна. Их ойг угтаад би аймаг, орон нутагтаа хүртэл янз бүрийн арга хэмжээ зохион байгуулж байна. Өнөөдөр бүх юмыг төрөөс нэхээд байх нь халгаатай, зовлонтой л доо. Уран бүтээлчийн хувьд би их цатгалан байгаа гэж хэлж болно. -Та бас Чингэс хааны тухай кино хийх гэж байгаагаа мэдээлж байсан... -800 жилийн ойд зориулаад уран сайхны кино хийх гэж зүтгэж байгаа. Энэ санаа аль зургаан жилийн өмнө бий болсон юм. Манай театр, киноны нэрт зохиолч Соргодогийн Жаргалсайхан киноны зохиолыг бичиж байгаа. Эхлээд олон ангитай телевизийн цуврал кино хийхээр төлөвлөж байсан юм. Дараа нь гурван ангитай уран сайхны кино хийе ч гэж ярьж байлаа. Одоо цаг үе, нөхцөл байдлаасаа болоод нэг ангитай кино хийе гэсэн бодолтой болсон. Ингэж шийдсэн нь санхүүжилт, техникийн асуудал гээд янз бүрийн зүйлтэй холбоотой. Чингэс хаан дэлхийн талыг эзэлж, улсын түүхээ, өөрийнхөө түүхтэй үлдээсэн гайхамшигтай хүн. Бид тэр түүхээр нь дэлхийн түмэн олонд хүрэх кино хийхээр төлөвлөөд явж байна. Миний хувьд жаргах нар руугаа явж байгаа болохоор зорилго маань энэ юм. Аливаа юманд хүн өөрийгөө мэдэрч, цэг тавина гэж байдаг шүү дээ. Тийм ч учраас би энэ кино хийхийн төлөө улайрч, сайн муу үгээр хэлэгдэж явлаа. Наад зах нь дэлхийн дөрвөн том гүрний хүмүүстэй уулзаж, санал бодлоо солилцож, өөрийнхөө үзэл бодлыг хэлж явсан. Жишээлбэл, Стивен Сигалтай баахан яригдлаа. Дараа нь япончуудтай холбогдлоо. Оросыг дагаж давхилаа. Солонгосчуудтай ч холбогдсон. Энэ бүхнээс үүдэн, эцсийн эцэст зөвхөн өөртөө ч биш, өрөөл бусдад хэлэх ёстой хэдэн үг бодогдлоо. -Ямар үг вэ? -Айхтар суу билэгтэй ч үг биш л дээ. Өнөөдөр монголчууд өөрийнхөө ухаанд, өөрийнхөө түмэн олонд түшиглэж үйл ажлаа явуулахгүй тэнгэрээс хишиг ирэхийг хүлээгээд байвал бүтэхгүй юм байна. Төр засаг нь ард олныхоо санаа бодлыг сонсч, дэмжих зүйлээ боломжийн хэрээрээ дэмжиж тусалдаг байх ёстой юм байна. Хувь хүмүүс ч хийх гэж зорьсон зүйлээ бүтээхийн төлөө хүч хөдөлмөр, оюун ухаанаа зарах цаг болжээ. Өрөөлийг хараад хэрэггүй юм байна гэсэн бодол төрсөн. Ийм кино хийх гэж байгаагаа олон түмэндээ зарласан шүү дээ. Жижиг ч гэсэн хөрөнгийн эх үүсвэр байгаа. Энэ киног их болгоомжтой, сайн хийх хэрэгтэй. Амьдралынхаа зорилгыг хар толбоор баллаад өнгөрчих эрх надад байхгүй. Гэрэл гэгээтэй сайхнаар дуусгах ёстой гэж бодож явдаг шүү. Хүмүүс хандив өгч тусалж дэмжиж байна. Хандив гэдгийг зөвхөн мөнгө төгрөгөөр үнэлж болохгүй. Сэтгэл зүрхээрээ ч тусалж байгаа хүмүүс бий. Мал ахуй, эд бараагаар туслах хүсэлтэй ч хүмүүс байна. Манай нутагт ирээд хоёр төлөг аваач ээ гэх хүн ч бий. Энэ бол өөртөө байгаа хамгийн эрхэм зүйлээрээ хандаж байгаа хандлага. Эх түүхээ бүтээх кинон дээр хувь нэмрээ оруулъя гэсэн санал санаачилга юм. Тэгэхээр бид ямар ч байсан тал хувийн санхүүжилтээ цуглуулсан тохиолдолд киногоо эхэлнэ. Ажил маань өөдрөг сайхан явж байна. Бид хийнэ бүтээнэ гэдгээсээ ухарч, эргэлзсэн юм байхгүй. Түүнээс гадна бид зүгээр алгаа тосоод юм гуйгаад байхгүй. Тусалж дэмжсэн хүмүүстээ эргээд хариуг нь барих хүсэлтэй. Алтан, мөнгөн сэлэмний загвар хийсэн. Түүнийгээ жинхэнэ алт, мөнгөөр бүрээд томоохон хандив өгсөн хүмүүстээ дурсгана. "Алтан гэрэгэ", энгэрийн тэмдэг, футволк, малгай хийсэн байгаа. Хүүхдүүд нэг төгрөг бариад ирж магадгүй шүү дээ. Нэг төгрөгөндөө биш сэтгэлдээ байгаа учраас тэдэнд энгэрийн тэмдэг, малгай бэлэглэх жишээтэй. -Мэргэжил нэгт бүтээлчид таныг хэр дэмжиж тусалж байна даа? -Уран бүтээлчид маань туслая, дэмжье гэж байгаа. Гавьяат жүжигчин Ц.Түвшинтөгс Хэнтий аймгийн хүн шүү дээ. Түвшигтөгс маань уран бүтээлчид болон нутаг орныхноо нийлүүлээд ийм сайхан кино хийх гэж байгаад зориулан хандивын тоглолт хийнэ гэж байгаа. Мөн манай бөхчүүд киноны санхүүжилтэд зориулан бөхийн барилдаан зохион байгуулна гэж байна. Хошин шогийнхон маань яаж туслах вэ гэж байна. Энэ бүхэн сэтгэл гунигтай биш өөдрөг байхын учир утга болж байнаа. -Одоо хэдий хэрийн хөрөнгө хуримтлаад байна вэ? -Хандив тусламжийг бид маш нарийн бүртгэж байгаа. Одоо бол 250 сая төгрөгийн эх үүсвэрийг "Соёмбо" продакшны захирал Нямдорж бий болгож, түүнийгээ тойруулан бэлтгэлээ хийгээд байгаа шүү дээ. Хүмүүсээс ирсэн хандивын нийт тоо одоо надад бэлэн ирээгүй байна. -800 жилийн ой тэмдэглэх үндэсний хороонд хандсан уу? -Бид Үндэснийхээ хороонд саналаа явуулсан. Манай кинонд монгол туургатан улс оролцох хүсэлтэй байгаа. Тухайлбал, Өвөр Монголын киноны төв тусалж байна. Хувцас хэрэглэл, техник төхөөрөмжөө хөнгөлөлттэй үнээр хэрэглүүлэхээр ярьж байгаа. Буриад, Халимаг, Тувагаас ч хүмүүс оролцуулах бодолтой. Зарим нь оролцоно гэдгээ мэдэгдсэн. -Уучлаарай, таныг нэлээн бухимдуу байгаа тухай сонссон. Хатанбаатарынхаа хувцастай, морьтойгоо талбай дээр гарч ирнэ гэж байсан. Юунаас болж ингэж бухимдах болов? -Морио унаад гарч ирнэ гэдэг зүгээр нэг хийрхэл, бухимдал биш юм. 800 жил тэмдэглэх Үндэсний хороо өнөөдөр маш бага зүйл хийж, цалгар назгай байгаад шүүмжлэлтэй хандаж байгаа. Монгол төрийн бодлого гэж байдаг бол аль 1990 оноос хойш их ойд бэлтгэсэн шат дараалсан арга хэмжээ авч байсан бол одоо ингэж сандрахгүй байсан. 1990 оноо болъё гэхэд Үндэсний хороо байгуулагдсан 2002 оноос цэгцтэй шат дараалсан арга хэмжээ авах байсан. Тэгсэн бол ийм байдалд яалаа гэж орох вэ. Нам намаараа талцаж хэрэлдэж байхаар дараагийн жилээс 801, 802 жилийн ой гээд тэмдэглээд явах нь илүү зүйтэй байх гэж бодож байна. -Японы хийх гэж байгаа Чингэсийн тухай кинонд Үндэсний хорооноос санхүүжилт өгсөнд таныг их эгдүүцсэн гэж сонссон... ? -800 жилийг тэмдэглэх Үндэсний хорооноос ард түмнээсээ хандив цуглуулж эхлээд байгаа. Гэтэл Японы Катакава гэдэг нөхрийн хийж байгаа Чингэс хааны тухай кинонд Үндэсний хорооноос 280 сая төгрөг өгөхөөр болжээ. Бүр 680 сая төгрөг өгнө гэж яригдаж байсан. Нямгаваа найруулагч гурван жил энэ кинотой холбогдож байгаа. Гэтэл гэнэт л Катакава гэгч гарч ирэн Монголын төдийгүй Японы уран бүтээлчдийн олон жилийн хөдөлмөр, хөлс хүчийг золионд гаргасан. Энэ компани Чингэс хааны тухай киног 30 гаруй тэрбум төгрөгийн өртөгтэй хийнэ гэж зарласан. Катакава нь хар тамхины хэргээр шоронд хоригдож байсан гэж би нэлээн найдвартай эх сурвалжаас сонссон юм. Ийм компанийг дэмжих ямар учиртай юм бэ. Түүний оронд тэр мөнгөө 800 жил тэмдэглэх дотоодын арга хэмжээндээ зарцуулбал дээр биш үү. Үүнийг ойлгохгүй байгаа юм. Бүр эрс цочирдсон байдлаар хүлээж авсан. Монголыг гадныхан дээрэлхэж, үл тоож байхад Монголын дээд шатны байгууллага нь тэднийг дэмжиж байгааг ойлгохгүй байна. Зүйтэй юм хийчихлээ гэж хэлэхгүй. -Ер нь Үндэсний хорооны хийж байгаа ажилд сэтгэл дундуурхан байгаа юм аа даа? -Анх байгуулагдахдаа энэ хороо овоо их зүйл санаж сэдэж хийж эхэлсэн. Гэтэл тэр бүгд нь одоо хүртэл дуусаагүй байгаа нь ямархуу хүмүүс улс орныг удирдаж байгааг харуулж байна. Бас эмзэглүүлж байна. Засгийн газраа өөрчлөөд л байдаг. Дараагийн засгийн газар өмнөхийнхөө хийж байсан ажлыг огоордоггүй. Тиймээс төр түмний ажил цалгардаад байна. Одоо цаг хугацаа нь тулчихсан, дэмий л бухимдаад арга учраа олж ядаж байна даа. Элбэгдоржийн Засгийн газрын үед Оюунгэрэл гээд зөвлөх бүсгүйтэй уулзаж байсан. Тэгэхэд гадаадын орнуудын хийсэн Чингэсийн тухай киног цуглуулж, долоо хоногийн өдөрлөг зохиоё гэж байсан. "Гадныхны хийсэн 10 гаруй кино байдаг юм. Тэр бүгдэд монголчуудыг хамгийн бүдүүлэг, хамгийн харгисаар гаргасан. Их ойн үеэр тийм кино үзүүлээд хэрэг байна уу" гэж би тэр үед хэлж байсныг сонссон юм байлгүй кино өдөрлөг хийхээ больсон байна лээ. Саяхан ардын жүжигчин Жаргалсайхан нэлээн санаа зовчихсон орж ирлээ. "Бусад үндэстнүүд их ойд зориулсан зүйл хийгээд байхад буриадууд "Алтаргана" наадмаа хийе" гэж байна. Нэг ястан үндэстэн нь хийсэн, нөгөө нь хийгээгүй гэсэн зүйл гарч ирээд байна. Үүнийг би тухайн үед нь хэлж сануулж байсан. Буруу үйл ажиллагааны үр дүн нь гарч байгаа хэрэг. Бас 800 уртын дууч, морин хуурчид гаргана гээд угаасаа бүтэхгүй юм яриад байна. 800 хүн уртын дуу дуулах ямар учиртай юм бэ? 800 хүн морин хуураа дарж чадах уу. Энэ олон хүнийг зөөх унаа тэрэг нь байгаа юм уу. Ойн үеэр төв цэнгэлдэхэд гурван үеийн цэрэг жагсана гэж байна. Дэлхий нийтээрээ хүйтэн дайнаас татгалзсан энэ үед хүн төрөлхтөн арай өөр цэнгүүн зохион байгуулдаг болсон шүү дээ. 800 жилийн ойг би монголчуудын оюун санааны хувьд эргэлт болно гэж хүлээж байлаа. Бид бусдаас дутахгүй, хүн төрөлхтний түүхэнд арилшгүй ул мөрөө үлдээсэн, ирээдүйд ч тэдэнтэй мөр зэрэгцэн урагшлах болно гэсэн эх оронч үзэл санааг бий болгоно гэж бодож байсан. Гэтэл үүнээс огт өөрөөр 800 жилийнхээ ойг тэмдэглэх гэж байгаа нь харамсалтай. Ядаж л өдийд ойн үеэр ямар арга хэмжээ хаана болох тухай график төлөвлөгөөг жуулчид хараад сууж байх ёстой шүү дээ. Тийм төлөвлөгөө ч алга. Биднийг ярилцаж байх үед Л.Эрдэнэбулган найруулагчийн утас байн байн дуугарч байв. Таны хийж байгаа кинонд хандив өргөх гэсэн юм, хаана хандах вэ гэсэн хүмүүсийн дуудлага ихэнх нь байсан. Зоригтбаатар гэдэг залуу юу юугүй мөнгө өгөх бололтой дансны дугаар асууж байна гэв. Такси барихад хүртэл "Танаас мөнгө авахгүй. Киногоо л амжилттай хийгээрэй" гэж дэм хайрлах жолооч нар дайралдсан гэсэн. Уншигч та ч гэсэн монголчуудынхаа хийх Эзэн Чингэс хааныхаа тухай кинонд дэмжлэг туслалцаа үзүүлье гэвэл 99113101, 96653150 дугаарын утсанд хандаарай. 
Д.Оюунтуяа
