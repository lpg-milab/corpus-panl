ДОХ-ын 22, 23 дахь тохиолдол зэрэг илэрлээ

Үүний нэг нь хөгжлийн бэрхшээлтэй иргэн гэнэ Эрүүл мэндийн яаманд нэгэн яаралтай хэвлэлийн бага хурал өчигдөр боллоо. ДОХ-ын вирус тээгч хоёр тохиолдол зэрэг илэрсэн талаар Эрүүл мэндийн сайд тэргүүлэн эмч мэргэжилтнүүд сэтгүүлчдэд мэдээлсэн юм. Энэ нь Монголд илэрч байгаа 22, 23 дахь тохиолдол бөгөөд 27, 29 настай хоёр залуугийн нэг нь хөгжлийн бэрхшээлтэй иргэн аж. Хоёулаа өнгөрөгч 28-нд ДОХ-ын шинжилгээ өгсөн. Дахин хэд хэдэн удаа шинжилгээ авахад эцсийн хариу 30-нд гарч ДОХ-ын вирустай гэдэг нь баталгаажсан болохоор энэ аюулт өвчний талаар ард иргэдэд сэрэмжлүүлэх үүднээс ийн мэдээлэл хийж байгаа гэсэн. Залуус хоорондоо ямар нэгэн холбоогүй бөгөөд хөгжлийн бэршээлтэй залуу нь хэлгүй, сонсголгүй аж. Дээрх хоёрын нэг сайн дураараа шинжилгээ өгсөн бол нөгөөг нь зориудын шинжилгээгээр илрүүлжээ. Зориудын тандалтыг биеэ үнэлэгчид, биеэ үнэлэгчидтэй хавьтагчид, ижил хүйстнүүд, эмч эмнэлгийн ажилтнууд, цус, цусан бүтээгдэхүүнтэй харьцдаг хүмүүс зэрэг эрсдэлтэй бүлгийнхэнд хийдэг бөгөөд энэ нь үр дүн сайтай байдаг талаар эмч нар ярьж байлаа. Хөгжлийн бэрхшээлтэй хүмүүс ч эрсдэлтэй бүлэгт хамаардаг байна. Эдгээр хоёр залуу гэр бүлгүй.
Одоогийн байдлаар хавьтагч нарыг нь тандах ажил хийгдэж эхэлж байгаа. Хоёулаа хотын харьяалалтай. ДОХ-ын вирус тээлтийн үедээ байгаа, бие нь гайгүй гэсэн мэдээлэл өглөө. Дашрамд дуулгахад, манайд илрээд байгаа ДОХ-ын бүх тохиолдлын нэг нь өвчлөлийн шатандаа байгаа бол бусад нь вирус тээлтийн үедээ байгаа аж. ДОХ-ын вирус тухайн хүнийхээ биеийн эсэргүүцлээс шалтгаалан янз бүрийн хугацаанд өвчлөлийн шатандаа ордог байна. ДОХ-той хүмүүс бусдад өвчнөө тараахгүй байх баталгаа бий юу гэсэн асуултад Эрүүл мэндийн дэд сайд Отгонболд "Бид тухайн хүнтэйгээ л сайн ярьдаг. Энэ өвчний хор холбогдлыг сайн тайлбарлаж харилцан тохиролцдог л доо. Түүнээс биш хянаж цагдаж болдоггүй. Ямар нэг байдлаар хянаад эхэлбэл харин ч эсрэгээрээ эргэдэг" гэсэн хариу өглөө. "Сүүлийн гурван сард ДОХ-ын тохиолдол сард хоёр удаа илэрлээ. Дээр нь хөгжлийн бэрхшээлтэй хүн энэ өвчний халдвар авч байгаа нь үүний цаана бугшсан халдвар байгааг хэлээд өгч байна. Цаашид ч халдвар авсан хүмүүсийн тоо өснө. Үүнээс урьдчилан сэргийлэхийн тулд сайн мэдээлэлтэй байх ёстой. Хамгийн гол нь тохиолдлын бэлгийн хавьталд орохгүй байх" талаар сайд Л.Гүндалай онцлон анхааруулж байв. Мөн шаардлагагүй тохиолдолд гоо сайхны мэс засал болон шивээс хийлгэх, эм тариагаар тариулахгүй байх нь ДОХ-оос сэргийлэх бас нэг арга аж. Манайхан ядарлаа гээд зүгээр шахуу байж байгаад дусал хийлгээд байдаг нь ДОХ халдах мөн л нэг нөхцөл гэдгийг санахад илүүдэхгүй. 
Д.Оюунтуяа
