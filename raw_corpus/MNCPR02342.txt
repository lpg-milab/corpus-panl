Нохой хуцах, сар гарах, бүсгүй хүн инээх мэт тунгалаг ахуйд

Зуны өглөө алсын ууланд хөхөө шувуу донгодож, өглөөн наранд өвс ногооны түрүү гялбан солонгорч, шилбүүр унасан жаал хүү хөл нүцгэн гүйн одох шиг хүний хорвоо урьдын янзаараа.
Хөхүүрт шуугин исэх айрагны чимээ, морь шилгээх, өрөм загсах, ханын нүдээр тэнгэрийн хаяа цэлийн цэнхэртэх. Хуучин тэрэгний арал модон хөхөрч гандах, гүүн зэлний цаахнатай солонго татах, өвгөдийн сүнс шивнэх шиг өвс ногоо салхины аясаар найган ганхах, шувууд уйлан буцаж намрын тэнгэр хоосрон эзгүйрэх, яндан хонгинон дуугарах, ижийн сэтгэл даарч цай нь зөөгтөх. Уяан дээр хүн ханиах шиг болох, нохой хуцах, сар хойморт хөвөх, салхи өрхний хошуу алгадах, нэг мэдэхүл өглөөн нар туссан байх. Энэ л мэт мэдрэмжийг ой тойноосоо хүсэн амьдардаг шиг. Яг л тийм мэдрэмжүүдээ эргэн олох гэж хөдөө гадааг зүглэн зун, намрын дэлгэр цагийн хойморт шувуу адил зорин буудаг шиг. Нүүдэлчдийн тэнгэрлэг ахуйд өсч бойжсон хүмүүний сэтгэл зүрх ч угаас хаврын хүлэг нутгаа тэмцэх шиг нууцхан хүлээлт, амралтыг нэхнэм. Айраг, адуугаараа цуутай Булган нутгийн гоо сайханд зорин хүрч, байгаль дэлхийн гоо сайхны цөм увидас шингэсэн юм шиг санагдах энэ л нутагт та бид амралт, тайтгарлыг эдлэн зугаалж явахад учир утгатай. Халхын Дайчин вангийн хошуу гэж эрт эдүгээгээс алдар цуу шингэсэн энэ газрын элгэнээ үлдсэн байгаль, түүхийн яруу урлалыг ч анзаарахгүй өнгөрч болохгүй. Монгол ахуй, үнэр, цэнгэг агаарт нь амарч өвгөд дээдсийн оршсон түүхийн жимээр шагайж үзье. Баруун аймгууд зорьсон гол замын хойно дүнхийх Хөгнө тарна уулыг мэдэхгүй хүн нэгээхэн ч үгүй биз ээ. Тэр л их хайрханы өвч биенээ энгэр өөд өгсүүлэн барьсан арваад сүмийн туурь өдгөө ч бий. Түшээт хан аймгийн Бишрэлт гүн XII зууны эхээр уг хийдийг байгуулжээ. Үзэсгэлэнт энэ уулнаас ганжрын орой гялалзахад Галдан бошигтын дайны хөл эл сүм хийдийн газрыг дайралгүй өнгөрч чадсангүй ажээ. "Тарнын яргай тархинд чинь зооно шүү" гэсэн морьтон монголчуудын үг байдаг. Тарнын яргай чухамдаа энэ л ууланд ургадаг. Хөгнө хаан уулын үзэсгэлэнт ахуйгаас бууж Дашинчилэн сумын нутаг дахь Цогтын цагаан байшинг нутгийн түмнээс сураглан очиход хялбар. Байшинг бяцхан толгойн орой дээр барьжээ. Түүний дэргэд босгосон монгол, түвд бичигтэй хөшөө чулуунаа "Туул мөрний тансаг талын өрнө зүгт, Халдудын зүрхэн нэрт уулын өмнөд эгшнерчүүд төмөр үхэр /1601/ жилийн хөхөө сарын 15-наас үүсч, сэтгэшгүй чандмань сүмээс эхлэн зургаан сүмийг долоон жил болоод гал могой /1617/ жилийн зуны эхэн хөхөө сараа дуусгав" гэсэн байдаг аж. Эргэн тойрон барилгын үлдэц олон байгаа нь энэ газар нэлээд олон хүн сууж байсныг гэрчлэх юм. Цогтын цагаан байшинг 1889 онд Клеменц нар үзэж, 1894 онд Георг хут тэнд босгосон хөшөөний монгол, түвд орчуулгыг герман орчуулгын хамт нийтэлсэн байдаг бол эл үүх түүхийг судлаач Д.Баяр гуай тэмдэглэн үлдээсэн байдаг. Өнгөрч одсон цагийн ул мөр бүхий халхын Цогт хунтайжийн амьдарсан үетэй давхцах энэхэн дурсгалт ахуйд бодлогоширч, аглагхан хээрт оюун бодлын цонх цэлийн нээгдэх шиг алжаал амралтыг эдлэх авай. Тэртээгээс хэсэг цагаан бороо цагаан бүгээн морьтон шиг Цогтын цагаа байшинг шилбүүрдэн орж, дугуй улаан солонго ч Цогтын цагаан байшингийн тууринаа татан арилж энд он цаг урснам. Тэр л цагаан бороон дундуур эмээлийн дөрөө газар ханхийн зурж, эрэмгий эх оронч хөвгүүн давхиж өнгөрдөг шиг бодогдоно. Түүхийн орон зай ийм л гайхам ажгуу. Цааш мордож Дашинчилэнгийн төвөөс баруун тийш 10 гаруй километр газарт орших Хар бух голын өмнөд хөвөөнд орших эртний хотын туурийг сонирхоорой. Хар бухын балгас гэх энэ хотыг XIX дүгээр зууны үед илрүүлж 1940-өөд онд хайгуул судалгаа хийж, 1970 онд малталт хийж үзжээ. Хар бухын балгасны үелсэн өндөр чулуун суварга одоо ч буй. Хотын туурийг шинжлэх явцад гарсан сав суулга нь IX зууны Уйгарын үеийн дурсгалтай ижилхэн байсан хийгээд Киданы үетэй холбон үздэг нь Чин толгойн балгаснаас олдсон кидан бичээст дээврийн ваартай яг ижил хийцийн ваар олдсон явдал ажээ. Хамгийн гайхамшигтай нь 1970 оны малтлагаар хотын нэгэн эвдэрхий суварганы нуранхайгаас үйсэн ном олдсон нь монгол газраас илрүүлсэн бичиг соёлын үнэнхүү гойд дурсгалын тоонд зүй ёсоор багтдаг. Үйсэн дээрх бичгийг хэдэн арван нэр төрөл 7х 4 см-ээс 14 х 5 см хэмжээтэй хуудас бүхий, хуудас бүрийг хүрээлэн шугамдаж гоёсон, ар, өвөр мөрийн тоог жигдэлж, хэвшиж тогтсон нарийн дүрмээр, олон бичээчийн уран гараар бүтээжээ гэж эрдэмтэд үздэг. Гүйцэд бүрэн тайлж уншигдаагүй үйсэн дээрх бичгийн дурсгалт Хар бухын балгасыг цаашид судлан шинжлэх шаардлагатай хийгээд түүхийн олон нууцыг хадгалан сэрж зүүрмэглэнэ. Хар бухын балгаснаас саравчлахул монгол цагаан гэрүүдээс аргалын цэнхэр утаа суунаглан нүүдэлчдийн өгөөмөр их хувь тавилан дэргэдхэн оршном. Саяхан иссэн хөхүүрийн айраг ууж, гэрийн үүдээр ногооны гэгээ зурайн үзэгдэж, уяан дээр морьд ялаархан зүүрмэглэхийг харж амгалан суух даанч сайхан. Амралт, тайтгарлыг өөрөө өөртөө л хүн өгч чаддаг буюу. Газар газрын айрагнаас Сайханы айраг сайхан гэнэм. Энэ л сумын тийш одож Хиргисийн хөндий дэх Уйгар улсын үеийн соёлын хосгүй дурсгалыг үзүүштэй. Руни бичиг бүхий мэлхийн суурьтай хөшөөний өндөр нь дөрвөн метр орчим аж. Эл хөшөөнд 6750 орчим зурлага байснаас 1750 орчим нь баларсан гэж үздэг. Хөшөөг Уйгар улсын хаан Моюн Чурт зориулан босгожээ. Уйгарын хаан Пэйлогийн хүү Моюн Чур нь 747-759 онд хаан ширээнд суухдаа тэнгэрээс заяагч төр засагч хаан гэж алдаршжээ. Бичээст ч хааны төр барьсан цаг үеийг голлон өгүүлдэг. Тэнгэрт болгоогдсон улсыг хураасан Цэцэн хаан өтүкэний орчимд хоёр уулын дунд нутагладаг, уух ус нь Сэлэнгэ, улс түмэн нь нүүдэлчин агсан бөлгөө. Арван уйгар есөн огузыг зуун жил захиран суусан хаан эцэг нь Күлэ-Блгэ хаанд өргөмжлөгдсөн, Түрэгийн сүүлчийн хаан Озмис Тегинийг хонин жилд /743/ дайлаар мордсон, түүний хатныг булааж авсан, түрэг түмэн түүнээс хойш үгүй болсон гэх зэргээр Моюн Чурт бусад хэрхэн дагаар орж ирцгээсэн, Орхон голын бэлчирт хэрхэн орд өргөөгөө босгуулсан зэргийг дурджээ. Хөшөө өдгөө мэлхийнээсээ салж хугаран унажээ. Гэрэлт хөшөөний бичээст орон ахуй энэ газар тэнд өгүүлсэн шиг монгол нутагт "уух ус нь сэлэнгэ, улс түмэн нь нүүдэлчин" түмэн хэдэн зуун мянган жилээр амьдарсаар ирсний үнэн баталгаа ажгуу. Гагцхүү бид тэр л үнэнийг хайрлан хамгаалж, хадгалан хойч үедээ үлдээх ёстой. Руни бичээст Моюн Чурын дурсгалтай нэг цаг үед хамаарах их содон дурсгал байдаг нь Булган нутгийн хойд үзүүр Хутаг-Өндөр сумын Магсаржавын сангийн аж ахуй, Сэлэнгэ мөрний хөндийд байдаг эртний Байбалык хотын балгас юм. Нутгийн олон Бий булаг ч гэж нэрийддэг. Төв Азийн соёл цэцэглэн асч байсан энэ хотыг 840 оны үед Енисейгээс ирсэн Киргиз аймгийн нүүдэлчид довтлон түйвээсэн гэж үздэг байна. Байбалык хот өнөө хүртэл судлагдан шинжлэгдээгүй байгаа нь ирээдүйн үеийн олон судлаачдыг урин дуудах түүх, соёлын томоохон судлагдахуун мөн гэдэг нь эргэлзээгүй юм. Булган нутаг энэ мэт түүх соёлын асар их өвийг элгэндээ манцуйлан бүүвэйлнэ. Байгаль дэлхийн өнгө аашаа дагаад хүн зоных нь ч сэтгэл тэнэгэр уужуу янзаараа. Аянчин гийчний алаг майхан дэрвэн буугаад дэлгэр цагийнх нь ханшийг асууна. Үдшээр Цогтын цагаан байшингаас үлгэр хөврөх шиг болоод Хар бухын балгасыг урьд нэгэнтээ үзэж байсан ч юм шиг бодогдоно. Тэгэхүл Уйгарын дурсгалт ахуйд хүрч зуун зууны тэртээд төгс бодлогоширно. Тэгээд нохой хуцах, сар гарах, үүлэн нөмрөх, бүсгүй хүн инээх, алсад морин төвөргөөн дуулдах шиг болох. Тэр мэт зуун зуунд нүүдэлчдийн тунгалаг ахуй оршсоор л байнам. 
Л.Моломжамц 

