Баян-Өлгийнхөн хүүхдийн мөнгийг нэмэхийн төлөө байна

Ард түмнээ сонсохоор баруун аймгуудад ажиллаж буй АН-ын дарга Ц.Элбэгдоржид Баян-Өлгийчүүд хүүхдийн мөнгийг нэмэхийн төлөө цуцалтгүй тэмцэхийг даалгав. АН-ын дарга Өлгий хот орох зам зууртаа нутгийнхны хүсэлтээр Толбо суманд саатаж, сумын бяцхан Улаанбуланд иргэдийн үгийг сонслоо. 
Н.Еркежан хэмээх бүсгүй "Хүүхдийн арван мянгыг өгүүлэхийн төлөө шаргуу тэмцээрэй. Би гурван хүүхэдтэй. Хэрэв хүүхдийн мөнгийг 10 мянга болгочихвол 30 мянган төгрөг гэдэг бидний амьдралд үнэхээр нэмэр болно" гэлээ. Тэрээр мөн "Таныг Ерөнхий сайд байхад бичил зээлийн тухай их ярьдаг байсан. Сумын эмэгтэйчүүдэд зориулсан зээл бий болговол зүгээр юм" гэж захив. Тус сумын нутаг дэвсгэрт нээгдэх Хөх адрын зэсийн ордод нутгийн иргэд ихээхэн найдвар тавьж байна. Баруун бүсдээ зэсийн агууламж сайтайд тооцогдох энэ ордыг ашиглаж эхэлвэл сумынхны ажилгүйдлийн асуудал шийдэгдэнэ гэж байв. "АН-ын шинэчлэл Баян-Өлгийд" сэдэвт гишүүдийн нэгдсэн хурлын үеэр Сураубай гэдэг залуу "Та УИХ-ын нөхөн сонгуульд нэрээ татаж М.Энхболд даргад нэг удаа зам тавьж өгсөн. Дахиж тэгэх хэрэггүй. Ямар ч байсан хүүхдийн мөнгийг нэмүүлэхийн төлөө тэмцээрэй. Засгийн газрыг дайрдаг юм уу яадаг юм. Та толгойлоод, тэмц. Биднийг дуудвал очиж суулт хийнэ ээ" гэлээ. Нэгдсэн хуралдааны үеэр гишүүд "Бүх шатны сонгуульд эвсэл болж орохгүй байх"-ыг захив. "Эвссэнээс болж бүтэхгүй юм гардаг" гэж байв. Ховдын хуралдааны үеэр ч гишүүдийн зүгээс ийм санал гарсан юм. Аль ч аймагт явж байхад давтагддаг гомдол бол АН-ын гишүүдийг үзэл бодлоор нь ялгаварлан гадуурхдаг тухай яриа. Баян-Өлгийн АН-ын гишүүдийн бусдаас ялгарах онцлогийг тодорхойлсон нэгэн төлөөлөгч "Бид тэмцэгчид. Суулт, өлсгөлөн хийе гэвэл хүрээд ирдэг" хэмээн онцолж байлаа. Тэд бас тэвчээртэй юм билээ. Өглөөнөөс авахуулан хуралдсан гишүүд орой намын даргын яриаг 23 цаг хүртэл анхааралтай нь аргагүй сонсч суулаа. Дарга нь ч бас тэвчээр гаргасан биз. Шөнө орой болтол шороон замаар давхиулаад өглөөнөөс орой хүртэл уулзалт хийж, амаа чилтэл ярьдаг түүний хөлд аялалын багийн гишүүд чирэгдэх шахна. Хэт ачаалалтай ажилласнаас болж намын даргын хамраас цус гараад тогтохгүй, бие хамгаалагч нараа сандаргасан удаатай. АН-ын сүр дуулиантай өнгөрсөн III чуулганд Баян-Өлгийн 35 төлөөлөгч оролцсон юм. Нутагтаа ирээд тэд өөрчлөлт хийхээр пижигнүүлсэн бололтой. Өлгийн намын удирдлага үндсэндээ өөрчлөгдсөн гэнэ. Намаа шинэтгэх тухай ихэвчлэн залуус ярьдаг. Харин энд ахмадууд асуудал дэвшүүлсэн нь содон байлаа. Намын дэргэдэх Ахмадын зөвлөлийн дарга Нуржаубай намаа шинэтгэхээр удирдлагадаа мэдэгдэл хүртэл өгсөн гэж байгаа. Шинэчлэгч хэмээх шошго зүүх дуртай зарим залуусыг бодвол мань өвгөн нэлээд ул үндэстэй шүүмжлэл өрнүүлж байлаа. 700-гаад гишүүнтэй гэх өвөө нарын фракц хүчтэй шүүмжлэл өрнүүлэх шинжтэй. Хурлын төлөөлөгчдөөс хамгийн ахмад нь Цагааннуур тосгоноос ирсэн 74 настай Хумархан "Ц.Элбэгдорж даргыг чин сэтгэлээсээ хүндэтгэдэг" гэж хэлсэн тэрээр "Танай Засгийн газрын даргыг буулгаж авах ямар ч шаардлага байгаагүй. Гомдолтой байна" гэв. "Одоо би хэдий наслах вэ" гэж хэлсэн нэгэн өвөө "Хүүхдүүд маань бүгд АН-ынх" гэж бахархалтай ярилаа. Гэр бүлээрээ АН-д зүтгэдэг хүн нэг бус таарав. Хэл, уран зохиолын багш Алтангуль дөрвөн хүүхэдтэй ч намын ажилд цаг гаргадаг гэнэ. Түүний аав Манькей, нөхөр Т.Ташкен нар нь ч мөн хуралд төлөөлөгчөөр оролцжээ. Улаанхус сумын намын даргаар ажилладаг нөхөр нь 1990-ээд оноос хойш сумын намын дарга хийжээ. Т.Ташкен -Ц.Элбэгдорж даргын ярианаас "Нэр хүндтэй байж л намын даргын ажлаа хийх ёстой"-г ойлгож авлаа гэв. Гэр бүлээрээ АН-ын гишүүн байхын "зовлон"-г хөдөөгийнхөн олонтаа ярьдаг. Харин тэр "Бие биеэ дэмжиж ажиллах сайхан л даа" гэв. "Одоо л манай нам жендэрийн тухай ярьж, эмэгтэйчүүдэд боломж олгож байна" гэж бас өгүүлэв. Баян-Өлгийн АН-ын дэд дарга, аймгийн ИТХ-ын тэргүүлэгчдийн дарга Х.Ержан "УИХ-ын гурван гишүүн манай намаас гарсан. Өмнө нь тийм байгаагүй" гэж ярилаа. Баян-Өлгийн тулгамдсан асуудлыг хуралдагсад "Ажилгүйдэл, ядуурал"-ыг онцолж тодорхойлов. АН-ын-хан хэрээрээ л асуудлаа шийдэхээр оролдож байгаа аж. УИХ-ын гишүүн А.Муратын оролцоотойгоор ноос ноолуур болон гурилын жижиг үйлдвэр байгууллагдсаныг зарим хүн дурссан. Хуралдааны үеэр улс орны тулгамдсан асуудал хэлэлцэхдээ АН-ын гишүүд "Засаг даргаас эхлээд Ерөнхий сайд хүртлээ нэг баг болж ажиллаж чадахгүй байна. АН-аас гарсан Засаг дарга нарыг хавчин гадуурхах нь их" гэж ярина лээ. Баян-Өлгийн ажилгүйдлийг шийдэх нэг гарц нь Казахстанд ажиллах хүч гаргах санал байв. Цагааннуурын чөлөөт бүс бий болгох талаар өмнө нь зөндөө яригдсан ч өнөөг хүртэл хөрөнгө оруулалт хийгдээгүй. Чөлөөт бүс нэртэй ч 35 кг -аас дээш ачаа авч явах боломжгүй. Баян-Өлгийгөөс Казахстан руу ах дүүдээ очих, наймаа хийдэг иргэд заавал Улаанбаатарт очиж виз хөөцөлдөж 14 хоног зарцуулдаг. ОХУ-ын консулыг Баян-Өлгийд суулгаж яагаад болдоггүй юм бэ гэх мэтээр олон асуудал хөндөгдөв. АН-ын шинэтгэлийн аян баруун аймгуудад өртөөлж байна гэж манай тусгай сурвалжлагч Б.Янжмаа мэдээллээ. 
Б.Янжмаа
