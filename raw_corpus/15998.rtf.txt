№35 (15998)         
1885 ОНЫ ХОЁРДУГААР САРЫН 9.
ЭРДЭМ ШИНЖИЛГЭЭ, ҮЙЛДВЭРЛЭЛ

<< . . . Эрдэм шинжилгээний байгууллага, салбарын яам, тусгай газрын инженертехникийн албаны хуч анхаарлыг үйлдвэрлэлийн оновчтой технологи боловсруулж турших, нэвтрүүлэхэд чиглүүлэх нь зүйтэй >> гэж МАХН-ын Төв Хорооны IX бүгд хурал дээр нөхөр Ж. Батмөнх хэлсэн байна. 

Эрдэм шинжилгээний ажлыг манай орны социалист байгуулалтын өнөөгийн зорилттой нягт холбохын тулд удирдлага зохион байгуулалт, төлөвлөлт, зохицуулалтаас эхлэн судалгаа, шинжилгээний үр дүнг үйлдвэрлэлд нэвтрүүлэх хүртэл бүх шат дамжлагын үйл ажиллагааг идэвхжүүлэн сайжруулахыг амьдрал шаардаж байна. Эрдэм шинжилгээний ажлын гол үзүүлэлт бол үйлдвэрлэлд нэвтэрч, үр ашгаа өгөх дэвшилттэй технологи бөгөөд тэр нь улс ардын аж ахуйн хөгжилд мэдэгдэхүйц түлхэц болж, эцсийн дүнд шинжлэх ухаан үйлдвэрлэх хүчин болон хувирах үйл явц хэрэгжинэ. Эрдэм шинжилгээний ажлын үр ашгийг сайжруулах асуудал төлөвлөлтөөсөө эхлэх учраас үүнд программын арга нэвтрүүлэх, шинжилгээ, судалгааны потенциалыг гол зангилаа асуудалд төвлөрүүлэхийн хамт янз бүрээр судалгаа, шинжилгээний ажлыг давхардуулахгүй, саланги жижиг хэсгүүдэд хөрөнгө хүч тарамдахгүй, түүний уялдаа холбоог сайжруулж, нөөц бололцоог бүрэн дайчлах асуудал ихээхэн чухал юм. Одоо манай орны эрдэм шинжилгээний төлөвлөгөөт зорилтыг хэрэгжүүлэхэд шинжлэх ухааны Академийн харьяа арав гаруй хүрээлэн, салбарын эрдэм шинжилгээний 30 гаруй байгууллага хүч хавсарч байгаа бөгөөд энэ таван жилийн эхний гурван жилийн байдлаар эрдмийн хэрэгтэй боловсон хүчний тоо өмнөх таван жилийн мөн үеийнхээс бараг долоон хувиар ахьжээ. 

Цогцолбор болон зорилтот программын аргыг эрдэм шинжилгээний ажлын төлөвлөлтөд нэвтрүүлж, программ тус бүрийг төвлөрүүлэн удирдах байгууллага, зохицуулагч зөвлөл буй болгож, төлөвлөгөөний гүйцэтгэлд тавих хяналтыг сайжруулахын зэрэгцээ судалгаанд захиалга даалгаврын журам нэвтрүүлэх, санхүүжилтийн механизмыг төгөлдөржүүлэх зэрэг зохион байгуулалтын нэлээд арга хэмжээ авсны үрээр VII таван жилийн эхний гурван жилд эрдэмтэн, мэргэжилтнүүдийн бүтээлч хамтлагийн тоо гурав дахин өсч, шинжлэх ухааны 3 - 4 объектыг шинэчлэн тоноглож, эрдэм шинжилгээний зарим байгууллагад зураг төсөл зохион бүтээх товчоо нээгдэв. Судалгааны дүнд үйлдвэрлэлд нэвтрүүлсэн ажлын тоо гурав дахин, бодит үр ашиг нь 15 хувь нэмэгдэж, улсын төлөвлөгөөт эрдэм шинжилгээний ажилд Шинжлэх ухааны Академийн хүрээлэнгүүд болон их, дээд сургуулийн оролцоо идэвхжлээ. Шинжлэх ухааны Академи улсын төлөвлөгөөт сэдвийн 21 хувийг бие даан, 4, 7 хувийг бусад байгууллагатай хамтран гүйцэтгэхийн сацуугаар их, дээд сургуулиуд 19 даалгавар, 94 сэдэвт ажилд оролцож байна. Энэ сайн эхлэлтийг батжуулж, цаашид эрдэм шинжилгээний ажлыг төлөвлөхдөө шийдвэрлэх асуудал, сэдвийг оновчтой сонгох, онол практикийн ач холбогдлыг тодорхойлох системийг боловсронгуй болгох, улс ардын аж ахуйн өнөөгийн эрэлт хэрэгцээг урьдал болгох хэрэгтэй байна. 

Төлөвлөгөөнд оруулах сэдвүүдийг эрдэм шинжилгээний хамт олон нэгбүрчлэн ажил хэрэгчээр шүүн хэлэлцэж, яам, тусгай газрын шинжлэх ухаан, техникийн зөвлөл судалгааны ажлыг салбарынхаа техникийн бодлоготой нягт уялдуулж байвал зохино. Ялангуяа яам, тусгай газрын зүгээс харьяа эрдэм шинжилгээний байгууллагын төлөвлөгөөний биелэлтэд тавих хяналт шалгалт сул, түүгээр ч барахгүй, салбарынхаа төлөвлөгөөний биелэлтийн үзүүлэлтэд эрдэм шинжилгээний байгууллагын ажлыг оруулж дүгнэхгүй орхидгийг засах хэрэгтэй. Шинжлэх ухаан, техникийн ололтын үйлдвэрлэлд төлөвлөгөөтэй нэвтрүүлэх асуудлыг салбарын яам, газар жигд анхаардаггүйгээс удаа дараа тасарч, улмаар үйлдвэрлэлийн үйл явцыг боловсронгуй болгоход муу нөлөө үзүүлж байна. 

Оновчтой технологийг боловсруулах, нэвтрүүлэх ажил хангалтгүй байгаагаас хэрэгцээний шаардлага хангахгүй бүтээгдэхүүн үйлдвэрлэх, хөдөлмөр, материалын нөөцийг үр ашиг багатай зарцуулахад хүргэдэг ноцтой дутагдал арилахгүй байхад, салбарын яам, эрдэм шинжилгээний байгууллагууд ухамсарлан ойлгож тодорхой ажиллах цаг болжээ. МАХН-ын Төв Хорооны IX бүгд хурал ч энэ тухай зарчмын заалт өгсөн юм. Үйлдвэрлэлийн хүч чадлыг дүүрэн ашиглах зорилгоор явцуу дамжлагыг илрүүлж арилгах, угсраагүй буюу сул зогсож буй техникийг ажилд оруулах, талбайн ашиглалтыг сайжруулах, бага механикжилтын хэрэгсэл нэвтрүүлэхэд эрдэм шинжилгээний ажилтнуудыг татан оруулж, санаачилгыг нь эрчимжүүлэх хэрэгтэй байна. 

ЭЗХТЗ-ийн гишүүн орнуудтай тогтоосон шинжлэх ухаан, техникийн хамтын ажиллагааны давуу талыг үр дүнтэй ашиглах, өөрийн орны шинжлэх ухаан, техникийн дэвшлийн урт хугацааны программыг социалист орнууд болон эх орныхоо хөгжлийн хэтийн төлөвтэй нягт уялдуулан боловсруулах, үүнд үйлдвэр, аж ахуйн яам, эрдэм шинжилгээний байгууллага, газруудыг жигд оролцуулах ёстой. 

Ирэх таван жилд гүйцэтгэх эрдэм шинжилгээний ажлын төлөвлөгөөг улс ардын аж ахуйн эрэлт хэрэгцээнд зохицуулан, ул суурьтай боловсруулах, ингэхийн тул цогцолбор болон зорилтот программын аргыг тууштай нэвтрүүлэх, үйлдвэрлэлтэй шууд уялдсан үр ашигтай чиглэл, сэдвийг сайтар сонгон олоход эрдэм шинжилгээний хамт олны хүчийг чиглүүлэх хэрэгтэй байна. 

Эрдэм шинжилгээний олон талтай ажлыг улс ардын аж ахуйн амин чухал шаардлагатай зохицуулан нийлүүлж, эрдэмтэд, шинжилгээ судалгааны газруудын уялдаа холбоог сайжруулан, үр дүн, өгөөжийг нь дээшлүүлэх оновчтой технологи боловсруулах, түүнийг ажил хэрэгчээр туршиж, үйлдвэрлэлд идэвхтэй нэвтрүүлэх асуудал Шинжлэх ухаан, техникийн улсын хороо, Шинжлэх ухааны Академи, салбарын яамдын харьяа хүрээлэнгийн нам, захиргааны байгууллагын анхаарлын төвд цаг ямагт хамт байх ёстой. 

