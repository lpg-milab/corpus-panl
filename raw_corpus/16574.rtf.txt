№297 (16574)       
1986 оны арван хоёрдугаар сарын 12.
Залуучуудын хатуужил

<< Манай залуучуудын дотор зохиох улс төр, соёл олон түмний ажлын арга хэлбэрийг тэдний онцлог, эрэлт хэрэгцээ, сонирхолд нийцүүлэн улам төгөлдөржүүлэхэд онцгой анхаарах шаардлагатай байна >> гэж нөхөр Ж. Батмөнх МАХН-ын Төв Хорооны II бүгд хуралд тавьсан илтгэлдээ залуу үеийнхний хүмүүжлийн ажлын өнөөгийн гол зангилаа асуудлыг тодорхойлохын хамт түүнийг хэрэгжүүлэхэд шаардлагатай арга замыг заасан, үүнд: << Намын их хурлын заасны дагуу хөдөлмөрийн хүмүүжлийг бүх ажлын төвд тавьж залуу хүн бүрийг хөдөлмөрт дуртай, түүний амт шимтийг мэдэрсэн, өөрийн хүч чадал, оюун билиг, авьяас чадвараа сорих жинхэнэ талбар хэмээн үздэг болгох хэрэгтэй >> гэжээ. 

Манай орны хүн амын дийлэнх хэсэг нь болж байгаа өнөөгийн залуус бол ангийн тэмцэл, амьдралын хатуу сорилтыг биеэр туулаагүй, нүдээр үзээгүй бөгөөд социализмын халамж, амьдрал ахуйн сайхан нөхцөл бололцоонд, энх амгалан орчинд өсч торниод шууд л улс төрийн амьдрал, үйлдвэрлэлийн харилцаанд орох бие даасан амьдралаа зохиож буй онцлогтой учраас өсвөр, залуу үеийнхэн юуны урьд хөдөлмөр, бүтээн байгуулалтын талбарт хатуужин төлөвшиж, хувь хүний зан төрхөө олох ёстойг мартаж болохгүй. Залуучуудын цөөнх зарим нь бага балчраасаа хөдөлмөрийн амт шимтийг төдий л мэдрээгүйгээс амьдрал хөдөлмерийн хатуужил суугаагүй учир амьдралын тухай хөнгөмсөг ойлголттой, ер нь нийгмийн хэв журам болон социалист аж төрөх ёсны хэм хэмжээг сахих дэг журамд бие сэтгэлээ сайжруулж сураагүй, цэнгэл зугаатай амьдрах шохоорхолтой, тэр бүхний улмаас залхуурах, танхайрах, архидан согтуурах доголдолд ороход хялбар, ёс суртахууны хүмүүжил дутмаг хэсэг байсаар байгаа нь бид бүхний анхаарлыг ихээхэн татах ёстой асуудал юм. 

Манай социалист байгуулалтын үйл хэргийг гардан хэрэгжүүлэхэд залуу үеийг коммунист ёсоор хүмүүжүүлэн бэлтгэх, тэдний бүх талын өвтэгш хөгжлийг ханган бүрдүүлэх үндсэн хэрэглүүр, шийдвэрлэх лаборатори нь хөдөлмөр, хөдөлмөрийн фронт бөгөөд хөдөлмөрлөх бүтээн байгуулах үйл явц дунд социалист ахуйн тодорхойлогч нөлөө, намын үзэл суртлын зорилго чиглэлтэй үйл ажиллагааны үрээр төр, нийгмийн үйл хэрэг, үйлдвэрлэлийг удирдах, хөтлөхөд залуучууд шууд биечлэн оролцож улс төр, ангийн хатуужил сууж. зан суртахуунаар төлөвших ёстой. 

Олон улсын тавцан дээр үзэл суртлын тэмцэл эрс хурцдаж социализмын эсрэг империалист бүлэг суртал ухуулгын бүхий л арга хэрэгслийг ашиглан << сэтгэхийн дайн >> явуулж байгаа өнөөгийн нөхцөлд залуу үеийнхний ангийн хатуужил, социализм, коммунизмын зарчмыг хэрэгжүүлэхийн төлөө практик тэмцэлд тэдний бэлэн байдал нь шийдвэрлэх үүрэгтэй хүчин зүйл билээ. Хөрөнгөтний суртал нэвтрүүлэгчид, тэдний гар хөл бологсод социалист орны залуучуудыг үзэл суртлын талаар хордуулах, социализм, коммунизмын эрхэм дээд зорилгод итгэх итгэлийг нь алдагдуулж, социалист орнуудын ард түмний нөхөрлөлийг эвдэх, залуучуудын хувьсгалч идэвхийг сулруулж, ангийн ухамсрыг нь мохоон, тэднийг ахмад үеийнхний эсрэг сөргүүлэн тавих, үндсэрхэх болон шовинист үзлийг өөгшүүлж, шашин шүтлэгийг хортойгоор ашиглах улмаар хөнгөн хялбар амьдрах эрмэлзэл, хар амиа бодох, социалист нийгэмд харш хөрөнгөтний дээрэнгүй ёс суртахуун, хүн чанаргүй бурангуй заншлын өмнө бөхөлзөх, эд юмсыг шүтэх, хөрөнгөтний бэртэгчин чанарыг залууст халдаахыг бүх хүчээрээ чармайсаар байна. 

Империалистуудын харгис бодлогын мөн чанар, зорилгыг бүх талаар илчлэн няцаах системтэй ажлыг эрчимжүүлж хөвгүүн, охидын улс төрийн сонор сэрэмжийг байнга өндөржүүлж, хувьсгалт үзэл суртлын энэрэнгүй чанар, социализмын давуу тал, социалист аж төрөх ёсны бодит үнэнийг гүн гүнзгий ойлгуулан сурталчлах ажлыг ахуй, амьдралын бүх салбарт хүчтэй болгох, үүнд нам, улс, олон нийтийн байгууллагын ролийг дээшлүүлэх нь чухал байна. 

Залуучуудын ангийн хатуужил бол юуны өмнө нийгмийн хөгжлийн зүй тогтлыг танин мэдэж, бодит ахуй, түүний бэрхшээл зөрчлийг зөв ойлгож, аливаа сөрөг үзэгдэл, хандлагыг даван туулах арга замын талаар марксизмленинизмийн гүнзгий мэдлэг эзэмшиж үзэгдэл, юмст бие даан үнэлэлт өгч чаддаг болоход тулгуурлах бөгөөд залуу хүний нийгмийн идэвхтэй байр сууриар өөрөөр хэлбэл залуу хүн бүрийн эрхэлсэн хөдөлмөртөө болон улс төр, олон нийтийн ажилд хэрхэн хандаж, яаж оролцож, юу бүтээж, ямар үр дүнд хүрч байгаагаар түүний ангийн хатуужлын гол үзүүлэлт тодорхойлогдоно. 

<< Ахмадуудыг болон нөхдийгөө хүндэтгэх, байгаль орчныг хайрлан хамгаалах, хөдөлмөрийг бишрэх, арвич хямгач, даруу байх, эрхийг сурахаар эрдмийг сурахад уриалан дуудсан манай ард түмний, сайхан уламжлалыг шинэ социалист ахуйтай зөв хослон хэвшүүлэхийн хамт социалист аж төрөх ёсонд харш элдэв үзэгдэл, тухайлбал: хулгай хийх, худал хэлэх, хөдөлмөрийн бус орлогоор амьдрах, залхуурах, ууж согтуурах, нутгархах явдалтай хийх тэмцлийг газар сайгүй хүчтэй болговол зохино >> гэж Намын Төв Хорооны II бүгд хурал заасан нь манай залуу үеийнхний дайчин байгууллага МХЗЭ, түүнийг найдвартай туслагч, бэлтгэл хүчээ гэж үзэж халамжлах ёстой намын байгууллагуудын үзэл суртал, хүмүүжлийн ажлын чухал бүрэлдэхүүн хэсгийг тодорхойлжээ. Социалист аж төрөх ёсонд харш үзэгдлүүдтэй явуулах тэмцлээр залуучуудын нийгмийн идэвх, ангийн хатуужил ил тод харагдаж байх ёстой. Ахмад үеийнхэн хувьсгалын дайсан хар шар феодалууд, гадаад дотоодын харгисуудтай хэрхэн тэмцэж байсан шиг согтуучууд, залхуучууд, идэж ашиглагчид, хулгайч, худалч этгээдүүдтэй манай залуучууд эвлэршгүй тэмцэх, ингэснээрээ ангийн хатуужил дайчин чанар нь улам бэхжиж байх учиртай. Нөгөөтэйгүүр амьдрал ахуйд шинэ дэвшилтэт бүхнийг нэвтрүүлэгчид нь ч бас л залуучууд байх ёстой. 

Шинэ хүн төлөвших явцад заавал нөлөөлдөг бүх хүчин зүйлийг нягт харгалзан залуучуудын дунд зохиох хүмүүжлийн ажилд иж бүрэн цогцолбор аргаар хандаж, социализмыг идэвхтэй байгуулагчдыг хүмүүжүүлж, хөгжүүлэх манай ажилд бүх нийтийн анхаарал тавьж үндсэн өөрчлөлт эргэлт гаргацгаая! 

