Л.ДАШНЯМ

Нутгийн алдар

Хүн хэдий чинээн чин сэтгэлээсээ хөдөлмөрлөнө өөрөө төдий чинээн аугаа болж, хийж буй у ил нь илүү бүтэмжтэй, улам ч сайн сайхан байх болно.
М.Горький.
                                                                                             	
	Өвлийн бага үд. Бургасны мөчирт банбар сууж, гоёл чимгээ зүүсэн гацуур мэт үзэсгэлэнтэй, голын эрэг, модны ёроолын цас харахуйяа хөхөмдөг хүйтэн, мөчир завсрын наранд мөнгөн утас хавсан мэт гялалзан авай.
	Тамирын гол битүү мөсөн хуягтай, нимгэн газар ёроолын чулуу алаглан харагдаад, овойж хагарсан дошингийн мөс цэнхэртэн, толигор тэгш газраа болор толийн адил тув тунгалаг бүлгээ.
	Бага үдийн наран тэртээгээс ёлтойн шаргалтаж, үүлгүй тэнгэр нойргүй хоносон мэт дүнсийн цэнхэртээд, алс холын их дуу хуурын түрлэг сэтгэлнээ яруухан эгшиглэх нь юутай найртай.
	Бургас сүлжин гэлдрэн яваа морьтон ганцаар нэг юм дүнгэр дүнгэр ярих боловч маань мэгзэм, амин хувийн өчил алин болох нь үл сонсдоно.
	Хааяа дошингийн мөс тас түсхийн хагарах чимээ, бургасны мөчир дамжин, уурга мэт урт сүүлээ доёлзуулан адтай шулганан шогших шаазгайн дууг эс өгүүлбэл, үнэгэн малгай сөхөн өмсөж, пөөнөгөр цагаан дээлээ ялигүй хөөргөн бүсэлсэн тэр морьтонд "эзгүй хээр эр биеийн жаргал эдлэн" явахад нь саад болох юм өчүүхэн ч үгүй. Эргэн тойронд сэрвийх лүглэгэр улиас, шивээлэн, ургасан бургасан төгөл ч салхин намд анир чимээгүй.
	Морьтон байн байн өндөсхийн суудлаа мориноосоо түрүүлэх гэсэн шиг урагш зүтгэлэн явна. Мориных нь цавь хүзүү, хондлой хотосгүй хөлрөн цантаад, бүрзийн боссон тослог үснээс нь халуун уур савсах ажээ. Улиас, бургас сурмагхан сүлжин, хөнгөн зөөлөн сэмбэгнэн алхаж асан тарган хээр харзны ус унхиатан нэгэнтээ чихээ соотойлгон, яаралгүй хайчлан солбиод, хөгшин улиас шүргэх шахан хажуу тийш огцом эргэхэд морьтны том үнэгэн малгай мөчирт өлгөгдөн унав.
	- Ээ тосоор гоожмоор гэж! Чамайг л услах гэж ингэж бургасны мөчирт нүдээ сохлуулчих шахан явна шүү дээ! гэх сөөнгө паргиа дуу гарч, морины амыг татан, цасан дээр пөөвгөсхийн буухыг үзвэл урт цагаан сахалтай, нүдэнд дулаан үрчлээт хүрэн царайтай, намхан өвгөн байв. Малгай руугаа   тогдгос тогдгосхийн очиж, их л хөнгөн   шингэн сэгсрэн  өмсхийг  харсан  хэн  ч  "залуудаа   юутай хөдөлгөөнтэй, ямар танган эр явсан бол" гэж бодмоор ажээ. Өвгөн морио амгайвчилан, хөтлөн явсаар уур савсан буй харзны дэргэд ирэв.
	Харзны усан тув тунгалаг, өөрийн нэгэн өнгө төрхтэи, урдаас сэрүү татан өвөрмөц сайхан үнэр ханхлах нь өвөл цагийн нэгэн содон үзмэр бүлгээ.
	Өвгөн, чихээ хулмайн, хүйтэн ус хүд хүдхийн залиглах мориныхоо толгой, гэдэс рүү ээлжлэн харж нэлээн зогссоноо чогчогын дуугаар шогшрон, хоёр гурвантаа шившин исгэрэв. Морь нь том толгойгоо өргөн, хамраа сарталзуулан амьсгалж, хоёр завжаараа ус савируулан, шүдээ таг яг хийлгэн хавирснаа уул ширтэн түр амсхийгээд дахин ус залиглав. Өвгөн мориныхоо цулбуурыг сунган
	- За, за, ханатлаа ууж үз тосоор гоожмоор минь! гээд урсгал сөрөн хоёр нэг алхан, эрэг дээр сөхрөн суугаад
	-  Энэ ёроолынх нь чулууг харав уу таминь? Даа мөн гоё оо! Хн! Хүн авчраад өрчихсөн юм шиг... Ээ мөн... хэмээн шивнээд, харзнаас алгаар утган амссанаа магнайгаа хэдэнтээ шавшив.
Уснаас гарсан морь дэргэд нь ирж, эргийн сахлаг борогноос цас шажигнуулан үмхэлж, өвс даган аманд нь орсон ганц нэг тал хомоолыг уруулын завсраар сэмхэн гарган хаяна. Өвгөн
	- За тосоор гоожмор минь ууж ханав уу? Услахын хооронд үхчих шахан, малгай унагаад л... Эйтосооргоож! хэмээн гүвтнэн, морио хазаарлан мордов.
	Морь нь дагтаршсан хөр цөм цөм гишгэлэн, сэвэлзтэл алхалж, өвгөн хоолойгоо засан, дээлийнхээ хормойгоор өвдөгөө хулдан ороогоод, суудал тохилов.
	Нэлээд явтал шаазгай улам олширч, малын чийр ихдэн, хөр цасан үгүй болж, энд тэнд хөлдүүс овойж харлаад, тал талаас золгосон улбаа зам явах тусам
өргөсөн, сүүлдээ бүр нил цагаан талбай болж, малын чийр, зам аль аль нь алдран замхрав. Тэгтэл ч утаа, бууцны үнэр ханх тавин, хоточ нохойн аргил дуу уулын ам, гол даган цууриа хадаав.
	Өвөлжөөний арын том хашаанд өвс, тарпаны сүрэл лүглийтэл нуруулдсан агаад саравчин дээр овоолсон өвснөөс ганц нэг бут хийсэн унана. Хотны хоёр талд, тулган барьсан гэрүүдийн баруун талынхаас шингэн цэнхэр утаа олгойдох боловч чимээ аниргүй, зүүн гэр галаа хэдийн татсан бололтой утаа униаргүй, дотор нь хүүхдийн цовоо дуун хадна.
	Байрны ар талаас холын гийчин айсуй явааг хоёр гэрийхний хэн нь ч үл мэджээ. Гэтэл хотны баруун урдтаах гэр шиг том аргалан хорооны өмнө холын анир аван, хойт хоёр хөл дээрээ захдан, үе үе цоройлж, лүг лүг хуцаж асан дөрвөн нүдтэй улаан халтар нохой гэнэт байж ядан боргоож эхлэхэд зүүн гэрээс хоёр хүүхэд сандран гарч ирэв. Нэг нь нударгатай ногоон дээл хөөргөн бүсэлсэн тав зургаа орчим насны хүү, нөгөө нь цоохор даавуун дээлтэй, толгой дээрээ том улаан тууз цэцэглэн уясан дөрөв тав орчим насны охин ажээ. Хоёул юунд нохой хуцсаныг ажиглан, ийш тийш тойруулан харж зогссоноо байр тойрон гарч ирсэн рүү уралдан
	- Ээж ээ! Дэлгээ өвөө ирлээ хэмээн дуу дуугаа аван орилцгоов. Тэднийг гэр хүрээгүй явахад хаалга сэвхийн онгойж нэгэн өндөр авгай гарч ирэнгуүт
	- Хүн ирж байхад гэр рүүгээ зугтаадаг яасан нүгэлтэй улс вэ! гэж хүүхдүүдийг загнан, өөрөө морьтны өмнөөс яаран алхаж
	- За энэ чинь Дэлэг өвөө газрын хаанаас яваа юм бэ? Бие тэнхээ тань сайн биз дээ? гэж амрыг нь асуугаад, сугадан буулгав.
	Өвгөн суганд нь гар хүрэв үү, үгүй юу сэвхийн буугаад
	-  Сайн хүү минь. Энэ л хүрч явна. Таануус сайн сууцгааж байгаа биз дээ? гээд морио авгайд өгч, гэрийн зүг тогдгонон алхав.
	Гэрийн эзэгтэй гийчний морийг уяхаар хашаа тойрон алхах зуур дөнгөж саяхан өөрт нь аашлуулаад, үүдний дэргэд бие биенийхээ хойно урд орон хулган зогсож буй хоёр хүүхдэд
	- Өвөөд үүд нээж өг! гэв.
	Хүүхдүүд уралдан хаалга нээхэд, өвгөн нэг гараар малгайгаа ялигүй хойш болгож, нөгөө гараар бүсэн дэх хутгаа суглан унжуулаад босго алхав. Гэрийн зүүн хоймор дээлээ нөмрөн цайлж суусан хар хүн
	- Хөөш, энэ чинь Дэлэг гуай! гэснээ сандран, дээлээ өмсөн, урт дурдан бүсээ яах ийхийн зуурдгүй цэмбийтэл ороож, авдар дээрээс том үнэгэн лоовуузаа авч өмсөөд
	- Амар байна уу та? хэмээн өвгөний хоёр тохой дороос хоёр гарын алгыг дээш харуулан өргөсхийн тулж, золгоход өвгөн
	- Амар байнаа. Амархан сайн байна уу? хэмээн хариу мэндлэн золгов. Энэ үед морь уяхаар гадаа хоцорсон эзэгтэй орж ирээд өвгөнтэй бас л гар зөрүүлэн золгоод
	- Амар байна уу? Та гэхэд
	- Амар байнаа. Амархан сайн байна уу? хэмээгээд хацар дээр нь үнэрлэв. Тэгээд хүүхдүүдийг дараа дараагаар үнсээд гэрийн зүүн хоймор гарч суулаа.
	- За тэгээд он жилд тарган тавтай, бяруу булчинтай, даага далантай оров уу? За тэгээд... гэж сандран өврөө уудалж, хоргой даалингаас том шүрэн толгойтой халтар манан хөөрөг гаргаж, халбаганы толгойг бяцхан султгаад, гэрийн эзэнд барьж
	- За тэгээд шинэ сараар наадаж мөрий их хожиж, уралдаж их түрүүлж, барилдаж их давав уу? Гэхэд гэрийн эзэн өмнөөс нь том цагаан хөөргө зөрүүлэн,
	- Сайхаан. Он жилдээ тарган тавтай оров уу? Сүрэг тань мэнд, бие тань амархан биз дээ? хэмээн өвгөний хөөргийг авч тамхинаас халбагадан зүүн гарын эрхий долоовор хоёрын завсар хавчуулан үнэрлээд
	-  Ингэхэд мөрийтэй наадам, хождог хүн хоёр ч тантай хамт дуусах шив дээ гээд хэг хэг инээхэд өвгөн хөөргөнөөс нь мөн тамхи халбагадан үнэрлээд эргүүлэн барьж
	- Тосооргоож ! Яахав цагтаа цалгиж л явлаа хө... Май Должоон хөөрөг! гэж гэрийн эзэгтэй рүү хөөргөө явуулав.
	Гэрийн эзэн сая малгайгаа авч, авдар дээр тавиад
	-  Дэлэг гуай тэгээд хаа хүрч явна? Залуу юм болохоороо надад золгож явна уу, алба ажилтай юу? хэмээн ёжилсон дуугаар асуухад
	- Тийм. Чамд золгож явна. Одооны хүүхдүүд ямар тосоор гоожморууд эх захаа мэдэх биш. Ах дээдсээ хүндлэн,  золгож зочлох  зүгээ  мэдэхээ больсон тосоор гоожморуудад зааж өгөх гэж явна хэмээн зүүн хөмсөгөө хөдөлгөн ягхийтэл хариулав.
	- Одоо ч хөгшин нь залуудаа золгодог цаг болсон шүү дээ. Тэгэлгүй яахав, залуу нь хөдөлж, хөгшин нь хэвтдэг  цаг  больсон  юм  чинь!   гэж  гэрийн  эзэн цаашлуулахад
- Хош, тосооргоожмор! Би үхсэн ч чамд ирж золгохгүй. Та
нар нэгдлийн хэдэн малын бөгс чичиж, нааш цааш хөөдгөө юу гэж боддог улс вэ. Бид ч цагтаа мөн болгоод л байсан... хэмээн ширэв татмар болсноо, урт цагаан соруултай гансанд тамхи нэрэн
	- Нээрэн хө ингэхэд одоо чинь завтай зайтай улс байхаа больж. Манай тэр муу хүргэн л гэхэд одоо нэгдлийн дөрвөн зуун хоньтой. Муу хөгшин эх нь хойд Тамирд очоод зол гоодох гэхэд намайг хэдэн төл гөө алдчихана гэдэг юмуу, яадаг юм бэ "за яахав ажлын  далим харъя" гэх юм. Хэн урьд эцэг эхдээ золгохдоо ажлын далим харж байлаа даа хө? Бэрх болжээ хө бэрх болж. Мал маллах ч гэж урьдынхтай ярих юм биш. Одоо чинь хө мал нь бас хүн шигээ нарийн нандин юм идэж уудаг, за тэр солоом дарш, зоодой моодой гэнэ үү, аарц хүнхээлийн зоос л зооглодог болж гэснээ хоолойгоо засан, нөгөө муу том хүү нь өнгөрсөн намар цэрэгт мордсон. Дуулаа биз дээ? гэв.
	- Дуулалгүй яахав. Цэрэг татлагын үеэр та бид хоёр уулзаад далан хэлээ дэлгээд аваагүй юу.
	- Өө нээрээ тийм л дээ. Тэгээд Баатар хот орон, муу хүүгээ эргэчих санаатай... гэснээ үгүй энэ чинь шатааж алах  нээ ер. Өвлийн гэр ингээд жаахан гал түлээдэхийг анддаггүй юм шүү дээ! гэж ханцуйгаа тайлан, дээлээ сугалдаргалав.
	Должин цай чанах зуур эрэгнэг дээрээ тавгын идээ засан
	- Манай энэ зуух гэж бүүр илүүтэй. Жанлав л тэр жил залхуураад бүтэн боошиг тайраад тэр чигт нь хийчихсэн юм. Одоо бүүр дасчихаж. Харин ч мэдэхгүй муу зан сурах нь шиг байна. Анхан та юу гэнэ ээ мөн хэцүү байсан шүү гэж ярианд оролцов.
	- Дулаан байранд бигнэж суух цус хөөрдөг, бие хүүршин, бээрэг болдог гэдэг дээ. Жанлав чи одоо мөн мод, төмрөө нүдсээр л байна уу?
	- Үгүй ээ үгүй. Юу ч хийж чадахаа больж. Нэгдлийн хэдэн үхэртэй. Муусайн хүүхдүүд нялх, хоёр том нь аймгийн сургуульд, энэ хоёр сэгсгэр юм тус болохоосоо гадаа хөлдчих гээд...
	Өвгөн яриан дундуур нь орж,
	- Тосооргоожмор чамайг хэн хэнз хүүхэд цувуул гэсэн юм бэ? гээд инээмсэглэхэд Жанлав,
	- За даа хэнз хүүхэд ч авгай бид хоёрын хэн хэнээс нь л болж байх шив дээ гэж хэнэггүй царайлав. Должингийн нүүр хувьсхийж
	- За тэгээд дэмий донгосоод эхэлнээ гэхэд Жанлав 
	-Яахав дээ худлаа юм биш гэснээ яриагаа өөрчлөн  манай энэ Загдынх энэ жил хүнгүй. Хүүхэн нь "ногоон модноос"өмнө аймаг орж хүүхдээ гаргасан. Бие нь дээшээ гардаггүй гэнэ. Загд өөрөө ирэн очин л байх юм. Хоёр муу жаахан нь арай л гэр орноо галдчихгүй нэг юм болоод л байх юмаа гэснээ түрийнээсээ ногоон пийсүү соруултай гаанс тамхи гарган тамхи нэрэв.
	Танай том хүү... Нөгөө бор баньд Баатар хотод л суугаад байна уу? Саин биз дээ энэ чинь?
	-Хотод оо хотод. Багаасаа сургууль соёл хөөсөн юм, энэ хэддээ овоо нэг түшиг болохоор юм болох бол уу гэсэн...
	-Мартсанаас юу хийж байгаа вэ? Одоо ч том хүн болоо вий?
	Должин хажуугаас ярианд оролцон
	- Та том дарга болсон бол Ширчинг эргэхдээ очих нь уу? гэхэд өвгөн
	- Том бага, ажилтай ажилгүй ч бууна даа. Би ер нь бор бандийнд бууя гэж аадрас хаягы нь та нараар заалгаж авахаар явна. Нэг бодохноо хот ороод буучихмаар тохитой айл ч алга. Тэгээд ч тэр муу Борхүү л намайг Ширчинтэй уулзуулаад өгнө дөө.
	Должин хөлдөөсөн сүү хагалан, цайндаа хийж самрах зуур
	- Дэлэг өвөө аадраас маадраас гээд юун ч сүртэй юм бил ээ дээ. Хот орох гэж байгаа хүн гэж айхтар оросоор ярьж байх шив гэхэд өвгөн хүд хүд инээн, нөгөө ханцуйгаа тайлж, хоёр ханцуйгаа бүслэхийгээр зөрүүлэн зангидаад
	-  Оросоор ярихаа хат, тосооргоожмор! Энэ хүүхдүүд л тэгж ярих юм байхчив. Үгүй тэгээд хө хольж хутгаад, бид ч гэсэн сурахаас гараа гэж үү. Манайд эртэд хотоос нэг залуу ирлээ. Өөрөө ч ярьж хэлж байгаа нь гэж юүхэв. Хүн ойлгож мэдэх юм биш. Тэгээд бас биднийг ч оросоор ярих болж гэж байна. Энэ машаан, шатаанз, сахар маахар... за тэр молохоо чинь цөм орос үг юм гэхчив тосооргоож!
	Должин цайгаа дээжлэн нөхөртөө аягалж өгөөд, өвгөнд том бор аяганд хийж бариад өмнө нь жижиг дааган ширээ тавьж, өрөм, ааруул, бор, цагаан тос тавьсан том тавагтай идээ аваачиж барихад өвгөн цайгаа ширээн дээр тавьж тавагтайг хоёр гардан авав.
	Должин эргэн, нэг гартаа данхтай цай, нөгөө гартаа тулга мэт гурван хөлтэй төмөр тавиур барин очиж, ширээн дээр тавиураа тавин, данхтай цайгаа тавьж өгөв. Тэгснээ түрүүний яриагаа үргэлжлүүлэн
	- Нээрээ ч одоо чинь бид ярихгүй мэдэхгүй юмгүй, бас үзээгүй хараагүй ч юмгүй болж дээ. Энэ сургууль соёлын хүүхдүүд, хот орон газар явсан улс, цэргийн хүүхдүүд мөн элдвийн юм сурч байнаа. Та ч гэсэн одоо хот орж хэд хоноод ирэхдээ сүрхий болоод ирнэ дээ гээд инээхэд, Жанлав, хажуугаас
	-  Угаасаа манай Дэлэг гуай тангад, төвд таван хэлийн номтой. Одоо орос, герман, цаана нь юу байдаг юм сурч байгаа байлгүй гэв.
Өвгөн ая га тай цайндаа бөөрөнхий цагаан тос авч хийгээд
	- За тэр тоглоом шоглоом яахав. Би нээрэн хоёр нэг хоногоос хот явах санаатай. Нөгөө Жүгдэрийнхний бага, яагаав нөгөө Тогмидын хүү жолооч болчихож. За харин нэг сайхан эр болж дээ. Сая манайхаар дайраад явлаа. Хайрхан орох гэнэ. Буцахдаа аваад явбал явъя гэж байна. Баатар хот оролгүй ч удлаа. Тэгээд ч амьтай голтой, ертөнцийн тоос хөдөлгөж яваа дээрээ муу хүүгээ нэг эргээтэхье. Манай тэр чинь данхайчихаад гэр орноо санаж байхаа ч ядахгүй амьтан шүү. Хотод одоо хэнийдээ бууя гэж байхав. Борхүү дээрээ л яваад очъё. Тэгээд та нартай уулзах санатай явна. Надаар өгчилгөх, хэлэх захих юм байхаа ядахгүй дуулга юу гэж нааш мордлоо.
	- Манай Борхүүгийнх таныг хүлээж авахгүй байлгүй. Энэ сахал сармайгаа унжуулсан тогдгор өвгөнөөр яах юм бэ?
	- Муу лүдийг гэртээ оруулахгүй бол хэмх цохихгүй юу? Чамайг дууриасан бол өөдтэй юм биш байгаа л даа.
	- Гэвч таны авч очих бэлэг л мэднэ дээ!
	-  Нутгаас хүн очиж байхад тэрнээс илүү бэлгээр яадаг юм бэ?
	Должин гаднаас хөлдүү бууз оруулж ирэн, жигнүүр дээр өрөх зуур
	-Та тэгээд дарга айлд арай ганц бярууны махтай очих гээгүй биз дээ? гэхэд
	- Өө би хэзээний хүнд гар тэнийлгэж үзээгүй хүн. Та нар намайг голоороо "дэлдэн Дэлгээ, дэлхийн дэгээ" гэж шоолдоггүйсэн бил үү? Дэлхийгээс дэгээтэй хүн чинь хүнд юу алдахав. Ингэхэд тоглоомгүй Борхүү маань юу хийж байнаа?
	- Төв Хороо болсон.
	- Болох л хүүхэд дээ. Төв Хороо гэж тусдаа юм байгаа биш. Мань биднийхээл ижил ардын хүүхэд байгаа юм чинь, болохноо яадаг юм бэ!
	Жанлав гаансаа цохин
	- Энэ Дэлэг гуайн амийг ер. Борхүү та хоёрын Төв Хороо болтол ч бас лай ч бий, зай ч бий байхаа. Хотынхны сайн, муу устай холилдон, санчээх гэнэ үү, манчээх гэнэ үү нэг юм хийдэг юм байх. Арай л жорлон ухдаггүй, за ухдаг ч юм уу бүү мэд золиг. Уг нь нэг юм амиа хоохойлоод, хүнд дараагүй, бидний чихийг нэг их хангинуулахгүй явбал л боллоо л доо. Одоо ч хөдөлсөн хүн ам тостдог цаг болж дээ гэхэд өвгөн их л зөвшөөсөн янзтай толгой дохин
	- Чухам аа чухам. Ажилгүй хүн шиг муухай юмгүй болж хө. Эр хүн юу хийсэн ч яадаг юм бэ тосоор гоож! Мал харсан хүн ч баатар болж байна, газар шороо маажиж малтсан хүн ч баатар болж байна гэв.
	-  Ерөө ер. Хүн гэдэг амьтан яахав дээ дандаа л цаашилж байдаг юм хойно. Сургууль соёл дагаад овоо нэртэй явсан хүүхдий чинь бас ухаандаа дарга даамал болгочихъё гэдэг юмуу хар ажлын хүн боллоо гэхэд дотроо гомдонгуй л байдаг юм билээ. Манай Борхүү чинь тэр жил анх хот орохдоо сургуульд л гээд явсан юм шүү дээ. Юу билээ энэ чинь? ... Тиймээ, сургуулиа ч төгссөн байх, тэхнээ, л тэр санчээх гэдгийг боллоо гэж дуулсан. Түүнээс хойш нэлээн ч хэдэн жил болчихлоо доо. Ээж нь л хааяа тэгж байхаар хөдөө гарч ирээсэй гэж үглэж суух юм. Би ч дуугүй л байдаг. Төдий болсон эр хүнд би юу гэж суудаг юм бэ! гэхэд өвгөн
	- ЁСТОЙ! Болж бүтэж л байвал явж л байг хө. Одоо чинь багачуулыг эртнээс хот орон газар түшүүлэх нь зөв гэлцэх юм. Хөгжпөө дагаад тэгдэг юм уу даа ер гээд галдаа түлээ нэмж суугаа Должин руу харахад цаадахь нь урдаас нь,
	- Хөгжил гэдпэг чинь тэгээд ганцхан хотод л байдаг юм болж байна уу? гээд инээмсэглэв. Дэлэг өвөө
	- За нээрэн ч одоо газар сайгүй л болж дээ гэснээ, тосоор гоожмор минь амьдаар нь шарах гээгүй юм бол наад галаа аяд! Галтай л байна даа гайгүй. Үгүй зүгээр дээр дээрээс нь түлээ чихээд байх юм байх чив гээд босож дээлээ тайлан орон дээр хаяад,
	-  Ойрд хэд хоног салхинд явчихсан ер гэрт тогтомгүй. Гэртороод ирэхээр бачуухан ч оргиод байх шиг, харанхуй ч оргиод байх шиг. Уг нь чадвал хө настай хүн үхээсээ өмнө нартай, салхитай газар, уул хадандаа л явж байгууштай юм байна шүү гэхэд Жанлав   "нээрээ ч харанхуй байна уу даа" гэсэн шиг тооно руу харснаа Должинд
- Хө чи өрхөө хойш нь жаахан татчихаач. Одоо наад гал дээрх чинь болоо биз дээ? Мартсан чи ууцны өөх тавив уу? гэв. Должин
	-  За чамаар заалгах юу байдаг юм бэ. Тавилгүй яахав гэснээ босож гарлаа.
	Өвгөн "эхээм" гэж нэг сайн ханиаснаа яриагаа үргэлжлүүлж
	- За даа тэгээд өдөр хоног өнгөрөх тусам л нар, салхинаас холдож байгаа юм даа. Үхэхээр хүүхдүүд яахав дээ, авдранд хийгээд л газар дор хийчихнэ... гэхэд Жанлав дороо дарж суусан хөлөө сэлгэн суугаад
	-  Хэ-цс! Үхсэн хүнд хаа хэвтсэн ч яадаг юм бэ? Харин ч энэ булшинд хийнэ гэдэг чинь үр хүүхдэд өөрсөнд нь хожим хойно "эцэг эх эх минь энэ дор бий" гэсэн газартай, зүгээр юм биш үү!
	- Тийм байл гүй яахав. Бодох юм юу байхав... Нүгэл байгаа даа энэ чинь, одоо бүр үхэх сэхэхдээ орчихсон явна. Ингэхэд Баатар хот руу хэзээ гарчих бодолтой байна? Цаадах чинь тэгээд авч явах нь үнэн л байгаа даа?
	- Авч явах нь ч авч явнаа Тэр ярьж хөөрч, аашилж загнаж байгаагы нь чи юу гэнэ хө. ЁСТОЙ нэг "за гэвэл ёогүй" шинжтэй. "Нутгийнхаа хэдэн өвгөчүүлийг өөрсдөө л явдаг юм бол хот үзүүлж өгнө. Ямар үүрээд явж байгаа биш, улсын тээхниг яадаг юм бэ" гэж хэвтэнэ лээ. Надад ч ачаа гэхээр юмгүй ээ. Хоёр төлөгний махтай явна. Тэр муу хоёр хүүхэд хуваагаад зажилчихаг. Цаадах нь харин цэргийн хүн ирж очиж чаддаг бол уу яадаг бол?
	- За Борхүүд одоо махаар яадаг юм бэ.
	-  Хош, тосооргоожмор! Би яаж энэ газраас гар хоосон очдог юм бэ? Өнгөрсөн зун манайх цагаан идээ авч гавиагүй. Харин идэш гэж гайгүй юм гаргасан. Хоторно ч гэж бодолтой байсан юм. Би тэгээд хот орсон хойноо нөгөө Борхүүгээ олдог л байгаа даа?
	- Олох ч юмгүй байхаа. Ажилчны зургаа гэгчид нь суудаг юм гэнэ лээ. Бид орон сууцанд орсон хойно нь очоогүй л дээ. Захиа занаан дээр л тэгж бичсэн байсан. Ингэхэд хот орсонгүй гурав дөрвөн жил болчихлоо шүү. Уг нь нэг хөдлөх л юм сан.
	- Баатар хот ч одоо цадигаа алдаа вий. Ажилчны зургаа нь тэгээд хаахнуур байгаа бол? Хүүхдээр сүрхий сайн бичүүлэх юм шүү. Тогмидын банди хотын хүн байна эрхбиш мэдэх байгаа. Чи хэлэх ярих юмаа надад марталгүй сайн хэлээрэй. Жаал жуул юм өгчилгөвөл өнөө хоёул манайх руу дөхүүлье. Цаадах чинь өнөө маргаашгүй ороод ирнэ. Тэр явуулын хүн энүүгээр юунд дайрав гэж. Бэнзээн, маасал нь бас явчих байл гүй.
	-  Тэгэлгүй яахав. Должин бид хоёр өөрснөө явж чадахгүй болохоор аминдаа хот явах хүн сураглаж л суугаа юм. Та ингээд хүрээд ирдэг тань мөн таатай юм боллоо.
Тэр муу хүүхдийн л амны хишиг юм байгаа даа ер. 
	Должин гаднаас орж ирээд буузаа гарган
	- Үгүй ер Дэлэг өвөө хот орно гэдэг мөн сайхан хэрэг ээ. Муу хүүдээ нэг жаахан юм бөөгнүүлчихээд хүргэж чадахгүй л суугаа юм. Жанлав бид хоёр яахав дээ худлаа ярьж суутал хамаг юм өнгөрөх юм хунь. Та тэгээд хэзээ хөдлөх бол доо?
	- Өнөөдөр.
	-  Хүүш яадаг билээ! Гадаа... за байз... цагаан авдранд...
	Жанлав гаансаа түрийлэн
	-  За чиний тэр уулга тавих яамай! Наад буузаа гаргаад аяга юм бүлээтгэ! гэхэд Должин
	- Үгүй тэгээд нээрээ өнөө явах юм бол... Дэлэг өвөө цаашлуулж байгаа юм уу? Юм ч уг нь бөөн л дөө гэж буузаа тавганд түргэн түргэн авч хийв. Өвгөн
	- За тосооргоожмор, би хэзээ худлаа хэлж байлаа гэж инээмсэглэснээ, ал ив хө чи тэр савтай усаа аваад өгнө үү, хоол идэхийн өмнө өлөн хирээ нэг унагаачихдаг юм билүү гээд босов. Жанлав ч бас зэрэгцэн босож
	- За надад ч тэр бууз мууз яахав. Гарч юм янзалъя гэхэд өвгөн
	- Тосооргоожмор минь юундаа яархав дээ гайгүй. Би ямар юу юугүй явчих гээд байгаа биш! гэхэд Должин
	-  Тэгдэг юмаа цаадахь чинь тэгдэг юм. Намайг уулга алдан сандарлаа л гэнэ. Өөрөө бор бандийнхаа тухай нэг юм дуулгачихвал сууж байж чадахаа больдог юм.
	-   За   даа   "үхтэл   үр"   гэж  үнэн   шүү.   Энэ тосоор гоожморуудын чинь хоиноос л мөлхсөөр дуусах улс  байгаа юм бид...

***

	Дэмбэрэлийг ажлынх нь газраас дууджээ. Гэрээсээ гарахдаа "Эд ер нь хөдөлмөрчдийн амралтаас хумслахдаа сэтгэл зовоход яадаг улс вэ? Ажлын цагаар юү хийхээрээ ингээд шөнө орой болсон хойно хүн дуудаад амраадгүй юм бэ!" гэж их л ууртай хөдөлсөн боловч замдаа өөрөө ч бас ажлын цаг "хийдүүлдэг" муу зантайгаа санан, дарга нартаа тийн уурлаж явааг нь хүн мэдчих вий гэсэн шиг дорхноо өөртөө бууж , өгөөд, "За тэр ч яахав" хэмээн цөхрөнгүй сүүрс алдав.
	Гэвч нэг их уурлаж омогдоод байх ч юм болсонгүй. Арваадхан минутын дараа ирснээсээ хоёр хувь илүү баяртай буцаж явлаа. Юү гэвэл: дарга нь хэрэгтэй бичгээ гаргуулж аваад, тэр дор нь буцаасанд хүүхэд шиг тэсгэлгүй баярлажээ. Бас гэр рүүгээ яаравчлах нэгэн "чухал" хэрэг байсан бөгөөд түүнээ ерөөсөө ч бараг нууж явсан юмсанжээ.
	"Хүн юм бол та хоёрыг нэг... Тийм сүрхий нөхөрсөг, хамтач улс гээ! Муу сэгсийсэн хог бөгс өндийнгүүт л сээмэгнээд орчихоо л доо. Тэгнэ вий та нар!" гэж тавлан бодоод, "Үнэхээр барьчихвал ямар догь вэ? Баримттай болсон хойноо бол чамайг би нэг дөнгөхөө мэднэ ээ. Гарт орохгүй гараарай! Харах юм хунь..." гэж цэхэр инээд нь хүрч явав.
	Цаг дөнгөж долоо болж байсан боловч гудамжинд хэдийнээ харанхуй болжээ. Тэнгэр бүрхэг, том ширхэгт хөвсгөр цасан ганц нэг хаялаад, газарт үүлэн цагаан өнгийн ямаан хилэн дэлгэсэн лүгээ адил сонихон харагдана. Гэтэл гудамж, талбайгүй дэлгэсэн энэ гоёхон дэвсгэр хажуугаар нь зөрөх хүмүүсийн хөлөөр чихар чихар дуугарах нь хувь бодолдоо баярлан яваа Дэмбэрэлд их л тээртэй мэт санагдах ажээ.
	Дэмбэрэл гэртээ орохын өмнө Бэгзийн үүдийг чагнан нэлээд зогслоо. Ус асгараад ч байх шиг, хоёр хүн шивнэн, нэг юм хавиран шуухитнаад ч байх шиг... тун сонин дуу гарна.
	Улам ойртон чагналаа. Үнэхээр нэг юм шуухитнаад л байв. "Та хоёр ингэж шуухитнадаг улс вий. Тэгж тоглохгүй ээ хө!" гэж хашгиран, үүдий нь балбамаар байсан боловч биеэ барин "гарцаагүй барихаар" шийдэв.
Гэтэл хаалганы завсраар уур савсаж эхлэх шиг боллоо. "Бэгз юм угааж байгаа юм бол уу? Тэгвэл яагаад хөлийн чимээ гарахгүй байна? Ямар ч байсан гэртээ орж, Дариймааг үзье. Байхгүй бол эргэж ирээд хаалгы нь тогшин
	- Хэн бэ? гэхээр нь
	- Сэргийлэхээс явна. Паспорт шалгаж явнаа гээд орно. Орсон хойноо муу хоёр нохойг ёстой нэг үнхэлцгий нь хагалъя. Чухам нэг болгох юм шүү" хэмээн агшин зуурд хурц ухаан зарж, өөрийнхөө хаалга руу сэмхэн алхаж очоод, үүдээ болгоомжтой онгойлгов.
	Ортол яг бодсончилон нь хүн байхгүй байгаа шинжтэй таг харанхуй. 	Дэмбэрэл дотроо бодож явснаа хурдхан батлахын тулд үүдээ ч түгжилгүй сандран гэрлээ асааж харвал эхнэрийнх нь гутал өлгүүр дор байсан газраа, пальто нь өлгүүртээ хэвээр харагдав. Тэр чигтээ унтлагын өрөө рүү шагайж харлаа. (Сандарч, яарснаас хөл, гар нь салгалж буйг ч эс анзаарчээ.) Эхнэр нь орон дээрээ хэвтэж байсан чигтээ бүхлээр унтаж байв.
Дэмбэрэл нэг баярлах ч шиг, нэг уурлах шиг ч болж
	- Хөөш Дариймаа! Бос, бос! Ороон засахгүй яасан юм бэ? гэж ёворгон нь аргагүй дуудаад, буцаж үүдээ түгжих зуур товчоо мултлан, юм бодон хэсэг зогссоноо пальтогоо тайлж өлгөв. Тэгээд гутлаа тайлах гэж бөгтийн шуухитнаж
	- Хөөш Дариймаа гэрийн шаахай хаана байна? Гэж аргуун дуугаар янцаглан асуув.
	- Хариу дуулдсангүй. Гэрийн гутал нь ч эрээд байх юмгүй хажууханд нь байжээ.
	Дэмбэрэл тийнхүү хувцсаа солиод, хөлд нь ялигүй багадсан, ангаахай шиг өрөвгөр үстэй, муу цэмбэн шаахайн дээрээ тогтож ядан цөөцөгнөн алхаж, унтлагын өрөөнд ороод, эхнэрээ хөлөөс нь толгой, толгойноос нь хөлий нь хүртэл ажиглан харснаа
	- Цаад Бэгзийнхээс чинь уур савсаад л хэвтэх чинь юугаан оронцоглож суугаа юм бол доо? Чи нэг их лут юм болж гэр орны нь цэвэрлэж өгөхгүй яагаав? гэв.
	- Юу? Арай ус алдчихсан юм биш биз дээ? Чи орж үзээд ирээч!
	-  Дуртай бол өөрөө ор! Чам шиг тэгж сээмэгнэж явдаг бие, цаг алга.
	Дариймаа ороо засаж байснаа орхин, гарч гүйв. Дэмбэрэл дутуу зассан орон дээр ялхагхийтэл сууснаа "Тэр харав уу? Бэгз гэхээр л далавчтай юм шиг болчихдог юм. Хөгшөөн, аяга цай хийгээд өгөөч? гэсэн бол яаж байгаа бол доо. Ер нь явж, явж хөршдөө эхнэрээ алдаж нэг түмний булай болно шүү. Уг нь гагцхүү нэр нүүр л байна л даа тэрнээс..." хэмээн бодлогоширсноо "хай мэдэхгүй!" гэж санаа алдав.Гэтэл Дариймаа сандран орж ирээд
	-  Бушуулаарай! Хувцаслаарай. Цаана чинь ус алдаад байна. Халуун ус юмуу паар юмуу. Бэгз байхгүй, нөгөө муу хоёр хүүхэд нь унтчихсан шиг байна. Болохоо болилоо гэж дээр дээрээс нь урсгаад, утсаа залгаж
	- Байна уу? Сантехник үү? Ус алдлаа! ... Тиймээ ус  алдаад байна. Ажилчдын арван ес. Яасан зовлонтой хүн бэ? Ажилчдын арван ес гэж байна. (Дүлий юмуу гэж амандаа аяархан хэлэв.) Тийм, тийм... нэгдүгээр хаалга, зүүн тийшээ харсан хаалга шүү! Тиймээ тийм зүүн тийшээ харсан. Гурван давхарт арван нэгэн тоот... Аан? Арван нэг гэж байна! За, за...
	Жижүүрийн сантехникч мөд ирэх эсэхийг ч лавласангүй харилцуураа шидчихээд тэр чигтээ гал тогооны өрөө рүү гүйж оров. Баахан пижигнүүлж, пижигнүүлж, гүйж ирээд
	-  Хөөе Дэмбэрэл ээ! Чи Бэгзийн түлхүүрийг үзэв үү? Хананы шүүгээнд байсан алга. Энэ чинь хаашаа орчихдог юм бэ? хэмээн тэвдэн асуув.
	- Үгүй ээ. Юм л үзээгүй юм байна. Чи л мэддэг шүү дээ... Өөрийнхөө түлхүүрээс ч илүү мэддэг биш бил үү?
	- Чи бид хоёрын тэр хэрүүл яахав. Цаана чинь сүйд боллоо. Бушуулаач гэм!   Үүдий нь эвдэх үү? Яадаг юм билээ? гээд өрөөн дотуур дэмий нааш цааш гүйснээ гарч одов.
	Дариймаа хажуугийнхаа айлын үүдийг балбан 
	- Туслаарай таминь! Бэгзийнх ус алдаад байна. Нөгөө муу хоёр хүүхэд нь хэцүүдлээ! Хүнгүй шиг байна. Яадаг билээ? ... гэж хашгирав.
	Удалгүй хөршийнхөн нь, дээд, доод давхраас ганц нэг хүн нэмэгдэн, жаахан байзнатал бүүр үүдний гаднах зайд багтамгүй олон хүн болов.
Бэгзийн хаалганы завсраар бөөн бөөн уур савсах боловч дотроос нь пижигнэж шуугисан их чимээнээс өөр юу ч эс дуулдана. Эрчүүд алх, бахь цүүцний яриа болж, үүдий нь эвдэхээр шийдэв.
Уур улам ихдэн, хаалганы завсраар савссаар л байлаа. Зарим нь хүүхэд шуухдаа гэрийнхээ түлхүүрэнд, зарим нь алх бахинд гүйлгэв. Зарим нь бас сантехникийнхэнд дахиж утасдахаар гүйв. Нэг хүн
	- Гал хамаанд дуудвал яасан юм бэ? гэхэд хажуугаас нэг нь
- Мөөн мөн. Монтер дуудсан нь дээр юм биш үү? хэмээхэд хүмүүс яарч сандрахын хажуугаар бөөн инээдэм болцгоов.
	Хичнээн олон хүн оролдоод, хичнээн алх, бахь авчраад, хаалгы нь нэг л эвдэж дийлэхгүй байлаа. Дариймаа
	-  Одоо яанаа та минь? Нөгөө хоёр хүүхэд нь шалзарч үхэх байгаа! гэж хоолой зангиран өгүүлээд, байж ядан нааш цааш хохисноо уг нь манайд нэг түлхүүрээ тавьдаг юм л даа. Гай болоход эрээд олдохгүй юм гэхэд хүмүүс тал талаас нь
	- Хүүш тэгээд сайн эрээч!
	- Дэмбэрэл мэдэхгүй юм уу?
	- Байгаа даа хайчихав, сайн эр! гэлцэв. Дэмбэрэл гэртээ өмсдөг зузаан халаатаа чирсээр шуухитнан гарч ирэв. Нэг гартаа том мухар сүх, нөгөө гартаа хоёр түлхүүр, нэг хөрөө барьжээ. Хүмүүс рүү гайхсан янзтай том ногоон нүдээ эргэлдүүлэн харснаа
	- Манай Дариймаа хайчив? Энэ биш юм болов уу. Айл түлхүүрээ тавьсаар байтал яачихдаг юм бэ одоо! ... ЁСТОЙ нэг хариуцлагагүй нөхөр шүү... Энэ хүүхнүүдийн ажил гэж энэ л дээ! гэсээр шуухитнан хаалга руу ойртов.
	Гэтэл Дариймаа араас нь ухасхийн очиж, барьсан түлхүүрийг нь булаах шахуу аваад, үүдэнд цоожийг нь салгах санаатай оролдож асан бүдүүн хар хүнийг хажуу тийш нь түлхээд, түлхүүрийн нүх олохгүй шахуу сандчин тэмтчин байж арай гэж нэг юм олж шургуулаад эргүүлсэн боловч онгойсонгүй. Дахиад эргүүллээ. Хий эргээд онгойсонгүй.
	Гэтэл нөгөө бүдүүн хүн Дариймааг хойш нь болгож, түлхүүрий нь хоёр гардан, "хүүп-ай" хэмээн сүртэй нь аргагүй эргүүлтэл ашгүй үүд нээгдлээ. Урдаас битүү уур савсан, галын өрөөнд болтой дулаалгын аржаатраас халуун ус цацлах сонсдов. Дотор хүн байгаа шинж алга.
Дариймаа гэрэл асаан, унтлагын өрөө рүү нь гүйж очоод, хаалгы нь нээснээ
	- Пээ! Харав уу таминь ээ? Элэй, элэй! Энэ чинь юу болж байгаа нь энэ вэ? гэж дуу алдах сонсдов.
	Бэгз шалан дээр хэвтэж байлаа. Хоёр хүүхдийнх нь нэг аавынхаа өвөр дээр, нөгөө нь орон дээрээ унтжээ. 
	Зарим хүн унтлагын өрөө рүү, зарим нь ус алдаж буй газар руу хошууран, ам амандаа дуу алдацгаана. Бэгз хүмүүсийн хөлийн чимээ, их дуу чимээнээр сэрж, өндийлөө. Ухаан алдталаа архи уужээ. Олон улс руу гайхсан мэт гөлрөн харж, томоор эвшээн, нүдээ нухалснаа
	- Юу болоод байна? Энэ чинь юун утаа униар вэ? хэмээн сөөнгө дуугаар асуув.
	Дариймаа хамгийн түрүүнд
	-  Юуны чинь утаа униар!   Цаана чинь ус алдаад сүйд болж байна. Юугаа хийгээд бас архи уучихав? Ийм юм болох гэж бас байхаа! хэмээн гаслан шогширч, шалан дээр унтсан чигээр хоцорсон охины нь авч орон дээр тавив.
	Олон улс чухам яах учраа олж ядан дэмий холхицгооно. Гал тогооны ерөөнөөс
	- Болохгүй байнаа, болохгүй байна.
	- Тэр биш байх. Наадахы нь үз!
	-  Харав уу, улам их гарч байна.
	- Алий нь эргүүлдэг юм бээ, энэ чинь?
	- Хөөш, боль боль! гэх дуу гарна.
	Тийнхүү дэмий шуугилдаж байтал гартаа нэг жижигхэн дөрвөлжин хайрцаг барьсан намхан цагаан банди үүдээр чихсэн улс дундуур зүсэн орж ирээд
	-  Хаана, юу болов? гэж жингэнэн асуугаад гал тогооны өрөө рүү шууд яаран оров.
	Аюул ослоос аврах санаатай оролдож байсан ханхар эрчүүд тэр хүүг үзмэгц хоёр тийш ярагдан зайлж
	- Сантехникч ирлээ!
	- За, за яамай!
	- Одоо учир бий вий.
	- Лай болохоор зай болъё гэлцэн хойш ухарцгаав. Хүү хайрцгаа онгойлгон жавжиндаа эрэгтэй нэг том
бахь гарган авч, халуун ус пургин буй залгаас боолт руу дайран очиж, сүр бараат том бахиараа хавчин, чөргөр гарынхаа шөрмөсийг гүрийлгэн байж эргүүлтэл ус улам пургин шүршив. Залуу хүү өөрийн эрхгүй арагшаа үсрэн холдоход хүмүүс
	- Сүйд боллоо, яадаг билээ та минь!
	- Хөнжил, гудас байна уу?
	- Өөр олигтой сантехникч дуудахгүй яасан юм бэ?
	- Тэгнээ тэгнэ.
- Нуухы нь авах гээд нүдий нь сохлох шив гэлцэн "хуруугаа нэмэхээр хушуугаа нэмцгээв".
	Бэгз хүмүүсийн ярилцахыг сонссон юм уу, өөрөө тэгж ухаарсан юм уу орон дээрээс хүүхдийн хувцас, одъяал, хөнжил баахан юм хамж тэвэрсээр гуйваганан ирэхэд, хүн бүр урдаас нь хөөж
	- Чи юу хийхэв, чи юүхэв!
	- Хол байсан нь дээр гэж! Барьж явсны нь нэг нь авч буцааж оруулав. Сантехникч залуу буруу эргүүлсэндээ бүр ч сандран, хайрцгаа шүүрэн авч урдаа бариад, дахин ойртон очиж нөгөөх л боолтноосоо хавчин, хамаг тэнхээгээрээ эргүүлтэл ашгүй ус намдав. Хүмүүс дахин шуугилдаж
	- Эр хүн!
	- Сантехникч байна даа даанч.
	- Тэгэлгүй яахав.
	- Өөр байнаа.
	- Сургууль хийсэн хүн гэж энэ дээ гэлцэн бие биений урд орж харахыг бодон урагш шахцалдан бүчив. Хүүхнүүд ч бас ам дутахгүй
	-  Энэ шалны ус одоо хэцүүдлээ. Даавуу шаавуу байна уу?
	- Ханы нь харав уу?
	- Лав нурж унах байхаа.
	- Аягүй бол манайх руу нэвтэрч байгаа.
	-  Ингээд зогсвол тэр ч яамай гэлцэн эрчүүдийн хоорондуур зүтгэнэ.
Сантехникч залуу халуун усанд түлсэн хуруугаа байн байн үлээж
	- Хойшоо байцгаагаарай! Аягүй бол дахиад алдана шүү! хэмээн болгоомжлон өгүүлэв. Түүний жингэнэсэн нялх хонгор дууг хүмүүс ер дуулсан шинжгүй шавалдан, хүүхнүүд
	- Яанаа, гары нь боох юм байна уу?
	- Маарал байгаа байлгүй.
	- За даавуу ч байсан яадаг юм бэ?
	- Саван түрх!
	-Чацарганы тос бол яана? гэлцэн залууг тойрцгоолоо.
	Гэтэл писхийх их дуу гарч, халуун ус, уур дахин пургин цацлав.
	Бөөн хөл үймээн болж, хуруугаа үлээж зогссон залуу ч дөрвөлжин хайрцаг руугаа ухасхийн, хүүхэд шуухад тал тал тийшээ год үсрэн зайлцгааж, хүүхнүүдийн орь дуу юм юмнаас чанга хадав.
	Сантехникч боолтноос алавхийн хавчин авч, чангалтал аюул ялигүй намжив. Гэвч залуу аюул осол тийм холгүй гэсэн шиг
	- Алив нэг нь гүйгээрэй! Зургаа дахь байшинд манай нэг сан техникчийнх бий... урдаасаа... гэснээ хажуудах хүн рүү нүдээр дохин, алий та наашаа ирээд, үүнийг ингээд барьж бай даа гэж бахиа бариулаад, урдаасаа гурав дахь хаалга, хоёр давхарт найман тоот... Хурдхан гүйгээрэй! Борхүү гэж хүн бий. Найман тоот шүү. Бушуулж үзээрэй! гэж сандран өгүүлэв.
	Бахийг нь авсан залуу толгойгоо аль байдгаараа гэдийлгэн гүрээний нь судас гүрдийн хар тэнхээгээрээ зуурч, зогсохыг харахад "за нэг бөөн аюул тулгачихлаа даа" гэсэн мэт үзэгдэнэ. Сантехникч залуу нүүрнийхээ хөлсийг бугуйгаараа шудран
	- Бушуухан!  Хүн явсан уу? Найман тоот шүү гэж давтан хэллээ.
	- Явсан, явсан.
	- Одоохон ирнэ.
	- Явсан гэж энэ чинь хэн явав?
	- Олигтойхон хүн явсан байгаа даа?
	- Хөөш хэнээ чи бас гүйгээч гэлцэн, ус уур гарах нь түр намжсан дулаалгын аржаатар руу бас л ойртон шавцгаав.

***
	Борхүү гэр орноо цэвэрлэн, шалаа гялалзтал угаагаад, "хэзээ нэг хэрэг болно" хэмээн авч хадгалсан алхан хээтэй, тэмээний ноосон одъяалаа гаргаж ороо бүтээлээ.
	Урьд өмнө нь ийм сайхан цэвэрлэж чаддаггүй байсан юмуу аль эсвэл энэ удаа дэндүү гараа гаргасан юмуу гэр орон нь өөр айлд ороод ирчихсэн юм шиг өнгө үзэмжтэй, цаанаа л нэг аятайхан харагдав.
	Гэр орон нь аятайхан болсонд ч бус, ер нь өнөөдөр нэг л өөр, шалаа угаахдаа ч, гар нүүрээ угаан, шинэ костюмаа сольж өмсөхдөө ч огт шалтгаангүй инээмсэглэсээр л байв.
	Толины өмнө эргэлдэн хувцас хунараа засан, "юм гэж сонин шүү. Яаж байгаад би түүнтэй болзоо тавьчихав аа ер? Зориггүй, зүрхгүй л юм шиг байдагсан "хамартаа хүрэхээр усч юмаа" таминь" гэж бодоод, нүдний булангаар цаг руугаа харав.
	"За гэр орон ч яахав байгаа нь энэ юм чинь. Тэгээд ч ямар орж ирэх биш... Тэгсэн ... Нээрээ яаж мэдэхэв яриандаа болж явсаар хоёул ороод ирвэл... За арай үгүй байлгүй! ... Уулзаад юу ярих юм бэ одоо? ... Юугаа ч ярих вэ дээ! Гайгүй аманцар юм шиг байна лээ, юу гэх нь вэ жаал сонсоё. Хүн яриулаад, тэнэг юм шиг дуугай дүмбэ оргиод байх эвгүй юмуу? За тэгвэл ярья гэж бодъё. Тэгээд юу гэж хэлэх вэ? ... Ээ болъёо, тэнэг гэнэ үү, мангуу гэнэ үү, дуугүйхэн л байя. Нээрэн ингэхэд тэгээд гудамжинд л зогсоод байх уу? Наашаа ирвэл цай, тавагны идээ бий бил үү?" хэмээн бодсоноо гал тогооны өрөө рүү гүйж, орон хамаг сав суулгаа онгичиж үзсэнээ цаг руугаа нэг харж, "аравхан минут! Цай чанадаг ч өнгөрлөө л дөө..." гэж хүнтэй ярьж байгаа юм шиг чанга хэлчихэв.
	Таваганд нь өнгө зүс муутай, мурий хазгай боосон хэдэн чихэр харагдана. "Ийм л байгаа юм шүү дээ. Нэг нь юмаа муу хийх ингээд л нөгөөгөө баллаж байгаа юм. Тэнд чихрийн үйлдвэрийн нэг хайнга яйнга ажилчин хэдэн чихэр хайш яаш боож хаяснаас энд нэг нь ингээд л нүүр улайх болж байгаа юм шүү дээ" гэж дотроо гомдонгуй өгүүлснээ "За яадаг юм бэ. Хэрвээ ирвэл сууж байх хооронд нь цай чанаад, байгаагаа өмнө нь тавьчихаас одоо яахав. Харин ч шууд сайн муугаа ярилцвал зүгээр юм биш үү! гэж өөрийгөө тайтгарууллаа.
	Шинэ костюм нь ялигүй томдоод ч байх шиг, шинэ юм болоод тэр үү нэг л эвгүй. Толины өмнө ахин дахин очиж, ийш тийш нь болгон, тайлж, товчилж, гайгүй л элдэвлэж үзлээ. Ялгаагүй нэг л эвгүй...
	Үсээ ч бас хойш урагш нь болгон хэдэн янзаар самнаж үзэв. Тэгснээ, За дүүрсэн хэрэг зогсож л байдаг хэрэг ээ хө! гээд пальтогоо авч өмсөв. Түрүүхэн юунд ч юм бэ нэг л инээд хүрээд байсан нь хэдийн үгүй болж, ялигүй сандарч мэгдсэн байдал аяндаа буй болсныг анзаарав.
	Гэтэл хаалганых нь хонх цочтол харр хийн дуугарлаа.
	- Юу болж байна? Ямар бүдүүлэг амьтан бэ? гэсээр үүдээ нээтэл нэг залуу,
	-  Борхүү гуайнх уу? Дулаалгын аржаатраас ус алдаад сүйд... Ажилчны арван есөд! гэж амьсгаадан хэлэв.
	- Мөөн! Цаана чинь манай жижүүрийн сантехникч очсонгүй юу? Дуудаа биз дээ?
	- Дуудсан, дуудсан. Дийлэхгүй байна.
	- Ямар хүн байна?
	- Нэг жаахан цагаан банди байна лээ. Танд хурдхан хэл хүргээтхээч гэсэн юм.
	-  Яадаг бил ээ хө? За, би хувцсаа солиотхоё, хүлээзнэж байгаарай!
	Борхүү сандран, нөгөө арчиж, сойздож, хэд дахин өмсөж, тайлсан гоё хувцсаа ум хумгүй тайлж , орны хөл дээр, орон дээр хандсан газраа хаяад, ажлын хувцсаа сольж өмсөв.
	"За байз яадаг юм билээ? Энэ хүйтэнд хүн гадаа хүлээлгэчихээд дараа нь ямар нүүрээрээ уулздаг билээ? Ямарч байсан... Ээтийшээ яарахгүй бол горигүй байхаа! Туршлагагүй хүүхэд сандарч тэвдээд бүүр баллаад хаячих байлгүй. За яадаг юм бэ, хожим учраа хэлнэ биз. Ойлголгүй яадаг юм бэ. Уг нь дуулгачихвал зүгээр юмсан. Энэ хүнийг явуулчих уу? ..." хэмээн олон юм дээр дээрээс нь бодож зогссоноо, ирсэн залуу руу эргэн
	- Хэнээ чи! ... Энүүхэн баруун гудамжны урд үзүүрт очоод нэг... гэснээ за, за ерөөсөө болъё! Өөрөө уулзаж байж болъё гэв.
	-  Та намайг юманд явуулбал явуул л даа. Очих айл чинь ажилчны арван есийн...
	- Болъё доо, болъё. Одоо нэгэнт өнгөрч! Хоёулаа арван ес рүү хурдхан гүйе. Цаана чинь тэгээд юу болоо вэ?
	- Мэдэхгүй. Паар нь дэлбэрсэн юм уу, ус, уур пургиад л байна. Ойртохын эрх алга.
	- Тэгээд?
	- Танай тэр залуу ерөөсөө зогсоож чадахгүй байх шиг байна.
	Борхүү дуудаж ирсэн залуутай зэрэгцэн гүйж явтал урдаас нь бас нэг хүн тосож ирээд
	- Бушуулаарай! гэж байна гээд эргэн зэрэгцэн гүйв.
	Борхүүгийн орж ирэхэд хүмүүс гал тогооны өрөөнд дэмий л ам амандаа ярилцан, шавааралдсан хэвээр, жижүүрийн сантехникч бахинаасаа зуурсан хэвээр, харин халуун ус пургин гарах нь овоо намдсан байв.
	Борхүү оронгуут
	-  За юу болж байна? Барихгүй байна уу? Гол шугамы нь хаачихгүй яасан юм бэ? Алив! хэмээн бахий нь авч эргүүлтэл боолт нь хий эргэн дахин ус пургин шүршив.
- Гүйгээрэй! Ерөнхийгий нь хаагаарай! Түрүүний хаахгүй мөн ч томоогүй байна даа. 	Хүмүүс хажуунаас
	- Нээрэн тийм юм байдаг юм бол түрүүний хаахгүй.
	- Энэ харав уу? Хана, шал бүр өнгөрчээ.
	- Энэ олон улс дунд сантехникийн мэдлэгтэй хүн ганц ч байдаггүй юмаа!
	- Бид ер нь ингээд л балрах улс шүү гэлцэнэ.
	Энэ үед жижүүрийн сантехникч дулаалгын гол шугамыг хаасан тул аяндаа уур, ус гарахаа болив. Борхүү цугласан улсын тойруулан харснаа
	-  Гэрийн эзэн байна уу? Дулаалгыг тань өнөө шөнөдөө нэг мөсөн хаалаа шүү.   Авгай хүүхдээ дулаан газар оруулаарай гэхэд хажуугаас нэг нь
	- Гэрийн эзэн ч гэж гэрийн эзэн болоод байнаа. Шал умаахан. Хүүхэд шуухдыг  нь яадаг юм байгаа юм бэ? гэхэд өөр нэгэн хүн
	- Тэр ч яахав Дэмбэрэлийнд оруулчихна биз. Харин согтуу хүний нь... гэхэд Дариймаа
	-  Бэгз ч гэсэн... Гэвч ингэхэд... гэтэл Дэмбэрэл зузаан халаатныхаа энгэрийг урдаа зөрүүлэн, элгээ чанга тэврэн зогссон чигээр Дариймаа руу нүдний булангаар хялайн харж
	-Хоёрын хоёр сантехникч байна одоохон янзалчих биз! хэмээн шуухитнан дуугарав. Борхүү
	- Бид аль болохоор түргэн засахыг бодно. Шөнөжин оролдох ч хэрэг гарч магадгүй. Ямар ч байсан хүүхэд шуухад, эмэгтэйчүүд дулаан газар байсан нь дээр биз дээ. За тэр согтуу нь ч яахав. Боссон бол... за босоогүй ч эндээ үлдэж болох юм гээд инээмсэглэв.
	Хүмүүсийн зарим нь хийх ажилгүй боллоо гэсэн шиг, зарим нь ч одоо айх юмгүй боллоо гэсэн болтой
	- За, за бид энд саад болоод яахав.
	- Гай болохоор зай болъё.
	- Уг нь ч та минь ойр зуурын юм мэдэж байгууштай юм байна шүү гэлцэн үүд рүү хөдөлцгөөв. Борхүү
	-  Манайхан үнэхээр сантехникийн талаар бага мэдлэгтэй байгаа нь үнэн шүү. Тэгээд контороос ажил зохиоход муу оролцохыг нь яана. Уг нь болзошгүй аваар ослоос   урьдчилан   сэргийлэх,   хамгаалах   анхны мэдэгдэхүүнтэй байх хэрэгтэй юм шүү дээ гэхэд нэг хүн
	- Дөнгөж сая хүртэл одоо бид дэмий л овооролдоод байлаа шүү дээ. Тэгээд байж байгааг нь харахгүй юу? гэхэд нэг авгай
	- Чухам аа чухам. Тэгээд энэ шал, хана, энэ ус, ер байж байгааг нь хар л даа! Даан ч тоогүй, аль ч учраа олохгүй орилолдож, овооролдохоос өөр үггүй юм гэж арга ядсан байртай өгүүлэв.
	Гэтэл Дэмбэрэл
	-  За даа тэгээд энэ сантехникийхэн ч өөрсдөө хариуцлагагүй байгаа юм даа.
	Урьдчилж, сэргийлж үзэж байгаа юм юу ч байхгүй! Одоо угаалгын онгоц бөглөрчихөөд дуудахад хүртэл ирдэггүй юм шүү дээ. Хүңд сурталтай улс аа! хэмээн хошуу нэмэв.
	Дариймаа тэр хөл үймээнийг үл хайхран унтаж буй хүүхдүүдийг хувцаслан, Дэмбэрэлд
	- Чи энэ хоёрыг оруулаад унтуулчихаач. Би шалных нь усыг жаахан арчаад өгье гэхэд цаадах нь Бэгз рүү нүдний булангаар хялайн харснаа
	-  Чи өөрөө бол. Би наадуулыг чинь яаж хаана унтуулахаа ч мэдэхгүй байна... гээд дуугүй болсноо Борхүүг урдаас нь харахаар худлаа инээмсэглэн
	-  Бид чинь одоо ингэхэд гэрийн ажлаас аяндаа хөндийрчихдэг юм байна шүү дээ гэв.
	Бэгз чухам юу болоод байгааг ойлгож ядсан царайтай, том том эвшээлгэж сууснаа босож гуйвганан явсаар угаалгын өрөөнд орж, хүйтэн ус үсчүүлж, нүүр гар, хүзүү толгойгоо угааж гарав.
	Хүмүүс таран, Борхүү, сантехникч залуу хоөр үлдэв. Жижүүрийн сантехникч хамаг биеийнх нь хөлс цутгачихсан, нүүр нь хөөж улайжээ. Хүнд байдлаас гарсандаа сэтгэл амарсан мэт түлсэн хуруугаа үлээж зогсоно.
	Борхүү гары нь боож өгөнгөө
	-  Би чамайг аюул осол гарсан үед ямагт тайван бай!  Сандарч тэвдсэн хүн аль ч учраа олохоо больдог юм, болохгүй бол гол шугамаа эхлээд хааж байгаад оролдож бай! гэдэг шүү дээ. За одоо яахав нэгэнт ингээд өнгөрснөөс хойш гэснээ цаг руугаа харав. Найман цагаас гучин таван минут өнгөрчээ.
	Борхүү халуун ууранд нэвт норсон хана харан, өөр юм бодсон байдалтай хэсэг чимээгүй зогссоноо сантехникч залууд
	-  За хурдхан яваад хэдэн залгаас боолт, нэг, хоёрын түлхүүр аваад ир!  Аа тийм жийргийн олс, будаг аваарай!  Болбол өнөө шөнөд нь багтаагаад янзалчихая гэв.
	Сантехникч залуу боолттой гараа үлээсээр
	- За тэгье, би хурдхан гүйгээд ирье гээд гарахад Дэмбэрэл түүнтэй зөрөн орж ирээд, хана, адар, ийш тийш яаралгүи ажиглан, амьсгаагаа дарах мэт чимээгүй баахан зогссоноо, Борхүүд
	-  За хө, өнөө шөнө... энэ шөнөд нь багтаагаад янзлаад өгөхийг бодоорой! Энэ өвлийн дүн хүйтэнд пааргүй удвал муусайн хүүхэд нь бүүр балрана шүү. Ингэхэд одоо манайх чинь гадны улс байлгах зай зайлхай муутай айл шүү дээ гэснээ хоорондоо хол хол зайтай жижигхэн цагаан шүд алтан соёо гарган хүд хүд инээв.
	Борхүү, Дэмбэрэлийн цэлцгэр тарган хүзүү, зузаан эрээн нөмрөг дээл, эргэлдсэн том ногоон нүдийг яаралгүи ажиглан
	- Тэгэлгүй яахав. Бид аль болохоор түргэн янзлахыг бодно. Гэвч энд тэнд гэнэтийн осол аваар гарч, зайлшгүй явахад хүрвэл бид чинь бас энэнийгээ орхиод л гүйх улс шүү дээ гэв. Дэмбэрэл 
	- Тиймээ, тийм. Тэгэлгүй яахав... хэмээн юунд ч юм бэ иш мухаргүй хариу өгүүлээд, за би ч харьж унтах минь гэсээр хаалга руу алхав.

***

	Дариймаа уйлж байлаа. Хэдийгээр "уйлахыг бүү асуу, инээхийг асуу" гэдэг үгтэй боловч уйлна гэгч ямагт гомдол цөхөрлийн тайлал байдаг болохоор заримдаа уйлан суугаа хүнээс юу болсныг лавлан асууж, сэтгэлийг нь засмаар байдаг. Баярлахад нүдний нулимс унах боловч тэр нь гагцхүү хөөрсөн сэтгэлийн үр билээ. Харин уйлна гэгчийн учир өөр бүлгээ. Үүнийг эс өгүүлэн өгүүлсү.
	Дэмбэрэл гэртээ өмсдөг  пэмбэгэр эрээн нөмрөг дээлтэйгээ, хөл нүцгэн нааш цааш ууртай холхино.
	Унтлагын өрөөнд ор дэр задгай, галын өрөөнд шинэ цай ундны зүйлгүй, ер хүн хүрсэн шинжгүйг үзэхэд уйлахын учир эрт эхэлсэн болтой.
	Дариймаа цагаа харан, хэдий уйлсан хэвээр ч толины өмнө очиж, үс гэзгээ янзлав.
	Дэмбэрэл хэрүүлдээ ханаагүй болтой өдөх өө сэв эрэн, нааш цааш холхихдоо хүнд биедээ түүртэн аахилах боловч дороо тогтож үл чадна. Тэгснээ орон дээрээс Дариймаагийн унтлагын хувцсыг авч шидээд 
- Чи ер нь зайл, зайл. Нүднээс холдоод нэг амраагаад аль! гэж чанга зандчихад Дариймаа үсээ самнасан хэвээр
	- Явах бол чамаар заалгахгүй ээ. Өдий олон жил чамайг харж суухдаа ямар үр хүүхэддээ хоргодлоо гэх үү гэв.
	- Тэгээд унд нь хоргодоов?
	- Чам шиг юм яаж мэдэхэв. Мэдэхгүйдээ л чи ингэж тэнэглэж байгаа юм.
	-  Яриваа бас. Чам шиг ийм тэнэг бүдүүлэг, юм мэдэхгүй амьтан хорвоод ер нь байна уу?
	-Би чам шиг сэхээтний оронцог бол өдийд өөрөөсөө ичих байсан. Чи бод л доо! Өчнөөн төчнөөн жил нэг дор ажилласан жирийн нэг нөхөртөө тусаллаа гэж чи яаж байна. Би Гүндэгмаа та хоёр шиг тийм хүн хайрлах нинжин сэтгэлээ алдсан цэвдэг амьтан биш ээ. Та хоёрд тэр хуруун чинээ хоёр амьтныг бодох сөгөө байна уу? Тийм сэтгэл байна уу чи хэлээтэх л дээ. Өдий жил хамт ажилласан хүний, тэгээд бас айл хөршийнхөө хүүхдэд битгий хэл, хэний ч хүүхдэд нэг хормогч шидээд өгөхөд яадаг юм бэ!
	- За битгий дэмий юм ярь! Бэгз та хоёрыг мэдэхгүй хүн хаа байгаа юм бэ?
	- Харин чамайг мэдэхгүй хүн хаа байсан юм бэ?
	- Намайг мэдэхдээ яагаав?
	- Манай эдийн засагч тэгсэн гэнэ, ингэсэн гэнэ гээд үйлдвэрээр нэг яриа болчихсон байхчивлээ. Тэгэхгүй яахав дээ, чам шиг ийм тэнэг амьтан байхгүй шүү дээ. Чи хажуудах ханиа, хамт ажилладаг, айл суудаг нөхдийнхөө сэтгэл бодол, ажил амьдралыг мэдэхгүй шдээ!
	-  Аа тийм байх чи!    Намайг л бөгс өндийвөл Бэгзийнх рүү гүйж, гар хөлийнх нь зарц шиг хог шороогий нь арилгаж гүйдгээ яахав. Тэгээд бас хүүхдэд нь хувцас хунар оёж сууна гэнээ. Тэгнэ вий чи!   Чи нэртэйгээр нь ороод суучих л даа.
	-  Ороод суучих бол юүгий нь чамаар заалгах вэ дээ. Гэхдээ би чам шиг тийм амьдралаа бодох ухаанаа алдчихсан амьтан биш. Үгүй ер!   Байтлаасаа айлд ч оруулахгүй болох нь шив. Яадаг юм бэ, нэг нөхрөө ажил албатай байхад нь ороод гэр орны нь цэвэрлээд тэр байтугаан хоол унды нь ч хийгээд өгөхөд яагаад болдоггүй юм бэ! Харин ч чамаас айхдаа Бэгзийнхээр орохоосоо эмээдэг байх шүү.
Дэмбэрэл хэлэх үгээ олж ядан дэмий л амьсгаадан
	- Тэгнэ вий чи! гэж нааш цааш хэд холхисноо гэрийн дээлээтайлж, шүүгээнээс дарайтал индүүдсэн цагаан цамц авч нэг ханцуйг нь өмсөөд, шүлсээ том алчуураар арчсанаа, нөгөө ханцуйг нь углан, хормойн талаас эхлэн товчилж гарав.
	Гэтэл үүд тогших сонсдлоо. Дариймаа ялигүй бөлцийсөн нүдээ даралж үзээд, нүүрэндээ ингэсэг тавих зуур
	- Цаана чинь үүд цохиод байна онгойлгож өгөөч! гэхэд Дэмбэрэл
	- Дуртай юм бол өөрөө онгойлго! Энэ үүр цүүрээр чиний Бэгз л яваа биз өөр хэн байдаг юм бэ гээд цамцаа товчилж дуусаагүй мөртлөө далбагар цоохор зангиа авч хүзүүндээ углав. Дариймаа үүд рүү очлоо.
	- Хэн бэ?
	- Аа, сантехникийн хүн байна.
	Дариймаа "яадаг билээ" гэсэн шиг царай нь хувьсхийн, сэтгэл зовиносон байдалтай хаалганд зоолттой орхисон түлхүүрээ эргүүлэн, хаалгаа таттал онгойсонгүй "Ингээд намайг алдчих гэж байгаа юм шиг дээр дооргүй цоожилчихдог юм шүү дээ" гэж Дэмбэрэлийг дотроо загнан, давхар цоожоо нээн, үүдээ онгойлголоо.
	Борхүү орж ирэв.
	- Сайн байна уу? Танайх дуудлага өгсөн үү?
	- Тэгсэн.
	-  Уучлаарай, өчигдөр орой ирж чадсангүй. Манайхны зарим нь өөр ажилтай хүн бүл муу, ажлаа дийлэхгүй л явна. Юу болоов?
	-  Аан, нэг их сүртэй юм болоогүй ээ. Онгоц бөглөрчихөөд. Энд! гэж угаалгынхаа өрөө рүү зааж, дороосоо ус, муухай юм оргиж гараад байна гэхэд Борхүү
	-  Яагаа юм бол доо. За би үзьеэ гээд өрөө рүү очлоо.
Дэмбэрэл өмднийхөө зах руу цамцаа чихсээр тосон хүрч ирэв. Борхүү
	- Сайн байна уу та?
	- Сайн. За та нар чинь дуудаад ирдэггүй яачихсан улс вэ. Онгоц бөглөрөөд хэд хонолоо.
	- Бид ойрд хүн бүл муутай. Үнэхээр ч жаахан эвгүй юм болчихлоо... гэж зовонгуй дуугүй болсноо, танайд бумбан шахуурга бий биз? гэв.
	- Юу байдаг юм бэ? Тэр чинь та нарт л байдаг эд биз дээ?
Дариймаа хажуугаас
	- Гоожуур түгжрэхэд онгойлгодог уу? Бий, бий. Аль уржигдар би их дэлгүүрээс авч ирэх чинь билээ. Яаж хэрэглэдгийг нь мэдэхгүй, чамайг янзлах байх гээд тавьчихсан л байгаа шүү дээ гэхэд Дэмбэрэл
	-  Хэн мэддэг юм бэ. Чи ч над руу л аль муугаа чихнэ л дээ гэж муухай харахад Борхүү
	-  За яахав ээ. Би янзалж өгье. Харин та баня онгойлгож   үзээгүй бол хараад ав л даа. Хожим хэрэг болохыг яаж мэдэхэв.
	- Дариймаа чи орооч! Миний цаг болохоо болилоо. Дариймаа Дэмбэрэлийн өмд цамц руу харж
	-  Индүү нь гарчихаж дээ. Нөгөө ногоон өмдөө өмсөхгүй яасан юм бэ. Унд уухгүй явах юм уу? гэв.
	-  За за яахав. Цаашаа орж тэр юмы нь үзэж ав! Дараа энэ дуудаад ирдэггүй сантехникчдийг царай алдаж байхаар өөрөө янзалж байж үз.
	- За, за яамай. Цаг чинь болчихоод байгаа юм бол ажилдаа явж үз зүгээр. Борхүү онгоцны ус гоожуулах нүхий нь төмөр утсаар сэтгэн, шахуургадаж онгойлгоод
	-  Та үүнээс хойш ингээд онгойлгочихож бай. Дороосоо оргиж гараад тогтохгүй бол биднийг дуудна биз дээ. Уг нь үе үе шахуургадаж байвал зүгээр байдаг юм. Яагаад гал тогооныхоо тосгуур руу шаар, хоолны угаадас хийж байна? Тэгээд л бөглөрч байгаа юм шүү дээ.
	-  Хачин юм даа. Огт хийдэггүй л юмсан. Манай онгоц ерөөсөө бөглөрч үзээгүй. Тийм болохоор энэ шахуурга махуургыг чинь хэрэглэж сураагүй юм байна.
	- Дулааны сүлжээ, бусад юм зүгээр үү?
	- Зүгээр ээ, зүгээр.
	-  Дуудлага өгөхдөө гарсан ослыг мэдэгдэн, яаралтай эсэхийг хэлж байвал бидэнд ажлаа зохицуулахад нэмэртэй юм.
	- За, за.
	-  Бид уг нь дуудсан дуудаагүй хааяа "идэвхтэй үзлэг" хийх л бодолтой байгаа. Ойрд хүн, хүчингүйдээд байна. Танай хажуугийн айлынх зүгээр биз?
	- Зүгээрээ зүгээр. Үгүй зүгээрээ зүгээр гэж, юм л ярихгүй байна шүү дээ, зүгээр байлгүй. Дэмбэрэл пальтогоо өмсөх зуур тэр хоёрын яриаг чагнан, "Аа, чи л болж мэдэхгүй байгаа байх. Нэртэйгээр нь дагуулаад орохгүй юу?" гэж зогссоноо
	-  За тэр дэмий яриа яахав. Цаана чинь чиний ч гэсэн явах цаг боллоо. Ажилдаа явж үз гэж Дариймаад тушаах мэт тас түс дуугарав.
Тэр үг нь Борхүүд  "Та ч гэсэн яв!" гэх шиг эвгүй сонсодлоо. Гэтэл Дариймаа
	- Үгүй энэ чинь та тавагтай идээ амс гэж сандран
гүйж, тавагтай чихэр авчрав. Борхүү
	-  Зүгээр, зүгээр баярлалаа гээд нэг чихэр авч задлан ам руугаа хийгээд гарлаа.
	Дэмбэрэл хувцсаа өмссөн хэрнээ Дариймааг гарахаас нааш гарахгүй гэсэн шиг гал тогооныхоо өрөө рүү янцаглан орж, нэг савны таг нээн, ам руугаа боов авч хийснээ
	- Дариймаа, ер нь цай чанавал яасан юм бэ? гэхэд
	- Тэг, тэг. Ажлаасаа л хожимдчихгүй юм бол ундаа уугаад яв л даа гэх эелдэг зөөлөн хариу сонсдов.
	Борхүү, "эхнэр нь уйлж бөлцийчихсөн, өөрөө ууралж аахилчихсан... Ажлаа эрт эхэлдэг улс юм даа" гэж бодон, шатаар уруудан явснаа "Энд ирснийх нөгөө айлынхаа байдлыг үзээд явдаг хэрэг. Хүн "зүгээр байх" гэхээр санаа амраад явах нь байна шүү" хэмээн эргэн Бэгзийн үүдийг тогшив. Чимээ гарсангүй. Дахиад аяархан тогшлоо. Тор торхийх хүүхдийн хөлийн чимээ гарч
	- Хэн бэ? гэх хөөрхөн дуу гарав.
	- Би байнаа. Сантехникийн хүн байна.
	- Манайд хүн байхгүй.
	- Ах нь орж танай дулааны аржаатарыг шалгая.
	- Ямар аравжаатар?
	- Яагаав танай нөгөө эртээр ус алдсан паар. Түлхүүр бий юу?
		- Бий.
	-  Тэгвэл ах нь дөнгөж, ороод хурдхан үзчихээд явъя. Ах нь сантехникийн хүн байна.
	- Ямар сантехникийн?
	- Яагаав нөгөө танай паарыг засаж өгдөг .
	- Би мэдэхгүй.
Борхүү "за дэмий ингэж зогсоод яахав, том хүн байхгүй бол онгойлгохгүй биз. Тэр нь ч зөв гээд эргэх гэтэл
	- За ахаа би түлхүүр олоод ирье гэх дуу гарав.
Цаашаа явав болтой нэлээд байзнаснаа дахин тор торхийлдэх хөлийн чимээ гарав. Хоёулаа ирэв бололтой. Түлхүүрээ шургуулан торжигнуулж гарав. Онгойлгож чадах янзгүй.
	- Миний хоёр дүү онгойлгож чадах нь уу?
	- Чаднаа.
Хоорондоо булаацалдаж байгаа бололтой,
	- Би тэгээд хийл дээ.
	- Яах юм бэ! Чи чадахгүй.
	- Аав намайг чаддаг болсон байна гэсэн шүү дээ.
	- Тэгсэн ч яадаг юм бэ.
	- За нэг өгчихөл дөө. Чи өөрөө чадахгүй байж.
	- Аав чамайг эгчийгээ чи гэж байгаараа гэсэн үү?
	- За дүү нь үзээд өгье л дөө гайгүй.
	- Эгч нь ганцхан үзээдэхье. Согтуу хүн байвал яах юм бэ.
	- Тэгвэл юу гэж онгойлгох гээд байгаа юм бэ? 
	-Худлаа, худлаа гэж ярилцсаар ашгүй нэг юм үүдээ
онгойлголоо. Борхүү оронгуут
	- За хүүхдүүд сайн байцгаана уу? гэсэнд зэрэг
	- Сайн гээд үүдээ уралдан хаав.
	Нуруугаар бараг ижилхэн охин, хүү хоёр байлаа. Хоёулаа эрээн ноосон цамцтай, охин нь хөх ноосон банзал, хүү нь бор орос өмд өмссөн, шинэ шинэ шаахайтай, тун цэвэрхэн хувцаслажээ. 
	- Аав нь байхгүй юу?
	- Байхгүй. Ажилдаа явсан.
		- Яасан эрт явдаг хүн бэ?
	- Манай аав дандаа эрт явдаг.
	- Ээж нь бас эрт явчихдаг юм уу? Хүү нь эгчээсээ өрсөн
	- Үгүй. Ээж байхгүй. Ээж нь хаяад явчихсан гэхэд эгч нь дүүгээ нудран
	- Манайх ерөөсөө ээжгүй гэв.
	Борхүү болохгүй юм асуучих шиг болсонд сэтгэл зовон
	- За танай паар одоо зүгээр үү? Гэсээр гал тогооных нь өрөө рүү оров.
Эртдийн аваарын үед халуун ууранд нэвчсэн хананых нь шавар томоор ховхрон унажээ.
	- Ээ харлаа, шавар нь нураад уначихсан уу?
	-Тийм.
	- Аав нь хэзээ засуулна гэж байна?
	- Засуулна гэхгүй л байна лээ.
	- Та хоёр хамаагүй юмаар оролдож болохгүй шүү. Арай гэр орныхоо юмыг үймүүлж, бусниулдаггүй биз дээ?
	- Үгүй ээ.
Хүү нь их л бахархсан янзтай
	-  Чимгээ ажаа бид хоёр аавыг байхгүйд хогоо шүүрдчихдэг юм гээд инээмсэглэв.
	-   Өө,  ямар сайн  хүүхдүүд  вэ.  За  аавдаа сантехникийн ах ирээд, паар үзээд явсан гэж хэлээрэй. Халуун, хүйтэн ус ирж байгаа биз? гээд цоргонуудыг нь нээн ус гоожуулж үзэв. Тэгснээ угаалга, жорлонгийн нь ч усыг гоожуулж үзээд,
	-  Та хоёр хамаагүй ус гоожуулж, цахилгаантай юмаар оролдож болохгүй шүү.
Оролддоггүй биз?
	-  Оролддоггүй ээ, оролддоггүй. Аав бид хоёрыг ерөөсөө юм оролдож болохгүй гэсэн юм.
	Хоёр жаал Борхүүг алдалгүй даган, юу хийхийг нь нэгд нэгэнгүй харж явснаа охин нь цаад өрөө рүүгээ хурдхан гүйж ороод, тавагтай чихэр авчран
	- Ахаа чихэр ид! гэж хэвлүүхэн нь аргагүй барив. Борхүү тэр хоёрыг өхөөрдөн толгойг нь илээд
	- Ах нь дөнгөж сая амандаа чихэр хийчихээд явна гэснээ нэг чихэр авч хүүд өгвөл ухасхийн авлаа. Дахин нэгийг авч охинд өгвөл
	- Үгүй! гэж толгой сэгсрээд, аав тавагтайгаа битгий хуурайлж байгаарай, хүн ирвэл л таваг тавьж байгаарай гэсэн юм гэв. Борхүү
	- За яахав. Сантехникч ах ирээд, таваг тавьсан бид хоёрт нэг нэг чихэр өгсөн гэж аавдаа хэлээрэй!   За юу? гэхэд охин чихэр авч,
	- За гэв.
Хүү ч бас За гэж толгой дохив.
	- Та хоёр тэгээд тавагтайгаа хуурайлдаггүй юу?
	- Үгүй ээ гэж хоёул зэрэг хариулав.
	- Ямар сайн хүүхдүүд вэ! Аав нь өдөр ирж унд уулгадаг уу?
	- Тийм. Арван хоёр болохоор л хүрээд ирдэг юм.
	- Та хоёр цэцэрлэгт явахгүй яасан юм бэ?
	-  Цэцэрлэгт нөгөө нэг...   нөгөө нэг... орон тоо байхгүй гэсэн. Аав хол цэцэрлэгт өгч чадахгүй байгаа юм.
	-  Аан! За ах нь явлаа. Гэр орноо цэвэрхэн байлгадаг, томоотой, тавагтайгаа хуурайлдаггүй ямар сайн хүүхдүүд вэ! Ах нь дараа ирэхдээ чихрээр шагнанаа. Аавдаа ханаа засуулбал сантехникч ах хүн олж өгье гэж байна гээрэй. За юу?
	-За.
	- За хоёулаа үүдээ түгж. Та хоёр битгий булаацалдаарай! Сайн түгжиж чадна биз?
	- Чаднаа, чадна.
	Борхүү гадна талаас нь хаалгыг нь татаж өгөөд, үүдээ түгжжихлээр нь шатаар яаралгүйхэн уруудлаа.
	"Ямар хөөрхөн амьтад вэ? Аав нь ч гэсэн сүрхий л хүн юм даа. Хоёр хүүхдээ тэр хувцасласан гэр орноо гял цал болгосон гэж юухэв. Хүүхдүүд нь хүртэл хүмүүжилтэй... Ёстой хөөрхөн юмаа. Ийм сайхан хүүхдүүд, гэр орноо хаяад явдаг бас л хүний үр юм даа... Хүүхнүүдээ гэж! За хүүхнүүд ч юу байхав. Эрчүүд ч гэсэн дээ. Гэр орноо, үр хүүхдээ хаяад явчихсан эрчүүдийг алийг тэр гэхэв. Гүндэгмаа яах бол? Эхлээд уян зөөлөн, сайхан зантай, нуур нугас шиг амьтан байж байгаад сүүлдээ бас л хаяад явчихдаг бол уу? За хаанаас даа! Хаанаас л хүүхэн болгон тийм байхав. Гүндэгмаа шиг нэг нь, ёстой нөгөө юу билээ номонд байдаг шиг "ханийн жаргал өвөрлөн төрсөн" байдаг биз... Хань бүлтэй болно гэдэг ингээд л элдвийн юм бодоход хүргэдэг юм чух даа. Бодохгүй гээд ч тэгээд яахав? ! ..." Борхүү ийн бодолд дарагдан явсаар ажлынхаа газар ирснийг ч мэдсэнгүй.
	Ажлынх нь газар бол Борхүүд гэр орноос нь ч илүү санагдана. Ганц хүн айл болдоггүй, ганц мод гал болдоггүй" гэгчлэн ганцаар суухад нэг л уйтгартай, хийх юм ч олдохгүй байх шиг болно. Тийм болохоор хамт ажилладаг нөхдийнхөө дунд, эсвэл айл хунараар явах, тэр байтугай зоорин давхар, муу усны цооног, ер хаа л бол ажил хийж явах дуртай билээ.

***
	Ханан дахь шугамын радио дуулдахтай үгүйтэй шивнэн ярина. Өөр чимээ аниргүй, ер хүнгүй мэт ажээ.
	Тасалгааны нэг ханыг дагуулан зассан цагаан орыг алхан хээт цоо шинэхэн ногоон одъяалаар бүтээж, ард нь буга согоо бүхий хивсэн аравч татсан байв. Аравчин дээр буржгар үстэй, өргөн хар хөмсөгтэй, үзүүрий нь тайрчихсан юм шиг дөрвөлжин хамартай, уруул зузаан, нүдний харц зөөлөн, ор танихгүй хүн ч "хаа үзлээ байз" хэмээн эргэцүүлэн бодмоор залуу эрийн том гэрэл зураг хаджээ.
	Орны толгой талын буланг жишүүлэн олон чемодан давхарлан тавьж, чемодан бүрийг цагаан торон бүтээлгээр бүтээсэн байв. Нөгөө талын ханыг дагуулан ширхгий нь гартал зүлгэн маажинтсан авдар тавьж дээр нь том толь хагас дэлгэн, энх амгалан хааны шаазан баримал хоёрыг зэрэгцүүлэн тавьжээ.
	Гурав дахь ханыг бараг тужид нь цонх эзлэх бөгөөд янзан дээр нь хуурай сүүний төмөр бортого хэд хэдийг эгнүүлэн тавьж, өнгө өнгийн цэцэг тарьсан үзэгдэнэ. Улаан, цагаан, шар... үнэр анхилам сайхан цэцэгс хоёр тийш нь дутуу нээсэн шар торган хөшигтэй өнгө үзэсгэлэн хоршин авай.
	Үүдэн ханан дор жижиг ширээ засаж, алим, нимбэгэ, жүрж элдэв жимс ногоо тэргүүтний зурагтай хулдаасаар бүтээгээд, цахилгаан плитканы хуучин сууриар хийсэн гурван хөлт тавиур дээр данхтай цай тавьж, дэргэд нь шилэн тавагтай чихэр, шаазан дийзтэй бэрсүүт жүрж тавьж, тус бүрийг самбайгаар бүтээжээ. Ширээний цаадах хананд нэгэн үзэсгэлэнт япон хүүхний зураг өлгөсөн байх агаад доорхи өдөр хоног, гарагийн хүснэгийг үзвэл хоөр жилийн өмнөх цаг тооллын хуудас байв.
	Борхүү усанд орж байлаа. Хүрмэн чулуу мэт сархинаг нүхт пэмбэгэр резинээр сээр, нуруу, хүзүү хоолойгүй зүлгэн, саван хөөсрүүлж, халуун уур мананд өрөө нь бүгчимдэн, нүүрнийх нь хөлс асгарчээ.
	Гүндэгмааг зочлох хамаг бэлтгэл ээ эртнээс базааж, цаг яагаа ч үгүй байсан тул амжин усанд орж байгаа нь тэр ажээ.
	Биеэ угаах зуур гагцхүү Гүндэгмаагийн тухай бодно. Анх танилцсанаасаа эхлэн цөмийг бодлоо: "Нэг айлын хөвүүр нь цоорчихоод (одоо бол ч таньдаг айл л даа Донров гуайнх байсан юм) "жорлонгийн усан сангийн хайрцганд ус татахаа больчихлоо гэж засуулахаар хүн ирлээ" гэхээр нь очсон урьд үзээгүй нэг аятайхан хүүхэн (үнэхээр аятайхан санагдсан шүү) хаалгаа онгойлгож өгч билээ. Тэгээд яалаа даа? Аа тийм юм. Янзалж байхад хажууд зогсоод байхаар нь
	-Та чинь юм хийлгэдэггүй яасан бэрх хүүхэн бэ? гэчихсэн
	- Танд тусдлах юм гарвал... гэж л зогсоно. Тээртэй байгаа бол холдъё л доо гэл үү, нэг тиймэрхүү л юм хэлсэн юм даг.
	Тэгээд л бид хоёрын яриа эхэлсэн. Би сандал дээр цаашаа харж зогсоод, хөвүүртэй ноцолдож байхдаа түүний эгц өмнөөс харж суугаад ярьж байгаа юм шиг нүүр халуу оргин, тэгсэн мөртлөө бас буруу харж зогссондоо дулдуйдан өөртөө зориг оруулж, баахан алиа хөгжүүн зантай хүн болох гэж дэмий юм "донгоссоныг" яана. Хүн өөртөө байхгүй зан гаргана гэдэг ерөөсөө дэмий золиг шүү дээ. Тэгж байхын оронд "бөглүүлчихсэн юм шиг" дуугүй байдгаараа л байхгүй. Гэвч дуугарснаас, алиа хөгжүүн зан гаргаснаас болж алдсан юм юу байгаа юм бэ? Ер нь эмэгтэй хүн гэж дуугүй хүнд ч дуу шуу оруулдаг онцгой улс байдаг юм уу? ...
	Хөвүүрий нь авч, "гагнаад ирнэ" гэдэг гарахдаа золтой л
	-  Эргээд ирэхэд байх юм байгаа биз дээ? гэж асуучих шахсан шүү. Тэгээд хөвүүрий нь гагнах гэж байж  хайлуулаад юу боллоо доо. Ядаж хөвүүр олдохгүй, таг чиг хоёр хонохдоо сэтгэл хичнээн зовсон гэж санана. Хурал дээр дарга нар "Сантехникийн аливаа засварыг богино хугацаанд хийх ёстой" гэж байсныг үе үе бодон бас ний нуугүй хэлэхэд, юу ч юм бэ нэг юманд сэтгэл яаран, дотроо зовиурлаад байх шиг байсан шүү.
	Ядаж манай хангамжийнханд хүртэл хөвүүр байдаггүй. Тэгсэн нөгөө муу Дорлиг л ашгүй хэн хүнд тус хүргэж явдагаараа нэг аминд орсон доо.
	Шинэ хөвүүр авч очихдоо нэг бодлоор нүүр бардам байсан ч, ажлын үе байсан болохоор "лав гэртээ байхгүй даг аа" гэж дотроо бас гонсгор л очсон. Гэтэл байхаар барахгүй, бүүр жигтэйхэн гоёж гоодчихсон, хонхы нь дарав уу үгүй юу (надад л лав тэгж санагдсан) хаалгаа онгойлгож өгдөг байгаа.
	Өөр хүн байгаагүй юмуу, байсан ч өрөөнөөсөө гардаггүй улс байсан юмуу яван явтал хэн ч үзэгдээгүй л дэг.
	-  Уучлаарай! Танай хөвүүрийг гагнах гэж байж хайлуулаад... тэгээд ... өөр хөвүүр олох гэсээр байгаад хоёр ч хоночихлоо. Усгүй хэцүүдэж байна уу? гэхэд урдаас инээмсэглэн, (тэгэхэд нь би эгц урдаас нь ширтээд л зогсож байсан)
	-  Цоо шинэ хөвүүр олоод ирж шив дээ? Ямар ачтай хүн бэ? гэж билээ.
	- Намайг загнаагүй л бол яамай.
	- Бид тийм хүн загнадаг улс биш.
	Би цааш олон юм ярилгүй (түрүүнийхийгээ дотроо шүүмжилж явсан болохоор) бушуухан сандал тавьж, хөвүүртэй нь ноцолдон, цааш харж зогслоо.
	Тэгснээ бас л дуугүй байж тэссэнгүй
	- Танайхыг хүнгүй бол яана! гэж айж явлаа гэчихэв.
	- Манайх дандаа хүнтэй байдаг юм.
	- Та өөрөө дандаа гэртээ байдаг уу?
	- Байхдаа байнаа.
	- Оройн ээлжинд үү? гэж асуучихаад дотроо "үгүй заавал ажилчин байхдаа яадаг юм бэ! Тэнэг юм асуух юм" гэж бодлоо. Гэвч залруулахад хожимдсон байв.
	- Ажилгүй.
	- Арай ч дээ. Одоо ч манай хотод ажил гүй хүн ховор байхаа.
	- Өө алийг тэр гэдэг юм бэ. Хороо хорин дамжаад, ажлаас зугатаж нуугдаж яваа залуусыг алийг тэр гэдэг юм бэ.
	-   Тэгэхдээ тийм олон биш  байхаа.  Ганц  нэг сэлгүүцсэн... гэхдээ та бол арай ч тийм хүн биш байх аа.
	-Яаж мэдсэн юм бэ?
	- Яахав хараад л мэдэхгүй юу.
	- Их юм мэддэг хүн байх нээ! гэж эгдүүтэй час час инээснээ дуугаа төв болган, арай ч тийм хүн биш ээ. Гэхдээ л одоохондоо ажилгүй байгаа гэв. (Гүндэгмаагийн хоолойд тэр үед нэг л гунигтай, өрөвдөлтэй дуу сонсдоод явчих шиг санагдсан).
	Ажилгүй залуучуудын тухай мэдэмхий нь аргагүй ярьж, өөрөө ажилгүй гэхээр нь нэг их урам хугараад явчих шиг "за чи ч юу л бол доо?" гэсэн сонин бодол зурсхийгээд явчихав. Гэвч буруу харж зогсоодээрээ жаахан яриад авъя гэсэн шиг
	- Би ажилд оруулж өгөх үү? Ажил голох л юм байгаа биз дээ? гэчихлээ.
	-  Хүүш тэгээч!   Ямар ч юм байсан яадаг юм бэ. Гэрт суугаад өдөр өнгөрч өгөхгүй юм гээд дуу нь сэргээд явчихлаа. Дуугий нь сонсоход над руу улам ойртоод ирэх шиг болов.
	Надад хүн оруулчих тийм бэлэн ажил байгаагүй хэрнээ тэгээд л хэлчихжээ. Одоо болтол "ажил олж өгнө" гэсэн хэвээрээ л яваа шүү. Уг нь энд тэнд ажил байгаа боловч дотроо бас аятайхан  юманд оруулчих санаатаи, ёстой нөгөө нэг юу билээ? "төрөөгүй хүүхдэд төмөр өлгий" гэгчээр л юм болж байна даа.
	Гүндэгмаа одоо уулзах болгондоо
	- За нөгөө ажил бэлэн үү? гэдэг Би,
	-  Олж байгаа, олж байгаа. Одоохон оруулна... гэдэг болж дээ.
	Тэр нэг удаа (тэднийхээс хаа барааны газар явсан мөртлөө шүү) сантехникийн үзлэг хийж яваа дүр үзүүлэн ороод, бас л "ажил олж байгаа юм" худлаа ярин, бүр "гар бариад... гэгчэзр Гүндэгмааг өдөн
	- Их уйдаж байна уу? Гадуур гарахад яадаг юм бэ? гэчихэж билээ.
	-  Тэгсэн жигтэйхэн уйдаж байна. Би ганцаараа гадуур явж чаддаггүй юм гэж байна шүү.
	- Тэгвэл гэр орондоо юм хийгээд суухгүй юу? Уг нь ч энэ сайхан хүүхнийг гадуур дагуулаад явах хүн хаа мундах вэ дээ (ер нь би хэзээ тийм хэлэмгий болчихсон юм бол доо? ) гэлээ.
	- За боль доо! Намайг тоох хүн байдаггүй юм. Гэр орондоо ч хийх юм байдаггүй.
	- Яасан юм бэ? Эцэг эхдээ туслахгүй юу?
	- Надаар тэд нар юу хийлгэх вэ дээ.
	 -Гэр орных нь ажлыг хийж өгөхгүй юу?
	- Хийж ядаад байх юм гэрт юу байх вэ дээ.
	- Олуулаа юу?
	- Ганц охин нь.
	- Ээж, аав хоёр чинь ажилд явдаг уу?
	- Тийм. Хоёулаа үйлдвэрийн ажилчин.
	- Уйдаад байвал орой юм үзэх үү?
	- Тэгье.
	Үнэхээр орой нь дагуулаад кино үзчих юмуу гэснээ "арай ч дэндүү юмуу даа. Тэгээд ч хүн юу гэх юм бэ?" гэж бодоод хэлсэн үгнээсээ няцан
	-  За байз юм үзнэ гэж өнөө орой чинь нээрээ ажилтай юм байна шүү тэчихэв. Тэгсэн түүний дургүй нь хүрэх шиг болж
	-  Сантехникийнхэн ч нээрээ зав муутай л даа... гэснээ ганц орой ч болох л сон гэлүү нэг юм хэлсээн. Тэрүүнд нь ч болсон уу, яаж нэг "сайн байдгаа" мэдэгдье дээ гэж бодож явснаас ч тэгсэн үү
	- Ямар ч байсан хоёул орой уулзъя гэчихэж билээ. Тэгээд яалаа? Өө тийм, тэгээд яагаав нөгөө аваар болоогүй юу. Гончигдорж гэж өстой нэг урагшгүй хүүхэд шүү! Гол шугамыг нь хаачихаад аажуу уужуу дуудсан бол учир байхгүй юу. Гэхдээ яахав ээ, муу юм болоогүй. Маргааш нь уулзахад харин ч санаснаас гайгүй байсан шүү.
	- Хаа, ямар аваар гараа вэ?
	- Ажилчны арван есөд. Бэгзийнх гэсэн байхаа, нэг айлын дулаалгын аржаатар нь цоорч ус алдаад гэж санаандгүй хариултал
	- Юу! Тэгээд яасан бэ? гэж сандран асуулаа. Би
	- Өө, айх юм болоогүй. Бид тэр шөнөд нь засаад өгсөн, боолт нь зэврээд даралт дийлэхээ больчихсон байсан. Арай танай ах дүү биш биз дээ? гэхэд санаа амарсан болтой
	-  Аан! гэж   тоомсоргүйхэн миний пальтоны тоосыг гүвээд
	- Манай төрөл биш ээ. Би зүгээр л аваар болсон гэхээр л айлаа шүү гээд инээмсэглэж байсан. (Нүдний нь харц, нүүр төрх нь зүгээр нэг аваар гарсныг дуулаад тэгж их өөрчлөгдмөөргүй л юм даа. Өнөөдөр нээрээ нарийн асууя хө байз).
Тэр орой бид ёстой нэг залуу улс шиг байжээ (нөгөө хүнээс ичиж зовох маань ч өнгөрсөн). Тэр байтугай
	-  Чамтай уулзмаар санагдаад сууж чадахаа болилоо гээд тавьчихсан. Тэгсэн
	- Би ч гэсэн гээд нүдээ ирмэж байсан шүү.

	Одоо ч... Нас боллоо доо! ... Хань бүлтэй бол бол зун амралтаа аваад нутаг явнаа. Ээж минь юу гэх бол доо? Ойр хавийн улсад "манай Борхүү тийм ч юм болсон, ийм ч юм болсон, манай бэр гэж хөөрхий минь нэг тийм амьтан юмаа" гээд далан хэлээ дэлгэж гарна даа. За аав ч яахав ээ чимээгүй л байна. Өөрт нь өөтэй санагдвал
	- За даа, тэр нь л дээр байдаг юмаа даа гээд хэлж ярьж байгаа нь огт өөр хүнд өөр юм ярьж байгаа юм шиг битүүхэн, хөндий оргиод... нээрээ сонин хүн шүү...
	Борхүү ийнхүү зөндөөн юм бодон, ууц нуруу хүзүү сээр... хамаг биеэ улайтал үрэн, онгоцоороо нэг хөөс болгосон ч усан дотроо суусаар л байв.
	- Гэтэл үүдий нь аяархан тогших сонсдов. "Бас хэн нь үүд тогшоод унав? За яахав тогшиж л байг!".
	Арай чанга тогшлоо. Тэгснээ больж, хонхы нь дарж эхлэв.
	"Ямар хачлантай улс байдаг юм бэ!" хэмээн Борхүү ундууцан, савангаа ч арилгалгүй нүцгээр үүд рүүгээ очин
	- Хэн бэ? гэв.
	- Би! гэх эмэгтэй хүний танил дуу сонсдов.
	Борхүү барьж явсан алчуураараа сандран бөгсөө ороож
	- Хэн гэнээ? гэв.
	- Гүндэгмаа байна.
	- Хүүе! Юун эрт юм бэ? Одоохон...
	Борхүү тэр чигтээ эргэн гүйж ороод, апчуураар биеэ хэд шударсан болоод богино өмдөө авч өмсөв. Тэгснээ хөлдөө улавч шүргүүлж, цаад өрөө рүүгээ гүйж орон дээлээ нөмрөөд, эргэн үүдээ онгойлгож өглөө.
	Гүндэгмаа орж ирлээ. Нүүрэндээ ингэсэг тавин, уруул, хөмсөгөө буджээ. Зузаан цагаан ноосон алчуур хулгачлан, үзүүрийг нь хар өнгийн хиймэл үст шуба дээлнийхээ дотуур чихжээ. Өндөр өсгий, урт түрийтэй хар гутал нь намхан нуруугы нь ялимгүй өндөр болгож, махлаг шулуухан хөлд нь сүрхий зохисон харагдана.
	- Үгүй энэ чинь юун эрт ирэх юм бэ? Цаг яагаа ч үгүй байгаа биз дээ?
	- Тэгвэл чи юу гэж гэрээ зааж өгсөн юм бэ? Яараад.
	- Усанд орж байсан чинь...
	- Тав алдуулчихав уу? Яахав? Нуруугы чинь угааж өгөх
үү?
	-Дараа болъёдоо баярлалаа! Чи цаашаа орж бай, пальтогоо тайл хө! Би хувцсаа хурдхан сольж усаа янзлаатахъя.
	- За тэгж үз.
	Борхүү дээлээ нөмөрсөөр угаалгынхаа өрөөнд орж, сандал дээр тавьсан цэвэр хувцсаа өмсөөд, дээлээ нөмөрсөөр гарч ирэв.
	Гүндэгмаа хувцсаа тайлан, толины өмнө үс гэзгээ янзалж зогссоноо Борхүүг орж ирэхээр,
	- За хийлгэх юм байна уу? Танд туслахад бэлэн гэв. Борхүү инээмсэглэн
	- Зөндөөн байна, Юу ч болохноо цай уу, тавагтай идээ, жимс ид! гэв.
Гүндэгмаа ширээний хажууд сууж, шаазан дийзнээс бэрсүүт жүрж авч, хальсы нь хуулах зуур,
	-Та ч онцгой хүн юмаа. Хаанаас ийм ховор жимс аваав? гэж асуулаа.
	- Дэлгүүрээс.
	- Арын хаалга уу?
	- Үгүй ээ, Би тийм юм мэддэггүй.
	- Оочир гэж дийлдэхийн аргагүй байгаа биз дээ?
	-Байлгүй яахав. Хүн болгон л оочирлохгүй авах юмсан гэж зүтгэснээс үйлчилгээ хүндэрч байгаа юм чинь.
	- Оочирлоё гэхэд худалдагч нар нь бүтдэггүй шүү дээ.
	- Зарим нь ч үнэхээр дэндүү. Худлаа хэлэх хүнд харахаас залхуу хүрмээр шүү.
	-Би бол...
	- Би бол юу гэж?
	- Би бол хараад залхуу хүрэх нь битгий хэл ганц минут ч хүлээж чаддаггүй.
	-Аль "хүлээж чаддаггүй" хүүхнүүдийн урдуур дайрахыг тэр гэхэв. За хүлээж чаддаггүй нь ч одоо дүүрч. Тэр "илүү хэрэщээтэнгүүд" л бэрх байнаа гэснээ үгүй энэ чинь нэг мэдэхнээ баахан дэлгүүр хоршооны юм ярьчихсан сууна гээд босож гал тогооны өрөөнөөс элсэн чихэр, цайны сэнжтэй шаазан аяга авчрав.
	- За чихэртэй хар цай уу. Манайх чинь сүүгүй айл шүү дээ. Ойрдоо хөдөөнөөс хүн харгүй. Хүн явбал ч муу ээж минь түмпэн сүү алддаггүй л юмсан. Энэ жил л харин сураггүй. Бие нь сайн л байдаг байгаа даа. Ажилдаа болоод ч гэх үү, захиа занаа ч бичихгүй л юм байна шүү дээ.
	- Танайхан олуулаан уу?
	- Олуулаан. Таван дүүтэй. Би хамгийн том нь. Хоёр дүү аймгийн төвд сургуульд. Хоёр ч гэж гурван дүү маань. Нэгийг нь ээжийн дүү өргөж авсан юм. Гэртээ хоёр жаахан юм бий.
	-Аав, ээж чинь залуу биз дээ?
Юу нь залуу байхав. Намайг л харахгүй юу. Одоо хөгширч гүйцлээ шүү дээ.
	-Таны хувьд бол ч харин гайгүй байхаа. Чи аль аймгийнх вэ? 	-Архангайнх. -
	Аа, хамгийн гоё аймаг гэсэн байхаа?
	-Гоё нь ч юу байхав. Нутаг сайхантай, хүн ард нь зан сайтай л газар даа. Гэвч нутгаа магтахгүй хүн гэж байх биш дээ.
	- Өө нээрээ замын дагуух айлууд нь хүнд аяганы амсар ойртуулдаггүй болж гэж эртэд манайд хоёр хүн ярьж байсан.
	-  Тэр ч юу вэ! Манай Архангайд тийм айл байхгүй. Тэгээд ч замын улс өөрснөө хүн хашраачих юм чинь. Нэг машин улс ирнэ. Цай, хоол, болоод өнгөрөөтөл дахиад л баахан улс ирнэ. Дахиад л хоол, цай! Ямар буудлын газар биш хичнээн удаа бэлэн цай ундтай байх вэ дээ. Тэр зовлонг явуулын улс мэдэхгүй, гащхүү өөрснөө явж байгаа юм шиг санадаг юм. Тэгээд дараа нь муу хэлэхийг нь яана. Айлд чинь бас цайтай, цайгүй үе байлгүй яахав.
	- За тийм байдаг байж..
	- Тийм байна даа. Чи хө ингээд цай уугаад сууж байгаач. Би ус тавьчихсан, онгоцоо цэвэрлэчихээд ирье.
	Гүндэгмаа гэр доторхыг ажиглан харж, "ганц бие эрэгтэй хүн гэхэд ямар цэвэрхэн, нямбай суудаг юм бэ! Манай Бэгзийн дэргэд ч ажилтай хүн юмаа" гэж бодсоноо "манай гэнэ шүү. Бэгз бид хоёрын манай, танай ч одоо өнгөрөө вий дээ" хэмээн орхиж гарсан гэр орныхоо тухай тэрхэн зуур бодол болов. Тэгснээ тэр дорхноо бодлоо орхин, босож орны аравчин дээрх гэрэл зургийг очиж үзэв.
"Гадаадын зураг өөр шүү. Аавыг явахад зургаа ингэж буулгадаг байж... За тэр ч яахав! Борхүү чинь зурган дээр их сайхан эр юмаа" гэж бодож зогстол Борхүү орж ирэв.
	-  Аан! Манай нэг найз Москвад томруулж өгсөн зураг байгаа юм. Надаас шал өөр байгаа биз дээ?
	- Юу нь өөр байдаг юм бэ? Яг л байна шүү дээ.
	- Тийм гэж үү? Чи ер нь намайг урьд нь харсан уу? Гүндэгмаа час часхийтэл инээж.
	- Үзэлгүй яахав. Яагаав сонгууль болох үед таны чинь мэдэхгүй хүнгүй болоогүй юу.
	- Аа... Тэр яахав. Тэгвэл бас зураг л харсан юм шив дээ.
	-  Үгүй ээ. Өөрий чинь харсан. Сонгогчидтойгоо уулзалт хийгээгүй юу.
	- Тийм бил үү?
	- Арай тэрнийгээ хүртэл мартчихсан депутат биш биз дээ.
	- Би депутат болоогүй шүү дээ.
	- Аа тийм байх. Одоохон их хурлын депутат болно чамлах юмгүй ээ гайгүй.
	- За тэр яриа яахав. Депутатын ажлыг хоёул дараа явуулъя.
	-Одоо юу явуулах гэж?
	- Хувийн яриа, хувийн амьдралаа "явуулъя".
	- Гагцхүү хувийнхаа нь уу?
	- Энэ чинь хоёулаа сууж байж! Хоёр биенийхээ л гэсэн үг байхгүй юу.
	- Юу ярихав?
	- Юу эсийг ярья. Харин эхлээд хоёулаа хоол хийж идэх үү? Ямар хоол хийх вэ?
	- Ямар ч яахав. Аль сайн чаддаг хоолоо л хий. Борхүү, Гүндэгмаа хоёр хоол хийж гарлаа. Нэг нь
ногоо цэвэрлэж, нөгөө нь мах хөшиглөв. Тэгснээ Борхүү гурил зуурлаа. Хоёр хүний хоол хийж ч цөхсөнгүй. Гүндэгмаа
	- Цөөхүүлээ байх сайхан юмаа хоол хүртэл амттай болно... гээд санаа алдахад, Борхүү.
	- Юундаа санаа алдсан золиг вэ. Чи чинь айлын ганц охин биз дээ. Гурвуулаа гэдэг чинь юу нь олон байгаа юм бэ! гэв.
	Гүндэгмаа огт өөр юм хэлэх гэсэн шиг нүднийх нь харц сүүмийн бодлогошрон зогссоноо
	- Манайх уу? Манайх ч цөөхүүлээ л дээ гэв.
	- Тэгээд хэнийх олуулаа гэж?
	- Би л яваандаа олуулаа байх хүн байгаа юм.
	- Чи тийм олон хүүхэд гаргах юм уу?
	- Гарсан юм чинь.
	- За битгий доог хийгээд бай!
	- Чи үнэмшихгүй байна уу?
	- Үнэмшихгүй байна.
	- Нээрэн үү?
	- Нээрэн. Чамайг харахад аравдугаар анги төгсөөд нэг жил болж байгаа охин шиг л харагддаг.
	- Намхан болоод л тэр биз.
	-  Үгүй ээ. Ер нь байгаа нь л.
	- Чи намайг хэдтэй гэж бодож байна.
	- Сайндаа хорин хоёртой л биз.
	- Мөн тааваа.
	- Тэгээд хэдтэй юм бэ?
	- Эмэгтэй хүний насыг асуудаггүй юм.
	- Тэр чинь манай ёс биш биз дээ.
	- Хэнийх ч байсан асуудаггүй юм.
	- За тэгвэл болъё. Ер нь тэгээд нас ямар хамаатай юм бэ. Залуу бол залуу, настай бол настай л биз.
	- Ханилан суухад ч хамаагүй юу?
	-  Ханилан суухад л гагцхүү хамаатай. Тэгэхдээ чи надаас заяа нь ахгүй дээ.
	-Чи хэдтэй юм бэ?
	- Эр хүн насаа хэлдэггүй юм.
	- Ямар мэдэхгүй юм биш дээ хорин долоотой шүү дээ. Чамайг би битгий хэл бүхэл бүтэн тойргоороо мэдэж байгаа юм чинь.
	- Аа нээрэн золиг чинь...
	- Тэгээд ямар байна?
	- Овжин юмаа.
	Борхүү ногоогоо хууран, давсы нь тааруулаад, гурилаа хэрчихээр хуйлав.
	- Чи чинь гурилаа жигнэхгүй юм уу?
	- Жигнэлтгүй болгочихдог юмаа хө.
	- Заваан юм болох байлгүй.
	- Харж л байгаарай.
	- За тэгвэл ямар ч байсан нэг хоол хийж сурах нь.
	- Тэгж үз.
	Борхүү ногоо махаа хутгаж, байснаа жаахан халбагадан Гүндэгмаад аяганд хийж өгөөд,
	 Давсы нь үзээрэй хө, ямар байна? гэв.
	- Ялигүй чанга байна.
	- Зүйтэй.
	- Төмс нь болоогүй байна шүү дээ.
	- Их түүхий байна уу?
	- Ялигүй.
	- Зүгээр гурилаа болтол болчихно. Харин ялигүй ус нэмэх хэрэгтэй юм байна.
Дороосоо хайрагдаж магадгүй.
	Бас их ус хийчихвэл гурил нь нялцайн зууралдаад цуйван биш болдог юм.
	- Чи гурилаа юун урт хэрчсэн юм бэ?
	- Цуйвангийн гурил хамар ороож байх хэрэгтэй гэдэг биз дээ.
Гүндэгмаа часхийтэл инээж
	- Чи ер нь хөгжилтэй эр юмаа даа гэв.
	- Хөгжих хүн нь байвал дуугүй суудаггүй л юм. Гэвч намайг яагаад ч юм бэ их дуугай гэдэг.
	- Муу санаатай юм байлгүй.
	- Чамайг харахад ямар байна.
	- Би хүний санааг мэддэггүй.
	- Тэгээд юугы нь мэддэг вэ?
	- Зүгээр л... юугы нь гэх вэ дээ, байгаагы нь л.
	- Байгаа байдлаасаа л харин санаа нь мэдэгдэнэ шүү дээ.
	- Бүү мэд.
	Борхүү саванд буцалж буй хоолон дээр зүссэн гурилаа хөвсгийлгөн хийгээд битүү таглаж
	-  За цагаа хараарай. Арван таван минутын дараа готоов (бэлэн) болно гэв.
Гүндэгмаа цагаа харж
	- Яг долоо болж байна. Сонин хоол хийдэг хүн юмаа гэв.
	- Чи уг нь одоо л ирж байх ёстой шүү дээ.
	- Тэгээд юу гэж?
	- Юу гээч үгүй. Харин сайн юм боллоо л доо. 
	-За тэгвэл хоол болтол нэг сонин юм яриач.
	- Юу ярих вэ?
	-  Юу ч яахав. Нөгөө хувийнхаа юмыг ярина гэсэн яалаа.
	Чи орос хэл мэддэг үү? 
	-Үгүй.
	- Сурахыг хүсдэг үү?
	- Бодолгүй яахав.
	- Моодлох гэж үү?
	-Юуны чинь моодлох. Орос хэл сурвал мэргэжлийн болоод элдэв ном хэвлэл уншиж, ашиглахгүй юу.
	-Би ч гэсэн сурах гэж боддог. Одоо чинь орос хэл мэддэггүй хүүхэнгүй болж шүү дээ. Мэргэжил мэдлэг муутай ч оросоор ярьж байхгүй юу.
	- Моодлох гэж үү?
	- Тийм.
	- Хэл хүртэл одоо бас моодонд орно оо?
	- Манай нэг найз л тэгж ярьдаг юм.
	- Хүүш цагаа хараарай! Арай болоогүй биз.
	- Болоогүй ээ болоогүй . Юунд нь яарсан юм бэ?
	- Хэтэрвэл дороосоо түлэгдэнэ. Сайн тогоочийн хамаг нэр хүнд унагачихгүй юу.
	- Чи нэр хүндэнд дуртай юу?
	- Дуртай.
	- Аа ямар хоцрогдол вэ?
Борхүү үнэн голоосоо инээж.
	- Юу? хоцрогдол оо? Юу байдаг юм бэ гэв.
	- Юу байхав. Хоцрогдсон этгээд л байхгүй юу.
	- Нэр хүнд гэж чи юу бодож байна?
	- Юу байхав дээ албан тушаалын хойноос амиа өгдөг хүнийг л хэлж байгаа биз.
	- Аан чи тэгж ойлгодог юм уу. Би бол шал өөрөөр боддог. Нэр хүндтэй байна гэдэг нь Нөхдийнхөө дунд нэр нүүртэй, хийсэн юмтай, хэлэх үгтэй байна гэсэн үг гэж боддог.
	- Коммунист юмаа.
	-Коммунист байлгүй яахав гэж Борхүү инээмсэглэснээ, би хэлээгүй юу. Чиний ярьж хэлж байгаа чинь хүртэл яг л хүүхэд шиг юм. Айл хунараар явж байхад л энэ хүүхдүүд "аа ямар коммунист вэ!", "аа ямар шарлага вэ" энэ тэр гээд сонин юм ярьж дуулдах юм. Аягүй бол чи юу гэвээ нөгөө... аа тийм "аа ямар хоцрогдол вэ!" гэж ярьдаг биз.
	- Хөдөөний улс хотынхны яриа өөр гэдэг шүү дээ.
	-  Тэгэлгүй яахав. Өөрснийхөө юу ярьж байгааг бодохгүй, дуртай үгээ, дуртай газраа хэлж, үр хүүхдээ хүртэл засаж залж зөв яриулж сургахгүйгээс л тэгж байгаа юм. Хөдөөнийхөн "хотынхны ярьдагаар" гэхдээ магтаж байгаа юм биш цаагуураа шоолоод л байгаа юм.
	- За тэр хэл яриа ч яахав. Би ерөөсөө зөв ярьж чаддаггүй юм. Зөв бичиж ч чаддаггүй.
	- Чи мартсан хэддүгээр анги төгссөн бэ?
	- Лав л арван жил төгсөөгүй.
	- Цааш нь сурахгүй яасан юм бэ? 
	-Тэгээд л нэг...
	- За битгий тоглоом шоглоом хийгээд бай. Үнэнээ ярь л даа.
	- Үнэнээ л ярьж байна шүү дээ.
	- Би долоо төгсөөд барилгын техникум төгссөн. Одоо оройн сургуульд явдаг.
	- Хэддүгээр ангид. 
	-Арав.
	- Хэцүү юу?
	- Гайгүй ээ. Уг нь ажил хийгээд сурах жаахан хүнд л юм.
	- Техникум чинь арав төгссөнтэй адил биз дээ?
	- Арай адилгүй ээ. Ерөнхий боловсролын систем гээд арав төгсөх нь ерөнхий боловсролынхоо юмыг нарийн үзнэ. Бид бол мэргэжил л голлоод...
	- Арваа төгсөөд их сургуульд орох уу?
	- Харин тийм л санаатай.
	- Хүүш цагаа хараарай! Одоо болоо биз дээ.
	- Дөхөж байна. Чи цаггүй юмуу?
	- Цагаа газар доорхи шугам засаж яваад хагалчихсан.
	- Сантехникийн ажил ёстой балиар ажил шдээ.
	- Харин сайхан ажил. Чи бол голдог юм биз дээ?
	- Үгүй . Юу ч гэх юм бэ дээ. Уг нь ч мэргэжил болгон л сайхан гэдэг л дээ. Гэхдээ...
	- Гэхдээ юу гэж?
	- Уг нь хийж чадвал ч адилхан л юм л даа.
	- Хүн болгон тэгж боддоггүй нь харамсалтай.
	- Ажлыг голдуу ялгадаг. Сайхан, муухай гэж. Би бол...
	- Хүүш, хоол чинь боллоо.
Борхүү босож савныхаа тагыг сөхөн нэг гурил авч амандаа хийснээ залгуураа салган хоолоо гарган оронд нь цай тавиад, халбагаар хутгаж гарлаа. Тэгснээ хоёр дийз авчран овойтол хувааж хийгээд
	- Цаад ширээн дээрээ аваачиж тавиарай хө. Шүүгээнд цуу, савх бий гэв.
	- Хөөе би савх барьж чаддаггүй.
	- За тэгвэл сэрээ ав. Надад яахав савх тавьж болноо.
	- Чи ч үнэхээр "дотор" хүн юмаа.
	- Савхаар хоол идэх чинь дорнын заншлаа хө. Би бас хятад шиг савх доёгонуулаад гэдэг байсан юм. Тэгсэн манай нэг найз (Энэтхэг, Балба, Вьетнамгүй явсан хүн л дээ) дорно дахинд газар сайгүй л савхаар идэх юм гэж ярьж байдаг шүү.
Тэр хоёр цуйван дээрээ цуу хийж хооллож эхлэв. Гүндэгмаа
	- Ямар догь хоол болоо вэ?
	- Чи хийж сурав уу?
	- Сурсаан. Амархан юм.
	- Харин тийм шүү. Мах нь л өөх сайтай бол сайхан болдог юм.
	- Ийм хоол хийдэг хүнээс салмааргүй зуурчих хэрэгтэй шүү.
	- Харин тэгээд зуураад суучих л даа.
	- Тэгэх л гэж байна.
	- Хоёул "нээрэн үү" гэсэн шиг зэрэг бие биен рүүгээ ширтэн инээмсэглэцгээв.
	Борхүү, Гүндэгмаагийн тухай түрүүнд бодсоноо дахин бодож, тэгснээ аажмаар Бэгзийн хоёр хүүхдийн тухай бодов. Тэгснээ дахиад л Гүндэгмаагийн тухай бодон, "арай ч тийм хүүхэн биш байхаа зайлуул. Дэндүү цагаан цайлган юм даа. Ийм хүн ч тэгж чадахгүй шүү. Хүн ер нь ил цагаан нь л дээр гэж бодсоноо энэ золиг зөндөө хүүхэдтэй, хүүхэд гаргаад... гэж юу яриад байгаа юм бэ" хэмээн шалгаан бодов. 
Гэтэл Гүндэгмаа ам нээж
	-  Чи чинь яагаад бодол болчихов оо? Ээрээд салахгүй амьтантай боллоо гэж айж байна уу? гэв.
	-Үгүй ээ үгүй. Харин ч баярлаж байна. Өөр юм бодоод -Юу?
	- Хүний тухай.
	- Ямар хүний тухай?
	- Ер нь л хүний тухай.
	- Ерөнхий юм бодно гэдэг ч том улсын ажил байхаа.
	-  Яагаад том улсынх байдаг юм бэ? Том багагүй адилхан л хүн юм чинь.
	- Сургууль номгүй над шиг хүн бол бүх хүний тухай бодоход ухаан гүйцэхгүй биз.
	- Жишээ нь ийм юм байг л дээ. Байг л дээ ч юу байхав. Байсан юм. Эртэд нөгөө аваар боллоо шүү дээ. Тэр айл чинь энэ эсгийлэхийн нэг ажилчных юм байна. Бэгзийнх гэдэг айл. Би танихгүй л дээ. Тэр шөнө шал согтуу, ямар сайндаа дулаалгын шугам тасалчихсан байхад тэр хүйтэнд сэрэхгүй унтаад байхав дээ. Тэгэхнээ авгай хүүхэн нь хаяад явчихсан болтой юмаа аа зайлуул. Тэгсэн нэг өглөө хажуугийнх нь айл дуудлага өглөө. Үгүй, тэр Дэмбэрэл гэдэг хажуугийнх нь айлын хүн ч бас явдалтай эр байхаа даа. Авгай хүүхнээ хялайж аашилсан сүрхий л эр шиг байна лээ.
	Нэг их сүртэй ч юм болоогүй онгоц нь л бөглөрчихсөн байна. Гараад Бэгзийнхээр орсон өөрөө ажилдаа явчихсан хоёр хүүхэд нь байна. Жаахан юмаа гурав дөрөвтэй л байх. Ямар хөөрхөн амьтад гэж санана! Тэр байж байгаа нь. Хэвлүүхэн гэж яана. Гэр орон нь гял цал болсон сайхан айл байна лээ. Хүүхдийнх нь хүмүүжил, тэр байгааг нь үзэхэд Бэгз ч яггүй хүн байж таарнаа.
Борхүү тавагтайгаа идэж дуусаад Гүндэгмаа руу хартал доошоо харчихсан тавагтай нь дуусах яагаа ч үгүй байв. Яриандаа болоод түүний идэж байгаа эсэхийг ч харсангүй.
	- Үгүй чи чинь ямар удаан иддэг юм бэ? Аргаад байна уу? Цай халж байгаа шүү дээ хө.
	- Зүгээр, зүгээр.
Борхүү босож өөртөө дахин нэг таваг хоол хийж ирлээ.
	- Надад бас таваг тавьж байгаа юм шүү их догь оо. Би нэг чихэр авч өгсөн охин нь авахгүй байна. "Аав тавагтайгаа битгий хуурайлж байгаарай" гэсэн гээд авдаггүй. Тийм жаахан амьтад тавагтай чихрээсээ авахгүй байна гэдэг хүн санамааргүй дээ. Багаасаа, үгүй багасаа ч гэж одоо байгаа нь нялх амьтад юм чинь тэгж сурчихна гэдэг сайхнаа? Бага нь
	- Ээж хаяад явчихсан гэж хэлсэн чинь эгч нь хажуугаас нь нударч аваад
	- Манайд ерөөсөө ээж байхгүй гэж байна... Чи юу гэж санана, ёстой хөөрхөн амьтад аа. Тийм хүүхдүүдээ орхиод явчихыг бодоход л хүн гэдэг нэг бодоход сонин ч амьтан юмаа даа...
Гүндэгмаа тавагтайгаа урагш нь түлхэж
	- Их тостой болж, идэж чадахгүй нь гэж аяархан хэлэв. Борхүү "дэмий ч юм ярив уу даа. Эмэгтэй хүн хөөрхий минь сэтгэл зовж л байгаа шүү дээ" гэж бодоод
	- Найзаа чи цай уух уу? Би хийж өгье гээд өндийтөл үүдний цахилгаан хонх гэнэт харр хийн чанга дуугарч Гүндэгмаа бондгосхийн цочив.
Хонх, хүн цочихоор чанга дуугарснаар барахгүй чихэнд чийртэй тасалдалгүй орилов. Борхүү сандран гүйж очоод
	-Ямар солиотой амьтан бэ! гэсээр хаалга онгойлготол эмнэг сарлагийн гуна шиг нэг сүр бараатай эр их л зовсон байртай
	- Дараатахсан чинь гацчихлаа. Уучлаарай! Борхүү гуайнх уу? гэж асуув. Борхүү хонхоо гараар доргион зогсоогоод
	- Тиймээ гэтэл нөгөөх том шулбуур өмд, зузаан хүрэмтэй залуу тэр чигтээ шатаар уруудан тар тархийтэл гүйж одов. Борхүү гайхан
	- ЁСТОЙ нэг солиотой нөхөр юм даа гээд хаалга хааж түгжив.
Гүндэгмаа суудлаасаа босож зосчээ.
	- Чи яав? Манай хонхны чанга дуутайг яана тэгээд бас заримдаа огцом чанга дарвал гацчихдаг юм. Чи бүр цоччихов уу? гэхэд Гүндэгмаа
	Дуугүй толгой дохин, аяархан эргэж суугаад аягатай цайндаа элсэн чихэр хийн хутгав.
	Борхүү ширээгээ цэвэрлэн аяга тавгаа гал тогооныхоо өрөө рүү зөөж ус шоржигнуулан угааж гарлаа.
	Тэгэхнээ үүд тогших сонсдов. Борхүү гарынхаа усыг шувтарсаар хаалга онгойлгож өгтөл нөгөө залуу том шуудайтай юм үүрэн амьсгаадсаар зүтгэлэн орж ирэв. Араас нь цагаан сахалтай өвгөн даган орж ирээд,
	-  За сайн уу? Энэ чинь... гэснээ Борхүүг тэвэрч үнсээд, Гүндэгмаа руу нэг ухасхийснээ больж, за сайн уу хүү минь гэж мэндлэв. Гүндэгмаа хариулсан эсэх нь дуулдсангүй.
	Борхүү нутгийн өвгөн орж ирсэнд алмайран
	- За энэ чинь Дэлэг өвөө! ... Үгүй яасан сонин юм бэ? гэж уулга алдаад, цаана нь аав ээжийнхээ аль нэг нь явах вий гэсэн шиг шат руу харж
Хэзээ гараа вэ? Ганцаар ирэв үү? гэв.
	-Тосооргоожсон юм болж явнаа хүү минь. Замдаа хоёр хонолоо. Энэ муу бандийн хүчинд тэглээ гээд зовлон юмгүй ээ бас сайхан ирлээ. ЁОХ! яасан өндөр хайрхан бэ? Энэ шатаар чинь гарч ирэх гэж бүр сандарч хоцорлоо тосооргоож! хэмээн амьсгаадан өгүүлэв.
	Нөгөө залуу шуудайтайгаа буулгаж орхиод, бас л үг чиггүй буцаж гүйв.
	-  Үгүй энэ чинь оруулах юм байвал би тусалъя. Хувцсаа өмсөөтөхье. Дэлэг гуай та тийшээ орж суу л даа. Дээлээ тайл. Гүндэгмаа чи гал дээр цай тавиач хө гэсээр яаран эргэв.
	Гэтэл нөгөө залуу яах ийхийн зуургүй бас нэг том шуудайтай юм оруулж буулгав. Өвгөн
	- За амар даа хүү минь. Юундаа яарах вэ! Борхүү хувцсаа өмсөг гэтэл жолооч залуу
	-Өө яахав. яахав. Би оруулчихаж дөнгөлгүй яахав гээд буцаж гарлаа.
Борхүү хувцаслаад үүдний зайд гутлаа өмсөж зогсох зуур өвгөн босож ирээд
	- За хүү минь одоо нэг шуудайтай юм, нэг цагаан хайрцагтай юм бий. Өөр ч юу байхав. Миний дах... аа тийм хавийнханд нэг жаахан бор ууттай юм, дэгтий бий дээ гэв. Борхүү
	- За, за гэсээр гарч гүйлээ.
Гадаа гартал жолооч залуу нэг шуудайтай юм дугуйн дээр тавихаар өргөж ядаж байв.
	-  За байз, байз би туслая гэж Борхүү гүйж очоод
хажуугаас нь өргөтөл залуу
	- Өө, та яахав. Би оруулъя. Та машин дээр гараад нэг том ямаан дах бий түүнийг буулгаадахаарай гээд шуудайтайгаа үүрэн алхав.
	Борхүү ачаан дээр гарч татлаган доогуур шургуулсан ямаан дахыг арай гэж авч буулгалаа. Тэгээд буух гэж байтал залуу гарч ирээд
	- За өөр ч юмгүй байхаа. Кабинд нэг дэгтий, ууттай юм бий байх. Та түүнийг дахтайгаа аваад ор доо гээд, нөгөө хайрцагтай юмы нь "Хүүп-ай!" гэж өөртөө хүч нэмэн өргөн тэврээд тэнтэр тунтар алхан үүд чиглэв.
	Борхүү бууж дэгтий, ууттай юмы нь нэг гартаа барьж, дахы нь нөмрөөд "Энэ хоёры нь даахгүй булай болох нь шив" гэж бодсоор дотогш орлоо.
Хаалгаа онгойлготол үүдэнд хажуугаар нь өнгөрч болохгүй шахам их юм болчихсон байв.
	-  За байз. Заримы нь цааш нь оруулъя. Аяар, заримы нь тагтан дээр гаргах уу. Ганц өрөө байр ч ийм л байдаг золиг доо гэсээр дах дэгтийгээ өлгүүр дор тавьтал овойж харлаад бас баахан зай эзлэв.
Гүндэгмаа гал дээр цай үйчихээд хүнийрхсэн янзтай зогсож байснаа
	- Би ч явъя даа гэсээр өлгүүр рүү зүглэв. Борхүү ирсэн улсаас зовсон шинжтэй
	- Яахав, хүргүүлэх үү? гэж шивнэн асуувал
	- Зүгээр, зүгээр. Ямар нэг их хол биш. Би гүйгээд харьчихъя. Дараа яринаа... гээд пальтогоо авч өмсөв. Борхүү үүдээ онгойлгож өгөөд
	- За баяртай, би очноо гэж шивнэв.
Дэлэг өвөө дээлээ тайлаад шалан дээр хаячихсан
	- За, Лхасүрэн хүү минь суу, амар. Энэ чинь нээрээ зай муутай тосоор гоожмор юмаа. За яахав, яахав ирснээс л хойш болно. Ээ мөн өндөр сууна даа ер! Хүү минь тэгээд бие чинь сайн уу? гэсээр босож үүд рүү ойртон ирэв. Борхүү
	-Та суу, суу. Юмаа оруулаад авснаас хойш сандрах юун. Чи ч гэсэн тийшээ орж суугаач хө. Одоохон цай болчихно Цай уу гэхэд залуу
	-За, за би ч явах уу даа. Дараа болъё. Энэ хувцас хунар гэж айлд суухын эрх алга, ядаж өрөөнд тань бөөн үнэр танар оруулчихна гээд за Дэлэг өвөө... гэхэд нь Борхүү яриаг нь тасдан
	- Ямар хамаа байсан юм бэ суу, суу. Одоо ямар ачаагаа буулгах биш яадаг юм бэ? гэв.
	- Өө яахав! Би нэгэнт мэддэг болсноос хойш одоо зөндөөн ирнэ. За Дэлэг өвөө явлаа. Маргааш ачаагаа буулгачихаад ирье. Гэрээс гараад хэрдээ удчихлаа гээд үүд рүү эргэв. Борхүү
	-  За тэгвэл чи маргааш заавал ирээрэй гэсээр хоцорлоо.
	Өвөө шалан дээр завилан сууж, түрийнээсээ гаансаа гарган тамхи нэрэв.
Борхүү шууд гал тогооныхоо өрөө рүү орж, Гүндэгмаагийн үйсэн цайг тагий нь авч үзээд, "орой болсон хойно нэг их цайгаар ч яахав дээ. Болно биз! гэж бодсоноо гэвч шөнө цай уудаг юм болов уу асууя" гэж бодон эргэн ирж
	- Дэлэг өвөө шөнө босож цай уудаг уу, яахав арвихан цай чанах уу? гэвэл
	- Үгүй чиш хүү минь шөнө хаанаас уухав. Одоо л харин аяга сайхан халуун цай уумаар байна. Хоолоор юухэв шүү. Юм идмээргүй байна. Цаад гурван шуудайтай чинь юмны нэгнийх нь аман дээр сүү бий дээ. Сүүтэй цай хийгээрэй! Үгүй энэ чинь хүүтэйгээ тамхилаагүй юм байна гэсээр эргэн дайлангаа авч, хөөргөө гаргаад
	- Он жилд тарган тавтай оров уу? гэсээр тамхилав. Борхүү хөөргий нь авч үнэрлээд
	-  Би ч гэсэн тамхилъя гэж чемоданаа ухан хөөргөө гарган сарвайхад
	-  Тосооргоожмор, хөөргийг чинь чемоданд хадгалдаг юмуу. Гэвч ийм хувцас хунартай улс чинь одоо өөр яах вэ дээ, бас хөөргөтэй байгаа нь овоо доо гэсээр авч үнэрлээд
	-  Муу ээж   аав хоөр нь сайн сайн. Би нааш гарахаасаа өмнө очоод ирлээ. Чамд жаал жуул юм өгүүлсэн. Хөдөөнийхөн яахав дээ зав зайгүй улс болчихож. Өвөө нь нөгөө муу Ширчингээ эргэхээр... Чи ингэхэд танина биз?
	- Даваа гуайн хүү юу?
	- Тийм.
	-  Ишш, танилгүй яахав.
	- Гүй-ээ танихгүй яахав дээ нээрээ. Энэ муу хархүү дээр дайгдаад ирлээ. Энэ чинь нөгөө Тогмидын хүү шүү дээ. Яагаав нөгөө Жүгдэрийнхний бага хүү Тогмид! Дээд биений юм даа.
	- Ай тийм үү. Би сайн мэдэхгүй л байна. Өвөө та дээлээ юунд шалан дээр хаясан юм бэ? Орон дээр тавихгүй.
	-  Өө яах юм бэ хүү минь. Бөөн үс ноос, хамаг юмыг чинь хялгас үс болгочихно.
Буцахдаа ямар ч унаа уналга таарахаа ядахгүй гээд нэг их дулаан дээл, дахтай гарсан. Одоо яадаг билээ таминь.
	- Миний нимгэн дээл бий.
	- Таарах бол уу? За даа чи бид хоёр ч нээрэн хараа бараа очих вий. Том болж шүү. Эр өсөж, эсгий сунана гэж энэ дээ тосооргоож!
Борхүү шуудайтайгууды нь нэгжин сүү олж аваад, "бүгдий нь тагтан дээр гаргах санаатай нэгий нь өргөсөн чинь даасангүй. Цагаан хайрцагтайг нь даах болов уу" гээд өргөх гэтэл, Дэлэг өвөө тэндээс,
	- За хүү минь түүнийгээ юухэв ээ. Дан цагаан идээ байгаа юм бусдыг нь гарга! Нээрээ гаргахгүй бол энэ халуунд ч хэцүүднээ дээ. Гаргасан нь дээр. Алив өвөө нь өргөлцөе   гэж  хоёул   хамжин   байж  тагтан  дээр шуудайтайгуудаа гаргаж тавьтал овоо зай гарав. Дах дэгтийгий нь ч гаргаж тавилаа.
	Борхүү цайгаа сүлэн, самарч зогсохдоо хөдөөнөөс ирсэн шинэ зочны тухай, Гүндэгмаагийн тухай бодож зогслоо.
	"Юм гэж учиртай юм даа! Гүндэгмаатай танилцаад өдий болоход ганц ч удаа нэг сайхан тухтай ярилцчихаж чадахгүй юм чух даа... .":

***

	Орон сууцны конторын хурал тарж байлаа. Хүмүүс, ам амандаа хурлын тухай ярилцан
	- Их ажил хэрэгч хурал боллоо шүү.
	- Хэзээ л ийм болдог байлаа.
	-Хамгийн гол нь хойшид хийх юмаа ингэж ярилцдаг нь зөв юм.
	- Нээрээ дутагдлаа яриад өнгөрөхөөр яаж засахаа, юу хийхээ л ярьсан дээр юм гэлцэнэ.
	Конторынхны ажил нэлээд өөдрөг, ялангуяа барилга засварын ангийнхан сайн ажиллажээ.
	Барилгын засварыг хугацаанд нь чанар сайтай хийж, төлөвлөгөөгөө давуулан биелүүлсэнд нь засварынханд хүн болган баяр хүргэж байлаа.
	Борхүү, засвар хэсгийн даргатай уулзан
	- За юуны өмнө баяр хүргэе! Тэрнээс гадна ярих юм их байнаа хө. Төлөвлөгөөгөө давуулсан хүнд бас нэг ажил гараад байна. Ний нуугүй хэлэхэд миний муугаас л болчихсон юм Гэвч засаж, залруулахад тийм бэрхтэй юм биш.
	- За битгий манж үг яриад бай. Юу гуйх гээд байгаагаа л шууд хэлчих.
	- Шууд хэлж цөхөхгүй. Ажилчны арван есөд эртээр нэг айлын аржаатар ус алдаад, халуун ус уур нэвчсэнээс хана нь хэсэг газар ховхроод уначихсан юм. Түүнийг л нэг хүн явуулаад шавардуулаад, янзлаад өгөхгүй юу гэж гуйх гэсэн юм. Энэ бол миний хувийн хүсэлт шүү. Тэрнээс та нар сүлжээ төлөвлөгөөнийхөө дагуу тэртэй тэргүй нэг өдөр засах л байлгүй.
	- Их унаж уу?
	- Гайгүй ээ. Тийм ч их биш. Уг нь, болбол засаад өгмөөр айл шүү!
	- За яахав үзэж байж болъё. -Хэзээ?
	- Хэзээ ч яахав. Гэртээ хүн байдаг уу?
	- Бий, бий. Тэгэхдээ ажлын цагаар бол зовлонтой улс байдаг юм даа. Хоёр хуруун чинээн амьтан үлддэг юм.
	- Тэгвэл ажил тарсан хойно хоёул цуг очиж үзье.
	- Тэгье, тэгье.
	-Борхүү өөрийнхнийгөө цуглуулан товч яриа хийлээ.
	-  Урд хорооллын нэгдүгээр байшингийн захын гонхон дотор үүдний зангилаагаар муу ус оргиж гараад хөлдсөн байна. Өчигдөр бүүр гадагшаа урсан тошигнон хөлдсөн харагдана. лээ. Тэгэхээр тийшээ хүч тавин богино хугацаанд засъя. Хорооллоос гарсан газар дорхи шугам гэмтсэн шиг байна. Шугам шалгах ажилд хоёр нь гаръя.
	Байшингийн сантехникийн шалгалтыг хоёр нь хийе! Хэрвээ газар доорхи шугам гэмтсэн бол дөрөв юмуу таван хүн ажиллая. Би ч гэсэн хамт ажиллана. За ийм байна ажилдаа оръё. Нөхөд минь идэвхитэй үзлэг муу хийж байгааг анхаараарай! Хойшид түүнийг бодох хэрэгтэй юм шүү гэв.
	Тэгээд "өчигдөр дуссан дулааны шугамын засварыг биечлэн нэг шалгая" хэмээн гарах гэж байтал Хотын намын Хороон дээр хуралтай гэдэг зар ирлээ.
	Хурал үдийн амралтыг оролцуулж байж арай гэж нэг цагт тарав.
	Борхүү хурлаас таран ажил руугаа алхах зуур "уг нь хотын нийгэм хангамж, аж ахуй үйлчилгээний талаар ийм нэг сайн хурал хийх цаг ч аль хэзээ болоод байсан юмаа. Сайхан ч ярилцлаа. Өнөөдөр чинь ер нь хурлын "даллага" авсан өдөр байх нээ. Үр дүн гарч байвал ч уг нь хуралдах л хэрэгтэй л дээ. За байз хурдхан нэг жаахан юм олж иддэг юм бил үү. Тэгээд нөгөө засвар хийсэн газар очъё. Хэр засаа бол доо? Ингэж явсаар байтал нэг мэдэхэд ажил тарчихана даа. Орой заавал Бэгзийнд очъё. Ер нь хаашаа янзын яриа хөөрөөтэй, ямар хүн байдаг юм бэ танилцъя. Бүхэл бүтэн райноны оршин суугчдын итгэл найдварыг хүлээлцсэн хүн байна даа энэ чинь. Болбол амьдралд нь тус болъё л доо" гэж бодож явав.
	Замдаа гуанзанд орлоо. Нэг цагаас арван минут өнгөрсөн хэр нь хүн пиг дүүрэн. Энэ чинь ажил албагүй улс ингээд зогсоод байдаг байна уу? гээд хартал таньдаг хүн хоёр гурав ч харагдав.
	- За яасан олон хүнтэй байх юм бэ?
	- Жигтэйхэн. Харин ч гайгүй болоод байна.
	- Хэдэн хүн таваглаж байгаа юм бэ?
	-  Саяхан хоёр хүн болсон. Одоо дахиад л нэг болчихлоо. Ерөөсөө хөдөлж цөхөөд бүтэхгүй юм.
	- Үмх юм ходоод руугаа хийх гэсээр байтал ажлаас хожимдчихлоо. Хэцүү байнаа хө.
	-  Уг нь завсарлагааны үеэр үйлчилгээг нэмэх л ёстой доо.
	- Базаасан юм алга. Хүнгүй байж байж нэг аягалагч ирж, дараа нь нэгийг нэмснээ одоо харахгүй юу дахиад л нэг хүн болчихлоо.
	Борхүү арынхаа хүнд оочроо захиад хоол өгч байгаа цонхоор
	- Та нар болбол наад үйлчилгээгээ шуурхай болгож үзээч! Өчнөөн хүн ажлаа алдан зогсож байна шүү дээ гэхэд түүний үгийг сонссон хүнгүй болтой. Цагаан халаадтай хүүхнүүд дор дороо нэг юм оролдон зогсоно. Нэг нь
	- Үйлчилдгээрээ л үйлчилж байна даа гэж хэнэг ч үгүй хэлээд хэдэн таваг давхарлан аваачиж, тогоотой төмснөөс таваглаж гарлаа.
	Борхүү эргэн оочирдоо орж зогсоод, "саяны хурал дээр нийтийн хоолныхон гуанзны тоог нэмж, үйлчилгээг сайжруулах юм ярьж байсан. Уг нь байгаа гуанзныхаа үйлчилгээ, дотоод бололцоог шавхах талаар юуны өмнө онцгой анхаарах нь зүйтэй юм даа. Манайд иймэрхүү хашин хойрго үйлчилгээтэй гуанз ч их болж байгаа шүү" гэж бодов.
	Тийн зогссоор хоолоо авч идээд гартал бараг хоёр цаг болж байлаа. Шууд явсаар засвар хийсэн газар ирж шалгаж үзвэл санаснаас маш сайн хийжээ. Борхүү тэр дорхноо сэтгэл сэргэн, хугас өдрийн  хуралд ядарсан ч юмуу "хөл хүндтэй" гуанзныханд уур хүрэн нэг л дүнсгэр явсан нь сураггүй болов.
	Тэндээсээ сантехникийн шалгалт хийж буй нөхөд рүүгээ явлаа. Дуу аялмаар ч, хэн нэг хүнтэй нэг сайхан юм яримаар ч юм шиг. Тэр чигтээ Донров гуайнд гүйж очоод Гүндэгмааг дагуулаад харьчихмаар ч юм шиг сонин бодолтой, бие нь ч хөнгөн шингэн болсон шиг санагдав.
	Нөхөд нь байшинд болон газар доорхи шалгалтаа дууссан байв. Хорооллоос гарсан гол шугамд гэмтэл оржээ.
Засварын бэлтгэлийг  хангахаар хоёр нь Контор руу явсан байлаа. Борхүү
	- За тэр хоёрыг ирэхээр шууд ажилдаа оръё. Би маргааш өглөөнөөс эхлэн орно. 
	Өнөөдөртөө Готов чи удирдаад ажиллаж бай. Ер нь ч тэгээд өнөөдөр юу ч хийж амжихгүй нь дээ. Би засварын Довчинтой орой нэг айлд очих ёстой. Яагаав эртэд арван есөд нөгөө боолт задран, нэг айлд аржаатраас уур алдаад гээд яриа болоод байгаагүй юу. Манай Гончигдорж хуруу гараа түлж бүүр золиг болсон шүү дээ.
	- Мартсан уур алдсан уу, яасан бэ?
	-  Залгаа боолт нь зэвэрсэн байсан. Бүүр барихгүй болчихсон байсан шүү.
	- Тэгээд яасан бэ?
	- Гол шугам хааж байж нэг юм болсон
	- Гэр орныхон нь осгочихсонгүй юү?
	-  Осгохоор хүнгүй байсан л даа. Гэрийн эзэн нь шал соггуу, хүйтэн орохыг ч мэдээгүй байхаа ер.
	- Харин шартахгүй сайн юм болж дээ.
	- Борхүү ахлагчаа, та нөгөө оройн сургуульдаа явсаар л байна уу ?
	- Явж л байна.
	- Хэдийдээ хичээлээ давтаж амждаг юм бэ?
	- Одоо амжихгүй гээд яахав.
	- Өө, нөгөө хоёр чинь ирлээ.
	- За таанууд ингээд ажилдаа ор! Довчинг энүүгээр ирвэл намайг Конторт байгаа гээрэй! Би тэнд жаахан ажилтай.
Ажил тарсан хойно Борхүү, Довчин хоёр Бэгзийнд ирлээ. Бэгз ч гэртээ ирчихсэн байв. Бага хүү нь Борхүүг танимгайрхан
	- Энэ ах эртээр ирсэн шдээ. Манай паарыг засаж өгсөн ах гэж аавдаа танилцуулав. Бэгз сандран
	- За сууцгаа, сууцгаа. Мана их гэж яахав дээ хүнтэй байх цаг байх биш. Энэ муу хоёр л байдаг юм. Миний охин тавагтай идээ авчир! Цай халж байна уу? гэв. Борхүү санаа аван
	-  Би чинь нээрээ танай хоёрд чихрийн өртэй хүн юм байна шүү гээд халааснаасаа дөрвөн чихэр гарган хоёры нь хүүд өгөөд, хоёры нь охиныг ирэхээр өгөв. Бэгз хүү рүүгээ инээмсэглэн
	- Миний хүү хоёр гараа тосож авч сур! гэж хэлээд, та нар чинь хэдийдээ ийм өр ширтэй болоод амжсан бэ? гээд Борхүү рүү харав.
	- Өөрийг чинь эзгүйд эртээр нэг ирээд явсан л даа. Танай хоёр ч лут улс байдаг шүү.
	- Өө нээрээ тийм гэсэн. За яахав дээ, арай нэг юм будлиан тарьчихгүй дөнгөөд л байна. Би л харин өөрөө байсаар байж эртээр балрах шахсан байна лээ. Энэ зэрэгтэй салсан нь бөөн аз шүү гэснээ босож данхтай цай авчран аяглаад
	-Хүний амьдралд ч юм болгон л тохиолдох юм даа хө гэснээ хүүхдүүд рүүгээ харж, миний хоёр хүү цаад өрөөндөө орж тогло, том улсын яриа чагнадаггүй юм, гэвэл хоёр хүүхэд тэр дорхноо нөгөө өрөө рүүгээ гүйж оров.
	Бэгз эргэн гал тогооныхоо өрөөнөөс шилний дундуур архи, гурван хундага авчрахад Борхүү
	- За архиар яах юм бэ, зүгээр болно гэж дургүйцэв. Гэтэл Довчин хажуугаас нь
	-  За яахав ажил тарчихсан байна. Нэг нэг хундага татвал ч татчихъя гэлээ. Бэгз
	- Ерөөсөө жаахан юм. Өчигдөр манай цехийнхэн намайг эргэж ирээд гэхэд Довчин
	- Одоо чинь ингэж шилэнд нь архи үлдээгээд гардаг хүнгүй болчих гээд л байна шүү дээ энэ чинь гэхэд Борхүү
	- Нэг эхэлчихвэл ч тэгээд хүн голдуу шунаж байгаа юм шүү золиг чинь гэтэл Бэгз зовсон янзтай
	- Эртээр ёстой муухай юм болсон байна лээ. Би чинь ингэхэд одоо авгай хүүхэндээ хаягдаад байгаа хүн шүү дээ. Тэр орой хүүхнийхээ хойноос очин, эргэж ирэхгүй юу гэж гуйсан ер халгаадаг юм биш. Сүүлдээ бүүр намайг хөөх ч билүү. Энэ муу хоёр амьтаныг л бодох юм даа. Тэгээд уур ч их хүрлээ, их ч гомдлоо. Тэр чигтээ гүйж очоод дэлгүүрээс нэг шил архи аваад хойт гуанзанд нь зогсож байгаад уучихсан нам болчихож. Би уг нь нэг их уудаггүй л дээ. Тэгээд ч тэгсэн юм уу, ажил тараад өлөн явсандаа ч тэгсэн үү нам цохиулчихсан байдаг шүү.
	- Салаад удаж байна уу?
	- Энэ чинь сар илүү болчих шив дээ.
	- Өрөгдөл мөрөгдлөө бүүр өгчихсөн үү?
	- Өгөөгүй. Би ч өгөхгүй ээ. Уг нь бид хоёрд болж бүтэхгүй юмгүй л юм шиг санагдах юм. Ядаж энэ хүүхдээ бодмоор байна. Манай авгай удахгүй өрөгдлөө өгөх юм гэнэ лээ гэхэд Довчин
	- Борхүү та депутат хүн байна ярьж хэлж өгөөч гэв.
	- Харин тэгье. Хаа ажилладаг хүн бэ?
	-  Одоо ч ажилгүй ээ. Уг нь бид хоёр нэг дор
ажилладаг байсан юм. Манай эсгийлэхэд. Одоо ажлаасаа гарчихсан.
	- Тэгээд одоо хаа байгаа юм бэ?
	-  Аав ээж дээрээ, та нар бараг таних байлгүй. Яагаав манай үйлдвэрийн аварга Донров гуайн охин шүү дээ.
	Борхүүгийн нүүр улсхийх шиг болж, өөрийн эрхгүй
	- Гүндэгмаа юу? гэчихэв.
	- Тийм! Гүндэгмааг таних уу? Уг нь ч тийм болохоо алдсан хүүхэн биш шүү. Юм бодвол бодохоор л хүн...
Борхүү ийм яриа болно гэж өчүүхэн ч бодоогүй явсан болохоор балмагдан, чухам юу гэж хэлэхээ мэдэхээ болив. Гэтэл Бэгз ярьсан дээрээ яриад авъя гэсэн шиг
	-  Бид хоёрд болохгүй, бүтэхгүй юм алга. Үр хүүхэдтэй бол хүүхэдтэй. Аж амьдрал ч гэсэн хүний дор орох юм алга. Би цехийн мастер, Гүндэгмаа өөрөө норм хийгээд байдаг юм. Нэг сул тал нь жаахан хөнгөмсөг. Гагцхүү тэрнээс л болоод байгаа юм. Ерөөсөө ч хүний ганц хүүхэд болоод ч тэр үү, дэндүү эрх танхи. Аав ээж нь бараг хэлж ярьдаггүй юм. Одоо нэг том охин нь ээжийнх нь дүү дээр бий. Манай үйлдвэрт дадлага хийж байгаа гэж Москвагийн хөнгөн үйлдвэрийн сургуулийн нэг оюутан ирсэн юм. Тэгсэн тэрэнтэй л гүйгээд болдоггүй. Үр хүүхэд, хань нөхөртэй, өдий олон жил болсон хүн чинь бас нэг наана цаанахаа боддог байгаа даа. Түүний нь хэллээ гэж одоо энэ. Одоо ч тэр залуу нь байхгүй л дээ. буцаж яваад аль хоёр сар шахуу болж байна. Ийм л байгаа юм. Юу болдог юм бүү мэд... Алив нөхөдөө өмнөх хундагатайгаа нэг нэг ууцгаачихаач!
	Цөм хундагатайгаа авч уулаа. Бэгз үлдсэний нь хундагалтал яг нэг нэг хундага боллоо. Тэгээд уриагаа үргэлжлүүлж
	- Эр улс бие биенээсээ нуугаад ч яахав. Тэгээд ч би депутатад нэг дуулгая л гэж бодож явсан юм. Би урд Гүндэгмааг зөндөө л уучилсан. Ханилж суухдаа ч би өмнөх явдлы нь юманд бодоогүй л ханилж нийлсэн. Яахав багын явдал, хөнгөн хийсгэлэн нас өнгөрнө биз гэж бодсон юм. Бидний салж сарних яахав ээ. Бас ч нас болоогүй байна. Хэн хэн нь нэг юм олоод л нийлнэ биз. Ийм том болчихсон хүүхдүүд чинь л бэрх юм даа. Бага нь ээж хэзээ ирэх вэ?
гээд л байн байн асуух юм. Том нь орхиод явчихсан гэдгийг мэдээд дотроо л хий зовж байх шиг харагдах юм. Бүр царай дарж ч гүйцлээ гэхэд Борхүү өмнөх хундагатайгаа авч
	- За мэдлээ хө. Би яръя! гэж санаа алдан өгүүлээд санаа алдсанаасаа ажигласан хүнд үл ялиг нүүр улсхийх за энэ манай засвар хэсгийн дарга Довчин гэдэг хүн. Би танай нөгөө ханыг үзүүлэх гэж дагуулж ирсэн юм хэмээн Бэгзийн яриа, өөрийн дотоод бодлыг бага ч болохунаа сатааруулав.
	- Өөн юун сайн юм. Би хөлс мөнгий нь дор нь өгнө шүү. Явж хөөцөлдөх гээд нэг л зав болохгүй байсан юм.
	- За яахав өртөг зардалы нь та нар өөрснөө ярина биз. Юу ч болсон ойрын үед засуулаад ав.
	Довчин босож, гал тогооны өрөө рүү орж, ханы нь даралж цохилж, сүрхий нягталж үзсэнээ эргэж ирээд
	-  Гайгүй юм байнаа хө. Би маргааш хоёр хүн явуулчихая. Чи хүүхдүүддээ захиад орхиорой. Уг нь ч танай байшинд энэ зун капитал засвар орно. Засварын үнэ гээд байх юу байхав. Бид хийх засвараа л хийж байна гэсэн үг юм.
	- За баяртай. Тэгвэл маргааш хүн ирэх юм байна гэлцсээр Борхүү   Довчин хоёр гарлаа. Хоёул шатаар чимээгүйхэн уруудан гадаа гарч ирээд
	- За ингээд салах шив дээ. Маргааш уулзъя.
	- Чи хүн явуулахаа мартав!
	-  Аа хаанаас. Энэ алгын чинээн газрын заавар юу байхав. Дор нь бөглөөд өгнө.
	- За тэгвэл баяртай.
	- Баяртай гэлцэн хоёр тийшээ салж явав.
Борхүү "Өлөн явсан болоод ч тэр үү, хундага нь том байвуу дотроос айхтар халааж байх чинь" гэж бодож явлаа. Эднийд ирэхдээ сэтгэл нь хичнээн сайхан байлаа. Одоо дахиад л өөр болжээ. ЁСТОЙ Бэгзийн ярьснаар тэр чигтээ яваад жаахан нэмээд уучихмаар санагдана. Гэвч Борхүү тэгж болохгүй гэдгийг ойлгож байлаа.
	Тэнгэрт хэдийн од түгэн, саран ганцаар их л хээнцэрхэн мэлтийнэ. Цастай гудамж хөнгөн цагаанаар хийчихсэн юм шиг гялталзах авч цаанаа л нэг хүйтэн, дүлий бүлгээ.

***

	Дэлэг өвгөн жигтэйхэн ууртай, тамхиа дээр дээрээс нь нэрж сууна. Борхүүг гаднаас орж ирэхэд дугарсан ч үгүй. Гэвч ууртай байгааг нь Борхүү мэдсэнгүй, хувцсаа солиод нүүр гараа угаасны дараа сая ам нээж
	- За өвөө хоёулаа өнөө орой ямаршүү юм хийж иддэг
юм билээ дээ? гэхэд өвгөн
	-  Ямар ч юмаар яахав!   гэж ширүүн хариулав. Борхүү өвгөний тавгүй байгаад гайхан
	-За та яагаад ийм уулуутай байна. Яасаан? Гэлүү олноо сануусаан? гэж хятад маягаар асуусан чинь
	-  Энэ улс Монголд ажилтай нь л чи болоо юу? Дэмид жанжин хүртэл мөн нутаг орондоо очоод болоод байсан. Тэр муу хүүхэдтэй уулзуулаад өгөхөд чамаас юу хороод байна. Чиний энэ хөндий байшин сахисаар долоо хонолоо... Тосооргоожсон!   гээд шууд л загнаж гарав. 
Борхүү инээд нь хүрч
	-  Та бид хоёр бүтэн сайнд явна гэж тохиролцоо биз дээ? Доод нисэх хүртэл автобус явдаггүй юм. Хоёулаа бүтэн сайнд такси аваад явна гэв.
	- Энүүхэн хооронд явгаар алхсан ч яадаг юм бэ?
	- Үгүй, өвөө, хэрдээ их хол шүү.
	- Тосоор гоожморууд хөдөлбөл атбааз гэсээр бүүр муу зан сурчихсан юм. Дээр цагт хүн мөн Лхас ороод ирж л байсан. Бүх юм нь бэлэн болохоор муу олионууд зүгээр...
	- За тэгвэл яахав хоёулаа маргааш явахаас даа. Уг нь маргааш шугамын засвартай юмсан.
	- Бас төмөр утасны ажилтай болсон уу? Чи ер нь ингэж орон гэрээ мэддэггүй хүн үү, эсвэл намайг ирэхээр сэтгэл амраад гэртээ орохоо больсон хүн үү? Ирснээс хойш ер нь нэг орой нартай ирсэнгүй. Тэгээд бас шөнө болсон хойно эргээд гүйнэ. Хн! ... гэж тамхиа дахиад л нэрэв.
	- Үгүй ээ өвөө! гэж Борхүү тэсгэлгүй инээд алдан, энэ байшингуудын сайн муу бүх ус чинь газар дор тавьсан хоолойгоор гүйж, хотоос хол очиж цэвэрлэгддэг юм. Тэгээд газар дорхи хоолойгоо бид үе үе шалгаж засдаг юм байхгүй юу гэв.
	- Чиний тэр муу ус яадаг юм бэ?
	- За, за болъё! Хоёулаа маргааш явнаа. Би ажлаасаа чөлөө авъя.
	-  Газар мэдэхгүй. Гарвал төөрчих гээд байх юм. Тэрнээс чиний ажилд саад болохгүй л дээ. За даа нас хөгширнө гэдэг тосооргоожсон ч юмаа даа...
	-  Хоёулаа маргааш зүгээр шүрхийгээд ирнээ юу байхав. Үд хүртэл амжина. Болбол Ширчинд хэд хоногийн чөлөө гуйгаад ирье.
	- Чөлөө өгөх бол уу? гэж өвгөн овоо дуу зөөлрөн, уур нь гарав болтой Борхүү рүү горьдсон янзтай харав.
	-Өгөлгүй яахав. Урд нь ямар чөлөө авч байсан биш. Учры нь сайн хэлбэл дор нь өгнө.
	- Чөлөө өгвөл ч бүүр боллоо л доо хүү минь. Би учры нь хэлж чадахгүй л дээ чи.л хэлнэ үү гэхээс.
	- За яахав хоёулаа нийлж байгаад, цаг нь болохоор болох байхгүй дээ. За би хоол хийе. Та нөгөө дарсаа уучихсан уу? Байвал жаахан балгаач дээ.
	- Уучихсаан. Энэ Чогсомтой нийлж суугаад уучихсан.
	- Ямар Чогсом?
	- Яагаав энэ баруун хаалганы. Энд чинь гайгүй нэг өвгөн байдаг юм байна шүү дээ.
	- Аа тийм үү. За яамай л даа. Би танд маргааш өөр архи авч өгнө өө.
Өвгөн дотроо их л баяртай байсан боловч
	-  За юухэв дээ хүү минь. Мөнгөний гарз. Явахдаа л болъё гэв.
Маргааш өглөө нь Борхүү даргадаа учраа хэлж, үд хүртэл чөлөө авав. Гэр рүүгээ ирж явах замдаа засвар хийх нөхдөөрөө дайран ажлын чиг өгөөд, шууд такси аваад гэр рүүгээ ирлээ.
	Дэлэг өвөө хэдийн бэлдчихсэн хүлээж байв. -Өвөө энэ махаар одоо яах юм бэ? Тэгээд ч цэргийн хүнд мах өгүүлэхгүй шүү дээ.
	- Харин яахав?
	- Орхи, орхи! Сүүлд Ширчин ирээд чанаж иднэ биз.
	- Ээ тосооргоож, мэдсэн бол өчигдөр жаахан чанадаг байж.
	- За яах юм бэ, одоо ирэхийн хооронд
	- Чөлөө өгөх бол уу?
	- Өгөлгүй яахав.
	- За тэгвэл ч бүүр боллоо л доо хүү минь гэснээ өвгөн шууд л тогдогонон гарч одов.
	Борхүү ус, цахилгаанаа шалган үзээд, үүдээ цоожилчихоод гараад иртэл. Дэлэг өвгөн үүдэн дээр зогсон
	-Чи нөгөө дагсий билүү юугаар явна гэлээ тэр чинь ирээгүй юм уу? гэж асуув.
	-Яагаав энэ!
	- Өө тосооргоожмор! Энэ чинь тэр дагсий гэдэг чинь юмуу. Би нэг бүхээг мүхээгтэй, хаашаа юм байна гэж бодов доо ер.
Өвгөн замдаа бараг байшин болгоныг энэ юу вэ? гэж асуугаад
	-Баатар хот ч ёстой нэг зах хязгааргүй юм болжээ. Гоё гэдгийг нь яана. Энэ чулуун шал чинь одоо тоос шороо бужигнахгүй мөн сайхан байх даа?
	-Өвөө та ямар шал яриад байна?
	-Яагаав энэ замын хажуугийн.
	-Аа энэ явган зам уу?
	-Энэ чинь зам юм уу?
	-Тэгэлгүй яахав. Шал чинь байшин барилга дотор байдаг юм байхгүй юу.
	-Манай аймаг дээр зам засна гээд баахан шороо, чулуу овоолчихсон байсан ийм юм хийхнээ.
	-Тэгэлгүй яахав. Зам тавьчихсан гэсэн.
	-Өвөө нь аймаг ч орж тэр болгон чаддаггүй л дээ, бүү мэд одоо тавиа биз.
	-Тавьсан гэнэ лээ.
	-Явган зам яахав. Машиндаа л сайхан зам тавимаар юм даа. Ийм замаар явахад явж байгаа нь ч мэдэгдэхгүй сайхан юм байна шүү дээ.
	-Өвөө харав уу? Буянт ухаа.
	-Наадам болдог уу?
	-Тийм дээр үед энд наадам хийдэг байсан гэсэн.
	-Одоо хаа хийж байна?
	-Төв цэнгэлдэх хүрээлэнд
	-Тэр чинь хаа байна?
	-Тэгээд наадмаа хот дотроо хийдэг юм болж байна уу?
	-Тийм.
	-Морио яахав?
	-Морио энд Буянт-Ухаад барина.
	-Энд чинь бас бөөн барилга шив дээ.
	-Тийм. Ажилчны районы нэг хороолол байгаа юм.
	-Хот гэдэг чинь цадигаа алджээ. Бүүр энэ хүрээд ирж. Хн! ...
	-Энд ирэхэд агаар өөр болж байгаа биз?
	-За хэн мэдэхэв. Ялгаа байгаа юм уу? Харин манай хөдөө бол ч агаар нь шал өөр гэдэг юм. Нээрээ ч хотынхоо төвд бүгчим байхаа ядахгүй. Байшин ч уг нь муу зан сурмаар дулаан, юм болгон нь дотроо сайхан орон юм даа. Тэглээ ч хөдөөний хүнд суух байх газар олдохгүй оргиод нэг л биш ээ. Би л лав муу бор гэрээ бодож суух юм.
	-Гэр өвөл хэцүү л дээ.
	-Өвөл юу нь хэцүү байхав. Сайхан дулаалчихсан гэр гэдэг ч бас л сайхан орон шүү. Танай аавынд сууж байхад мэдэхгүй танайд байснаас ч илүү дулаан тохитой байх шиг санагдсан.
	-Гэр хичнээн сайхан ч байшинг яаж гүйцэхэв. Түвэг ихтэй шүү дээ.
	-Чамаас эхлээд гэрт төрж бойжсон улс ингээд л гэрээсээ зугтаад ирэхээр одоо арга ч үгүй юм байх аа даа.
	-За. Нисэх, харав уу? Та тэр том цагаан онгоцнуудыг хараач!
	-Газар дээр байхаараа том тосоор гоожмор байхчив. Аймагт буухыг нь би ер үзээгүй юм шүү. Яг буухад нь дайралдахгүй болохоор хөдөөний хүн чинь одоо яах вэ дээ. Ээ мөн хурдан унаа шүү. Босго хавьд явж байхад дээгүүр гарахаар нь дагаад ухасхийхэд Хөх овоо хүрээгүй явахад л алга болоод өгдөг юм шүү дээ. Борхүү тэсэлгүй инээж
	-Та мөн сонин юм хийж явдаг өвгөн юм даа гэв.
	-Уг нь анх харахад бас ч гайгүй, сайн морьтой бол бараагы нь хараад давхиад баймаар санагддаг юм.
Дэлэг гуайн тэр яриаг сонсоод дуугүй дүмбийж явсан таксины жолооч ч инээд алдав. Борхүү
	-Ямар ч сайн морь онгоц байтугай машин гүйцэхгүй шүү дээ.
	-Машин чинь газраар явж байгаа юм болоод тэр үү багцаа нь мэдэгдээд байдаг юм. За даа тосоор гоожсон юм бодохыг алийг тэр гэхэв...
	Тэд шууд давхисаар цэргийн ангийн үүдэнд ирж зогсов.
Борхүү, өвгөнийг дагуулан, даргы нь сурсаар олж очоод, өрөөнийх нь үүдэнд өвгөнийг орхиод, өөрөө дотогш орчихов. Удаж удаж инээмсэглэн гарч ирэхдээ
	-За өвөө таныг өөрөө уулз гэж байна даа гэв. Өвгөн
	-За яадаг билээ та минь. Би юу гэж хэлэхэв? гэснээ чи учир явдлыг ярив уу? гэж гайхан асуулаа.
	-Ярьсаан ярьсан. Тоохгүй байна. Та өөрөө учры нь ярь! Олигтойхон хэлээрэй.
	Өвгөн нүүрээ нэг илснээ бүсэн дэх хутгаа унжуулсаар явж оров. Цэргийн залуухан дарга ширээний ард сонин уншиж сууснаа,
	-За өвгөн юу гэж явна гэж цэргийн хүний золбоолог дуугаар асуулаа.
	-Сая хүү минь чам дээр нэг залуу орж ирлээ шүү дээ.
	-Үгүй ээ, над дээр хүн орж ирээгүй
	-Сая эндээс гардаг.
	-Эндээс хүн гараагүй. Та юу яриад байгаа юм бэ?
	-Үгүй мөн хачин юм даа. Ах нь Архангай аймгийн хүн. Танай энэ цэргийн хуараңд нэг муу ач хүү минь байдаг. Даваагийн Ширчин.
	- Ямар цолтой юм бэ?
	- Мэдэхгүй л дээ хүү минь. Энэ чинь юун цол байв гэж.
	- Манай энд Даваагийн Ширчин гэж Архангайн нэг дарга л бий дээ. Өөр хүн мэдэхгүй.
	- Ээ тосооргоож! Тэгвэл муу хүү минь дарга болж л дээ. Юун ч түргэн юм билээ. Сүрхий золиг доо ер.
Цэргийн дарга инээмсэглэн
	- Та өөрөө цэргийн алба хааж явсан уу?
	- Байсаан байсан. Хувьсгалын өмнө Хужирбуланд байлаа л даа.
	- Гоймон баатарыг таних уу?
	- Ишш танилгүй яахав. Одоо манай Сүхбаатарыг
	-Буцахдаа зааж өгнөө. Би санаанд орсонгүй өнгөрчихөж.
хэлж байгаа биз дээ?
	-Юун манай гэж танай Сүхбаатар юм уу?
	- Үгүй л дээ хүү минь... та бидний.
	-  Партизан уу? 
	-Үгүй.
	-  Сүхбаатартай цуг байсан байж яагаад хувьсгал хийхээр цэрэг цуглуулаад байхад ирээгүй юм бэ?
	-Газар холдоод ирж чадаагүй юм.
	-Танаас холын хүн партизан болчихсон л байдаг шүү дээ.
	-Юу л даа... Баруун талынхан ч сүүлд ихэнх нь Хатанбаатарын цэрэгтэй нийлж партизан болсон л доо.
	-Та яагаад нийлээгүй юм .
	-Өвөө нь нэг л чадаагүй юм.
	-Та Ширчингийн юу юм бэ?
	-Өвөө нь .
	-Одоо тэгээд юу гэж яваа гэнээ?
	-Уг нь хэд хоногийн чөлөө гуйх... ер нь нэг уулзах л санаатай явна даа.
	-Та өөрөө цэрэг байсан хүн яагаад эх орноо хамгаалж яваа цэргийн хүнд чөлөө гуйж явдаг билээ? Цэрэг хүнд тангараг байдаг гэж мэдэх үү?
	-Мэднээ мэднэ. Үгүй мэднэ ч гэж дээ. Одоо ч юм нарийн болж дээ.
	-Нарийн болсныг нь мэдсээр байж та тоглоом хийх гэж явна уу яах гэж байна.
	-Хаанаас даа хүү минь. Өвөө нь нэг уулзах л санаатай зүтгэж яваа юм.
	-За яахав таныг энэ өвлийн хүйтэнд тэр газрын холоос хүүтэйгээ уулзах гэж ирсний тань бодоод нэг цаг уулзуулж болох уу?
	-Уг нь хүү минь...
	-Тэгээд цааш ахиад байвал ер нь уулзуулахаа ч болъё л доо. Эндээс цаас аваад юу хэлэхээ бичээд орхичих.
	-Үгүй ээ хүү минь уулзвал л болоо. Сүүлд нэг... Цэргийн дарга уншиж суусан сонингоо хойш тавьж
	-За яахав танай хүү цэргийн эрдэмд сайн, сахилга багтай байгааг нь харгалзаад дөрөв хоногийн чөлөө өгье. болох уу?
	-Ишш хүү минь өөр яахав. Уулзвал л одоо болоод явчихлаа шүү дээ.
	-Тэгээд чөлөө авахгүй гэж үү?
	-Хаанаас...
	-Та юу ингэж тосоор гоожуулаад явдаг юм бэ?
	-Юугаа гоожуулахав дээ тосооргоожсон. Хэлээд сурчихсан юм.
	-За, за хүүгээ аваад яв! Ямар унаатай ирсэн бэ?
	-Дагсий гэнэ үү нэг хөнгөн тэрэг. Урьдны шилэн поортдоо...
	-Хөөх! Тэгээд түрүүний хэлэхгүй яасан юм бэ. Хурдан явж үз. Хүү чинь гадаа хүлээж байгаа.
	Өвгөн баярласан ч гэж жигтэйхэн, сандран гарч ирсэн хүү нь цэрэг саарал шинельтэй өндөр ч болчихсон юм шиг дэнхийгээд зогсож харагдсанд тэвэрч аваад хоёр гурав сайн үнсээд автал нүднээс нь өөрийн эрхгүй нулимс асгарав.
	Цөм таксиндаа хурдхан сууж хот руу эргэлээ.
	Өвгөн сая л санасан юм шиг
	-Миний хүү тэгээд сайн уу? Цэрэгт сайхан юм уу? Танай дарга чинь бас манай голын егөө Содов шиг алиа, хүн цаашлуулсан янзын үхээр юм... За, за чөлөө өгснөөс хойш яахав, тосооргоож!
	-  Тэгээд хэд хоногийн чөлөө өгөв? гэж Борхүү сонирхон асуув.
	- Дөрөв хоног гэсэн.
	- Надад долоо хоногийн чөлөө өгсөн шүү дээ.
	- Тэгвэл ашгүй надад өгсөн дөрөвтэй нийлээд арван нэг хонох нээ.
	-Хаанаас даа. Долоо хоногийн л чөлөө өгч байхгүй юу. Танд юу гэж чөлөө өгөх юм бэ!
	-Борхүү чамайг ороход чөлөө өгчихсөн юм уу?
	-Тэгэлгүй яахав.
	-Тэгээд намайг юунд оруулсан юм бэ.
	-Цаад дарга чинь өөрөө л уулзана гэсэн шүү дээ.
	-Зугаа л хийх гэж л дээ тосоор гоожмор чинь! За, за яахав чөлөө л өгснөөс хойш.
	-Одоо та арай гэрт ганцааранг минь орхилоо гэж загнаад байхгүй биз дээ?
	-Үгүй ээ үгүй. Загнахгүй.

***

	-Хүүдээ юу үзүүлэх вэ?
	-Юу үзүүлэхэв. Хөдөөгийнхөө юмыг л ярьж өгнө дөө.
	Яринаа ярина. Мартчихгүй бол цөмий нь ярина... Үгүй энэ чинь Нисэх хүрээгүй л явна уу?
	-Хэдийдээ хүрдэг юм бэ?
	-Ямар удаан золиг вэ. Хүүгээ очиж байж нэг сайн үнсье. Сандраад сайн ч үнсэж чадсангүй.
	Ширчин ичсэн маягтай толгойгоо илнэ. Гэвч өвөөгөө ирсэнд баярлан, цонхоор ийш тийш юм харах ч дургүй явав.

***

	-Орж болох уу?
	-За
	-Сайн байна уу?
	Борхүү орж ирж буй хүн рүү харалгүй доош харсан чигээр юм бичингүүт
	-Сайн! гэснээ толгойгоо өндийлгөн
	-За байз... Цаана чинь үүдэнд нэг эмээ алга уу? хэмээн эргэлзэнгүй асуув.
	-Байна.
	-Та оруулчихаач. Би хүлээлгэчихсэн юмсан. Та дараа нь орохгүй юу!
	-Үгүй депутатаа би ердөө хоёрхон үг хэлээд гаръя. Ердөө хоёрхон үг...
	-За тэхээс дээ. Уг нь...
	Дэмбэрэл том зангиагаа засан, яаралгүйхэн алхаж, Борхүүгийн өмнө очиж сууснаа, "Хай-аа!"хэмээн уртаар сүүрс алдан, өврөөсөө бичиг гаргаж ирэв.
	-За депутат үүнийг л цохож өгч үз! Бид уг нь байртай л даа. Тэгсэн одоо хүүхдүүд томроод...
	Борхүү дотроо "бас нэг далан хэлээ дэлгээд салдаггүй нөхөр ороод ирэв үү, яав.Энэ нөхөрийг чинь би хаа үзлээ байз... Аа тийм Бэгзийн хөрш байна шүү дээ" гэж бодож сууснаа
	-За та юу цохуулах гээв? хэмээн гар сарвайв.
Дэмбэрэл эвхсэн бичгээ нямбайлан дэлгэж, Борхүү рүү толгойг нь харуулан аятайхан бариад, нэг инээмсэглэсмээр болсноо
	-За депутат... хороо хорин бүгд цохсон. Бүгд л мэдэж байгаа юм! хэмээв. Борхүү бичгийг авч ултай уншиж үзэв. Тэгснээ
	-Таны өргөдлийг уншиж мэдлээ. Ам бүлийн хувьд олон, хүүхдүүд том болчихсон гэсэн юм шив дээ гол нь?
	-Тийм. Үгүй ингэхэд депутат минь энэ хүүхдүүд гэдэг чинь нэг л мэдэхэд томорчих юм байна шүү дээ гээд найзтай инээмсэглэв.
	-Ингэхэд та энэ байранд хэзээ орсон юм бэ?
	-За байз... Бүр мартаж орхиж... Энэ чинь зургаа долоон жил болчих шив дээ.
	-Ашиглалтанд ороод таван жил болж байгаа байшинд уу?
	- Хүүе тийм. Худлаа ярьж байна. Анх ашиглалтад өгөхөд нь л орсон юм.
	Борхүү өргөдөл бичсэн байдал, Дэмбэрэлийн царай төрхийг ажиглан хэсэг зуур чимээгүй сууснаа
	-За тэгэхээр Дэмбэрэл гуай та энэ удаа өргөдлөө орхичих. Бид ярилцъя. Бид ч юу байхав, би өөрөө биечлэн таны амьдрал байдалтай танилцъя. Миний хувьд гэвэл таны ажил байдал, хаа, хэнтэйгээ хэдүүлээ суудгийг ч мэдэхгүй шүү дээ. Тэгэхээр мэдэхгүй юманд цохолт хийх бол байж болохгүй зүйл. Би депутатын хувьд танд аль болохоор туслахыг бодъё. Ингэж тохирох шив дээ гэвэл, Дэмбэрэл суудлаасаа өндөсхийн
	-Үгүй ээ депутат минь, мэдэж цөхөх юмгүй! Манай... уг нь наана чинь би бүгдийг бичсэн л дээ... гэв.
	-Тийм байна. Би уншлаа.
	-Бас юу шүү депутатаа... Бас нэг ийм юм байгаа юм... Би таныг депутат л гэж нуухгүй... хэмээн хулчгардуу инээсхийн дороо хавьчин эргэж суугаад, том гүзээгээ дарлан амьсгаа авч нуухгүй хэлэхэд ийм нэг юм байгаа юмаа депутатаа. Манай хажууд Бэгзийнх гэж нэг үл бүтэх айл бий. Өөрөө архичин, эхнэр нь хөнгөн хуудам. Одоо ч бараг салчихсан юм. Тэгэхнээ манай эхнэр гэж нэг юм хажууд нь бас болохгүй... Тэр нэг архичин юмтай... юу гэх юм бэ дээ... хэлэхэд ч хэцүү юм одоо... яваад ч гэх юмуу... за яваад даа одоо... бүүр гүйгээд тогтохоо болилоо. Бидэн шиг улс тохитой томоотой, амьдралаа бодох нь дээр байна.
Түүнээс л нэг холтгож өгч үз! Нээрээ хэцүү юм. Танд л гэж хэлэхэд үйлдвэрийн удирдах ажилтан хүңд ийм асуудалтай орооцолдож суух ч ер зохисгүй байна.
	-Та юу хийдэг билээ?
	-Ноосны нэгдэлд эдийн засагч.
	Борхүү дотроо "нээрээ тэр нэг өглөө энэ нөхөр чинь эхнэртээ маш их ууртай байсан л даа. Хүүхэн нь бас үнэхээр явдалтай хүн юм бол уу? Үгүй тэглээ гэхэд Бэгз тэгмээргүй л залуу байсан. Бас тэгээд юу гэж ярьж байлаа даа. Арай тийм юм ярьж байсан хүн энэ хүний ярьсан шиг баймааргүй л юм даа. Ер нь л ээдрээтэй юм болж таарах нээ!" гэж бодсоноо
	-За ойлголоо, ойлголоо. Хувийн амьдралаа ний нуугүй ярьсанд тань баярлалаа. Байрны асуудал одоогоор хэцүү. Тэгээд ч таны хувьд бол жич асуудал шиг байна. Гэвч бид энэ бүхнийг нягталж, бодож үзнэ. Танд туслахыг бодно. Өргөдлийнхөө хариуг дараа авдаа. За байз... цаана чинь нэг эмээ хүлээгээд байгаа байх. Та оруулчих даа гэвэл Дэмбэрэл амьсгаадан өндийж
	-За депутат минь... Танд их баярлалаа. Бүр нэг хичээж туслахыг бодоорой! Баяртай хэмээн үүд чиглэн алхав.
	... Яг энэ үед Гүндэгмаа гэртээ бичгийн ширээний хажууд гүн бодолд дарагдан суулаа. Өмнө нь дөнгөж сая бичээд дугтуйлсан захиа харагдана.
	"Ер нь бүх юм тэр муу Дэмбэрэлээс л болж байгаа юм. Түүнийг харахаас ой гутах болж. Түүнтэй нэг шатаар бууж, өгсөж, зэргэлдээ хаалганаас орж гарч байна гэдэг ичгүүртэй юм. Ёстой хүн болгоныг чадсан өөдгүй новш!" хэмээн хорсон бодлоо.Гэтэл санаанд нь тэр нэг оройны явдал аажмаар урган орж ирэв.
	Хоёр хүүгээ унтуулчихаад ном уншиж суутал үүд аяархан тогших сонсдов.
	-Хэн бэ?
	-Аа би байна гэх аргуун дуу гарахад дотор палхийх шиг болж "үгүй энэ чинь хэн байдаг билээ" гэдэг бодол зурсхийв. Гэтэл
	-Би байнаа, Дэмбэрэл. Танай хажуугийн айлын хүн байна гэх нь нээрээ ч хажуугийнх нь бүдүүн эрийн дуу шиг сонсдов.
	Үүдээ онгойлгож өгвөл Дэмбэрэл урдаас нь намсхийн орж ирээд, үнэртэй ус сэнхийлгэн, цоо шинэхэн нөмрөг-зузаан дээлнийх нь хормой үүдний салхинд пөмбөсхийх шиг болов.
	-За... Бэгз байхгүй юу?
	-Байхгүй шөнийн ээлжтэй.
	-Өө тийм үү? хэмээн нялуун инээмсэглэсхийн алтан соёо гялалзуулаад
	-Манай эхнэр бас эмнэлэгтээ. Бид чинь айл аймаг өдий болчихоод нэг ч орж гарч чадахгүй юм чух даа...
	-Өө тийм үү? Хэзээ хэвтээ вэ? Бие нь яаж байна?
	-Сайн, сайн. Өнөө маргаашгүй гарах байх.
	-Та ийшээ орохгүй юу? Бид ч бас орж гарч чадахгүй юм. Эмнэлэгт хэвтсэнийг нь ч мэдсэнгүй.
	-За, за зүгээр. Би Бэгзийг байна уу л гэж яваа юм. Өнөө орой манай найзууд ирээд... Үгүй ингэхэд чи нээрээ манайхаар ор л доо хөөш!
	-Орой болчих шив дээ.
	-За айл улс, ямар хамаа байдаг юм бэ!
	Гүндэгмаа дотроо жаал эргэлзэж зогссоноо "За хаяаны айлд нээрээ ч... уриад байхад нь" гэж бодоод
	-За би одоохон оръё та харьж бай гэчихэв.
	"Орж үзээгүй айлд орох гэж байгаа хүн байна. Тэгээд ч найз нь ирсэн гэсэн юу гэх юм бэ! Эрэгтэй, эмэгтэй баахан улс байгаа биз" хэмээн аятай хувцсаа сольж өмсөөд бас ч оо, энгэсэг болон, царай зүсээ янзлаж тордов.
	Орвол Дэмбэрэл урдаас нь жигтэйхэн уриалгахан нахилзсаар босч ирээд, зочдынхоо дэргэд урьж суулгаад хүн нэг бүртэй танилцуулав. Санасанчилан нэг ч эмэгтэй хүн байсангүй, хоёр эрэгтэй хүн ирсэн байв. Тэд нь ч бас жигтэйхэн эелдэг зөөлөн харьцаж, дор дороо нэрээ хэлэн гар барьцгаав.
	Анхандаа баахан ёсорхуу цай цүү болж
	-Эмэгтэй хүнд улаан архи! гэцгээж байснаа сүүлдээ
	-Одоогийн хүүхнүүд ямар буцах биш! гэлцэн цагаан архи шахаж уухгүй болохоор
	-За яахав монгол ёсоор гурав уучих, илүү хэрэггүй гэлцэж байсан нь санагдана. Бас
	-Тэгнээ тэр нэг шингэн дуутай юм дутаад байсан юм гэх шиг
	-Залуу охидын харц нь хүртэл сэтгэлд дулаан шүү гэх шиг олон нялуун марзан үг ярилцаж байсан нь бодогдов. Тэр байтугай цөмөөр бүжиг хийж, бие биенийхээ мөрнөөс түшин тойрон цовхчиж байсан нь харагдах шиг болов.
	Гүндэгмаа энэ бүхнийг бодоод дотор эвгүй болох шиг болж, санамсаргүй орж ирсэн ланчигт бодлоос салахын түүс болон, ширээн дээрээс захиагаа аван өндийв. 
	Гэтэл Дэмбэрэлийг үзэн ядсан бодол салахгүй зууралдан, Дэмбэрэл дахиад л өмнө нь алтан шүдээ гялалзуулан инээх шиг болов.
	Түй! ... Тэгээд бас өвөртлөөд унтчихсан байгаа юм шүү..."
	Гол нь харлах шиг болно. Амьдралынх нь хамаг болохгүй бүтэхгүй юм түүнээс л болсон мэт санагдана. Гүндэгмаа уртаар сүүрс алдсанаа хувцсаа өмсөн, "ямар ч байсан үүнийг бичсэн эзэнд нь хүргэнээ" хэмээн захиагаа барьсаар гадагш гарав.

***

	-Машин ирлээ, машин ирлээ! гэж хүүхдүүд шуугилдана. Үнэхээр гол даган нэгэн ачааны машин айсуй явав. Жанлавынхан бүгдээр гадаа гарч зогсоод
	-Юун машин юм бол?
	-Нэгдлээс яваа юм байлгүй.
	-Нэгдлээс юун ачааны тэрэг явдаг юм бэ.
	-Лав л газар сайн мэддэг хүн юм.
	-Эсвэл Дэлэг өвөө байлгүй.
	-Лхасүрэнтэй ирвэл шууд тэрүүгээрээ харьчих байлгүй.
	-Нэгдлийнхэн төлийн бэлтгэл энэ тэр гэж яваагаас зайлаа гэж үү хэмээн ам амандаа таацгаана.
	Машин гадаа ирж зогслоо. Цөм дуугүй, хэн буухыг харж зогссоноо, кабинаас Дэлэг өвөө гарч ирэхийг хараад
	-Хүүе Дэлэг өвөө хүрээд ирлээ.
	-Яасан хурдан явах юм бэ?
	-Яасан түргэн ирэх юм бэ?
	-Сайн явав уу? гэлцэн хошууран бүчив.
	-Сайн, сайн. Танууд сайн уу?
	-Яасан түргэн ирэх юм бэ?
	-Харин ч удлаа даа. Хоёр сар шахуу болсон шүү дээ.
	-Тийм бил үү. Энэ цаг хугацаа мөн түргэнээ. За ор ор.
	Ирсэн гийчэд, хотынхон цөм нэг гэрт цувран орж гэрээр нэг улс болов.
	-За хүү минь сайн байна уу?
	-Сайн, сайн.
	-Ширчинтэй уулзав уу?
	-Уулзалгүй яахав. Эхлээд Борхүүтэй очиж долоо хоногийн чөлөө авлаа. Намайг нааш гарахаас өмнө өөрөө нэг хоногийн чөлөө аваад ирж
	-Арай гэр орноо санаагүй биз дээ?
	-За ер санасан байхаа ч ядахгүй. Гэхдээ том хүн болох гээд нуугаад байнаа.
Эхнэр нь урдуух орж, өрсөн ярьж байгаад Жанлав ундууцсан мэт,
	-Хөөш Должоон, наад гал хошоо янзал! Миний хүүхдүүд түлээ оруул гэхэд үүхдүүд хотын сонин дуулгах гээд гарах янзгүй.
	-Хүүе та нарт хүн юм хэлж байна шүү! гэхэд арай зөөлөн чихтэй хоёр нь гарч явав.
Дэлэг өвөө тамхиа нэрэн сахлаа илснээ гэр доторхи хүмүүсийг тойрон харж,
	-Энэ чинь сургуулийн хүүхдүүд хүрээд ирээ юу! Өө энэ чинь Загд сууж байхчив. Өвөө нь харсангүй, за золгоё.
	Загдийг босож очиход хоёр хацры нь үнсээд,
	-Хүүхний чинь бие сайн уу? гэв.
	-Сайн сайн
	-Энд ирсэн үү?
	-Ирээгүй л байгаа.
Жанлав яаран,
	-За тэгээд хотын сонин юутайв дээ? гэхэд
	-Яриад барах юм биш ээ хө. Муу бор баньд чинь ч харин их сайн явна даа. Диптат болчихож.
	-Юу? ... хэмээн Жанлав уруулаа ч хамхилгүй урагш ахиж суугаад өвгөнийг юу гэх бол гэсэн шиг амы нь харан, үг л хэлбэл шүүрч авахад бэлэн харагдана.
	-Диптат болжээ хө. Орсон айл болгонд зураг намтар
нь хадаатай. Мөн сайхан юм. Архангай аймгийн Цэнхэр сумын Жанлавын Борхүү... гээд л нутаг орны нэр дуулдан, таньдаг хүүхдийн зураг харагдах ч сайхан юм байхчив тосоор гоож.
	Жанлав бас жаахан урагш болсноо
	-Үгүй тэгээд энэ золигнууд... та нар сонин уншихад яадаг юм бэ! гэж хүүхдүүдээ аашлаад овооёо гэснээ тэгээд юу хийж байна даа? гэж шохоорхон асуув.
	-Чиний л ярьдаг нөгөөх санчээх гэнэ үү. Тэрнийгээ л хийж байна. Ажил ч гэж харин нэг хоёр нарны хооронд юм даа. Оройн сургуульд явах юм зайлуул. Тэгээд ч тэгдэг юмуу шөнө болсон хойно л ирэх юм. Эрт ирлээ ч ном шагайгаад шөнө унтнаа нэг байхгүй хүүхэд юм даа. Өвөл цаг ч яахав дээ тосоор гоож өдрөөрөө л тас харанхуй болчих юм газар.
	-Тэгээд хаанахын, юуны депутат болоов? Нээрээ депутат болж уу?
	-Үгүй тосоор гоожмор минь би чамд юу гэж худлаа хэлэх юм бэ!
	-Хотын депутат бол төв хэвлэлүүдэд гарахгүй шүү дээ гэж том охин нь хажуугаас дуугарахад, Жанлав
	-За хүнтэй зэрэгцээд. Гаралгүй яадаг юм бэ! холионууд сонин шагайна гэж ер байхгүй шүү гэж загнаад өөрөө л хамаг сонины нь урьтан дуулъя гэсэн шиг
	-Цаадах чинь тэгээд танд тус болов уу? Ширчинтэй яаж уулзав? гэв.
	-Ширчинтэй уулзах гэж их хөглөсөн. Очоод бүтэн долоо хоног байшин сахиатахлаа. Нэг орой Борхүүг ирэхлээр үг чиггүй уурлаад... би бүүр чи л энэ улс Монголыг ганцаараа авч яваа юм уу? Дэмид жанжин хүртэл мөн нутаг орондоо ирээд байж болсон юм гээд тавьчихсан.
	-Больж!
	-Тэгсэн маргааш нь ажлаасаа чөлөө аваад намайг нэг дагсийнд суулгаж аваад гараад өгч байнаа. Уг нь ч үдийн хугархайн л ажил юм даа тосооргоож!
	-Хаа байна, хол юм уу?
	-Ойрхоон. Тэрүүхэн дээд нисэх гэгчид юм. Дарга нь гэж юухэв ээ. Манайхны энэ голын егөө Содов л гэсэн үг. Нэг золиг шиг амьтан байнаа тосоор гоож. Зан ааш нь гэж ус цас.
	-Үгүй яамай л даа. Та тэгээд хотод өөр юм үзэж чадав уу?
	-За харин нэг муу Бор бандийнхаа хүчинд цөмий нь л гүйцээлээ. Баатар хот ч гэж ёстой хө цадигаа алдсан том юм болж дээ. Баруун урд талд нь Буянт-Ухаа, хуучин наадам хийж байсан газар хүрчихэж. Зүүн тийшээ лав явсангүй. Баруун талдаа Мах хампинаат, Гурилын хампинаат гээд байх шиг байна. Зайсан толгой дээр чинь нэг уул овоо шиг юм босгочихож дээ. Би очиж үзлээ. Тосооргоожсон сайхан юм хийдэг юм байнаа хө. Өндөр ч гэж жигтэйхэн. Би шат болгон дээр нь шахуу амарч сууж байгаад оччихлоо. Шат л гэж тоймгүй олон юм. Дотроо нэг тулга шиг юмнаас тулга ч гэж дээ дээшээ гарсан тотго мотго байхгүй юм... мөнх гал гээч нь асаж байна. Юу юм бэ сайн мэдэхгүй. Нэг л пэрмүүсэг гэж байдаг даа тэрүүрхүү юмуу даа. Тэхнээ тэр нь хий юм гэнэ. Асдаг хий! Гал нь өөдөө бадран, зул шиг л юмаа. За тэр дээрээс ч хот харин нэг сонин харагдаж байнаа. Борхүүд дуран байсангүй. Дурандахсан л гэж бодогдож байлаа. Өндөр жанрайсагаа засаад авч. Жигтэйхэн алтан шар оройтой л юм харагдаж байна.
	-Аа мөн!
	-Борхүүгийн хажуугийн айлд гайгүй нэг тосооргоожсон өвгөн суух л даа. Завханы юм. За даа ёстой нэг зулдаг золигоо. Тэр орчин тойрны юм. Энэ араажаваар ярьдаг юмыг нэгд нэгэнгүй л мэднэ. "Манай Зөвлөлт гэж том айл байнаа. Тэрний цаана хойт, урд Витман гэж айл байна. Амээрих ч дийлэхгүй л байна даа" гээд л цохино. Тэр ер нь ярихгүй юмгүй. Нэг өдөр лам нарын сургууль байгуулсан, шашин шүтлэг сэргэж байгаа шахуу л юм зулж байна. Би гандан дээр гарлаа. Хурал хурж, мөн хуучин янз л байна.            Гэхдээ тойрсон шавсан улс нь мөргөж
сүшиглэхээсээ голцуу сонирхож гайхсан л улс байх юмаа даа тосооргоож! Гадаадын улс ч мөн явж л байх юм.
	Должин цай аягалах зуур
	-Цаадах чинь тэгээд ганцаараа байна уу? Хань бүлтэй болоогүй биз? гэж завчлан асуув.
	-Юм л мэдэгдсэнгүй. Үгүй тэр, намайг очих орой, орой ч гэж очсоор байтал бүүр шөнө болчихлоо, нэг жаахан бор охин байж байлаа. Би зол гох гэж нэг ухасхийснээ харж байж болъё, юу юуны тухадгүй яараад яахав гэж бодоод больчихлоо. Тэгсэн ч яасан юм бэ дорхноо гараад явчихлаа тосоор гоожмор чинь. Түүнээс хойш ер үзэгдсэнгүй. Надаас л үргэчихэв үү дээ ер. Энэ хүү л сайн мэдэж байгаа байлгүй дээ.
	-Үгүй энэ чинь нээрээ жолоочоо тоодог хүнгүй шүү. Энэ чинь Борхүүгийн найз уу? гэж Должин уулга тавиад
	-Миний хүү цай уу, наад тавагтай тосноосоо
аягандаа хий гэв.
	Өвгөн хотын сонин ярихыг чимээгүй чагнаж суусан жолооч залуу дуугүй инээмсэглэн, цай оочилж сууна.
	-Та тэгээд юм үзэхдээ ганцаараа л цохиод байв уу? Борхүү дагуулж үзүүлэв үү?
	-Яаж ганцаараан үзэхэв. Цаад муу хүү чинь л үзүүллээ. Зав муутай мөртлөө мөн "ингэе тэгье" гээд л шогшоод байх юмаа. Намайг очсоноос хойш за байз юү билээ энэ чинь? Аа тийм газар дорхи шугам гэнэ үү, тэр сайн муу усны хоолой чинь газар доогуур баахан гүйдэг юм гэнэ. Тэр нь эвдрээрэхээрээ нэлээн явдалтай болтой юм. Намайг очсоноос хойш тэр нь нэг эвдэрлээ. Өглөө яагаа ч үгүй гараад явдаг орой ёстой нэг газар дороос гарсан юм шиг пад хар царайтай л юм орж ирэх юм. Гурав дөрвөн ч өдөр явав уу даа. Тэгээд нарийндаа, гэр орондоо бие зассан тэр жаргалтай улс маань муусайн санчээхгүй бол сандрах үе гарч ядахгүй л болтой доо. Санчээхүүд чинь халуун хүйтэн ус, уур паар цөмий нь л мэддэг улс
байна шүү дээ.
	-Уухай! Би нэг л амь хоохойлох юм хийж явдаг юм боддог юм шүү дээ гэж Жанлав тэгвэл сүрхий хэрэгтэй ажил юм гэсэн шиг царайтай өгүүлэв.
	-Үгүй юмаа хө. Нэртэй ажил юм. Одоо яая гэхэв сайн л явна. Чи бид хоёрыг бодвол нутаг орноо цоллуулж явна хөөрхий минь.
	-Одоо тийм л юм даа гэж Жанлав тааламжтай
инээмсэглэв.
	-Хөөш Загдаа гар! Машин дээр нэг цагаан авдартай юм бий, буулга. Хүүхдүүдэд эртхэн чихэр боовы нь өгөг. Борхүү явуулсан юм.
	-Та явах уу?
	-Эндээ хоноод явнаа. Энэ хүү намайг маргааш
хүргэж өгнө. Манай Борхүү олж суулгасан юм. Найз улс вий. За харин нэг юм асуухгүй бол дуугардаггүй хөгийн амьтан юм даа.
Жанлав өндөлзөн
	-За хө Должоон хоол унд бодъё. Хүүхдүүдээр гурил зууруулах уу, яахав?
	-За яахав. Чи тэр юм хумнаас нь оруулалц.
	-Тэгье. Би гаръя гэж өндийн, за тэгвэл Дэлэг өвөө сайн явжээ гэв.
	-Сайн сайн. Явсан тухай ярих юм ихээ хө. За яахав ярьж дуусахгүй бол сүүлд нэг мориор цохиод ирье.
	-За өвөө гайгүй сар, жилээр ярьсан ч болно доо гэж Должин тэндээс ярианд оролцон инээв.
	Гэр дотор хүүхэд шуухадгүй үймэлдэн, цөм л баяр хөөртэй.

***

	Борхүү гэр рүүгээ харьж явав. Царайг нь ажиглавал их л ядарсан шинжтэй хөхөртөн, уруул нь омголтжээ.
	Энэ удаа бас л муу усны цооногт ажиллах болж, хийх юм их байсан тул өдөржин нүхнээс гарсангүй. Ядаж гудамжинд хүйтэн байсныг хэлэх үү, цооног нүх рүү жавар хөөрөгдөн, боолт түлхүүр гар хайрч, норсон ханцуй, хормой мөстөн шаржигнаад, хөл дороос байн байн жиндэн даарна. Гэвч Борхүү тэр бүхнийг үл хайхран, махран ажилласаар нэг мэдэхэд жигтэйхэн ядарчихсан байв.
	Хийх юм арай дуусаагүй ч орой хичээлтэй тул арга буюу гэр рүүгээ зүглэв. Явсаар үүдэндээ иртэл шуудангийн хайрцаганд шинэ сонин, захиа хийсэн харагдав. Түлхүүрээ гарган хаалгаа онгойлгоод, сонин захидлыг авч дотогш орлоо.
Захиа нь агаараар явуулахад зориулсан алаг эрмэгт дугуйнд хийж бөх наасан мөртлөө "Борхүүд" гэснээс өөр бичиггүй байлаа.
	Борхүү гайхан хувцсаа ч тайлалгүй сандал дээр суун задалж үзлээ.
	"Уучлаарай найз аа! Би чамтай уулзах нүүргүй болсон хойно арга буюу энэ захиаг бичлээ. Жигтэйхэн хөөрхөн, хэвлүүхэн хоёр хүүхдээ хаяад явсан тэр хүний мөсгүй хүн чинь би шүү дээ. Хүн амьдралдаа бишгүй л алдаж онодог биз. Гэхдээ алдлаа гээд хэтэрхий гутаж гуних, оллоо гээд дэндүү баярлаж хөөрөх, эсвэл нэг л чигтээ дуусна гэж зүтгэх нь тэнэг хэрэг бол уу. Гэвч би алдсан бүхнээ чамд ярихгүй. Тэртэй тэргүй чи намайг хүүхэд гэж үздэг юм чинь...
	Танайхаас харьсан тэр шөнө би шөнөжин уйллаа. Уйлна гэдэг уг нь хэрэгтэй юм. Гэвч нулимсаар хүн гомдлоо угаадаг биш бөглөрсөн тагларсан бүхнээ ойлгодог юм байна.
	Бэгз намайг дадлагын нэг муу жаалтай хардаж уурладаг л байсан. Тэр бол яахав дээ миний дүү шиг юм чинь. Дүү шиг ч байсан. Гэтэл миний амьдралыг хамгаас илүүд хөөдсөн хүн бол Дэмбэрэл гэдгийг Бэгз хэзээ ч мэдэхгүй. Тиймээ, хүн голцуу харалган байдаг юм шиг байна. Би түүнийг даанч хожим ойлгожээ. Дэмбэрэл бид хоёр тэртээ тэргүй амьдрахгүй байсан нь мэдээж. Гэхдээ яагаад тийм байдалд хүрснээ би одоо болтол ойлгохгүй юм. Харин би чамтай бол ханилахад ч яадаг юм бэ гэж бодсон шүү.
	"Би нэгэнт л өнгөрсөн хүн одоо ингээд л тогтъё" гэж боддог байлаа. Чи ч надад сайн байсан байх. Гэвч энэ захиаг уншингуут бүх юм өөрчлөгдөнө" гэдгийг би мэдэж байна. Миний хоёр хүүхдийг хайрласан сэтгэл чинь тэртээ тэргүй чиний зүрхэнд өөр сэтгэл орогнох байр өгөхгүй гэдгийг би мэдэж байна. Тэгэх тусмаа яамай.
	Уучлаарай найз аа. Би дэндүү илэн далангүй бичиж байх шиг байна. Би уг нь юмыг нууж чаддаггүй байснаа нуудаг болж эвдэрсэн. Одоо дахиад нуудаггүй их цагаан болж үзье. Миний хоёр хүүхдэд хайртай бол надад хайртай хэвээрээ л байгаарай! Би хоёр хүүхэддээ эргэж очно. Баяртай Гүндэгмаа чинь" гэсэн байв.
	Борхүү баярлах ч шиг, юунд юм бэ... үгүй ээ харамсаагүй, гэвч яагаад ч байгаа юм бэ дээ нэг л гонсгор, хэлэхүйеэ бэрх сонин сэтгэлтэй захиагаа барьж нэлээн сууснаа 	"Би ч гэсэн чамд ингэж л хэлэх байсан. Би депутат хүний хувьд чиний захиаг уншихаас өмнө цөмийг уншиж , бүхнийг шийдсэн байсан" гэж бодов. Тэгснээ "депутат хүний хувьд гэнэ шүү! Хэзээ ийм албархаг боддог болоо вэ" гэж өөрийнхөө бодолд гайхан инээмсэглэв.
	Ханан дахь шугамын радио шивнэн ярина. Борхүү босож пальтогоо тайллаа. Чихэнд нь

	Жигүүр дороо зулзгаа ивээгээд 
	Жингийн цуваагаар шувууд буцлаа 
	Жинхэнэ хайрын сэтгэл булаасан...

хэмээн саяхан сурсан шинэ дууны нь ая сонсдох шиг болов. 
	Цайгаа халааж уухаар гал тогооныхоо өрөөнд оров. Данханд нь сүүтэй цай дүүрэн, өчигдрийн хийсэн цуйван хувинд нь бараг хэвээрээ үлджээ.
	Ганцаараа байж юун их цуйван хийгээв дээ! За яахав өнөөдөр хоол хийхгүй амар л биз гэж бодон, цайгаа авч гал дээр тавив.

1973 он. 
Цэцэрлэг хот								


















 
