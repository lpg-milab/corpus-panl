Шашин гэдэг шүтлэг биш хэрэгцээ

Бурхны шашин, орчин үе, монголчууд Буддист эмэгтэйчүүд юу хэлэв? 
Бурхны шашинт эмэгтэйчүүдийн олон улсын Х чуулган өнгөрсөн мягмар гаригт Улаанбаатарт эхлэв. Энэ өдөр манай улсын буддист эмэгтэйчүүд гадны олон орны үзэл нэгт эмэгтэйчүүдтэй хамтдаа бурхны шашныг орчин үеийн амьдралд хэрхэн нийцүүлэх вэ гэдэгт хариу өгөхийг хичээв. "Бурхны шашинт эмэгтэйчүүд шилжилтийн үед", "Бурхны шашны уламжлал, шинэчлэл" гэхчилэн олон сэдвийг тэд хөндсөн ч эцэстээ орчин үе шашны сургаалыг хэрхэн хэрэглэх вэ гэдэг нэг л асуултад хариулт хайж байлаа. Бурхны шашныг хамгийн бодитой, амьдралд хамгийн ойр, бүх юмны хариулт нь бэлэн байдаг шашин гэдэг. 
Энэ шашны зүтгэлтэн эмэгтэйчүүд өнөөгийн монголчуудын амьдралд тулгарч байгаа бэрхшээлүүдийн дотроос монгол гэр бүлд тохиолдож буй бэрхшээлийг илүүтэй онцлон авч үзэж байв.  
Бурхны шашин хүнийг ёс суртахууны хувьд төлөвшүүлдэг шашин учраас өнөөгийн нийгэмд түүний сургаалыг ойлгомжтойгоор түгээн дэлгэрүүлснээр энэ бэрхшээлийг даван туулж чадна гэж үзэж буй юм байна.  Тэгээд "Өнөөдөр Монголын нийгэмд аз жаргалтай гэр бүл цөөрсөөр байгаагийн шалтгааныг бид шашны сургаалаас олж харах хэрэгтэй" гэлээ. Тэгвэл гэр бүл аз жаргалтай төлөв төвшин амьдрахад юу саад болж байгааг бурхны сургаалд хэрхэн тодорхойлсныг харцгаая. 
Гэр бүлийг үгүйрүүлэгч зургаан хаалга байдаг гэнэ. Үүнд, ууж согтуурах, зугаа цэнгэлд хэт автах, гэрийн эзэн эр хүн үдэш орой тэнэх, мөрийтэй тоглох зэргийг нэрлэв. Энэ зургаан хаалгаас сэргийлбэл уг гэр бүл жаргалтай амьдарна гэж бурхны сургаалд заасан байдаг аж. Мөн гэр бүл аз жаргалтай байх нөхцөлүүдийг заажээ. Энэ нь эхнэр нөхөр хоёр бие биеийнхээ өмнө үүрэг, хариуцлага хүлээх ёстой гээд эр нөхөр нь гэр бүлээ тэжээн тэтгэж, эхнэртээ үнэнч байх, эхнэр нь нөхөртөө үнэнч байж, олж ирсэн хөрөнгө хогшлыг нь зөв зарцуулах нь гэр бүлийн амьдрал тайван жаргалтай байхын үндэс гэж заасан байдаг гэнэ. Үүнээс гадна, эцэг эх нь үр хүүхдийнхээ өмнө хүлээх үүрэг, үр хүүхэд нь эцэг эхийнхээ ачийг хариулах талаар ч бурхны сургаалд маш тодорхой сургасан байдаг байна. Нийгэмд тулгарч буй олон бэрхшээлийг даван туулахад бурхны шашны сургаал бидэнд хэрхэн тусалж чадах талаар буддист эмэгтэйчүүд маргааш өдрийг хүртэл хэлэлцэх юм. 

Шашныг хэрэглэхүй 
Бурхны шашин, орчин үе, монголчууд маш сонин хамааралтай амьдарч байна. Уг нь шашин гэдэг маань хүний нэг төрлийн хэрэгцээ л юм. Гэтэл манайхны шашнаа шүтэж байгаа байдал нь хэний ч гайхлыг төрүүлэхээр. Яах гээд байгаа нь ойлгомжгүй учраас тэр л дээ. Аль ч улсын иргэд өөр өөрийн амьдралын хэвшил, түүндээ тохирсон шаардлагаараа шашныг хэрэглэсээр өдийг хүрэв. Тэгвэл монголчууд бид өнөөдөр бурхны шашныг амьдралдаа хэрхэн хэрэглэж байна вэ. Сүм хийдэд очиж ном уншуулан, хөлсөнд нь хэдэн бор юмаа өргөнө. Түвд хэл дээр болохоор өөрийнх нь тусад чухам юу уншаад байгааг нь төсөөлөх ч үгүй. Гагцхүү ламын уншиж буй ном хүсэл биелүүлж гай барцдаас салгачихна даа гэсэн ямар ч баримжаагүй итгэл л тэр хүнд бий. Баахан арц хүж уугиулан, хүрд эргүүлж, гараа хавсран духандаа хүргээд хийдийн хуралд сууж сууж гэртээ харина. Ингээд "Одоо ч амьдрал OK" гэсэн шүү юм бодоод жигтэйхэн баяртайгаар харина. Тэгээд нөгөө ном уншуулсныхаа ид шидийг хүлээгээд хэвтчихнэ дээ. Ер нь явж явж, хүн өөрийн хүч чадалд итгэж амьдардгаас ламын хүчинд итгэж түүнд амьдралаа даатгана гэж юу байхав дээ гэдэг бодолтой хүн тун цөөхөн. Сүм хийдэд очиж ном уншуулж, бурхны хөрөг дүр, лам нарын өмнө мөргөж залбирснаар хүссэн бүхэн нь бүтэж сайхан амьдардаг бол монголчууд өнөөдөр дэлхийд хамгийн хангалуун жаргалтай хүмүүс байхаар. Гэтэл хамгийн аз жаргалгүй хүмүүсийн тоонд өөрсдийгөө тооцоод байж байгаа шүү дээ. Бурхны шашныг ухаалгаар шүтэж, амьдралдаа хэрэглэж яваа хүмүүс бий ч манай өнөөгийн нийгмийн нийтлэг дүр ийм л болчихоод байгаа юм. 
Хүмүүс амьдралдаа сэтгэл хангалуун бус байгаа бол тэр нийгэм стресстэй байдаг. Тэр стрессийг багасгах юм уу, үгүй болгоход юу юунаас илүүтэй шашны сургаал тусалж чаддаг байна. Үүний жишээ баримт захаас аван бий. Өнөөдөр барууныхан буддын шашин руу хошуурч байна. Тэд хөгжингүй нийгмийнхээ стрессээс хэрхэн гарах аргаа энэ шашны сургаалаас олж харчихаад хошуурах болсон. Өндөр хөгжлийн өвчин хэмээх сэтгэл мэдрэлийн гүнзгий ядаргаанаас гарч амар амгалан амьдрахыг л хүсч буй нь тэр. Амар амгаланг өөртөө хэрхэн олж авах аргыг бурхны шашны сургаалд нэг бүрчлэн заачихсан байдаг учраас барууны өндөр хөгжилтэй орны хүмүүс энэ шашныг шүтэх нь өдөр ирэх бүр нэмэгдсээр байна. Тэр хүмүүс амар амгалан амьдрахын тулд бурхны сургаалд суралцаж байна. Гэхдээ маш бодитойгоор. Тэгвэл дэлхий даяараа амьдралыг бодитойгоор харж, шүтэх шашнаа улам хялбарчилж өдөр ирэх бүр амьдралдаа хэрэглээд явж байхад монголчууд яагаад мухар сүсгээсээ салахгүй байна вэ? 
Энэ асуултыг Монголынхоо хэд хэдэн санваартнаас асуулаа. Маш энгийн хариулт өгч байна. "Бурхны шашин нэн оюунлаг шашин. Хүний дотоод сэтгэл, оюун руу ханддаг. Гэтэл монголчуудын амьдрал ядуу зүдүү, хүнд хэцүү байна. Амьдралынх нь наад захын хэрэгцээ хоол хүнс, орон байр, өмсөх зүүхээр дутагдаж байна. Хэрэгцээ нь ханаагүй, зөвхөн идэх хоолныхоо төлөө явж байгаа хүмүүс сэтгэл рүүгээ хандах боломжгүй. Тиймээс шашны сургаалыг амьдралдаа хэрэглэх тийм түвшинд хүрээгүй байна" гэсэн хариулт өгсөн юм. Тийм ч байж болох. Гэхдээ юм олон талтай, тэр тусмаа амьдрал. Яг начир дээрээ бол бурхны сургаал гэдэг люкс үйлчилгээ биш шүү дээ. Дээд зиндааныхан хэрэглэдэг үйлчилгээ биш гэсэн үг. Монголын нийгэмд ч стресс байгаа. Ядуу учраас. Тэгвэл баян, ядуу ялгалгүй бурхны сургаалыг өдөр тутмынхаа амьдралд хэрэглэж сайхан амьдрах жорыг аль 2500 жилийн өмнө бурхан багш хүмүүст хэлээд өгчихжээ. Бусдад муу юм хийхгүй, бусдад муу үг хэлэхгүй, мууг бодож сэтгэлээ бохирдуулахгүй амьдарснаар жаргал ирнэ гэж. Бусдад сайн санаж, бусдад сайныг хийж, сэтгэл дотроо сайн сайхан бодол тэмүүллийг тээж явбал амьдрал OK. Ийм л жорыг бурхан багш хожмын бидэнд хэлээд өгчихсөн байна. Ердөө дээрх гуравхан сайн үйлдлийг л бурхны сургаал гэдэг. Шашныг нэг л их төвөгтэй далд ухаан гэж бодоод мухраар шүтээд байх хэрэггүй байгаа биз. 
Бүр энгийнээр ойлгоцгооё л доо. Бидний өвөг дээдэс "Эзэн хичээвэл заяа хичээнэ" гээд үрс ач нартаа хэдийнэ захиж сургасан. Ганц энэ үгэнд л бурхан багш, түүний шашны сургаал багтаж байх юм. Тэгэхээр өнөөгийн мухар сүсэгт монголчууд бид "Эзэн хичээвэл заяа хичээнэ" гэдгийг л бодитойгоор хүлээж аваад амьдралдаа хэрэгжүүлчихвэл бурхнаа шүтээд, сургаалыг нь амьдралдаа хэрэглэчихлээ гэсэн үг ээ. Орчин үе, бурхны шашин, монголчуудын хооронд ийм л хялбархан хэрнээ бодитой хамаарал харагдаж байх юм. Шашин гэдэг шүтлэг биш хэрэгцээ шүү дээ. 
Н.Пагма
