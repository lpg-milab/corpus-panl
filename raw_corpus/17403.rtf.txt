№186 (17403)  
1989 оны наймдугаар сарын 5.
СОЁЛЫН ӨВ САН

Нийгэм түүхийн практик явцад хүн төрөлхтний бичсэн, бүтээж байгаа эдийн, оюуны зүйлсийн нийлбэр цогц нь соёл болдог. Монгол нь эртний соёлын баялаг өвтэй улс орны нэгэн. 

Шинжлэх ухааны сүүлийн үеийн баримтаар бол одоогоос 300000 - 350000 жилийн тэртээгээс монголын нутагт хүн иргэншин суусан бөгөөд тэр хүмүүс нь угаас монгол төстэй байжээ. Манай нутагт хуучин, шинэ чулуу, хүрэл, төмрийн үеийн багаж зэвсэг, өтөг бууц, дархны газар, хад чулуун дээр сийлсэн сүг зургаас аваад Хүннү, Сяньби, Жужан, Түрэг, Уйгар, Хятан зэрэг эртний хаант улсын үеийн булш бунхан, гэрэлт хөшөө, тарианы суваг, хэрэм цайзын ор суурь, сав суулга, бичээс, сийлбэр, хатгамал, баримал, цутгамал болон улмаар монголын феодалын нэгдсэн улсын үеийн эд өлөн, ном судар, хотын туурь, сүм дуган хүртэл түүх, соёлын нэн арвин дурсгал бий. Энэ бүхэн бол өвөг дээдсийн үлдээсэн бид бүхний өмч төдийгүй нийт хүн төрөлхтний соёл иргэншлийн эрх тэгш бүрэлдэхүүн хэсэг мөн учир тэдгээрийг хямгадан хамгаалах нь бидний иргэний ухамсар, эх оронч эрмэлзлийн хэрэг болоод зогсохгүй, бусад улс, үндэстний өмнө хүлээсэн интернационалч ариун үүрэг мөн. 

БНМАУ-д эртний түүх, соёлын дурсгалууд цөм Улсын хамгаалалтад байдаг. Ном, бичмэл тэргүүтнийг цуглуулан судлах, нандигнан хамгаалах, музей, архитектурыг эмхлэн бий болгох ажил нэг гол үүрэг нь болгон судар бичгийн хүрээлэнг Ардын хувьсгал дөнгөж ялмагц 1921 оны арван нэгдүгээр сард байгуулж, 1924 онд << Монгол улсын хязгаар дотор буй бүх хуучны дурсгал болох зүйл цөм Монгол улсын төрийн хөрөнгө >> мөнийг тунхагласан << Хуучны зүйлсийг сахин хамгаалах тухай >> дүрмийг батлан нийлүүлснээс хойш манай нам, засгаас олон тогтоол, шийдвэр гаргаж, чухал чухал арга хэмжээ авсан юм. Тэдгээрийн заалтыг хэрэгжүүлэх ажлын хүрээнд урьд үеийн уран барилгын дурсгалыг сэргээн засварлах, хөшөө дурсгалуудыг хамгаалах, ардын уран, угсаатны зураг, хэл бичиг, уламжлалт мэдлэг нарны холбогдолтой хэрэглэгдэхүүнийг сурвалжлан олж, судлан нийтлэх, талын нүүдэлчний өвөрмөц ахуйд олон зуун жилийн туршид нарийсан боловсорсон хөдөлмөрийн арга барил, эв дүй, аж төрөх ёсны дэвшилттэй зүйлсийг залуу үед өвлүүлэн эзэмшүүлэх талаар манай оронд зарим төрлийн ажил зохиосон, зохиож ч байна. 

Гэвч өнгөрсөн цагийн соёлыг ойлгож, үнэлэх, түүнийг гоо зүйн үүднээс шинжлэх, өнөөгийн социалист соёлыг баяжуулах хэрэгт ашиглах үйл явц тэр бүр жигд шулуун байсангүй. 1930-аад оны үед хууль ёсыг завхруулсны улмаас олон зуун жилийн түүхтэй урлаг, соёлын дурсгал, сүм хийд, бурхан тахил, ном судраа үлэмжхэн устгаж, хуучин, шинэ цагийн боловсролтой олон сэхээтнээ хэлмэгдүүлсэн бөгөөд түүнээс хойш ч үгүйсгэх, үндсэрхэх үзлийн илрэл удаа дараа гарч, уламжлалыг жинхэнэ ёсоор үнэлэн цэгнэх, өвлөн эзэмшихэд ноцтой уршиг тарьж, саад хийсэн билээ. 

Хуучны юм бүрийг шашин, феодалын үлдэгдэл мэтээр хардаж сэрдэх, хялайн харах, соёлын өвөөрөө бахархахыг интернационализмд харш үзэл мэтээр ойлгож, хэлтийлгэн тайлбарлах явдал өнөөгийн өөрчлөлт, шинэчлэлийн энх улирлыг эхлэх хүртэл үргэлжилсээр ирсэн юм. Тэр бүхний харгайгаар ард түмэн, ялангуяа залуу үеийнхэн үндэснийхээ хэв ёс, зан үйл, соёлын өв сангаас ихээхэн хөндийрчээ. 

Хүүхэд саатуулах газар, цэцэрлэг, бага, дунд сургуульд байхаас манай багачуул үндэснийхээ тоглоомоор тоглож, биелгээ, бүжгийг хийж, ардын дуу дуулан, үлгэр сонсч, оньсого таалцаж, зүйр цэцэн үгийг яриандаа хэрэглэж, монгол зураг дууриалган зурж, эртний уран зохиолын дурсгалаас хуучин монгол бичгээр уншиж сурвал зохистой атал тийм ажил бараг орхигдож байна. 

Харин манайд өнөөдөр хэрэгжиж эхлээд байгаа өөрчлөн байгуулалт өнгөрсөн үеэ хэдхэн жилийн урьдахиас тэс өөр нүдээр харах бололцоог хүмүүст олгов. Гэхдээ хүмүүсийн нийгмийн идэвх ид оргилсон аливаа эргэлт өөрчлөлтийн эгзэгтэй үед нэг туйлаас нөгөө туйл руу хэлбийж асуудлыг сэтгэлийн хөдөлгөөнөөр хурдан хуумгай шийдэж, ноцтой алдаа хийдэг хуучин гэмийг өнөөдөр давтах ёсгүй. Жишээ нь үндэсний дэвшилт уламжлалыг анхаарч, түүнийг өвлөх талаар хичнээн ч санаачилга гаргалаа гэсэн интернационализмыг мартах юм бол үндсэрхэх үзлийг балчигт халтиран ороход тун амархан. Үүнийг Намын Төв Хорооны V бүгд хурлаас анхаарч << Хөдөлмөрчдийн социалист эх оронч ухамсрыг интернационалч үзэлтэй салшгүй барилдлагатайгаар төлөвшүүлэх нь намын үзэл суртлын ажлын шинэчлэлийн чухал хэсэг гэж үзэж байна. Чухам энэ байр сууринаас үндсэрхэх үзлийн аливаа илрэл, үеэ өнгөрөөсөн бурангуй үзэл, зан үйлтэй эвлэршгүй байж, үндэсний дэвшилт соёл, зан заншлаа эрхэмлэн хүндэтгэж, залгамж үедээ өвлүүлэх нь чухал >> гэж цохон заасан билээ. 

Нөгөө талаар соёлынхоо өвийг залгамжлан эзэмшинэ гэдэг бол хуучны юм бүрийг дээдэлнэ гэсэн үг хараахан биш. Бид түүнд мэдээжээр ангич байр сууринаас шүүмжлэлтэй, ухаалаг хандаж, аль дэвшилтэйг нь, тэгэхдээ шаардлагатай бол бүтээлчээр өөрчлөн авч ашиглах ёстой. 

Ард түмний ёс заншил дахь нэг хэсэг зүйлс эрүүл ахуй, ёс суртахуун, үзэл суртлын зэрэг шалтгаанаар гээгдэх нь магад. Эрдэм шинжилгээний бүтээлүүдэд уламжлалт зан үйл, ёс горимыг яг байгаа буюу байсан чигээр нь бичиж үлдээдэг нь тэдгээрийг ялгаж тунгаалгүй бүгдийг нь хуулбарлаж ав гэсэн хэрэг огт биш. Тэдгээрээс орчин үед хэрэгтэйг нь социалист аж төрөх ёсыг хэвшүүлэх, хөдөлмөрчдийн гоо зүй, ёс суртахууны хүмүүжлийг дээшлүүлэх, оюуны баялгийг нэмэгдүүлэхэд тохирохыг нь дав дээр сонгож авах нь гол чиг шугам байвал зохино. Манай үндэсний соёлын шилдэг өв сан дэвшилт уламжлал, өөрчлөн байгуулалтын үйл хэрэгт үйлчлэх ёстой. 

