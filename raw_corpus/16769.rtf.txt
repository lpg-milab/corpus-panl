№179 (16769)      
1987 оны долдугаар   сарын 28.  
Хөдөө аж ахуйн чанарын алба  

<< Чанар бол үйлдвэрлэлийн технологийн түвшин, удирдлага, зохион байгуулалтын ажил, хөдөлмөрийн сахилгын үндсэн шалгуур, хөдөлмөрчин хүн бүрийн ажлын үр дүнгийн гол хэмжүүр мөн >> гэж нөхөр Ж. Батмөнх Намын Төв Хорооны III бүгд хурал дээр хэлсэн байна. Чанарын шалгуурыг хөдөө аж ахуйн тухайд хатуу барьж байх ёстой, тийм үүрэг зорилготой нэг механизм бол чанарын албад юм. 

МАХН-ын Төв Хороо, БНМАУ-ын Сайд нарын Зөвлөлийн тогтоолын заалт ёсоор хөдөө аж ахуйн нэгдлүүдэд чанарын алба тав дахь жилдээ ажиллаж байна. 

Хөдөө аж ахуйн бүтээгдэхүүн, бэлтгэлийн зүйлийн үнэ, стандарт, үйлдвэрлэлийн технологийг нарийн чанд мөрдөж бүтээгдэхүүнийг чанар сайтай бэлтгэх талаар хөдөө аж ахуйн нэгдлээс улсын өмнө шууд хүлээх хариуцлагатай үүргээ биелүүлэхэд нь нэгдлийн чанарын алба идэвхтэй үйл ажиллагаагаараа туслах ёстой. Говь-Алтай, Өмнөговь, Хөвсгөл, Баян-Өлгий аймгийн хөдөө аж ахуйн олонхи нэгдэл, тэндхийн чанарын албад үр бүтээл, санаачилга гаргаж улсад бэлтгэх бүтээгдэхүүн, бэлтгэлийн зүйлийн чанарыг дээшлүүлсээр байна. Тухайлбал, Говь-Алтай аймгийн бүх нэгдэл сүүлийн жилд ямааны ноолуурыг зуун хувь нэгдүгээр зэрэгт, Өмнөговь аймгийн нэгдлүүд хонины ноосны 92 - 99 хувийг үргэлжээр, Хөвсгөл аймгийн нэгдлүүд цөцгийн тосны 86- гаас дээш хувийг дээд зэргээр бэлтгэж тушаадаг болжээ. Хөдөө аж ахуйн нэгдлээс улсад бэлтгэн нийлүүлэх бүтээгдэхүүний чанар дээшилснээс орлого, ашиг тогтвортой өсөн нэмэгдэж 1985 онд алдагдалтай ажиллаж байсан нэгдлүүдийн тоо 25 байснаа одоо найм болж буурсан байна. 

Хэдийгээр хөдөө аж ахуйн чанарын албаны ажилд ахиц гарч байгаа боловч нэлээд аймгийн хөдөө аж ахуйг удирдах газар тэдгээр албадыг жигд сайн удирдаж, хүмүүсийг нь идэвхжүүлж, мэдлэг мэргэжлийг нь дээшлүүлэх үүргээ хангалтгүй биелүүлж, ор нэр болгосон дутагдал нийтлэг байна. 

Хөдөө аж ахуйн чанарын албад өөрийн нэгдэл, аж ахуйн эдийн засгийн үйл ажиллагаа, үйлдвэрлэн бэлтгэж байгаа бүтээгдэхүүний чанар, байдалд судалгаа дүгнэлт хийж үйлдвэрлэлийнхээ доголдож байгаа хэсгийг в << д татаж бүтээгдэхүүнийг сайжруулахад ахицтай нөлөө үзүүлэх ёстой. Гэтэл хөдөө аж ахуйн чанарын албадын олонхи нь тодорхой судалгаа, төлөвлөгөө, программ байхгүй, тэр ч байтугай ажлаа дүгнэж хэлэлцдэггүй, чанарын сурталчилгаа хийдэггүй, хөдөө аж ахуйн бүтээгдэхүүн, бэлтгэлийн зүйлийг урсгалаар нь тавьснаас гадна хөдөө аж ахуйн чанарын албаны дарга нарын тогтвор суурьшил хангалтгүй, тэдэнд тодорхой үүрэг даалгавар өгч эрхэлсэн ажилд нь дадлагажуулан үүрэг, хариуцлагыг нь дээшлүүлэхийн оронд элдэв шалтгаанаар халах, солихыг урьдал болгодог ноцтой дутагдал хааяагүй газар авчээ. Ялангуяа Өвөрхангай, Хэнтий, Ховд аймгийн зарим нэгдэл 1982 оноос хойш нэгдлийн чанарын албаны даргыг дөрвөөс таван удаа сольжээ. Чанарын албад ингэж цалгардсанаас шарлаж өнгө алдсан ноос, эсгэж, урж, хугачсан арьс шир, услаг нь хэтэрсэн цөцгийн тос, хөгцтэй ааруул, ээзгий, хялгас ихтэй ноолуур чанарын албадын хариуцлагагүйн биет гэрч болж хохирол учруулсаар байна. 

Хөдөө аж ахуйн чанарын албаны бүрэлдэхүүнд нэгдэл, аж ахуйн ерөнхий мэргэжилтэн, эдийн засагч, малын их эмч нар орох ёстой боловч нэгдэл, аж ахуйн тодорхой үйлдвэрлэл, нэгж салбар хариуцсан ийм мэргэжилтэн дээрх ажилд биечлэн оролцож санаачилгатай ажиллахгүй, гагцхүү чанарын албаны даргын үүрэг мэтээр хайхрамжгүй ханддаг зохисгүй байдал бас л газар авчээ. Нөгөө талаар чанарын албаны даргад онолын болон практикийн мэдлэг, бэлтгэл сайтай, хамт олныхоо дунд нэр хүндтэй, хяналт шалгалтын ажлын зохих хэмжээний дадлага бүхий зохион байгуулах авьяас, чадвар сайтай хүн товлон ажиллуулах шаардлагыг хангадаггүйгээс одоогийн байдлаар чанарын албаны даргаар ажилладаг хүмүүсийн  бүрэлдэхүүн ч тийм сайн биш байна. 

Хөдөө аж ахуйн чанарын албад МАХН-ын Төв Хорооны III бүгд хурлын заалт, ялангуяа << Бүтээгдэхүүн, ажил, үйлчилгээний чанар дээшлүүлэх ажлыг хүчтэй болгох тухай >> МАХН-ын Төв Хороо, БНМАУ-ын Сайд нарын Зөвлөлийн тогтоолыг хэрэгжүүлэхийн тулд нэгдэл, аж ахуйн эдийн засгийн байдал, үйлдвэрлэлийн чиглэл, онцлогт тохирсон чанарын удирдлагын системийг боловсруулан хаа сайгүй нэвтрүүлэх хэрэгтэй байна. Улсын бэлтгэлийн үнэ, стандарт, технологийг хөдөө аж ахуйн үйлдвэрлэлийн бүх үе шат, нэгж салбарт нарийн мөрдүүлж түүнд байнгын хяналт тавьж, улмаар эдийн засгийн урамшуулал, хөшүүргийг үр нөлөөтэй ашиглан хөдөө аж ахуйн ажил, бүтээгдэхүүний чанарт эргэлт гаргаж нэгдлийн үйлдвэрлэлийн үр ашгийг дээшлүүлэхэд чанарын шинэ түвшинд хүрэх ёстой. 

Нэгдэл, аж ахуйн нөхцөлд ажил, бүтээгдэхүүний чанар сайжруулах арга хэмжээний төлөвлөгөөг биелүүлэх, чанарын шалгалт, аттестатчиллын мөрөөр зохион байгуулах, гүйцэтгэлийн хяналт тавьж илэрсэн дутагдлыг арилгах, шинэ санаачилга, тэргүүн туршлагыг дэмжин дэлгэрүүлэх ажлыг хөдөө аж ахуйн чанарын алба гартаа авах ёстой. 

Технологийн шаардлагын дагуу бэлтгэж боловсруулаагүй, анхан шатны хамгаалалтыг дутуу дулимаг гүйцэтгэсэн, бүтээгдэхүүнийг шалгаж, дахин хийлгэх, засуулах, гарсан хохирлыг тооцоолох, нөхүүлэх, хариуцах эзнийг тогтоох, хариуцлага хүлээлгэх ажлыг олон шат, хууль хяналтын байгууллага, хүмүүстэй хамтран шургуу хийж сураагүй цаг хөдөө аж ахуйн бүтээгдэхүүний чанарыг жигд дээшлүүлэхэд бэрхшээлтэй болно. Аж ахуйгаасаа түүхий эд, бүтээгдэхүүнийг хүлээн авдаг үйлдвэр, бааз, худалдааны байгууллагатай ажил төрлийн нягт холбоо тогтоож, чанарын талаар гарсан эрэлт хүсэлт, санал, гомдлыг судалж барагдуулах арга хэмжээ ч авч байх нь зүй ёсны шаардлага мөн. 

Хөдөө аж ахуйн чанарын албад нэгдэл, аж ахуйд шинжлэх ухаан, техникийн ололт нэвтрүүлэх, хөдөө аж ахуйн бүтээгдэхүүний лабораториудыг тоног төхөөрөмж, химийн урвалж бодис, шинжилгээний арга зүйн материал, мэргэжлийн ажиллах хүчээр бэхжүүлэх, ер нь мал маллагаа, газар тариалан эрхлэх соёлыг эрс дээшлүүлэх, чанарын магадалгаа, баталгаатай бүтээгдэхүүн нийлүүлдэг журамд шилжихэд хэрэгтэй бүхнийг цаг алдалгүй хийвэл зохино. 

