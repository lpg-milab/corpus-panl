№182(16459)           
1986 оны долдугаар сарын 31.
СУРГАЛТЫН ХЭТИЙН ТӨЛӨВ

МАХН-ын XIX их хурал дээр << Суралцагчдад шинжлэх ухааны мэдлэг олгохын хамт үйлдвэрлэл, хөдөлмөрийн хүмүүжил олгох, мэргэжлийн бэлтгэлтэй болгох чиглэлээр ардын боловсролын системийг цаашид боловсронгуй болгох шаардлага зүй ёсоор гарч байна >> гэж нөхөр Ж. Батмөнх хэлсэн билээ. Намын их хурлаас ардын боловсролын талаар дэвшүүлсэн энэ шинэ том зорилтын дагуу Намын Төв Хорооны боловсруулсан << Сургуулийн системийг боловсронгуй болгох тухай сэдвийн төсөл << Үнэн >> сонины өчигдрийн дугаарт нийтлэгдлээ. 

Боловсролын системийг боловсронгуй болгох ажлын гол агуулга нь юуны өмнө ерөнхий боловсролын болон мэргэжлийн сургуулийн сургалтыг амьдрал үйлдвэрлэлтэй нягт холбож, суралцагчдад шинжлэх, ухаан, техникийн гүн бат суурь мэдлэг, хөдөлмөрийн болон үзэл суртал, ёс суртахууны хүмүүжил, ажил, мэргэжлийн баримжаа олгож, хүүхэд, залуучуудыг амьдрал, хөдөлмөрт эртнээс чиглэсэн зорилготой бэлтгэхэд оршиж байна. Сургуулийн системийг боловсронгуй болгох шаардлага нь шинжлэх ухаан техникийн дэвшил, улс орны эдийн засаг, нийгмийн хөгжлийн өнөөгийн болон хэтийн төлөвөөс шууд урган гарсан шийдвэрлэвэл зохих хойшлуулшгүй зорилт мөн. Сургалтын агуулгатай уялдан сургуулийн бүтцийг 1988 - 1989 оны хичээлийн жилээс эхлэн өөрчилж, ерөнхий боловсролын дунд сургуульд суралцах хугацааг 11 жил болгох юм. 

Ерөнхий боловсролын сургуульд сургалтын хугацааг нэг жилээр нэмэгдүүлснээр ерөнхий боловсролын түвшин дээшилж, сургалтын чанарт ахиц гарч, сурагчид ажил мэргэжлийн баримжаа, улс ардын аж ахуйн түгээмэл мэргэжил эзэмших бэлтгэлтэй компьютерийн зохих мэдлэгтэй төгсөх болно. Энэ зорилттой уялдан ерөнхий боловсролын дунд сургуульд судлах материалын хэмжээ, агуулгыг шинэчлэн боловсруулж тогтоох, хичээл тус бүрийн программыг сурган хүмүүжүүлэх ухааны үүднээс өөрчлөн сайжруулсан нь Ардын боловсролын Яам, сурган хүмүүжүүлэх ухааны хүрээлэн, Шинжлэх ухааны Академийн холбогдох хүрээлэн, багш, сурган хүмүүжүүлэгч, эрдэмтдийн хойшлуулшгүй хийх ажил мөн. 

Хүүхдийг долоон настайгаас нь сургуульд сургах арга хэмжээг 1986 оноос эхлэн ойрын 7 - 8 жилд багтаан шийдвэрлэнэ. Үүнтэй холбогдуулан хүүхдийг сургуульд бэлтгэхэд сургуулийн өмнөх насны хүүхдийн байгууллага, сургууль, эцэг эхийн гүйцэтгэх ажлын агуулга, арга зүйг боловсруулах хэрэгтэй. Энэ таван жилээс эхлэн ерөнхий боловсролын сургуулийн ахлах ангид << мэдээлэл зүй, тооцоолон бодох электрон техникийн үндэс >> хичээл шинээр нэмж оруулж байна. << Тооцоолон бодох электрон техникийн үндэс >> ийг сурагчдад судлуулж улмаар сургалтын процесст компьютер өргөн нэвтрүүлэх юм. 

Сурагчдад үйлдвэрлэл хөдөлмөрийн дадлага, мэргэжлийн баримжаа олгох, бүрэн дунд сургууль төгсөгчдөд улс ардын аж ахуйн түгээмэл мэргэжил эзэмшүүлэх явдлыг ерөнхий боловсролын сургуулийн сургалт - хүмүүжлийн ажлын нэг үндсэн хэсэг болгон тавьж байна. 

Дунд ангид тухайн орон нутгийн онцлогийг харгалзан хөдөө аж ахуй, аж үйлдвэр, үйлчилгээний тодорхой чиглэлээр хөдөлмөр сургалт явуулж, мал аж ахуй, газар тариалан, аж үйлдвэрийн үндэс судлах болно. Ерөнхий боловсролын сургуулийн ахлах ангийн сурагчдыг үйлдвэр, барилга, хөдөө аж ахуйн улс хоршооллын байгууллага соёл үйлчилгээний газрын үйлдвэрлэлийн тодорхой бааз дээр ажиллуулах замаар тэдэнд улс ардын аж ахуйн түгээмэл мэргэжлийн анхны бэлтгэл олгоно. Сургууль төгсөгчдийн нэлээд хэсгийг материаллаг үйлдвэрлэл, үйлчилгээний салбарт шууд шилжүүлэн улс ардын аж ахуйд ажиллах хүчнээр хангах зорилтыг ойрын жилүүдэд шийдвэрлэх юм. Сургуулийн системийг боловсронгуй болгох асуудал бол зөвхөн ардын боловсролын байгууллага, багш сурган хүмүүжүүлэгчдийн хэрэг төдий биш, нийт ард түмний үйл хэрэг мөн. Энэ ч учраас манай нам сургуулийн системийг боловсронгуй болгох тухай сэдвийн Намын Төв Хорооны төслийг нийт ард түмнээр хэлэлцүүлж байна. 

Нийгэм, улс төрийн чухал ач холбогдолтой энэ арга хэмжээг хэрэгжүүлэх ажлыг төв, орон нутгийн намын байгууллагууд гартаа авч сэдвийн төслийг нам, олон нийтийн байгууллага, хөдөлмөрийн хамт олны хурал, зөвлөлгөөнөөр хэлэлцүүлж, хэвлэл мэдээллийн бүх хэрэгслээр өргөн сурталчилж, хүн бүрт хүргэж ойлгуулах хэрэгтэй. 

Намын Төв Хорооны төслийг сурталчлах, хэлэлцүүлэх, хэрэгжүүлэх ажлыг хурал зөвлөлгөөн хийснээр санаа амарч орхилгүй, хамт олон хүн бүрээр өөрсдийн нь ажилд дүгнэлт хийлгэж, бүтээлч эрэл хайгуул, санаачилга өрнүүлэх, сургалт - хүмүүжлийн ажлын чанарыг сайжруулахтай нягт холбоотойгоор ажил хэрэгч, ам ажлын нэгдлийг хангах тодорхой арга хэмжээ болгон явуулбал зохино. 

Наймдугаар сард болох багш, сурган хүмүүжүүлэгчдийн бага хурал, семинараар уг сэдвийн төслийг тусгай асуудал болгон хэлэлцүүлэхийн хамт сургууль бүрт сурган хүмүүжүүлэх зөвлөл. заах аргын нэгдэл, секц, эцэг эхийн хороо, зөвлөлөөр бэлтгэл сайтай ярилцлага явуулбал зохино. Сургуулийн системийг боловсронгуй болгох шинэ шаардлага, шинэ зорилтуудыг амжилттай хэрэгжүүлэх явдал сургууль, гэр бүл, хөдөлмөрийн хамт олон, нам улс, олон нийтийн байгууллагын нэгдмэл үйл ажиллагаа, хамтын хүчин чармайлтаас шууд шалтгаална. Чухамхүү сургууль, үйлдвэрлэлийг хэдийчинээ нягт ойртуулах тутам сургуулийн системийг боловсронгуй болгосны өгөөж төдийчинээ бүрэн дүүрэн илрэх ёстой гэдгийг сургууль, боловсролын байгууллага, ялангуяа, үйлдвэр, аж ахуй, соёл, үйлчилгээний бүх байгууллага, хамт олон, тэндхийн удирдах ажилтнууд анхааралдаа авч ажиллавал зохино. 

XXI зуунд ажиллаж амьдрах, улс орны хувь заяаг шийдвэрлэх хүмүүс өнөөдөр сурагчийн ширээний ард сууж байгаа учраас тэднийг сургаж, хүмүүжүүлэх, амьдрал, хөдөлмөрт бэлтгэх асуудал нь нийт нам, ард түмний үйл хэрэг мөн. 

