Бичил уурхай Баянхонгороос эхлэн хөгжинө

Янз бүрийн ажил хөдөлмөртэй байсан хүмүүс амь нас, эрүүл мэндээ үл анзааран ханцуй шамлан хувиараа ашигт малтмал олборлох нь ихэссэн. Хөдөө орон нутагт энэ мэтчилэн амьдрах нь өдгөө жирийн үзэгдэл. Шорон оронгоос гарсан гэх мэт эмзэг давхаргынхан "нинжа" маягаар амьдарч, хүний газар руу дайрдаг гэсэн яриа цөөнгүй дуулддаг. 
Адилхан л амьдрах гэж байгаа, хэдэн малаа зуданд барсан, ажлын байр хүрэлцээгүй болсон шалтгаанаар хувиараа алт олборлогчдын армийг гол төлөв бүрдүүлдэг аж. Ийм хүмүүс Баянхонгор аймгийн Бөмбөгөр, Шинэжинст, Баян-Овоо сумдад байна. Ойролцоогоор 3000-4000 орчим иргэн бий гэсэн тооцоотой ч урин дулаанд Бөмбөгөр суманд үүнээс ч олон хүн цуглардаг. Хувиараа алт олборлох буюу тэдний хэлдгээр "нинжа"-дах нь зөвхөн Монголд байдаг юм биш гэнэ. Цаг хугацааны хувьд өмнөх зуунд Африк, Америкт олон орон ийм замыг туулж иржээ. Харин одоо манай нинжаа нар шиг "мэргэжилтэн"-үүд илүү боловсронгуй, баталгаажсан орчинд ажилладаг болсон тухай туршлагууд бий. Өнөөдөр энэ бүлгийнхэнтэй хамгийн оновчтой арга бол тэднийг зөв зохион байгуулалтад оруулах, төрөөс дэмжих тухай гэнэ. Энэ ажлын эхлэлийг өнгөрсөн оны наймдугаар сард Швейцарийн хөгжил, хамтын ажиллагааны агентлаг санаачлан Бичил уурхайг дэмжих төслийн дэмжлэгтэйгээр тавьжээ. Төслийнхөн 18 сарын турш үргэлжлэх анхны ажлаа Баянхонгор аймгийн Бөмбөгөр суманд туршихаар болсон байна. Төв аймгийн Заамар, Сэлэнгэ аймгийн нутагт дураараа дургин олон жил алт ухах явдал одоо хүртэл байгаа ч зөвхөн "нутгийн" нинжатайгаар нь хонгор нутгийг сонгосон аж. Тэд энэ сонголтоо тайлбарлахдаа "Цөөн хүнтэй нутагт хэл амаа ололцох нь амар. Төслийн үр дүн их гарна. Бидний ажил амжилттай болбол өөр олон байгууллагатай хамтран олон хүнтэй төвлөрсөн нутаг руу эрчимтэй ороход туршлагажина" гэж тус төслийнхөн төлөвлөжээ. Төслийнхөн Бөмбөгөр суман дахь талбайг сонгож, эхний ээлжинд 100 гаруй тооны өрхөөр туршилтаа эхэлсэн аж. Тэднийг бүртгэж, харьяалалд хамруулах, ухах газар олгох зэрэг шууд хөндлөнгөөс менежмент хийж эхэллээ. Хууль эрх зүйн орчинтой болгоно Эхний ээлжинд нинжа нарыг хуулийн хүрээнд ажиллуулах нь хамгийн чухал. Тэд хүний "хоол булааж" иддэг. Шууд амнаас нь авахгүй ч ашиглахаар лицензээ авсан газраас нь олборлолт хийх нь хууль бус. Тиймээс тэдэнд хуулийн хүрээнд алт олборлох боломжийг нь хангахад дэмжлэг үзүүлэх юм. Мөн хуулийн байгууллагыг байнга ажиллуулж, гэмт хэргээс урьдчилан сэргийлэх арга хэмжээ авах талаар ажиллах юм байна. Одоогоор аль ч нутгийн хувиараа олборлогчдын дэргэд бар, гэр зочид буудал, найман нэрийн дэлгүүр, биллиард тоглуулдаг газар, цайны газар гээд байхгүй үйлчилгээ байхгүй атлаа тэдний төлөө ажиллах цагдаагийн байгууллага байдаггүй. Баянхонгор аймгийн Баян-Овоо сумын нутагт орших Алтан-Ус толгойн орчимд гар аргаар олборлолт явуулж байгаа иргэдтэй уулзахад ихэнхи эрчүүд ямар нэгэн шинэхэн шарх сорвиор дүүрэн харагдах нь нэгийг хэлнэ. Нинжа нар нэгдэх үү Төслийн гол зорилго энэ гэнэ. Ямар ч зохион байгуулалтгүй, дур дураараа байгаа хүмүүсийг нэгдүүлэх нь Бичил уурхайг дэмжих төслийн төлөвлөгөө. Хэн дуртай нь газар ухаж эхэлдэг. Алт гарч ч магадгүй. Үгүй ч байж болно. Тиймээс тодорхой хэсэг бүлгээр нь нэгтгэх, нөхөрлөл болгоод тодорхой газрыг зааж өгөх юм байна. Нөхөрлөлд хамрагдсан хүмүүс өөрийн эзэмшлийн газартаа алтаа олборлоод дууссан тохиолдолд нөхөн сэргээлт хийгээд дараагийн хуваарилсан газар руугаа орох ёстой. Энэ маягаар ажиллуулж чадвал нинжа нар жилдээ 20.5 сая ам.долларын баялгийг үйлдвэрлэх тооцоо гарчээ. Тиймээс хөөж туун дэмий цагаа барснаас хамтран ажиллахад нинжад ч, улсад ч ашигтай гэнэ. Өнөөгийн байдлаар Бөмбөгөр сумын гар аргаар алт олборлогчидтой тохиролцон 100 гаруй өрхийг бүртгэн газраа хэмжсэн байна. Тэднийг дотроо зохион байгуулалтад орон нэгдээд хуваарилсан газар ажиллах саналыг тавьж, нинжа нар ч таатай хүлээн авчээ. Техникээр дэмжинэ Гар аргаар алт олборлогчид өөрийн гэсэн тоног төхөөрөмжтэй. Түүнийг яаж, юугаар ажиллуулахаа сайн мэддэг. Гэхдээ өнөөгийн хэрэглэж байгаа бага оврын машин нь цахилгаангүй бол юу ч биш. Цахилгааны эх үүсвэрээ мотор ажиллуулан гаргаж алтаа угаана. Харин Бичил уурхайг дэмжих төслийнхнөөс эрчим хүч шаардахгүй, гар аргаар ажиллах авсаархан алт угаах машины загварыг санал болгожээ. Авсаархан эвхэж аваад явж ч болно. Төслийнхний санаа авсан эх загварын машин нь 600 ам.долларын үнэтэй, АНУ-д үйлдвэрлэсэн "Keene" фирмийн гар аргаар алт олборлогч зориулалттай сүүлийн үеийн техник. Үүнээс санаа аван мод голдуу материалаар ашиглан бүтээсэн бөгөөд 70 мянган төгрөгөөр үйлдвэрээс гарах аж. Гэхдээ үзүүлж буй Монгол машин эцсийн загвар биш юм. Нинжа нар үйлдвэрлэлд нэвтрүүлээд илүү боловсронгуй болгож болох гэнэ. Мэдээж хамгийн хямдыг. Хэдхэн төгрөгийн төлөө хөлсөө урсгаж буй хүмүүст үнэтэй тоног төхөөрөмж худалдан авах бэл бэнчин байхгүй тул ийм аргыг сонгожээ. Байгаль орчин дахь нинжа нарын нөлөө Алт ухаж байгаа газар байгаль орчны асуудал хөндөгдөнө. Хөндөхөд хайран газар алт байна. Нинжа нар үнэхээр болохгүй хүмүүс. Алтыг нь аваад авдраа хаяад л байна. Аргагүй дээ, асар их хөрс эргүүлж, алтыг тонн, тонноор олсон нэр бүхий томоохон компаниуд нөхөн сэргээлт хийхгүй байхад. Гэхдээ нинжа нар хийе л дээ тэр нөхөн сэргээлтийг чинь. Биднийг л дэмж гэцгээж байна. Магадгүй дэмжүүлж, туслуулаад мөнгөтэй болсныхоо дараа байгаль орчны талаар юу ч мэдэхгүй баяртай гээд л алга болж мэднэ. Харин Баянхонгор дахь төслийнхөн энэ байдлыг бодолцон үзэж алтаа ав, нөхөн сэргээлтээ хий, дахиад алтаа ав гэсэн зарчмаар ажиллах гэнэ. Бичил уурхайчдын туршлага бага ч... Баянхонгор аймаг дахь гар аргаар алт олборлогчдыг зохицуулах ажлын эхлэл амжилттай явагдсанд урамтай байна. Нинжа нар саналыг зөвшөөрч, төслийн нээлтийн ажиллагааг сар шинийн баярын өмнөхөн 20 сумын, дарга болон байгаль хамгаалах ажилчин, хувиараа алт олборлогчийн хамт хийж хэрхэн нинжа нарыг нэгдүүлэх тухай ярилцжээ. Эдгээрээс гадна албан бусаар ашигт малтмал олборлож буй иргэдтэйгээ хамтран ажиллаж амжилтад хүрсэн Латин Америкийн зарим орны туршлагаас судалжээ. Зарим төлөөлөгчдийг гадаадад дагуулан явж, бусад газрын нинжа нар яадгийг нүдээр үзүүлж, туршлага судлуулсны үр дүн гарна гэж найдаж байна. Тиймээс Бичил уурхайг дэмжих төсөл, Швейцарийн хөгжил хамтын ажиллагааны нийгэмлэгийн Баянхонгор аймагт хэрэгжүүлж эхлээд буй "Гар үйлдвэрлэлийн аргаар ашигт малтмал олборлогчдийг зохицуулах нь" төсөл энэ чиглэлээр амьдрагсдад чухал ач холбогдол өгнө гэж зохион байгуулагчид ярьж байв. Төслийн үр дүн ямар байх бол Хувиараа ашигт малтмал олборлогчдыг ямар нэгэн байгууллага зохион байгуулалтад оруулж, нэгтгээд удирдлага, хяналт, хамгаалалтаар хангавал байдал өмнөхөөсөө дээрдэнэ гэж төслийнхөн төдийгүй нинжа нар өөрсдөө хүлээн зөвшөөрч байна. Орлогын хэмжээ нэмэгдэж, амьжиргаа дээшилнэ. Тэднийг дэмжиж, ашигт малтмал хэмээн ахин нөхөгдөхгүй байгалийн баялгийг ашигладаг болоход нь туслах хэрэгтэй. Монголын алт дуусна, мөнх биш. Энэ үед хувиараа олборлогчид болон тэдний хойч үеийг мөнгөн хуримтлалтай болгож, амьдралын хоёрдогч аргыг нь алтаар биш өөр ажил хөдөлмөрөөр орлуулж өгөхөд туслах нь энэ төслийн гол зорилго гэнэ. Ийм байдалд хүрвэл Баянхонгороос эхэлсэн бичил уурхайн үр дүн харагдах аж. 
Б.Бадмаа
