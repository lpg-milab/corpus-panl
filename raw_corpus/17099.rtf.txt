№196(17099)    
1988 оны наймдугаар сарын 16.
Соёлын боловсон хүчин

Төрийн захиргааны байгууллагаас хөдөлмөрчдийн дунд зохиож байгаа соёл, олон түмний ажлын байдалд БНМАУ-ын Ардын Их Хурлын ээлжит чуулган дүгнэлт хийж, цаашдын зорилтыг тодорхойлохдоо салбарын боловсон хүчний бодлогод шинэчлэл, өөрчлөлт хийхийг онцлон анхаарлаа. 

Одоо соёл, урлагийн мэргэжлийн 2000 гаруй боловсон хүчин хот, хөдөөд ажиллаж байна. Нийт аймгийг хөгжимт драмын театртай, сумдыг соёлын төвтэй болгож, хөдөөгийн соёлын салбарын боловсон хүчнийг чанаржуулахын тулд ойрын арван жилд дээд, тусгай дунд боловсролтой гурван мянга гаруй мэргэжилтэн шинээр бэлтгэх хэрэгцээ шаардлага гарч байгаа юм. 

Соёлын байгууллагуудад захирч тушаах арга зонхилдог, уран бүтээлчдийн бие даасан санаачилга, бүтээлч эрэл хайгуул хангалтгүй, тэдний идэвхийг өрнүүлэх, бүтээлийн чанарыг дээшлүүлэхэд эдийн засаг, урамшууллын хөшүүрэг нэвтрээгүй, цалин хөлсийг тэгшитгэн олгодог, бэлтгэж байгаа мэргэжилтний мэдлэг чадвар хангалтгүй, орон нутагт тогтвортой. үр бүтээлтэй ажилладаггүй, ажил хэрэг, ёс суртахууны дутагдалтай ажилтан цөөнгүй байгаа зэрэг нь соёлын боловсон хүчний бодлогод шинэчлэл хийхийг зүй ёсоор шаардаж байна. 

БНМАУ-ын Соёлын Яам, орон нутгийн нам, захиргаанаас хөдөө орон нутагт ажиллах дур сонирхол, авьяастай залуусыг олигтой шилж сонголгүй бэлэнчлэн сургуульд элсүүлэн, хөрөнгө, хүч зарж бэлтгэсэн мэргэжилтнийг өгөөжтэй ашиглах, тогтвортой ажиллуулах, ахуй нөхцөлд нь туслах, мэргэжлийг дээшлүүлэх, давтан сургах, хөдөлмөр, бүтээлийг үнэлэх, удирдах ажилтны нөөц бэлтгэх цогцолбор бодлого, төлөвлөгөөгүй ажиллаж байснаас сүүлийн 15 жилд гадаад, дотоодын тусгай дунд сургуулиар соёл урлаг, хэвлэл, номын худалдааны мэргэжлээр 2500 гаруй мэргэжилтэн бэлтгэж төв, орон нутагт хуваарилсны дөнгөж 48 хувь нь ажиллаж байна. Соёлын боловсон хүчин бэлтгэхдээ БНМАУ-ын соёлын Яам, урлагийн ажилтны эвлэл, холбоод сургалтын чанарт шинэчлэл хийж орон нутгийн нам, захиргааны байгууллага элсэлтэд эргэлт гарган, хүч нөөцөө нэгтгэн, нягт холбоотой ажиллавал шинэ зорилтыг шийдэж чадах бүрэн бололцоо бий. Соёл, гэгээрлийн тусгай дунд сургууль төгссөн мэргэжлийн боловсон хүчний мэргэжлийг дээшлүүлэх, давтан сургах байнгын курс нээх тухай олон жил ярихаас хэтэрсэнгүй. 

Соёл, урлагийн ажлыг зохион байгуулах, эрхлэн хөтлөх нарийн мэргэжил эзэмшсэн ирээдүйтэй залуустаа итгэл найдвар өгч удирдах ажилтны шинэ халааг бэлтгэх нь Соёлын Яамны боловсон хүчний бодлогын нэг гол чиглэл байх ёстой. Гэтэл тус яам удирдах ажилд дэвшүүлэх нөөц боловсон хүчин бэлтгэх хэтийн бодлогогүй ажиллаж, мэргэжлийн урлагийн төвийн цөөн хэдэн газрын хүрээнд аргацааж ирснээ орон нутгийн соёл, урлагийн газруудыг удирдах, мэргэжлийн боловсон хүчнээр хангах, өөрийн дүр төрх, өнгө аястай бүтээлч хамтлагуудыг төв, хөдөөд бий болгож чадахгүй ихээхэн цаг хугацаа алдлаа. 

Зохих мэдлэг боловсролтой, багагүй туршлагатай, бүтээлч сэтгэлгээтэй залуусыг << зэврээж >> , урмыг хугалалгүй хариуцлагатай ажилд дэвшүүлэн сургууль курст байнга давтан сургаж, ажил, амьдралд нь тусалж дэмжиж байсансан бол манай соёлын боловсон хүчин дундрах учиргүй. Боловсон хүчнийг даалгасан ажлын төлөө хүч чадлаа бүрэн зориулж, нэн хариуцлагатай ажилладаг болгох, соёл, урлагийн ажлын дотоод харилцааг ардчилах, нөхөрсөг хамтач харилцаа тогтоож, бие биедээ тавих зарчимч шаардлага, шүүмжлэлийг өрнүүлж бүх асуудлаа чөлөөтэй хэлэлцдэг, илэн далангүй, ил тод байх, ухамсартай сахилга, хувийн хариуцлагын шинэ уур амьсгалыг газар сайгүй тууштай хэрэгжүүлэх хэрэгтэй байна. Урьдынхаа хийж бүтээсэн амжилтдаа эрдэж мэргэжлийн ур чадвар, улс төрийн мэдлэгээр хоцрогдох, хувиа хичээж явцуурах, залуусыг үл тоомсорлон дарамт үзүүлэхийг урьдал болгох, бүхнийг ганцаараа шийдэх гэж захиргаадах, бэрхшээл тоочин, бэлэнчлэх зэрэг соёл, урлагийн байгууллагын зарим ажилтны дунд үзэгдэж байгаа хуучирсан сэтгэлгээ, хоцрогдол үзлийн илрэлтэй шийдвэртэй тэмцэх шаардлагатай байна. 

Соёл, урлагийн боловсон хүчин, уран бүтээлчдийн идэвхийг өрнүүлэх, уран бүтээл, үйлчилгээний чанарыг шинэчлэхэд шийдвэрлэх түлхэц болохуйц эдийн засаг, урамшууллын хөшүүргийг нэн даруй нэвтрүүлж, үзэгч, уншигч, сонсогчийн тоогоороо тэргүүн хэмжээнд хүрсэн, тайз, дэлгэцнээ өндөр үнэлэгдэн, улс орон, дэлхийн уралдаан тэмцээнд байр эзлэн, хөдөлмөрчдийн эрэлт, таашаалд гоц нийцсэн, чанартай сайн бүтээлд илүү урамшуулал, цалин өгдөг үнэлгээнд шилжих цаг болжээ. Цаг үе соёл, урлагийн удирдах боловсон хүчний өмнө шинэ шаардлага дэвшүүлж байна. Өөрийн өөдрөг зөв бодолтой, нэг хэв загварыг эвдэх гэж тэмцдэг зоримог уран бүтээлчид, соёлын ажилтнуудыг өсч хөгжихөд, удирдах ажилд дэвшүүлэхэд саад хийх ёсгүй. 

Харин шинэчлэх, ил тод байх, ардчилах тухай хоосон үг яриагаар халхавчлан, өчүүхэн бүтээлээ төвийлгөн магтуулахыг оролдох, удирдах, удирдуулах зарчмыг үгүйсгэх, үзэл суртал, ёс суртахууны доголдол гаргагчидтай эвлэрэн сууж таарахгүй. 

Төв, хөдөөгийн урлагийн байгууллагад албан тушаал, мэргэжлээрээ олон жил дархлагдаж, дороос гарах санал шүүмжлэл, цаг үеийн шинэ шаардлагыг тусгах тэнхэлгүй болсон цөөн тооны удирдах ажилтан байгаад ч Соёлын Яам дүгнэлт хийж, шинэчлэл, өөрчлөлт хийх ажлыг шуурхайлах цаг нэгэнт болжээ. 

Манай улс ардын аж ахуйн бүхий л салбарыг аж ахуйн тооцоонд шилжүүлж байгаа өнөө үед соёл, урлагийн цомхон, чадварлаг аппаратыг хот, хөдөөд зохион байгуулж, шинэ хандлагаар амьдралд ойр, оновчтой ажилладаг авьяас, зүтгэлтэй боловсон хүчнийг энд зөв шилж хуваарилах нь нам, төр, соёлын Байгууллагын анхааралд байх чухал асуудлын нэг юм. 

Төрийн эрх барих дээд байгууллагаас соёл гэгээрлийн ажлыг шинэчлэх цар хүрээ ихтэй, цогцолбор зорилт дэвшүүлснийг олон нийтийн хүчинд түшиглэн ард түмнийхээ өмнө хариуцаж ажил хэрэг болгох нь соёлын боловсон хүчнүүдийн шамдан гүйцэтгэх гол үүрэг мөн. 

