Бүртгэл, шимтгэл

Цэргийн бүртгэлтэй юм байна гэж зон олон маань эрэгтэй хүүхдийг өхөөрддөг. Мөн түүнчлэн "Манайд тэдэн батлахны эзэн, бакиалын дайсан бий" гэж бахархангуй хэлэх эцэг эх цөөнгүй байдагсан.
Энэ нь цэргийн албыг эр хүн бүр хаах үүрэгтэй гэдгийг л энгийнээр хэлээд байх шиг. Цэргийн үүрэгтний шинэчилсэн тоо бүртгэлийн ээлжит ажил орон даяар өрнөж байна. Тиймээс арми зүгийн яриа өрнүүлж болох юм. Энд байгаа зураг нь Зүүнбаянгийн цэргүүдийн тангараг өргөх ёслолын үеийнх юм. 2004 оны татлагын хоёр дахь ээлжийнхэн жинхэнэ эр цэрэг гэгдэх нэг даваагаа давж байсан нь энэ. Эр цэргийн тангаргаа өргөөд гарын үсгээ нэгэнт зурчихсан хойно элдэвт шантраад байх учиргүй. Ийм ёсыг дагасан, дагаагүй эрчүүдийг одоо тоолж бүртгэж байгаа нь төрийн нэг ажил. Үүн шиг тооллогын үр дүн заримдаа түр цэрэг татах ажил, хээрийн сургууль байдаг. Тийм сургуулиудын нэгийг энд жишээ болгоё. Нэрийг нь "Зоргол-87" гэдэг юм. Хуучин Сан Бэйсийн хошуунд 500 цэрэгтэйгээр байгуулагдсан тавдугаар морьт хорооны үргэлжлэл болох Х.Чойбалсангийн нэрэмжит нэгтгэл, кадрын тавдугаар армийн дэлгэлт тийм нэртэйгээр болсон. Тэр дунд урьд нь хугацаат цэргийн алба хаагаагүй хүн цөөнгүй байв. Ялангуяа бэлтгэл офицеруудын орон тоон дээр татагдсан хүмүүс дотор "шинэков" олон байсан. Тэд их баярласан. Тангараг өргөх болоход баярлаад уйлж байсан багш эр ч бий. Зөвхөн сургалтаас шантран худал галзууран жүжиглэсэн төрийн ажилтан баригдаж байлаа. Хүүхний тухай шүлэг казарм дотор уншлаа гэж ороогдон хөглөсөн шүүхийн ажилтан ч байв. Хээрийн сургууль эхлэхэд "Хөхийнхөнтэй" тулалдах тухай ухуулга сурталчилгаа, түргэн авалт, хөндий дүүрэн майхан, машин техникийн тоос, хүмүүсийн уур уцаар л байв. Ёндон генерал ишиг хурганы бэлчээрийн газарт нисдэг тэрэг хөлөглөн бууж нисэн олныг түргэн авахуулах нь их. Золгүй явдал ч цөөнгүй. Өвөрхангай аймгаас дайчлагдсан эр анхны өглөөний гүйлтээр л бахардаж унаад бурхан болсон. Урьд нь цэргийн алба хааж үзээгүй түүнийг хүний нөхөөсөнд дайчлан явуулсан байв. Мань хүн ч хэзээ хойно дөч гараад эр цэргийн албанд явж байна гэж баярлаад цааргалалгүй ирсэн байдаг юм. Сэргэлэнгийн дивизийн нэг ангийн хугацааны цэрэг, орон тооны офицер хоёр хөвөнтэй платкатайгаа шатчихсан. Нэг түр буюу бэлтгэл дайчин "АК" буугаа гээчихээд баларсан. Чоно борооноор гэгчээр мөн дивизийн нэг офицер түр цэргийн хүнсэнд зориулсан махнаас хугацаат цэргээрээ хулгайлуулан зөөлгөж байгаад баригдсан. Бас нэг ахлагч хээрийн гаралтын хүнсний агуулахаас дөрвөн шил архи хулгайлаад хэрэгт татагдсан. Уул нь байлдааны өндөржүүлсэн байдалтай хээрийн сургуулийн үед бүү хэл энгийн үед ч анги байрлал руу архи оруулахыг хориглосон тушаал хүчинтэй байсан цаг. БХЯ-ны сайдын 380 тоот гэгдэх алдарт тушаалаа хайхраагүй ямбатнууд нь архи жоорлосон нь тэр муу ахлагчийн хорхойг хүргэсэн аж. Цэргийн бүртгэлийн шимтгэл нь ийнхүү янз бүрээр л илэрдэг. "Байлдаан" л юм чинь тэр үед гавьяатан тодорсон. Хээрийн сургууль буух үед Сайд нарын Зөвлөлийн дарга Д.Содном гавьяа байгуулсан дайчдыг шагнасан. Хамгийн том гавьяатан нь Баянхонгор аймгийн Шинэжинст сумын ямаачин Д.Отгонбаяр байв. Тэрбээр Мааньтаас оргосон хоригдлыг хээрийн сургуулийн талбараас барьсан юм. Үүнчлэн "Зоргол-87"-гийн тухай олныг өгүүлж болох. Гэвч өнөөдрийн асуудал цэргийн бүртгэл. Цэргийн үүрэгтний насыг 18-50, бэлтгэл офицерынхыг 20-65 гэж байна. Урьд өмнө 45 гэж байв. Монгол эрчүүдийн дундаж наслалт хэд билээ. Нийгмийн эрүүл мэндийн нөхцөл ямар билээ. Хэрэв хээрийн сургууль зохион байгуулах бол 50-65 настнуудад ямар ачаалал үүрүүлэх вэ. Одоо хаана ч 35-аас дээш насны хүнийг ажилд авахгүй гэж байна. Гэтэл зөвхөн бүртгэл түүнээс үүдэх торгууль шимтгэлд анхаарч ийм эрх зүйн орчин бүрдүүлсэн хэрэг үү гэмээр. Харин залуусаар эр цэргийн албыг зохих хэлбэрээр хаалгах нь зөв. Асуудлыг зөв харж, шийдвэрээ оновчтой гаргасан төрийн өмнө үүрэг хүлээх хэн ч "Монгол Улсын төлөө зүтгэе" л гэнэ дээ. Б.Цогзаяабаатар 

