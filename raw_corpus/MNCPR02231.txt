Хархорин уу? Хар Хором уу?

Чингис хааны өлгий нутаг Ар Монгол буюу НҮБ-ын бүрэн эрхт гишүүн одоогийн ардчилсан Монголыг зорих гадаадын зочин, жуулчдын хамгийн түрүүнд очиж үзэхийг хүсдэг газар бол Монголын эзэнт гүрний нийслэл байсан Хар Хором (Дундад эртний монголоор Кара Корум) хот буюу одоогийн Хархорин юм.
Хар Хором хэмээх нэрийн тухай эрэн сурвалжлах санаа 2006 оны хавар Сан Франциско хотод болсон Индианагийн их сургуулийн Монгол нийгэмлэг, Америкийн Монгол судлалын төвийн хамтарсан хуралд Монголын нууц товчоон дахь газар усны нэрийн тухай үзүүлэнт илтгэл бэлдэж байх явцдаа их эрдэмтэн Хар Дорж багшаасаа зөвлөлгөө авах үеэр анх төрсөн юм. Ингээд энэ нэрийн тухай Хар Дорж багштай ярилцан, түүний зөвлөсний дагуу дэлхийн хэд хэдэн монголч эрдэмтдийн гайхамшигт бүтээлүүдийн зарим хуудсыг эргүүлэн байж энэ бяцхан тэмдэглэлийг тэрлэв. Харвардын их сургуулийн монголч эрдэмтэн Монголын нууц товчоог англи хэлнээ анх орчуулсан алдарт хятадч, монголч Фрэнсис Вүүдмэн Клийвз (Francis Woodman Cleaves) 1346 оны хөшөөний монгол-хятад бичээсийн тухай судалгаандаа Хар Хором хот нь нэг биш монгол судлаачдын судалгааны зорилго байсныг дурьдаад 1817 оны 10 дугаар сарын 31- нд Жаан Пьер Абэл-Рэмүсаа-гийн уншсан " Кара Корум хотын тухай судалгаа, Дундад зууны үеийн Татар (= Монгол) улсын газарзүйн тодорхойгүй зүйлийг тодруулах тайлбар сэлт" нэртэй судалгаа, 1893 онд хэвлэгдсэн Анри Кордиэгийн "Татар улс дахь Хэлинь гэдгийн байрлал, Исусийн Нийгэмлэгийн ламтан А.Гобилийн урьд хэвлэгдээгүй гар бичмэл, удиртгал, тэмдэглэлүүд" нэртэй өгүүлэл, 1925 онд хэвлэгдсэн Францын алдарт монгол судлаач Поль Пэлиогийн " Хар Хоромын тухай тэмдэглэл" гэсэн гурван судалгааг хамгийн чухалд тооцон бичсэн байдаг. Тэрээр энэ судалгаандаа цаашид Хятад, Латин, Перси болон бусад хэлэн дэх материалыг судлан Хар Хоромын тухай нэг сэдэвт бүтээл гаргах шаардлага зайлшгүй гарна (Cleaves, 1952: 25) гээд 1346 оны хөшөөний монгол-хятад бичээсийн монгол, хятад эхийн дөрөв дэх хэсгийн орчуулга, тайлбарыг анх удаа хийжээ. Дашрамд дурьдахад 1335, 1338, 1362, 1346 оны хөшөөний монгол-хятад бичээсүүд нь 13-14-р зууны монгол бичгийн хэлний хосгүй дурсгал төдийгүй Юань улсын түүхийн ховор судлагдахуун болдог байна. Хар Хоромын Эрдэнэ зуугаас олдсон 1346 оны хөшөөний бичээсүүдийг Владимир Котвич, Николай Поппе, Фрэнсис Клийвз нар сэргээжээ. 1346 оны хөшөөний монгол хятад бичээсийн хятад эх нь бүхэлдээ, монгол эхийн дөрвөн хэсэг нь сэргээгдсэн ба тайлагдан орчуулагдсан байна. Монгол хэсгийн заримыг сэргээхдээ Хятад сурвалжуудыг ашиглажээ. 1891 онд В. В. Радлов (Wilhelm Radloff) тэргүүтэй Оросын шинжлэх ухааны Академийн эрдэмтэд Орхоны экспедицийг зохион байгуулж 1892 онд В. В. Радлов Эрдэнэ зуу хийдийн хавиас олдсон хөшөөний бичээсийн хэсгүүдийг Монголын эртний дурсгалын цомог (Atlas der Alterthьmer der Mongolei) (Атлас Древностей Монголии)-тоо хэвлэн гаргажээ. Оросын польш эрдэмтэн В. Котвич 1918 онд Оросын Шинжлэх ухааны академийн дэргэдэх их Питерийн нэрэмжит хүн судлал ба угсаатны зүйн музейн судалгааны өгүүллийн цомогт хэвлүүлсэн "Эрдэнэ зуугийн хөшөөний бичээс" ("Монгольская надписи въ Эрдэнэзуу") ("Mongolian inscriptions in Erdeni-dzu") өгүүлэлдээ Радловын хэвлэсэн хоёр хэсгийн нэгийг нь орчуулж хэвлүүлсэн байна. В. Котвич энэ өгүүлэлдээ түүний Эрдэнэ зуугаас олсон хөшөөний бичээсийн гурван хэсэг нь Радловын олсон хөшөөний бичээсийн хоёр хэсэгтэй нэг хөшөөний бичээс болох тухай, уг хөшөөний бичээс нь нэг талдаа монгол, нөгөө талдаа хятад хэлээр бичигдсэн байсан зэргийг судалгааныхаа үр дүнгээр нотлоод энэ бичээс нь Хар Хоромд баригдсан Буддийн шашны сүмийн тухай өгүүлдэг, түүний орчуулсан хэсгийн агуулга нь П.С.Поповийн орчуулсан "Монгол нүүдэлчдийн тухай тэмдэглэл" дэх Хар Хоромын тухай хэсэгтэй тохирч байгааг дурьджээ. Үүнийг Клийвз 1346 оны хөшөөний бичээсийг судлахад чухал ач холбогдолтой алхам болсон гэж тэмдэглэсэн байдаг. В.Котвич В.Радловын олсон хөшөөний бичээсийн нэг хэсгээс монгол бичгээр бичсэн түүхийн баримтаас анх удаа Монголын эртний хаадын нийслэл Хар Хором хотын нэрийг монгол бичгээр Хором гэж бичсэн хэлбэрээр оллоо (В. Котвич, 1918: 213 ) гэж дурьджээ. Тэрээр өнөөг хүртэл Хором хэмээх энэ нэр зөвхөн Араб, Хятад, Европ болон бусад гадаад эх сурвалжаас мэдэгдэж байсан юм гэжээ. 1346 оны хөшөөний бичээсийн хамгийн нарийн судалгааг хийсэн хүн бол Фрэнсис Клийвз юм. Клийвзийн тэмдэглэснээр 1346 оны хөшөөний монгол-хятад бичээс нь 14 дүгээр зууны монгол бичгийн хэлний хосгүй дурсгал төдийгүй Монголд буддизм хөгжсөн түүхийн сонирхолтой гэрч юм. Учир нь энэ хөшөөний бичээст Чингис хаан (Тайзу) 15-дахь жилдээ буюу 1220 онд Хар Хоромыг нийслэлээ болгож, 1235 онд Өгөөдэй хаан (Тайзун) Хар Хоромын хэрмийг босгон, сүм хийд байгуулж эхэлсэн ба Мөнх хаан (Сяньзун) үргэлжлүүлэн 1256 онд таван давхар асартай, 90 м өндөр суварга барьсан тухай, 1342-1346 онд Юань улсын сүүлчийн хаан Тогоонтөмөрийн зарлигаар уг сүм, суваргыг дахин засварлаж, Мандахуй Юань гүрний асар гэж нэрлэсэн тухай, Тогоонтөмөр энэ үйл явдлыг магтан дуулсан хөшөө босгох нь зүйтэй гэж үзэн, энэхүү монгол хятад бичигтэй хөшөөг босгохыг 1346 оны 12 сарын 19 нд зарлигдсан тухай өгүүлжээ. Клийвз 1346 оны хөшөөний монгол хятад бичээсийн энэ судалгаандаа Хар Хоромын тухай хятад сурвалжуудад тэмдэглэсэн байдлыг он дарааллын дагуу дэлгэрэнгүй өгчээ. (Cleaves, 1952: 25-26). Бартолд Өгөөдэй дүү Тулуйн эрхшээлд байсан газарт хэрэм босгох зарлиг яагаад гаргасныг гайхан бичсэн нь бий. Үүний тайлбарыг эрдэмтэд Хар Хором нь Чингэс хааны үед Монголын нийслэл болсон байсан гэдгээр тайлбарласан байдаг. Өгөөдэй хааны зарлигаар Хар Хоромд хятадын туршлагатай урчууд, зураачид ирж Буддын шашны энэ сүмийг барьсан гэдэг. Ф. В Рубрикийн дурсамжинд тэмдэглэгдсэн Хар Хоромд байсан янз бүрийн үндэстний 12 гайхамшигт сүмийн нэг нь энэ гэж эрдэмтэд үздэг байна. Ийнхүү Хар Хором нь 1260 онд Хубилайг хаан болтол Монгол эзэнт гүрний нийслэл байсаар байжээ. 1260 онд Монголын эзэнт улсын нийслэл Бээжинд шилжсэний дараа Хар Хором нь цэргийн Ерөнхий захирагчийн суурин болсон ба 1289 онд цэргийн ерөнхий захирагч сэтгэл дундуур монгол ноёдын бослогод нэгдсэн гэдэг. 1307 онд Хар Хоромд Нүүдлийн их бичгийн дарга нарын газар (Moving Grand Secretariat) байгуулагдаж Хоромын ерөнхий захирагч (General Administrator of Holin) бий болжээ. Энэ нь 1309 онд Нүүдлийн их зөвлөл (Moving Grand Council) болсон байна. Ийнхүү Хар Хором нь1368 онд эзэнт гүрнийг унатал цэргийн захиргааны гол төв байсаар байжээ. 1412 оны үед Монголын удирдагч Аругтай Мин улсын хаанаас "Хэнингийн ван " ( "Prince of Honing") цол авч байсан тухай түүхэн баримт бас байдаг байна. 1585 онд баригдсан Эрдэнэ зуу хийд эртний Монголын нийслэл Хар Хоромын туурины хажууд баригдсан гэдэг. Хар Хором гэдэг нэрийн түүх одоо болтол бүрэн тодорхойгүй боловч магадлал өндөр судалгаа таамгийг дэлхийн нэрт монголч эрдэмтэд дэвшүүлжээ. Хар Хоромын нэрийг Баруунд олон янзаар бичсэнийг нэгтгэн дүн шинжилгээ хийсэн хүн бол Францын алдарт монголч Поль Пэлио юм. Түүний "Марко Пологийн тэмдэглэл" гурван боть номын 1-р ботийн Хар Хоромын тухай хэсэгт Хар Хором гэдэг үгийг янз бүрийн эх сурвалжид хэрхэн галигласныг жагсаан дурьдсан байдаг. Үүнд: Carachoran, Caroc-coran, Caracoran, Carocoram, Caracoron, Characharom (Pelliot, 1959, vol.1: 165) гэх мэт арван хэдэн янзаар бичигдсэн байдаг ба Поль Пэлио номондоо Каракором (Caracorom) гэж бичсэн байдаг. П.Пэлиогийн тэмдэглэснээр Хар Хором нэрийг анх дурьдсан барууны бичигч бол Плано Карпино юм. 1254 онд Рубрик Хар Хоромд нилээд өдрийг өнгөрөөсөн тухайгаа тэмдэглэн үлдээжээ. Мөн Гүржийн нэг түүхийн судар, Жувайний (Juwaini), Рашид-ад-Дин (Rashid- ad- Din) гэх мэт Персийн судлаачдын бүтээлд "Qaraqurum", "Qaraqorum", Монголын нууц товчоонд нэг удаа Кара Корум (Qara Qorum) (§ 273) гэж бичигдсэн байдаг. Дээр бичсэнчлэн Эрдэнэ зуугаас олдсон1346 оны хөшөөний бичээст Хором (Qorom), хятад эх сурвалжуудад Хэлинь (Holin) нэртэй дурьдагджээ. Хятад эх сурвалжид анх удаа Юань улсын сударт (VS, 2, 2 b) Өгөөдэй 1235 онд Хэлинь (Нolin), (Qorum) хотод хэрэм босгох зарлиг гаргасан гэж бичжээ. Түүнчлэн энэ сударт (VS, 58, 18 а) Хэлинь( Holin) нь хотын баруун хэсгээр урсах Хала-Хэлинь голын нэрээр нэрлэгдсэн гэж бичсэн байна. Эдгээрийг орчуулсан зарим эрдэмтэд энэ голыг Орхон гол гэж үзсэн байдаг. Гэхдээ Орхон нь Тан улсын үеэс мэдэгдэж байсан бөгөөд энэ нь Хэлинь (Holin), (Qorum)гэдэг үгтэй ямар ч холбогдох учиргүй гэнэ. П.Пэлиогийн дурьдсанаар хятад эх сурвалжид дурьдсан Хар Хором гол нь төөрөгдөл байж болох юм. 1312 онд Хар Хоромын засаг захиргааны нэр нь Хэнинь (Honing) байсан гэж дээр дурьдсан. Хятад эх сурвалжуудад Хэлинь (Holin) гэж дурьдагдсаны учир нь хятад хэлэнд үгийн эхэнд р (r-) үсэг хэзээ ч байгаагүй ба дундад эртний хятад хэлэнд -ум, -ом (-um or -om) төгсгөл байгаагүйтэй холбоотой. Иймээс Qorum нь хятад хэлэнд орчуулагдахдаа Хэлинь (Holin) болоод сүүлд монгол хэлэнд буцаж орчуулагдахдаа "Хорин" болжээ. Өөрөөр хэлбэл дундад эртний Qorom гэдэг үгийг Юань улсын үед хятдаар Нolin гэж галиглаад эндээс монгол хэлэнд Хорин гэдэг үг үүссэн байна. Хоромыг Туул Сэлэнгэ гол эхээ авсан уулын нэр гэж дурьдагдсан нь тааралддаг байна. Тухайлбал Персийн эрдэмтэн Жувайний (Juwaini) сонссоноор уйгурчууд Хар Хором гэдэг уулаас эх авсан Орхон голын хөндийд дээр үеэс амьдарч байсан ба Өгөдэйн хот тэр уулын нэрээр нэрлэгдсэн, Уйгурчуудын анхны хаан Хар Хором уулнаас эх авсан Туул Сэлэнгэ голын бэлчирт төрсөн гэнэ. Рашид-ад-Дин энэ тухай арай өөрөөр дурьдсан байдаг. Гэхдээ Хар Хором уулын нэрээс үүссэн гэж тэмдэглэсэн байдаг. Монголын эзэнт гүрнээс өмнөх үед хамаарах Хятадын болон Персийн сурвалж бичгүүдэд Хар Хором уулын тухай бас тэмдэглэгдсэн байдаг байна. Иймээс П.Пэлиогийн бичсэнээр уйгурчуудаас уламжлагдан хэрэглэгдэж байсан энэ нэр нь монгол биш турк нэр байх магадлалтай. Турк хэлэнд корум (qorum) гэдэг нь бул чулуу (rolled stone, boulder) гэсэн утгатай. Тэгвэл Кара Корум (Qara Qorum) буюу "Black boulder" нь уулын нэр байж болох юм. Одоогийн Хятад Пакистаны хил дээр Хархоромын (Karakoram) нуруу гэж байдаг. Энэ бүхнээс Орхон голын сав нутагт байдаг уулын турк нэрнээс Монголын эзэнт улсын нийслэлийн нэр гарсан байх бүрэн боломжтой (Pelliot, 1959: 166) гэж эрдэмтэн П.Пэлио үзжээ. Эзэнт гүрний маань нийслэл байсан Хар Хором хотын түүх, нэрийн түүхээс, Хар Хором (Хорум) яагаад Хархорин болсныг зарим нэрт монгол судлаачдын эх сурвалжид дулдуйдан товч дурьдахад ийм байна. Үүнийг тэрлэх болсны гол шалтгаан нь Эзэнт гүрнийхээ эртний нийслэлийг жинхэнэ нэрээр нь нэрлэхэд эрх биш анхаарах хэрэгтэй болов уу гэсэнд оршиж байгаа юм. Одоогийн монгол эх сурвалжуудад Хархорин, Хар Хорум гэж хэрэглэгдэж байгаа ба энэ газрын албан ёсны нэр Хархорин байгаа. Бидний Хар Хорум биш Хар Хором гэж бичиж байгаагийн учир нь орчин цагийн монгол хэлний эгшиг зохицох ёсны дагуу эхний үе нь "о" тохиолдолд дараагийн үе нь "у" байх боломжгүй юм. Буруу ташаа зүйл бичсэн бол эрдмийн их хүмүүсээс хүлцэл өчье. Болгоон таалах болтугай. Ашигласан ном зохиол: (References) 1. В. Л. Котвич "Монгольскiя надписи въ Эрдэнэзуу"(Сборник музея Антропологии и Этнографии имени Петра Великого при Российской Академии Наук, 1918, с.205-214) 2. Francis Woodman Cleaves, "The Sino-Mongolian Inscription of 1346" Harward Journal in Asiatic Studies, Vol.15, No 1/2. (Jun. 1952), рр.1-123 3. W. Radloff, Atlas der Alterthьmer der Mongolei (St. Petersburg, 1892.) 4. Paul Pelliot, Notes on Marco Polo, Vol. 1, (Paris 1959), рр. 165-169 Л.ЦэрэнЧунт 
АНУ, Индиана муж улс, Блүүмингтон хот Индианагийн их сургууль 
