Хятадаас орж ирсэн 40 тоннын хоёр чингэлэг "хуурамч" дуслын шингэн хаачив

Хуурамч баталгаагүй эмийн наймаа Монголыг минь хэржээ. Ядуу дорой ард түмний худалдан авах чадварыг тэд гол зэвсгээ болгон ашигладаг. Хэзээ хаана үйлдвэрлэсэн нь мэдэгдэхгүй, хугацаа нь хуурамч эм, элдэв шингэнийг бид хэрэглэж байгаа нь нууц биш.
Харин хэрэглэсний дараа бидний хэзээ хаана, хэрхэн энэ хорвоогоос явах жим зам нь бүрхэж бүүдийж, богиносдог байж мэднэ. Ихэвчлэн бөөрний дутагдал, элэгний архаг вирусээр томчуудаасаа эхлээд жирийн иргэд нь өвдөж өдөр, цаг минут бүр Монголоо орхиж байгаад дүгнэлт хийх чадвартай салбарын яам, мэргэжлийн байгууллага алга. Монголчуудын маань эрүүл мэндийнхээ төлөө хийсэн тэмцэл их сайндаа л Хөх хот, Бээжин хүрээд төгсдөг юм билээ. Эхнэрээ алдсан эр, нөхрөө алдсан бүсгүйн зовлон, дээр нь эмчилгээний асар их зардал тэдний үлдсэн нэгнийх нь нуруун дээр бас давхар зовлон болж буудгийг нуух юун. Өнгөрсөн оны арванхоёрдугаар сарын 7-9-нд Хятадад савласан ч "Монголд үйлдвэрлэв" гэсэн шошго наасан 40 тоннын хоёр чингэлэг дуслын шингэн улсын маань хилээр орж ирэн хууль хяналтынханд баригдсан тухай мэдээлэгдэж байсан. Учир мэдэх хүний яриагаар өнөө хуурамч дуслын шингэн яг дүрээрээ эмийн худалдаагаар өдгөө борлогдож байна гэх мэдээлэл чих дэлслээ. Тэдгээр өмнөд хөршид ямар орчинд савлаж шаардлага хангасан нь үл мэдэх шингэнүүд Монгол, Хятадын хөрөнгө оруулалттай "Сино Жие Жинг Фарма" компанид хүрэх байсан аж. Энэ компанийн эзэн нь Хавдар судлалын Үндэсний төвийн захирал А.Мөнхтайван гэж этгээд хэмээн тодорхойлогдож байсан. Хүний эрүүл мэндийн төлөө зогсдог цагаан нөмрөгтөнгүүд маань элэг нэгт түмнээ хуурч, эрүүл мэндийнх нь эсрэг бизнес хийж эхлээд байгаа нь нэгэнт тодорхой болоод байгааг юу гэх вэ. 40 тоннын хоёр чингэлэг дуслын хуурамч шингэний хэдэн зуу нь монголчуудын маань судсанд гүйж эрүүл мэндийг нь хордуулж эхлээ бол. Дуслын шингэний үйлдвэр нь дээд зэргийн чанарын шаардлага, цэвэр орчин хангасан газар үйлдвэрлэгдэх ёстой гэдэг. Өмнөд хөршид тийм шаардлага хангасан үйлдвэр нэг хоёрын зэрэг байдаг ч "Монголд үйлдвэрлэв" гэсэн шошго хадчихаад илгээж байх тийм нүүрээ барчихсан газар биш нь мэдээж. Улс төрийн томоохон зүтгэлтнүүдийн үхэл мөхлийн шалтгаан ч тэр, хэнд ч анзаарагдалгүй шахам одсон жирийн эрдэм боловсролт иргэдийн маань хувь заяа ч тэр, адилхан байх ёстой. Эрүүл мэндийнх нь учир шалтгааныг гаргаж учиг сэжүүрийг нь хайж эрмээр санагдана. Хамгийн сүүлд л гэхэд О.Энхсайханыгаа бид цаг бусаар нартаас үдэж өглөө. Өнгөрсөн хугацаанд мэргэжлийн байгууллагууд хууль бус өнөө дуслын шингэний устгалыг хийсэн гэж зарлаагүй. Өмнөд хөршөөс орж ирсэн 40 тоннын хоёр чингэлэг хуурамч дуслын шингэн монголчуудыг маань хөнөөх аян дайнд аль эрт мордсон бололтой. Арай нэг нь... 

