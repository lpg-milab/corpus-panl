№228 (17445)         
1989 оны есдүгээр сарын 23  
ӨРГӨТГӨЛ, ШИНЭЧЛЭЛ

Үйлдвэр, аж ахуйн газрыг өргөтгөх, шинэчлэх, шинэ техникээр сэлбэн тоноглоход барагцаалбал нийт хөрөнгө оруулалтын гуравны хоёрыг зориулдаг дэлхий нийтийн ерөнхий хандлага бий болжээ. Материал, техникийн баг бааз суурьтай, улс ардын аж ахуйн бүтэц нь цогцолбор байдлаар бүрэлдэн тогтсон хөгжингүй орнуудтай манай орныг шууд жишиж харьцуулах аргагүй ч гэсэн үйлдвэрлэл эрхлэх шинэ хандлага чиглэлийг огт харгалзахгүйгээр өөрчлөн байгуулалтын өргөн цар хүрээтэй асуудлыг иж бүрэн шийдвэрлэхэд өрөөсгөл болох нь ойлгомжтой юм. Шинжлэх ухаан техникийн хувьсгал улам гүнзгийрч 1970-аад оны дундаас хоёр дахь үе буюу технологийн шатандаа орсон нь чухамдаа үйлдвэрлэлийн тоног төхөөрөмж богино хугацаанд шинэчлэгдэх угтвар нөхцөлийг бурдүүлжээ. 

Хөрөнгө оруулалтын бодлогод нөхөн үйлдвэрлэлийн болон технологийн бүтцийг боловсронгуй болгон сайжруулж, үр ашгийг дээшлүүлэх асуудал ихээхэн чухал бүрэлдэхүүн хэсэг нь байдаг билээ. Үйлдвэрийг өргөтгөх, шинэчлэх аргаар өндөр бүтээмжтэй шинэ техник, дэвшилттэй технологийг байнга нэвтрүүлж байх нь шинжлэх ухаан техникийн дэвшлийн эрин үе, шинжлэх ухаан өөрөө шууд үйлдвэрлэх хүчин болж байгаа одоо цагт үр ашиг, чанар дээшлүүлэх маш чухал хүчин зүйлийн нэг юм. хөрөнгө оруулалтын дийлэнх хэсгийг шинээр ашиглалтад оруулах барилга байгууламжид төвлөрүүлж байгаа манай өнөөгийн бодит шаардлага, практикийг ч үүгээр үгүйсгэж байгаа хэрэг огтхон ч биш. Төрөл бүрийн ажлын байр гаргаж, хөдөлмөрийн нөөцийн ашиглалтыг дээшлүүлэх, шинэ болон дэд салбарыг бий болгон хөгжүүлж үйлдвэрлэх хүчний байршлыг сайжруулах, байгалийн баялгийг шинжлэн судалж улмаар түүнийг аж ахуйн эргэлтэд оруулан улс орны экспортын нөөцийг нэмэгдүүлэх зэргээр нийгмийн асуудлыг алхам тутамдаа дэс дараалалтай шийдвэрлэх нь мөн л өнөөгийн тулгамдсан нэг зорилт болно. 

Үйлдвэр, аж ахуйн газрыг өргөтгөх, шинэчлэх, техникийн хувьд шинэчлэн тоноглоход анхаарал суларснаас манай нэлээд үйлдвэр технологийн хувьд ч, тоног төхөөрөмжийн хувьд ч ихэд хоцорч бас зарим шинээр байгуулсан үйлдвэр ч залуугаараа хуучирч байна. 

Дээрх чиглэлээр зарцуулах хөрөнгийн хэмжээг урьдахь таван жилийнхээс мэдэгдэхүйц нэмэгдүүлэхээр МАХН-ын XIX их хурлаас заасныг үндэс болгон өргөтгөл, шинэчлэлийн зориулалттай хөрөнгийн хэмжээ ч нэлээд нэмэгдлээ. Үйлдвэр, аж ахуйн газрыг өргөтгөх, шинэчлэх, шинэ техникээр сэлбэн тоноглоход өнгөрсөн таван жилд нийт хөрөнгө оруулалтын дөрөвний нэгийг зориулж байсан бол 1986 - 1990 онд 35 хувийг зориулах юм. 

Арваас арван таван жил тутамд машин техник, технологи үндсэндээ өөрчлөгдөж байгаа бөгөөд тэдгээр нь 7 - 8 жилд тухайн цаг үеийн хэрэгцээ, шаардлагаас хоцрогдоход хүрч байгааг бодолцсон ч үйлдвэрлэлийн үндсэн фондыг, тухайлбал, түүний идэвхтэй хэсгийг ойр ойрхон шинэчлэх шаардлага гарч байна. Ийм нөхцөлд үндсэн фондын ашиглалтыг эрс сайжруулж, үр ашиг, өгөөжийг богино хугацаанд дээд зэргээр ашиглаж сурах нь техник, технологийг үндсэндээ импортоор авдаг манай орны хувьд бүр ч онцгой чухал юм. Өөрөөр хэлбэл энэ нь шинэ үйлдвэр барих, хуучныг өргөтгөх, шинэчлэх ажлын үе шат бүрийн хугацааг тууштай богиносгох хэрэгтэй гэсэн үг. 

Зургийн даалгавар батлах, зураг төсөл зохиох, түүнд шүүлт хийх, барилга байгууламжийг барих, тоног төхөөрөмж угсрах, тохируулж зүгшрүүлэх, хүч чадлыг эзэмших зэрэг үе шат бүрийн ажилд оролцогч газар, байгууллагууд шат шатандаа хүлээсэн үүргээ шуурхай сайн биелүүлэх, хариуцлагаа дээшлүүлэх шаардлагатай байна. Өөр хоорондоо уялдаа холбоотой дараалсан ийм ажилд хугацаа алдвал бүхэлдээ сунжрахаар зогсохгүй өртөг зардлыг өсгөж улмаар төсөлд заасан техник, технологи нь цаг алдсаны гайгаар зарчмын хувьд хоцрогдож, цаашдаа өргөтгөл, шинэчлэлийн эцсийн үр дүн, ач холбогдлыг ихээхэн бууруулахад хүргэнэ. 

Өргөтгөл, шинэчлэлийн өгөөжийг өртөг зардал хямдруулж, бүтээгдэхүүн үйлдвэрлэлтийг нэмэх, чанарыг дээшлүүлэх ажилтай нягт холбож байх ёстой. 

<< Ажиллаж байгаа үйлдвэр, аж ахуйн газрыг өргөтгөх, шинэчлэх, сэлбэн тоноглох замаар орчин үеийн шинжлэх ухаан техникийн ололт, шинэ техник, дэвшилт технологийг үйлдвэрлэлд нэвтрүүлэхэд эн тэргүүнд анхаарах явдал хөрөнгө оруулалтын нөхөн үйлдвэрлэлийн бүтцийг сайжруулах зангилаа асуудал болж байна >> гэж Намын Төв Хорооны VI бүгд хурал онцлон тэмдэглэсэн билээ. Амин чухал ийм заалтыг үйлдвэр, аж ахуйн газрын удирдлага, тэндхийн инженертехникийн ажилтнууд, бүх шатны боловсон хүчин л хэрэгжүүлэх ёстой бөгөөд тэдний мэдлэг, санаачилга, хариуцлага, арга барил чухал үүрэгтэй юм. Ялангуяа үйлдвэрийн инженерийн албад, ерөнхий инженерийн шинийг мэдэрч хүлээж авах техникийн бүтээлч сэтгэлгээ онцгой нөлөөтэйн дээр үйлдвэрлэлээ үр ашигтай эрхлэн хөтлөх, үүний төлөө хүлээх хариуцлагаа гүнээ ухамсарлах, бие дааж санаачилгатай, авхаалжтай, шинээр сэтгэж ажиллахад нь аж ахуйн боловсон хүчинд намын байгууллага идэвхтэй дэмжлэг туслалцаа үзүүлж чадвал тавьсан зорилт биелэх болно. 

Үйлдвэрлэлийг дэс дараатай, байнга шинэчлэн фондын ашиглалтыг сайжруулах, хүч чадлыг гүйцэд эзэмших, техник, технологийг боловсронгуй болгох, ажиллагсдын мэргэжлийг ямагт системтэй ахиулж байх зэрэг чанар, үр ашгийг дээшлүүлэхтэй холбогдсон гол зангилаа асуудлыг шийдэх гол хүч нь хөдөлмөрийн хамт олон учраас түүнийг хүн бүрийн идэвх зүтгэл, аж ахуйдаа жинхэнэ ёсоор туйлын ажил хэрэгчээр, мэдлэгтэйгээр ханддаг хөдөлбөргүй хатуу зарчим, үйлдвэрлэл явуулах хэм хэмжээтэй золгох ёстой. 

