Оюутнуудын 70-80 хувь нь компьютерийн мэдлэггүй төгсдөг

Орчин үед компьютергүйгээр ажил хэргээ бүтээх аргагүй болчихоод байна. Айл бүрийг компьютержүүлэх хөтөлбөр гарч, хүмүүс ч хэр чадлаараа цахим тооцоолуур гэртээ авч эхэлсэн.
Харин компьютер авсан хойноо хэрэглэж мэддэггүй. Их л сайндаа бичгийн машины оронд хэрэглэж, завсар зайгаар нь хөзөр тоглож сууна. Ийм хүмүүст туслах шинэ номууд гарчээ. Компьютерийн хэрэглээний бүхий л программыг энгийн ойлгомжтойгоор тайлбарласан долоон цуврал бүтээлийн эзэн С.Отгонбаяртай ярилцлаа. -Таны гаргасан компьютерийн цуврал бүтээл хүмүүст хэрэгтэй, өгөөжтэй ном болжээ. Та өөрөө энэ чиглэлийн мэргэжилтэй юү? -Би компьютерийн чиглэлийн мэргэжилтэй хүн биш л дээ. Үндсэн мэргэжил маань эдийн засагч, статистикч. Одоо би Гаалийн хяналт, шалгалтын хэлтсийн эрсдэлийн менежментийн албаны гаалийн улсын байцаагч. Гэхдээ компьютерийн чиглэлээр ном бичье гэсэн санаа гаалийн байгууллагад орж ирээд төрсөн юм. Анх Windows Үйлдлийн систем-2000, Microsoft Office 2000 гэсэн гаалийн байгууллагын ажилтнуудад зориулсан номоо гаргаж байсан. -Түүнээс хойш энэ чиглэлээр хичнээн ном гаргаад байна вэ? -Нийтийн хэрэглээнд зориулсан хоёр төрлийн цуврал ном гаргасан. Компьютерийн техник болон программ хангамж, үйлдлийн систем ХР, Office 2003 гэсэн номуудаа асуулт хариулт хэлбэрээр бичсэн. Тухайн хүн компьютерээ нээхэд ямар нэгэн мэдэхгүй зүйл гарч ирвэл тэр бүрийг нь тайлбарлах маягаар бичсэн л дээ. Дараа нь МУИС-ийн Хүн ам зүй сургалт судалгааны төвийн захирал А.Солонго багштай хамтарч долоон цуврал ном хэвлүүлээд байна. Энэ цуврал маань тус тусдаа биеэ даасан хэрэглээний программыг англи, монгол хоёр хэл дээр тайлбарласан, компьютерийн дэлгэцийг ашиглаж хийсэн. Хоёр хэл дээр хийдэг нь олон талын боломжийг хүмүүст олгож байгаа юм. Англи хэлтэй ч компьютер мэддэггүй хүн байж болно. Тэгвэл энэ номыг үзсэнээр хэлээ баталгаажуулаад, компьютер сурч болно. Эсвэл төрөлх хэл дээрээ үзээд давхар англи хэлний мэдлэгтэй болох боломжтой. -Та өөрөө компьютерийн мэргэжилгүй гэсэн. Хаана энэ бүхнийг сурав? -Би 1998 онд статистикийн төв газар оператороор орж байлаа. Анх компьютер гарч эхэлж байсан үе л дээ. Тэндээс нийгэмтэйгээ зэрэгцэж явах хэрэгтэй юм байна гэж ойлгосон. Компьютер бие даан сурч эхэлсэн. -Компьютерийг хэрэглэж сурахад хэр амархан бэ. Хүмүүс хөзөр л тоглож суудаг... -Өөрөө л хичээж, ажлын ачаалаа зохицуулан өөртөө цаг гаргаад сурах юм бол амархан. Монгол Улсын Засгийн газраас хэрэгжүүлж байгаа Цахим Монгол хөтөлбөрийн хүрээнд 2012 он гэхэд Монголын хүн амын зургаан наснаас дээших хүмүүсийн 80 хувь нь компьютерийн анхан шатны мэдлэгтэй болно гэсэн байдаг. Үүнийг хэрэгжүүлэхээс өөр арга байхгүй. Яагаад гэхээр дэлхий нийтээр бүх юм компьютержлээ. Бид үүнээс хаашаа ч гарч чадахгүй. Манайх хүүхэд залуучуудын орон. Тэд компьютерийн хэрэглээний программууд, ялангуяа техник, программ хангамж, хүнийг компьютертэй холбож байгаа үйлдлийн систем, бичиг баримт, электрон хүснэгыт боловсруулах оффисийн программыг сурах шаардлагатай. Манайх дээхэндээ хүн ам нь 100 хувь бичиг үсэгт тайлагдаж НҮБ-ын шагнал авч байсан орон. Түүн шиг компьютерийн мэдлэгийг дээшлүүлэх, сургалтын хөтөлбөр дээрээ анхаарах хэрэгтэй болоод байна. Энэ бүхнийг бид өөрсдөө л хийх шаардлагатай. -Компьютерийн хоёр төрлийн цуврал ном гаргасан гэлээ. Ямар хүмүүст зориулж бичсэн бэ? -А.Солонго багштай хамтарч гаргасан цуврал долоон ном маань анхан болон дунд ахисан гээд бүх шатныханд зориулагдсан. Компьютерийг сайн сурсан хүн бол томъёо оруулах, сортлох, филтер тавих гээд мэдэхгүй зүйлээ нарийвчилж харж болно. Анхан шатныхан ч аваад хэрэглэхэд боломжтой. Эдгээр ном тус бүрдээ хавсралт мэдээллийг оруулж өгсөн. -Цуврал долоон ном буюу компьютерийн хичээлүүдийг юун дээр тулгуурлаж зохиосон бэ? -Олон улсын байгууллагын компьютер сургалтын төвийн гаргасан хөтөлбөрийн дагуу бичигдсэн. Тийм болохоор олон улсын стандартад нийцсэн. Мөн хүмүүсийн сонирхлыг татах сонирхолтой мэдээллүүдийг түлхүү оруулахыг хичээсэн. Эдгээр цувралыг биеэ даагаад сурахад компьютер мэддэг болно гэсэн үг. -Та номоо гаргахдаа ямар нэгэн судалгаа хийсэн үү. Ийм ном гаргавал хэр хэрэгцээтэй бол гэдэг ч юм уу? -А.Солонго багш бид хоёр хоёулаа статистикийн хүмүүс л дээ. Бид "Цахим Монгол" хөтөлбөр өнөөдөр ямархуу түвшинд байна гэдэг талаар судалгаа хийж үзсэн юм. Улаанбаатар хотын хэмжээнд 210 их, дээд сургуульд байна. Төгсөх ангийн оюутнуудын дунд судалгаа хийж үзэхэд 50-60, хувийн дээд сургуулиуд дээр 70-80 хувь нь компьютерийн мэдлэггүй төгсч байна. Энэ бол эмгэнэл. Ерөнхий боловсролын сургуулийн хувьд хөдөө бол энэ чиглэлийн багш байдаггүй. Математик, физик, зарим тохиолдолд химийн багш компьютерийн хичээлээ давхар зааж байна. Улаанбаатарын хувьд төвийнх, гэр хорооллынх гэсэн хоёр түвшин гарна. Хөдөөд аймгийн төв, сумын төв, цаашлаад компьютер огт мэддэггүй гэсэн нийт таван түвшин гарч ирж байгаа. Сая А.Солонго багш Ховд аймгаар яваад ирсэн. Компьютер болон янз бүрийн сүлжээ тэнд хүрсэн байна. Тэгсэн ч түүнийг ажиллуулж мэддэг болон заах хүн ховор байна. Энэ мэт олон шалтгааны улмаас бид компьютерийн цуврал хичээлийн номоо гаргасан юм. Далайд дусал нэмэр гэдэг шиг бүх нийтийг компьютержүүлэх хөтөлбөрт бидний бүтээл бага ч гэсэн нэмэр болох бай хаа. С.Отгонбаяр, А.Солонго нарын хамтран гаргасан компьютерийн цуврал долоон хичээлийг тоймлон танилцуулъя 1.Компьютерийн техник болон программ хангамжийн тухай товч ойлголт Мэдээллийн технологийн үндсэн ойлголт, компьютерийн оролт-гаралтын төхөөрөмжүүд, төв процессор, компьютерийн санах ойн төрлүүд, тогтмол санах ойн төхөөрөмжүүд, компьютерийн программ хангамжийн төрлүүд, хэрэглээний программ болон сүлжээний технологийн тухай ойлголт, вирусээс хамгаалах тухай өгүүлнэ. 2. Компьютер болон файлын зохион байгуулалт (Windows үйлдлийн системийн тухай) Компьютерийг ачааллах сонголтууд, систем болон дэлгэцийн тохируулга, дэлгэцэнд дүрс зураглалыг харуулах, диск төхөөрөмжийг форматлах, цэгцлэх, архивыг зохион байгуулах буюу өгөгдөл, фолдерыг эмхэлж цэгцлэх, текст боловсруулах зарчим, мэдээллийг устгах, хуулах, хувилах, эмх цэгцтэйгээр хадгалах, хэвлэх ажиллагааг удирдах зэрэг мэдээллийг хүргэнэ. 3.Internet Explorer программын тухай Интернэтийн үндсэн ойлголт, түүнийг нээж хаах, Вэб хуудастай ажиллах, Вэб хуудас байршуулах, Вэб хуудсыг хадгалах болон хэвлэх талаарх мэдээллийг хэрэглэгч танд хүргэнэ. 4.Microsoft Outlook 2000 хэрэглээний программын тухай Microsoft Outlook хэрэглээний программыг ажиллуулах үндсэн зарчмууд, электрон шуудангаар захиа илгээх, офисийн туслагчаас тусламж авах, захиануудыг тоймлох, илгээмжийг уншиж хариу өгөх, хавсралтуудтай уншиж танилцах, устгах, эрэмбэлж ангилах, хаягийн дэвтэр хөтлөх зэрэг хичээлийг танд хүргэнэ. 5.Microsoft Power Point хэрэглээний программын тухай Энэ программыг ажиллуулах зарчим, илтгэл-танилцуулгыг редакторлах, хадгалах, офисийн туслагчаас тусламж авах, слайдын төрлүүдээс сонгох, илтгэл танилцуулгын текстийг хэлбэржүүлэх, илтгэл танилцуулгыг зохион байгуулах, слайдыг эрэмблэх, бэлэн загваруудаас сонгох зэрэг хичээлийг үзэх болно. 6.Microsoft Word хэрэглээний программын тухай Энэ программыг ашиглах үндсэн зарчмууд, баримтыг нээж, хаах, баримтыг шинээр үүсгэх, баримтыг редакторлах, үсгийн фондыг хэлбэржүүлэх, дугаарлах, шинэ мөрийн хэмжээг тохируулах, хүрээ шугамыг байгуулах, хөл, толгойн хэсгийн тайлбар бичих зэрэг хичээл багтсан. 7. Microsoft Excel хэрэглээний программын тухай Харилцах цонхны бүтэц, командын хэрэгсэл, тусламж авах, ажлын хавтас, ажлын хуудастай ажиллах тухай, өгөгдлийг оруулах, ажлын хуудсын олонлогийг шинээр нээх, электрон хүснэгтийг нээх, хаах, хадгалах, электрон хүснэгтийн нүд, мөр, баганыг форматлах, редакторлах, символ болон тусгай тэмдэгтийг оруулах, өгөгдлийг эрэмбэлэх зэрэг олон хичээл багтжээ. 
Д.Оюунтуяа