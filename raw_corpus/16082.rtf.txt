№119(16082)            
1985 оны тавдугаар     сарын 18.
Ажилчны төлөө халамж

Хүний сайн сайхны төлөө бүхнийг зориулдаг социалист нийгмийн мөн чанар нь амьдрал, үйлдвэрлэлийн бүх хүрээнд, ялангуяа хөдөлмөрчдийн өргөн хэрэгцээний бараа, хүнсний хангамжийг нэмэгдүүлэх, худалдаа, үйлчилгээг боловсон шуурхай болгох үйл ажиллагаанд тодорхой тусгалаа олж байдаг билээ. Намын эдийн засгийн бодлогын бүрэлдэхүүн хэсгийн хувьд худалдаа, нийтийн хоолны үйлчилгээ бол хөдөлмөрчдөд ойр байж, нэр төрөл нь олширч боловсронгуй, шуурхай, үр өгөөжтэй болж цаг үргэлж бэхжин хөгжиж, ингэснээрээ хүмүүсийн эрүүл ахуй, хөдөлмөрийн нөхцөл ажлын цаг ашиглалт, бүтээгдэхүүн үйлдвэрлэлтийг дээшлүүлэхэд хүчтэй түлхэц өгч байх ёстой. Сүүлийн жилүүдэд материаллаг үйлдвэрлэлийн гол салбаруудын ихэнх үйлдвэр, завод, аж ахуйн газар дэргэдээ ажилчны гуанз, цайны газар, мухлаг бий болгож, ажилчдад үйлчилдэг болж, захиалгын ширээ, гэрээр үйлчлэх зэрэг дэвшилт хэлбэрийг ажилдаа нэвтрүүлж байна. Зөвхөн сүүлийн дөрвөн жилд ажилчны гуанзны суудлын тоо 5, 3 хувь өсөж, байгууллагын нийгэм, соёлын арга хэмжээ, орон сууцны фонд болон даргын мэдлийн фондоос үнийн зөрүүг нөхөх замаар хоолыг 40 хүртэл хувь хямдруулжээ. 

Улаанбаатар хотын авто засварын үйлдвэрлэлийн нэгдэл, керамик эдлэхүүний комбинат, барилгын машин механизмын засварын болон Дарханы цементийн завод, Багануурын нүүрсний уурхай зэрэг үйлдвэр, аж ахуйн газар ажилчны гуанзад сувиллын хоолны ширээ бий болгож, шөнийн ээлжийн ажилчдыг халуун хоолоор хангах арга хэмжээг эмнэлэг сувиллын ажиллагаатай холбосноос гадна өргөн хэрэгцээний болон хүнсний зарим нэрийн барааны дэлгүүр мухлаг байгуулсан нь ажилчдын эрүүл мэндийг бэхжүүлэх цаг ашиглалтыг сайжруулж, чөлөөт цагийг нэмэгдүүлэхэд сайн нөлөөтэй болж байна. 

Зөвхөн үйлдвэр, аж ахуйн газраар зогсохгүй худалдаа, үйлчилгээний газрууд ч ажилчдын гүнд орж үйлчлэх, соёлч шуурхай үйлчилгээ нэвтрүүлэхэд санаа тавих ёстой. Улаанбаатар хотын хүнсний их дэлгүүр барилгын ажилчдаас захиалга авч мах, сүү, гурил, будаа зэрэг өдөр тутмын өргөн хэрэглээний зүйлийг захиалгаар ажлын байранд нь чингэлгээр тээвэрлэн хүргэдэг болж хэвшжээ. Шинэ хэлбэрийн дэвшилт ийм үйлчилгээг түгээмэл болгож хамрах хүрээгий нь өргөтгөж ажилчдад ойр дөхөм, шуурхай үйлчлэх хоолны газар, гуанзны ариун цэвэр, соёлжилтыг дээшлүүлж хоолны нэр төрлийг олшруулах, чанарыг сайжруулахад онцгой анхаарах хэрэгтэй байна. 

Томоохон үйлдвэрүүд төвлөрсөн газар, районд худалдааны автоматуудыг ашиглан хийжүүлсэн ус, мөхөөлдөс, хөнгөн зуушаар үйлчлэх, ажилчны гуанзны дэргэд хагас боловсруулсан бүтээгдэхүүн худалдаалах дэлгүүр ажиллуулах, хүнсний зүйлийг жижиглэн савлаж худалдаалах туршлага, санаачилгыг дэмжин дэлгэрүүлэх замаар худалдаа, үйлчилгээг үйлдвэрийн цех, барилгын талбай, ажилчдад ойр дөт болгох хэрэгтэй байна. Орчин үед үйлдвэрийн дэргэдэх гуанз цайны газар нь ажилчдад зөвхөн хоол, цай өгөх төдий биш харин тэдний ажил хөдөлмөрийн онцлог, зарцуулах хүч шаардагдах илчлэг, уураг, нүүрс ус, витамины хэрэгцээг шинжлэх ухааны үндэслэлтэй судлан тохируулж зохистой бүтэц харьцаатай хоол, ундаар хангахад ажлаа чиглүүлэх ёстой. Хоолны рационыг баяжуулж, соёлтой болгохын тулд нийтийн хоолны мэргэжилтэн тогооч нар мэргэжлийн ур чадвар, мэдлэгийнхээ хүрээг өргөтгөж эрхэлсэн ажилдаа дүгнэлттэй, үйлчлүүлж байгаа хүмүүстээ халамжтай хандах ёстой. Ажилчдад үйлчлэх гуанз, дэлгүүрийн материаллаг баазыг бэхжүүлж, төрөл бүрийн тавилга, ажлын багаж хэрэгсэл, тээврийн хэрэгсэл, чингэлгээр хангах, хоолны үндсэн болон туслах түүхий эдийг хүрэлцээтэй хуваарилж олгох талаар аймаг, хотын АДХ-ын гүйцэтгэх захиргаа, худалдаа, нийтийн хоолны удирдах газрууд санаачилга гаргах ёстой. 

Үйлдвэр, аж ахуйн газрын үйлдвэрчний эвлэл, ардын хяналтын байгууллагууд оройн ба шөнийн ээлжийн ажилчдын хоол, үйлчилгээг сайжруулахад ажил хэрэгч нөлөө үзүүлж, үйлдвэрлэлийн зөвлөлгөөн, ажилчдын хурлаар үе үе хэлэлцэж, дутагдлыг шуурхай арилгаж ажилчдын санал, эрэл хүсэлтийг авч байх ёстой, 

Байгууллагын дэргэдэх гуанз, цайны газрын хэрэгцээт хүнсний ногоо, сүү, гахай, шувууны мах, өндөгний хэрэгцээг туслах аж ахуйгаас тасралтгүй хангах, тэдгээрийг нөөцөлж хадгалах талаар үйлдвэр, заводын захиргаа шууд хүлээх үүргээ ухамсарлаж, дотоод нөөц бололцоогоороо агуулах, зоорь барьж ашиглах, туслах аж ахуйг аль болохоор хөгжүүлэх хэрэгтэй. 

Эрт ургацын ногоогоор ажилчны гуанзыг хангах боломж үйлдвэрийн газар бүрт байдаг учраас, жишээ нь цахилгаан станцуудын усан сан, уурын болон халуун усны шугамын илүүдэл дулааныг ашиглан шилэн хүлэмж байгуулж эрт ургацын ногоо авах, усан санд загас үржүүлэх ашиглах зэргээр ажилчдын хэрэгцээг хангадаг ЗХУ, социалист бусад орны үйлдвэрүүдийн туршлагыг судалж нэвтрүүлэх хэрэгтэй байна. Түүнчлэн томоохон үйлдвэрийн газрууд хүч хөрөнгөө нэгтгэн дундын дэлгүүр мухлаг, гуанз бүхий үйлчилгээний төв, сувиллын хоолны газар хоршин байгуулах, өргөтгөн тоноглох, их, дунд засвар хийх зэргээр хамтын хүчээр шийдвэрлэж болох олон хэлбэрийг оновчтой ашиглавал зохино. 

Байгууллагынхаа нийгэм, соёлын арга хэмжээ, орон сууцны фондын хөрөнгөөр ажилчдад зориулан худалдаа, нийтийн хоолны газар барьж байгуулахад туслах хямд төсөр нэг маягийн зураг төслөөр хангах, барилгын материал, тоног төхөөрөмжийг хуваарилан олгох системтэй нэгдсэн бодлого боловсруулж, дэс дараатай хэрэгжүүлэх талаар эдийн засгийн төв байгууллагууд ажил хэрэгч бодитой анхаарах цаг болжээ, Орчин үеийн үйлдвэр, заводын ажилчдад социалист ёсоор аж төрөхөд нь тусалж, хөдөлмөрлөх чадвар, эрүүл мэндийг дээшлүүлж өндөр бүтээмжтэй хөдөлмөрлөх, цаг ашиглалтыг сайжруулахад дөхөм үзүүлэх асуудалд худалдаа, нийтийн хоолны үйлчилгээ ихээхэн ач холбогдолтойг анхаарч түүнийг үйлдвэрийн дэргэдэх нам, улс, олон нийтийн байгууллага гартаа авч далайцтай нөлөө үзүүлэх хэрэгтэй. 

