Түвшинбат түр явсан, тэр бас бүр ирнэ

Үнэндээ өнөөдрийг хүртэл сонгодог бүжгэн жүжгийн хувьд Петр Ильич Чайковскийд хавьтах хүн гараагүй юм гэсэн. Уул уурхайн инженерийн гэр бүлд төрж өссөн суут Чайковскийг эцэг эх нь хууль цаазны мэргэжилтэн болгохыг хүсч байсан гэдэг.
Хүсэхээр барахгүй Петербург рүү Хууль цаазын сургуульд явуулчихсан. Нэгэнт явуулсан болохоор мань хүн ч машиндаад дүүргэчихсэн. Зүгээр нэг машиндах ч биш. Толгойгоороо гайхуулж төгссөн. Нэгэнт амжилттай төгсч анхааралд өртсөн мэргэжилтнийг яаж үл тоохов. Шууд шүүх яаманд түшмэдийн албанд тохоон томилсон байх жишээтэй. Инээдтэй нь энэ алба анхны өдрөөс эхлээд л таалагдаагүй гэсэн. Зоргоороо шийдэмгий Чайковский бичиг цаастай ноцолдсон дэмий ажлаасаа бүрмөсөн зугтаж Петербургийн дуу хөгжмийн дээд сургуульд элсэн орж, төгсөхөд энгэртээ алтан медаль гялалзуулж зогссон байна. Авьяас билгээрээ гайхуулж байсан түүнийг Москва үг дуугүй угтан авч, улмаар гурван жилийн дотор гэхэд төгөлдөр хуурын найрал концертоо, "Хунт нуур" бүжгэн жүжгийнхээ хөгжмийг бичиж амжсан байдаг. Чайковский алдарт "Хунт нуур"-аа хайр сэтгэлийн тухай ардын нэгэн үлгэр дээр тулгуурлаж бичсэн гэдэг. Хайр сэтгэлийн учрал баяр, зовлон шаналал, хагацал гунигийг сэтгэлийн утас бөмбөлзтөл өрнүүлсээр эцэст нь хамтдаа үхэж үрэгдэн дуусдаг байсан энэ бүтээл үйл явдлын хувьд тухайлбал, төгсгөл нь хожим засварлагдан өөрчлөгдсөн ч үйл явдлын эдгээр өрнөлүүд Чайковскийн суу билгийг тэсэлж өгсөн гэж судлаачид үздэг. Ийнхүү түүний гайхамшигт авьяас, суу билгээр туурвигдсан "Хунт нуур" Оросын хөгжмийн урлагийг шинэ шатанд гарган чулууджээ. Хүн төрөлхтөнд бурхнаас өгсөн гайхамшигт бэлэг "Хунт нуур"-ыг өөрийн театртаа тавиагүй улс орныг ойлгоход бэрх. Ядруу даруухан театртаа анх "Хунт нуур"-ыг үзэж ангайж байсан цагаас хойш хичнээн ч удаа үзсэнээ мартаж. Өнгөрсөн ням гариг Улаанбаатарын дуурийн театрт "Хунт нуур" ахин тавигдаж, гоцлол дүрд Америкт 10 жил бүжиглэж байгаа авьяаслаг бүжигчин Б.Түвшинбат бүжиглэсэн ховорхон өдөр болж өнгөрлөө. Монголын сонгодог урлагийн тайзнаа гялалзан гарч ирж, улмаар 11 жил гол ачааллыг нуруун дээрээ үүрч явсан энэ жүжигчин эх орондоо ирээд зогсохгүй "Хунт нуур"-т бүжиглэнэ гэхээр урлагийн ертөнцөд ямархуу хэмжээний шуугиан болсон нь ойлгомжтой. Тоглолтын тасалбар хэдэн өдрийн өмнө л зарагдаад дуусчихсан байв. Б.Түвшинбат гэж хэн бэ? Түүний бага нас Улаанбаатар хотноо мэс засалчийн гэр бүлд өнгөрчээ. 1987 онд хуучнаар ЗХУ-ын Киев хотын бүжгийн академийг дүүргэж ирээд УДЭТ-т бүжигчнээр ирж ажилласан цагаас хойш 20 жил сонгодог урлагт хүчээ сорьсон гэсэн үг. Хэдийгээр одоо тэр төрөлх театртаа ажиллахгүй байгаа ч гэсэн амьдралынхаа бүхэл бүтэн 20 жилийг бүжиглэж өнгөрсний хувьд 20 жилийнхээ ойг эндээ, эх орондоо, эх театртаа хийх өөрийн гэсэн бодол байсныг хүндэтгэхгүй байх аргагүй. Цагтаа алдарт Оюун, Японы нэрт бүжигчин Кумико Очи, УГЖ Гэрэлчимэг зэрэг алдартнуудтай хослон бүжиглэж балетийн ертөнцөд дуулиан тарьж явсан энэ үнэтэй бүжигчний талаар урлагийн тогооны нэгэн алдартай эрхэм дурсахдаа "та нар Түвшинбатыг зүгээр л нэг өдөр явмаар санагдаад явчихсан гэж бодоогүй биз дээ. Явахаас өөр аргагүй байдалд оруулаад байхаар нь тэр нисчихсэн юм" гэж хэлж байж билээ. Энэ тухай шивэр авир яриа одоо ч яригддаг. Нээрээ хачин юм шүү. Ийм алт шиг бүжигчнийг хэн нэгэн агуу тэнэг хавчиж хяхаад явуулчихаж л байдаг. Анхныхаа гарааг "Жизель"-ийн Альбертын дүрд амжилттай бүжиглэснээр эхлүүлж байсан энэ бүжигчин Японы нэртэй бүжигчин Кумико Очитой хамт Улаанбаатарт долоо хоногт таван удаа "Хунт нуур"-т бүжиглэж тухайн үедээ рекорд тогтоож байсан удаатай. Энэ тоглолтуудын дараа түүнд анхны гадны урилга Японоос ирж байсан гэдэг. Япон бол тэр болгон хэн дуртайн өмнө үүдээ дэлгэж байдаг орон биш. Улмаар 1989 онд Москва хотын Олон улсын бүжгийн жүжигчдийн тэмцээнд амжилттай оролцсон. 1992 онд Япон улсын мэргэжлийн бүжигчдийн зэрэглэлийн тэмцээнд Японы бүжигчин Маюки Ютакатай хамт оролцон алтан медаль хүртэж байсан. 1994 онд Будапешт хотод зохиогдсон Нуреевын нэрэмжит олон улсын тэмцээнээс тусгай шагнал авчирч байсан. 1995 онд Токио хотноо зохиогдсон Ази Номхон далайн орнуудын бүжгийн жүжигчдийн тэмцээнд 150 гаруй орон оролцоход дөрөвдүгээр байр эзлэн дуулиан тарьж байсан гээд өдий төдий амжилт түүнийх. Б.Түвшинбатыг Японы тал урьж нэг жилийн гэрээ хийж байсан үед Монголын балетчид гадны ертөнцөд хөл тавихын тухайд "а" үсэггүй байлаа. Тэрээр одоо Америкийн "Ньюжерси балет"-ын гоцлоочоор ажиллаж байна. Мэдээж хүний хүү эх орондоо ирж л таарна. Тэр өөрөө ч үүнийгээ нуухгүй байна. Хөшиг нээгдлээ Үзэгчид пиг дүүрчээ. Нэрт бүжигчин Б.Түвшинбат тайзнаа гарч ирлээ. Цагаан хун нь Японы гоцлол бүжигчин Мако. Үнэхээр гайхалтай хос юм. Б.Түвшинбат бүжигчнийхээ хувьд үнэхээр төгс боловсорсон бүжигчин болохоо харуулах шиг болов. Хэдийгээр тэр өөрийгөө ихээхэн барьж байсан ч төрөлх тайзнаа олон жилийн дараа гарч байгаа сэтгэлийн хөдлөл нь нэвт шувт мэдрэгдэж байлаа. Энэ үдшийн "Хунт нуур"-т түүнтэй хамт Макогоос гадна шинэхэн гавьяат Алтанхуяг бүжлээ. Сүүлийн үед нэр алдар нь түгэн гэрэлтэж буй энэ залуухан од өөрөөс нь өмнө энэ театрт аархаж явсан бүжигчин Түвшинбатад онцгой хүндэтгэл үзүүлж буй нь бүжгийн жүжгийн хатуу хөтүү хуультай дотоод гал тогоонд тэр бүр ил харагдаад байдаггүй зураг болон мэдрэгдэж байв. Тийм ээ. Олон тохиохгүй тоглолт болов. Олон ирэхгүй үдэш байв. Баяртай мистер Түвшинбат. Эх орондоо бүр ирээрэй гэж фенүүд нь сэтгэлдээ шившин цэцэг шидэлж байсан энэ орой түүний амьдралд төдийгүй манай сонгодог урлагт гоё орой болон үлдлээ. Дараагийн удаа уншигч тантай Токио хотын Орчард халл дуурийн театрт "Богема"-г үзсэн азтай завшааныхаа тухай тэмдэглэлээрээ уулзъя. 
Б.Ганчимэг
