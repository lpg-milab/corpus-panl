900 хүнийг халдваргүйжүүлэн хориотой бүсээс гаргажээ

Хан-Уул дүүргийн нутаг дэвсгэр дэх ХААИС-ийн Мал эмнэлэг, биотехнологийн сургуулийн сургалтын зориулалттай малд шүлхийн шинж тэмдэг илэрсэн. Малын гоц халдварт шүлхий мөн эсэхийг тодруулахаар шаардлагатай дээжүүдийг мэргэжлийн лабораторид хүргүүлснээр эхний хариу гарч, тэр даруйд Нийслэлийн онцгой комисс хуралдаж, хөл хорио тогтоосон юм. 
Лабораторийн хариуны дийлэнх шинж тэмдэг нь шүлхий мөн гэж гарсан ч өнөө хэр нь эцсийн хариу бүрэн гараагүй, гарах боломжгүй байдаг талаар мэргэжлийн байгууллагаас мэдээлж байгаа. Нөхцөл байдалтай холбогдуулан тогтоосон хорио цээрийн бүсэд хэрхэн ажил өрнөж байгаа талаар Нийслэлийн онцгой байдлын газрын дарга, дээд ахмад С.Цогтбаатараас тодрууллаа. 
-Зайсангийн гүүрнээс нааш цааш унаа тэрэг, хүн нэвтрүүлэхгүй байх тухай тойм мэдээлэл байгаа. Харин хориотой бүсийн зам яг хаагуур хязгаарлагдсан юм бэ? -Зайсангийн гүүрнээс цааших бүх зам хяналтад байгаа. Гүүрний наагуур зүүн тийшээ Яармагийн гүүр хүртэл шороон замаар, баруун тийшээ Багатэнгэрийн ам хүртэл явах ёстой. Энэ замд замын цагдаагийн гурван пост ажиллаж байгаа. Ер нь 227 хүн гурван ээлжээр хамгаалалтад гарч ажиллаж байгаа. Хөл хориотой холбогдуулж Нийслэлийн нийтийн тээвэр зохицуулалтын газраас богино рэйс гаргасан. "Ханын материал-Зайсан", "Дэнжийн 1000-Зайсан", "Зүүн хүрээ хийд-Зайсан" гэсэн гурван чиглэлийн 34 автобус "Оргил" рашаан сувиллын дэргэдэх замын уулзвараар буцаж эргэнэ. -Хорио цээрийн бүсээс хичнээн хүнийг гаргасан бэ. Тэр бүсэд байгаа бүх албан байгууллага, сургууль хаагдсан гэхээр эмнэлэг, сувиллын газрууд ч хаагдсан гэсэн үг үү? -Ер нь хөл хорио тогтоосноос хойш 900 орчим хүнийг ариутгал халдваргүйжүүлэлтэд оруулаад нийслэл рүү гаргасан. Хөл хорио тавигдтал дотогш орохгүй гэсэн үг. Дийлэнх нь оюутнууд юм даа. Хотын төвд хаана, ямар хаяг дээр оршин суухыг нь бүртгээд шаардлагын дагуу нэвтрүүлнэ. Амралт сувиллын газрууд хүлээж авсан байсан хүндээ үйлчилж л байгаа. Дотооддоо мэдээж шаардлагын дагуу ажиллана. Харин гаднаас шинэ хүн авахгүй. Яг хэдэн амралт сувиллын газар, амралт байгаа талаар мэдээлэл хараахан гараагүй байна. Ер нь бол хорио цээрийн бүсэд ариутгалын хоёр пост ажиллаж байгаа. Нэг нь гадагшаа гарч байгаа хүмүүсийг халдваргүйжүүлэлтэд оруулж, нөгөө нь дотор халдвар гарсан хэсгийг ариутгаж байгаа. Хан-Уул дүүргийн XI хорооны тав, зургадугаар хэсгийн нутгийн хогийн цэг, бууц, өвөлжөө, бохирын цэг гээд газруудыг ариутгаж ажилласаар байгаа. -Хичнээн мал вакцинжуулалтад хамруулсан бэ? -Тэр бүсэд 24 айлын 500 орчим толгой мал байсан юм. Бүгдийг нь вакцинжуулж амжсан даа. Энэ О хэвшлийн шүлхийнээс хамгаалах вакцин 20 мянга орчим малд хүрэлцэх хэмжээнд байгаа юм билээ. Одоо малыг бэлчээрт гаргахгүй. Бүх малд үзлэг хийгээд, 50 малаас цусны шинжилгээ авсан. Сургалтын малыг хариулдаг байсан Баатаржав гэдэг айлд зургаан хүн амьдардаг юм байна. Тэд бас л хөл хорионд байгаа. Гаднаас хэрэгтэй хоол хүснийг нь тэдний өөрсдийн нь мөнгөөр оруулж өгч байгаа. Ер нь "Атар өргөө"-гийн талхыг хориотой бүсийн гадаа авчруулаад дотогш нь хамгаалалтын хэсгийнхэн нэвтрүүлэх зэргээр хүнсний асуудлыг зохицуулдаг. Хамгаалалтын ажилд маш их зардал гарч байна. -Шүлхий хүнд халдварлах магадлал хэр байдаг вэ. Халдварын шинж тэмдэг хүнд илэрсэн тохиолдол байхгүй биз дээ. Нэг хүүхэд өвдсөн талаар мэдээлэл цацагдаад байсан? -Хүнд халдварлах нь бага. Их ховорхон. 10 мянгад нэг тохиолдох л доо. Гол нь шүлхий малд агаар дуслаар халдварладаг болохоор эрсдэлтэй бүст байгаа хүний хувцас, машин техникээр дамжихаас хамгаалж, хөл хорьдог юм. Хүүхэд өвдсөн тухай мэдээлэл ирсэн. Газар дээр нь эмнэлгийн тусламж ч очсон. Тэр хүүхэд унаж, татдаг хуучтай юм билээ. Тэр байдлыг нь эдгээх эм тариаг хүргэсэн, одоо биеийн байдал хэвийн байгаа. 
Б.Хаш
