Огцрох ёс зүйгүй МАХН

Бага хурлаасаа эхлээд Удирдах зөвлөлийн гишүүд нь бараг л үе дамжих нь холгүй он удаан жил нэг суудалдаа тухалдаг байдал Ардчиллын замыг сонгосон манай орны ахмад нам болох МАХН-д бий. Бараг л үхэн үхтлээ даргын замаар явж, даргын замналаар амьдарна. Бас УИХ-ын суудалд дахин дахин сонгогдон сонгуулийн тойргийг өмчилчихсөн зөндөө дарга нар энэ намд байдаг. Төрсөн үрээ хүртэл хадамд гарган хүнийх болгодог жам ёс байхад түр олдсон суудлаа бүр өөрийнх болгох гэж зүтгэдэг муухай заншил тэдэнд бий. Ардчилсан хууль эрх зүйт төртэй энэ үед хариуцлага хүлээж огцорч чаддаг эр зориг, ёс суртахуун байх хэрэгтэй. Ийм соёл, ийм хэвшил дэлхийн жишигт байдаг. БНСУ-ын Ерөнхий сайд төмөр замын ажилчдын эсэргүүцлийн үед гольф тоглож байсныхаа төлөө ёс зүйн хариуцлага хүлээж албан тушаалаасаа огцорч байсан. 
Францад Засгийн газрын гишүүн нь Парисын төвд татвар төлөгчдийн мөнгөөр байр түрээслэн тансагласныхаа төлөө хариуцлага хүлээн огцорч байлаа. Сөүл хотын дарга хотын гүүр нурснаас ёс зүйн хариуцлага хүлээж өөрөө огцорч байсан санагдана. Тэд эзний алба ээлжтэй, хааны алба халаатай байдгийг мэддэг аж. Манайд бол өөрөөр. Эзний алба элээгддэггүй, хааны алба халдашгүй мэт аашилцгааж байна. Ялангуяа үүнийг МАХН-ын дарга нар бүр сайн хэрэгжүүлдэг. Н.Энхбаяр 2004 оны сонгуулиар УИХ-д 72 суудалтай байсан намаа 36 болгож байсан атлаа намын даргын суудлыг өгөх нь байтугай доод, дунд шатныхаа хүмүүст бурууг өгөөд өөрөө харин замаа засаж дэвшиж байсан болохоос огцорсонгүй. Тэр үед хотын намын хорооны дарга байсан М.Энхболд хотод 20 суудалтай байсан МАХН-ыг найман суудалтай болгосон буруутан. Гэвч бас л огцорсонгүй. Бүр цааш нь дэвшээд намын дарга, Ерөнхий сайд болоод тухалчихлаа. УИХ-ын дарга Ц.Нямдоржийг Хууль зүй, дотоод хэргийн сайд байхад нь олон улсын хил дамнуулан хүн хулгайлж ирсэн хэрэг гарч байлаа. Бас Хууль зүй, дотоод хэргийн сайд нь Хятадын тагнуул нэр зүүж сүүлдээ замхарсан. Гэхдээ ямар ч хариуцлага хүлээгээгүй. дараа нь мөн л УИХ-ын дарга болон дэвшчихсэн. МАХН дандаа ийм байгаагүй бололтой. 1996 онд энэ намын дарга асан Б.Даш-Ёндон нам нь сонгуульд ялагдсан учраас шударгаар буруугаа хүлээж намын даргын албаа өгч байсан түүхтэй. Гэтэл одоо УИХ дахь намын бүлгийн дарга нь идсэн уусан хэргээр Хяналтын хорооныхны хараанд өртөж байсан атлаа төд удалгүй нөгөө Хяналтын хорооныхоо даргын албыг хашчихсан тууж явах жишээтэй. Үндэсний аюулгүй байдлын Ажлын албаны дарга Д.Жаргалсайхан улс орны аюулгүй байдалтай холбоотой чухал материалтай хард диск алдчихаад одоо тэр албан тушаалдаа зүгээр л сууж байна. Тэрээр намын Хяналтын хороонд байхдаа намын санхүүгийн бичиг баримт болох мянга гаруй хуудастай хавтсыг хулгайлж сүүлд нь тагнуул цагдаа болж байж гэрээс нь нэгжиж олж байсан гэх юм билээ. Угаасаа чухал бичиг баримт алга болгох хоббитой юм уу эсвэл өөр зорилго байдаг юм уу хэн мэдэхэв дээ. Монгол Улсын Үндэсний аюулгүй байдлын зөвлөлд иймэрхүү найдваргүй хүн байхад төр нь зүв зүгээр л нүдээ аньж, чихээ бөглөөд суучихдаг нь хачин. Эсвэл цаана нь хэн нэгэн түшиг тулгуур болж энэ албанд нь уяж байдаг юм байлгүй. Сүүлийн үед төмөр замтай холбоотой осол аваар баахан гарлаа. Хариуцлага хүлээх хүн олдохгүй бие биедээ бурууг тохоод л сууж байна. Тагнуулын газар нь ажлаа мэддэггүй юм уу террорист халдлага хийж тоглоод л, түүндээ ард иргэдийг хамруулж айлгаад байж байдаг төр засаг гэж байдгийг ойлгохгүй юм. МИАТ-ийн дарга Б.Эрдэнэбилэг нь авлигын хэргээр гардуулж байсныхаа дараахан нь хэн нэгэн боссд газар мазар бэлэглэж байж одоогийн албан тушаалдаа очсон гэдгээ нууж хаадаггүй гэсэн. Төмөр замын хэрэг эрхлэх газрын албаны дарга Г.Өлзийбүрэн салбарынхаа хөрөнгө мөнгийг завшсан хэргээр баригдаж хоригдож явсан атлаа гарч ирээд төмөр замын хөрөнгө зоорин дээр заларчихсан. Эрдэнэтийн Х.Наранхүү үйлдвэрт нь хоёр хүний алтан амь эрсдээд байхад эмгэнэлийн ганц үг ч хэвлэлээр шидсэнгүй, албан тушаалынхаа зөөлөн суудалд шигдээд сууж байна. Түүний үед тус үйлдвэрт арав гаруй хүн амиа алдаад байна. Бас цааш нь Засгийн газар нь өмнөх Ерөнхий сайдынхаа мөрийн хөтөлбөрөөр үйл ажиллагаагаа явуулж Үндсэн хуулиа зөрчөөд тоох ч үгүй сууж, Засгийн газрын тэргүүн нь алдаж хэлсэн үү албаар хэлсэн үү өмнөх Засгийн газар ёс бусаар огцорсон гээд сууж байдаг нь бүр ойлгомжгүй. Ёс зүйгүй хүмүүс л ёс зүйгүй төрийг бий болгоно. МАХН дахь ёс зүйгүй, огцорвол зохих ёстой сайд, дарга нарын нэг бол У.Хүрэлсүх. Тэрээр цагдаа зодож танхайран УИХ-ын дарга, Ерөнхий сайдыг дууд хэмээн өглөөний дөрвөн цаг хүртэл орилж чарлаж хоносон гэдэг. Харин өглөө нь цагдаа нар түүнийг суллаж явуулсан бөгөөд энэ болчимгүй авирласан бичлэгийг нь хийж баримтжуулж авч үлдсэн гэнэ лээ. Шөнөжин согтуурхаж цагдаа нарт аархаж агсамнасан түүнийг хамгийн ёс зүйгүй хүний тоонд оруулбал зохих ёстой мэт харагдаж байна. Огцрох ёс зүйгүй төрийн түшээд, өндөр албан тушаалтнуудаас яах гэж ардчилсан замыг сонгож бүх ард түмний сонгууль явуулдаг болсон гэж бодоо вэ гэж асуумаар. Таны тухалсан суудал хувийн өмч чинь биш ард түмнийх гэдгийг сануулмаар гэдгийг сануулмаар. Хугацаагүй албанд томилогдсон мэт аашилж үндсэн үүргээ умартан хувийн эрх ашгаа бодож суухын оронд хугацаатай албандаа хийх ёстойгоо хийж чадахгүй бол чадах нэгэнд нь байраа тавьж өгөх ёс зүй энэ намд ус агаар шиг хэрэгтэй байна. Ийнхүү удаан албан тушаалдаа өгзгөө өвдтөл суух нь МАХН-ыг авлигачдын нам, албан тушаалтны нам болоход нөлөөлсөн юм биш үү. Дээр дурдагдсан хүмүүсийн ихэнх нь мөн л МАХН-ын Бага хурлын ээлжээ өгдөггүй гишүүд. Өдий төдийгөөрөө Төрийн албаны хууль зөрчөөд Бага хуралд сууж буй нь мөн л ёс зүйгүй хэрэг. УИХ-ын гишүүд нь тус бүртээ 250 саяыг хувааж авахаар хууль баталж суух нь ёс зүйгүй хэрэг. Ардчилсан нийгэмд албан тушаал хэзээ ч хувийн өмч байдаггүй. Гэтэл МАХН УИХ-ыг, Засгийн газрыг, намын Бага хурлаа, намын Удирдах зөвлөлөө хувийн өмч болгохыг хүсч байна.МАХН-ын Бага хуралд тал хувь нь шахуу 12-оос дээш жил болж дархлагдсан нөхдүүд байдаг. Үлдсэн хувийнх нь тал нь 8-аас илүү жил болж байгаа. Архангай аймгийн ИТХ-ын тэргүүлэгчдийн дарга Ж.Нэргүй Боловсролын дэд сайд С.Төмөр-Очир, Шударга бус өрсөлдөөнийг хянан зохицуулах газрын дарга Б.Жаргалсайхан, Усны үндэсний хорооны нарийн бичгийн дарга Б.Шатар, УИХ-ын намын бүлгийн ажлын албаны зөвлөх Р.Сандалхан, УИХ-ын гишүүн асан О.Нигамет, БОЯ-ны газрын дарга А.Болат, Аймгийн МАХН-ын хорооны тэргүүлэгч Х.Баделхан, "НИК"-ийн салбарын захирал А.Галамхан, Байгаль орчны төрийн нарийн бичгийн дарга Ц.Шийрэвдамба, УИХ-ын гишүүн Ч.Раднаа, Булган аймгийн Засаг дарга М.Оюунбат, "Булган" ХХК-ийн захирал Ц.Батбаяр, Ерөнхий аудитор Л.Жавзмаа, УИХ-ын гишүүн Т.Очирхүү, УИХ-ын гишүүн А.Цанжид, Аймгийн засаг дарга Л.Тогоо, МАХН-ын ерөнхий нарийн бичгийн дарга Д.Нямжав, Удирдлагын академийн дэд захирал Ш.Түдэв, УИХ-ын гишүүн Ц.Дамиран, Д.Дэмбэрэл, Л.Пүрэвдорж, "МОНЦАМЭ" агентлагийн дэд захирал Б.Галсандондог, УИХ-ын гишүүн Р.Раш, Дундговь аймгийн ИТХ-ын тэргүүлэгчдийн дарга С.Үржин, аймгийн Засаг дарга Ш.Төрбат, УИХ-ын гишүүн Д.Арвин, У.Хүрэлсүх, УИХ-ын гишүүн асан Н.Ганбямба, Хөвсгөл аймгийн намын хорооны дарга Л.Цэрэнжав, УИХ-ын гишүүн Ө.Энхтүвшин, Монголын хэрэглэгчдийн эрх ашгийг хамгаалах нийгэмлэгийн үндэсний холбооны тэргүүн Э.Гомбожав, Байгаль орчны дэд сайд Б.Энхмандах, МАХН-ын удирдах зөвлөлийн сан хөмрөгийн дарга Б.Лосол, Ардчилсан социалист эмэгтэйчүүдийн холбооны тэргүүн Д.Алтай, Ерөнхий сайдын зөвлөх Б.Долгор, МАХН-ын ахмадын холбооны тэргүүлэгч Ц.Дашдэмбэрэл, Түлш, эрчим хүчний дэд сайд Т.Энхтайван, Сүхбаатар дүүргийн Засаг дарга асан Ц.Цогзолмаа нарыг Бага хурал дахь дархлагдсан гишүүдийн тоонд багтааж болно. Мөн МАХН-ын Удирдах зөвлөлд ч насаараа шахуу сууж байдаг хүн цөөнгүй. Сайн дураараа огцрох эр зоригтон алга. Хэрэв МАХН-аас хэн нэгэн сайн дураараа огцорч чадвал тэр лав од болно. Аягүй бол буруугаа хүлээж огцрох ёс зүйтэй байсны төлөө ард түмэн дахиад сонгож ч магадгүй юм. 
Д.Мөнгөндалай
