Иргэд хардах эрхтэй

"Иргэний холбоо"-ноос "Сэтгүүлчид хардах эрхтэй" гэсэн сэдэв хөндөж, үзэг нэгтнүүдийг маань ярилцлагад урилаа.
Сэтгүүлчдийн хардах эрхийг хамгаалах талаар хэлэлцсэн нь аль нэг мэргэжлийнхэнд илүү эрх дарх өгөх, тал засах гэсэн хэрэг биш харин сэтгүүлчийн хардах эрхийн цаана мэдээлэл авах иргэний эрх бийг энд ирсэн цөөнгүй хүн онцолсон юм. "Иргэний холбоо"-ны гишүүн Ч.Тамир улстөрчид, төрийн албаныхан, бизнес эрхлэгчдийн дунд "Авлигын эсрэг эв нэгдлийн гэрээ"-нд нэгдэх санаачилга өрнүүлэхээр зэхсэнээ ярив. Гэрээнд нэгдсэнээр авлигыг үл тэвчих уур амьсгалыг олон нийтэд төлөвшүүлнэ. Авлигад өртсөн хэмээн сэтгүүлч, олон нийтэд хардагдсан улстөрчид гэм буруугүй гэдгээ итгэл үнэмшилтэйгээр нотолж чадахгүй бол иргэн, сонгогчдын дэмжлэг авч чадахгүй болно хэмээн тэд найдаж байна. Өмгөөлөгч Л.Санжаасүрэн "Татварын мөнгөөр санхүүждэг албан тушаалтныг сэтгүүлчид хардах эрхтэй төдийгүй үүрэгтэй гэж хэлж болно. Иргэдийн татвараар санхүүждэг ч бүх үйл ажиллагаагаа төрийн нууц, байгууллагын нууц гэдгээр далдалдаг байж таарахгүй" хэмээн ярилаа. Зарим сэтгүүлч өөрт тохиолдсон түүхээ хуучлав. Г.Дашрэнцэн "Дээдсийн хүрээлэн" сонинд "Хулгайч хурандаа" гэж бичсэн чинь Баянзүрх дүүргийн цагдаагаас эрүү үүсгээд дуудаж байна. Дүүргийн хэрэг бүртгэх газрын хурандааг "хулгайч" болохыг нь бичтэл гарын дорх хэрэг бүртгэгчээ явуулаад, намайг баривчлуулсан юм. Хэрэг бүртгэгч "Манай хурандаагийн 69 хулгайлсан хэрэг аль хэдийнэ өнгөрчихсөн ш дээ" гэнэ лээ. Хурандаа "Үндэслэлгүйгээр ажлаас халагдсан гээд Баянзүрх дүүргийн шүүхэд нэг бол иргэний хэрэг үүсгэж, 30 сая төгрөг нэхэмжилнэ, үгүй бол эрүүгийн хэрэг үүсгэнэ гэсэн. Хурандаагийн хулгайн хэргийн талаар мөрдөн байцаах албанаас улсын прокурорт бүртгэгдсэн баримт байдаг. Улстөрчид сэтгүүлчдийг дарамталдаг байсан бол одоо шүүх, цагдаа, прокурор нь дарамталдаг боллоо" гэж ярилаа. Ахмад сэтгүүлч Г.Жамъян "Амьдын гэрээслэл" бичих санал гаргав. "Хардалт гэдэг хоёр талаасаа явдаг. Сэтгүүлчид тэр тийм юм авчихлаа гээд харддаг. Нөгөө талаас цаадуул чинь биднийг асар их хардах боллоо. Онцгой байдлын газраар ороод гарахад л тэнд тэгээд явж байна гээд мэдчихдэг. Цаад талын хардалт аюултай. Ирэх сонгууль сэтгүүлчдийн хувьд дайн болно. Зарим оронд сэтгүүлчид амьдын гэрээслэл гэж бичдэг юм билээ. За би тэдний өдөр тийм хүний талаар тийм юм бичсэн, намайг тэгж тэгж заналхийлсэн гэсэн гэрээслэл бичиж, түүнийгээ байнга шинэчилж явдаг юм байна" гэж жишээ татсан. "Аймаар аймаар юм бичдэг улсуудтайгаа энэ талаар санал солилцож байгаа ч гэрээслэлээ хаана хадгалах талаар толгойгоо гашилгаж яваа" гэж өвгөн сэтгүүлч ярьсан юм. Олон нийтийн телевизийн сэтгүүлч Ц.Мөнхтөр "Төр, хууль, хүчний байгууллагаас сэтгүүлчдийг битгий оролд. Ёс зүйн консулаараа сэтгүүлчийн гэм буруутай эсэхийг тогтоож, хариуцлага тооцох учиртай. Мэдээллийн эрх чөлөөний хуулийг гаргая" гэсэн хоёр санал дэвшүүллээ. "Зууны мэдээ" сонины Г.Отгонбаяр "Цайрдаггүй Улаан" гэж бичсэнийхээ төлөө "гүтгэсэн" хэрэгт ороод байгаа сэтгүүлч Б.Цогнэмэх зарим хүний хэлээд байгаа шиг эзнийхээ даалгавраар бичээд хэрэгт орсон юм байхгүй гэж тайлбарлав. "Цагдаа баримтыг шалгахын оронд амарчлаад, сэтгүүлчийг барьсан" гэж тэр учирласан. "Сэтгүүлч болохоо шахаад байгаа" гэж өөрийгөө тодорхойлсон судлаач Д.Ганхуяг "Өөрсдийгөө өмгөөлж юу ч хийдэггүй" гэж сэтгүүлчдийг шүүмжилсэн юм. Сэтгүүлчдийн гарт хамгийн хүчирхэг зэвсэг байдаг. Хэн нэгэн улстөрч, "Иргэний холбоо", эрх баригчдаас тусламж гуйх шаардлагагүй. Сэтгүүлчид нэгдээд, хуульд өөрчлөлт оруулах талаар хүчтэй лобби хийх хэрэгтэй гэсэн санал ч гарлаа. "Иргэний холбоо"-ны мэдэгдлийг Ч.Тамир энэ үеэр танилцуулав. "Эрүүгийн хуулийн 110 болон 111 дүгээр зүйлийг нэн даруй өөрчилж, сэтгүүлчийн мэдээлэлд нэр холбогдсон албан тушаалтан гэм буруугүй гэдгээ өөрөө нотлох заалтаар солих ёстой. Хэвлэл мэдээллийн хэрэгслээр өөрийгөө өмгөөлсөн албан тушаалтны үгийг бид гэм буруугүйн нотолгоо гэж үзэхгүй гэдгээ мэдэгдэж байна" хэмээн үүнд дурджээ. 
Б.Янжмаа
