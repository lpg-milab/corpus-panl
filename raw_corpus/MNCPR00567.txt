Ерөнхий сайд хичээлийн шинэ жилийн бэлтгэл хангагдсан гэж дүгнэв

Хичээлийн шинэ жилийн нээлтийг тохиолдуулан Ерөнхийлөгч, Ерөнхий сайд нар уламжлал ёсоор мэндчилгээ дэвшүүллээ. Ерөнхий сайд М.Энхболд хэлсэн үгэндээ энэ хичээлийн жилийн онцлогийг дараахь дөрвөн "номинациар" тодруулав.
-Саяхан Засгийн газар "Монгол Улсын боловсролыг 2006-2015 онд хөгжүүлэх мастер төлөвлөгөө"-г баталлаа. Үүгээр ойрын 10 жилийн хугацаанд Засгийн газраас боловсролын талаар баримтлах стратеги зорилт, түүнийг хэрэгжүүлэх арга механизмыг тодорхойлсон бөгөөд энэ хичээлийн жилээс эхлэн уг төлөвлөгөөг сайтар судлах, сурталчлах, хэрэгжүүлэх ажлыг боловсролын бүх шатны байгууллагууд цаг алдалгүй хийх шаардлагатай. -Засгийн газар энэ оны наймдугаар сарын 16-ны өдөр 194 тоот тогтоол батлан гаргаж, ерөнхий боловсролын сургуулийн нэг, хоёрдугаар ангийн сурагчдад "Үдийн цай" өгөх болж, түүнд шаардагдах 2.7 тэрбум төгрөгийн зардлыг шийдлээ. Энэ хөтөлбөр улсын хэмжээнд 110.0 мянган хүүхдийг хамран өнөөдрөөс эхлэн хэрэгжиж байна. "Үдийн цай" хөтөлбөрийг хэрэгжүүлэхдээ амт, чанар, илчлэг байдал, эрүүл ахуйн шаардлагад онцгой анхаарч, түүний бүтцэд сүү, сүүн бүтээгдэхүүн заавал оруулах, эх орны үйлдвэрийн экологийн цэвэр бүтээгдэхүүн сонгох, сургуулийн гал тогоог аль болох боломжтой байдлаар ажиллуулах, үүнд сургууль, олон нийт, эцэг эх, эрүүл мэнд, хяналтын байгууллагын зүгээс тавих хяналтыг өндөржүүлэх нь зүйтэй. Уг хөтөлбөрийг хэрэгжүүлснээр бага насны хүүхдийн сурах идэвхийг дээшлүүлж, тэдний эрүүл мэндийг хамгаалах, бага боловсролын хамран сургалтыг нэмэгдүүлэх, сургууль завсардалтыг бууруулах, өрхийн амьжиргааг дэмжих зэрэг олон талын нааштай үр дүн гарах болно. -Ерөнхий боловсролын сургуулийг 11 жилийн сургалтын тогтолцоонд шилжүүлэх ажлыг үргэлжлүүлж, улмаар 12 жилийн сургалтын тогтолцоонд шилжих бэлтгэлийг хангах, бага, дунд боловсролын стандарт, сургалтын шинэ төлөвлөгөө, хичээлийн жилийн шинэ бүтцийг мөрдөж эхэллээ. Хичээлийн жилийн шинэ бүтэц, сургалтын төлөвлөгөө, хөтөлбөрийг хэрэгжүүлж эхэлснээр бага ангийн хичээлийн тоог цөөрүүлж, сурагчдын ачааллыг багасгах, ахлах ангийн сурагчдад мэргэжлийн чиг баримжаа олгох, хэрэгцээ сонирхлынхоо дагуу сонгон суралцах боломжийг олгож байгаа юм. -Өмнөх хичээлийн жилүүдэд мөрдөж байсан хичээлийн жилийн үргэлжлэх хугацаа 36-38 долоо хоног байсныг багасган 34-35 долоо хоног хичээллэх болгосон нь сурагчдын ачааллыг бууруулж, бие даан суралцах боломжийг нэмэгдүүлэхийн хамт багш нар амралтаа бүрэн эдлэх, сургуулиа засч тохижуулах нөхцөлийг сайжруулах болно гэжээ. Ерөнхий сайд М.Энхболд саяхан нийслэлийн хэд хэдэн сургууль, цэцэрлэгээр орж, хичээлийн шинэ жилийн бэлтгэлийг "шалгасан" бөгөөд үүнийгээ үндэслэн "Манай сургууль, цэцэрлэгүүдийн хичээлийн шинэ жилийн бэлтгэл үндсэндээ хангагдсан байлаа" хэмээн дүгнэжээ. Харин Ерөнхийлөгч Н.Энхбаяр мэндчилгээ дэвшүүлж хэлсэн үгэндээ өөрийн санаачилсан "Сургуулийн өдрийн хоол" хөтөлбөрөө онцлон дурдав. Бүх нийтэд бага боловсрол эзэмшүүлэх, бүх шатны сургуульд суралцагсдын хүйсийн харьцааг тэнцвэржүүлэх, боловсролын үйлчилгээний тэгш бус хүртээмжийг сайжруулах зорилт дэвшүүлсэн "Мянганы хөгжлийн зорилт"-уудыг хангах талаар ч сануулахаа мартсангүй. Их Монгол Улс байгуулагдсаны түүхт 800 жилийн ойг мөн онцолсон бөгөөд "Энэ өдөр суралцагч, сургагч хэн бүхэн ард түмнийхээ найман зууны туршид туулж өнгөрүүлсэн их түүхээ бахархан дурсаж байгаад эргэлзэхгүй байна" гэв. Монгол Улсын Ерөнхийлөгчийн зарлигаар бүх шатны сургуулиуд жил бүрийн хичээлийн шинэ жилийн нээлтийн өдөр Монгол Улсын Төрийн дууллыг эгшиглүүлж, "Монголын нууц товчоо"-гоо уншиж, судалж байх болсон агаад үүнийг Ерөнхийлөгч "Эх оронч хүмүүжил олгох, боловсролыг дээдлэх, өвөг дээдсийнхээ баатарлаг үйлсээр бахархахад сэтгэлийн эрч хүч нэмнэ" хэмээн найдаж байгаа аж. "Олон улсын стандартад нийцсэн, боловсролын салбарын хөгжлийг эрчимжүүлсэн жишиг сургууль байгуулах талаар миний гаргасан санаачилгыг Засгийн газар болон боловсролд анхаардаг байгууллага, хувийн хэвшлийнхэн дэмжиж, бодитой ажил хэрэг болгоно гэдэгт найдаж байна" гэж Ерөнхийлөгч Н.Энхбаяр онцлов. "Эхний сайн мэдээ сонсдож, зарим дотоод, гадаадын хөрөнгө оруулагчдаас жишиг сургууль байгуулах эхлэл тавигдаж байгааг сайшааж буй"-гаа ч дуулгав . Тодруулга: Энэ хичээлийн жилд манай орны 730 орчим цэцэрлэгт 91.0 мянга гаруй, ерөнхий боловсролын 724 сургуульд 564 мянган хүүхэд багачууд, 200 шахам их, дээд сургууль, коллеж, мэргэжлийн сургалт үйлдвэрлэлийн төвд 170 гаруй мянган оюутан залуус тус тус суралцах юм. 2006-2007 оны хичээлийн жилд манай бүх шатны төрийн ба төрийн бус өмчийн сургууль, цэцэрлэгт нийтдээ 30 шахам мянган багш сурган хүмүүжүүлэгчид ажиллана. Сургуулийн босгыг анх удаа алхаж орж байгаа 53.8 мянган сурагч байгаа аж. 

