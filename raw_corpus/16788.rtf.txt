№98(16788)        
1987 оны наймдугаар  сарын 19
Чанарын өндөрлөг

Бүтээгдэхүүн, ажил, үйлчилгээний чанарыг дээшлүүлэх нь эдийн засгийн хөгжлийг түргэтгэж, материал, баялгийн нөөцийг нэмэгдүүлэх нэг гол арга зам гэж МАХН-ын Төв Хорооны III ( 1987 оны ) бүгд хурал үзээд чанарын төлөө тэмцлийг бүх нийтийн үйл хэрэг болгох зорилт дэвшүүлсэн билээ. Бүгд хурлын шийдвэрийг хэрэгжүүлэх зорилгоор МАХН-ын Төв Хороо, БНМАУ-ын Сайд нарын Зөвлөлөөс бүтээгдэхүүн, ажил, үйлчилгээний чанар дээшлүүлэх ажлыг хүчтэй болгох арга хэмжээний талаар чухал тогтоол гаргаж, чанар сайжруулах арга зам, механизмыг тогтоож, хүрэх өндөрлөгийг тодорхойлон заалаа. 

МАХН-ын XIX их хурлаас аж үйлдвэрийн бүтээгдэхүүний чанарыг үндсээр нь сайжруулж, түүнийг социалист орнуудын ижил төрлийн бүтээгдэхүүний түвшинд ойртуулах талаар дэвшүүлсэн шинэ чухал зорилт бол бүтээгдэхүүний чанараар хүрэх ёстой өндөрлөг мөн. Түүнд хүрэх техник, технологийн болон удирдлага, зохион байгуулалтын арга хэмжээг иж бүрэн авч хэрэгжүүлснээр ойрын жилүүдэд эх орны үйлдвэрийн, ялангуяа хөнгөн аж үйлдвэрийн нэлээд нэрийн бүтээгдэхүүний олон улсын зах зээл дээр өрсөлдөх чадварыг нэмэгдүүлэх болно. Ийм тодорхой зорилтыг оновчтой шийдвэрлэхийн тулд салбар, хамт олон, юуны урьд ЗХУ, социалист бусад орны тусламжтай байгуулсан үйлдвэрүүд өөрийн бүтээгдэхүүнийг тэдгээр орны ижил төрлийн үйлдвэрийнхтэй харьцуулан судалж, чанарын үзүүлэлт дэх ялгааг даруй арилгах арга хэмжээг шургуу авч хэрэгжүүлбэл зохино. Манай үйлдвэрүүдийн инженер, технологич, зохион бүтээгч, эрдэмтэд, эрдэм шинжилгээний ажилтнууд ийм зорилтыг шийдвэрлэх мэдлэг, чадвартай, материаллаг потенциал ч бий. Монгол хонины нэхий боловсруулах өвөрмөц технологи, эх орны түүхий эд ашиглан идээлэгч бодис бий болгосноор бүтээгдэхүүний чанарыг сайжруулан олон улсын зах зээлийн эрэлт шаардлагыг хангахуйц зөөлөн шеврет зэрэг бүтээгдэхүүн үйлдвэрлэсэн туршлага үүнийг нотолж байна. 

Гагцхүү бололцоогоо санаачлан дайчлах ажил дутсанаас чанар тууштай сайжрахгүй, тэр ч байтугай урьдахиасаа буурахад хүрсэн ноцтой дутагдал үргэлжилсээр байна. Хөдөө аж ахуйн улс хоршооллын байгууллагуудын улсын бэлтгэлд тушаасан зүйлийн чанар буурснаас жил тутам 960 сурагчтай сургуулийн барилга гурвыг, сум дундын эмнэлэг хоёрыг барихад хүрэлцэхүйц хөрөнгөтэй тэнцэх хэмжээний алдагдал гарч байна. Дурдсан алдагдлын тэн хагас нь хонины ноос, дөрөвний нэг орчим нь арьс ширний чанар муугаас шалтгаалдаг байна. 

Аж үйлдвэр, ах барилгад ч бүтээгдэхүүний чанарын доголдол зайлшгүй тохиолдох зүйл мэт үздэг хуучин сэтгэлгээнээс салж чадаагүйгээр барахгүй хэрэглэгчид, худалдан авагчид цамаан, өөнтөгч учраас гологдол нэмэгдэж байгаа мэтээр заримдаа тайлбарладаг хоцрогдсон үзэл ч байна. Шил, шаазан, керамик эдлэл хийсээр удаж байгаа ч бүтээгдэхүүний гоо сайхны түвшин доогуур, хийц болхи, хэт зузаан, хүнд учраас чанарын хувьд орчин үеийн шаардлагаас хэдийнэ хоцорсныг тэдгээр үйлдвэрийн удирдлага, техник, технологи, чанар хариуцсан мэргэжилтнүүд санаа зовсон янзгүй, ер нь ойр зуурын ахиц гаргасандаа сэтгэл ханаад бүтээгдэхүүний чанарыг гадаад орнуудын түвшинд хүргэх эрэл хайгуул хийхийн оронд бодит шалтгаантай, урьдын уламжлал байхгүй гэх зэргээр халхавчлан зогсонги, идэвхгүй ажиллаж байна. 

Урьд таван жилд экспортын барааны талаар худалдан авагч орнуудаас гаргасан гомдлын 55, 3 хувь бүтээгдэхүүний чанарын холбогдолтой байсны дотор халуун угаалгын ноос, хивс, модны хуулга, зүсмэл, гуалингийн гологдол зонхилж байлаа. Түүнчлэн оны эхний байдлаар дотоодын зах зээлд нийлүүлсэн 130 шахам нэрийн жар гаруй сая төгрөгийн бүтээгдэхүүн чанарын гуравдугаар ангид орсон нь хэмжээний хувьд 1985 оныхоос бараг хоёр дахин нэмэгдсэн хэрэг юм. Чанарын удирдлагын иж бүрэн систем нэвтрүүлэх улсын төлөвлөгөө сүүлийн зургаан жил дараалан тасалдаж, биелэлт нь гучин хувиас хэтэрсэнгүй. Чанарын асуудлыг цөөн нэрийн бүтээгдэхүүн, зөвхөн үйлдвэр, дамжлагын явцуу хүрээнд биш, харин уул эдлэхүүнийг үйлдвэрлэх түүхий эдийг бэлтгэхээс эхлээд бэлэн бүтээгдэхүүнийг хэрэглэгчдэд нийлүүлэх хүртэлх шат дамжлага бүрт чанар хангахад чиглэсэн бодлоготой нарийн технологи мөрдөж ажиллавал зохино. Чухамхүү ийм иж бүрэн хандлага байхгүйгээс бөөнөөр үйлдвэрлэсэн бүтээгдэхүүн нь яармаг, үзэсгэлэнд тавьсан дээж, загвараас чанараар ихээхэн доогуур байсаар ирсэн нь хүмүүст бодитой биш сэтгэгдэл бий болгож, тайвшруулахад хүргэж байлаа. Удирдлага, аж ахуйн механизмын үйлчлэлийг чанар сайжруулахад бүрэн чиглүүлж, хамт олон, хүн бүрийн цалин хөлс, шагнал урамшууллыг бүтээгдэхүүний чанартай шууд хамааруулан тооцоолох, гологдлоос гарсан үргүй зардлыг хамт олны шагнал урамшууллын фондоос гаргах зэрэг эдийн засгийн аргыг мэргэжлийн зэргийг бууруулах, дутагдлыг арилгах хүртэл уг ажлыг түр зогсоох гэхчлэн сахилгын болон захиргааны арга хэмжээтэй хослуулж, гологдолтой тэмцвэл зохино. 

Орчин үеийн хэрэглэгч, худалдан авагчдын эрэлт хэрэгцээт хангасан чанартай бүтээгдэхүүн үйлдвэрлэхэд ажилчин хүний дан ганц зүтгэл, ур чадвар хангалттай биш юм. Шинжлэх ухаан - техникийн ололт, дэвшилт технологийг өргөн ашиглахын хамт ээрэх, нэхэх, жор найрлагыг тааруулах зэрэг нарийн чимхлүүр, нэг маягийн үйлдлийг микропроцессор, робот, компьютерийн техникийг ашиглаж гүйцэтгэх мэтээр боловсронгуй арга ажиллагаанд шилжихгүйгээр дэлхийн зах зээлийн хэрэгцээ шаардлага хангахуйц сайн чанартай бүтээгдэхүүн үйлдвэрлэхэд бэрхшээлтэй юм. Хуучин үйлдвэрийг өргөтгөх, шинэчлэх, барьж байгуулах, түүний зураг төслийг боловсруулах, техник, технологийг сонгохдоо бүтээгдэхүүний чанарын өндөр шаардлагыг гол чиг болгох хэрэгтэй байна. 

Ажил, үйлчилгээ, бүтээгдэхүүний чанарын төлөө тэмцлийг нийтийн үйл хэрэг болгож намаас дэвшүүлсэн зорилтыг бүтээлчээр хэрэгжүүлэн, чанарын бүхий л үзүүлэлтээр зорьсон өндөрлөгт хүрэх нь хөдөлмөрийн хамт олон, хөдөлмөрчин бүрийн үзлийн бодит шалгуур мөн. 

