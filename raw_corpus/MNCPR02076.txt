Алтаар үнэлэгдэх сөөг

Ажил хэрэгч хүмүүс ятрофыг био түлшний шинэ эх үүсвэр болгон ашиглахаар төлөвлөж байна. Тослог том үртэй модлог бут болох ятроф нь био түлш гарган авахад маш зохимжтой эх үүсвэр болж болох юм. Африкийн Танзани, Мали зэрэг оронд зуу гаруй жилийн турш модлог бут ятрофыг (Jatropha curcas) амьд хашаа болгон ашигласаар иржээ.
Одоо Африк болон Энэтхэгийн био түлш бүтээх ажлыг эрхэлж буй ажил хэрэгч хүмүүс энэхүү модлог бутны тариаланг эрхэлж, үрнээс нь түлш үйлдвэрлэхийг зорьж байна. Эрдэнэшиш, сахарын нишингээс үйлдвэрлэн гаргасан этилийн спирт, шар буурцаг, дал модны тос зэргээс гарган авсан био түлш зэрэг нь сэргээгдэх эрчим хүчний чухал эх үүсвэрүүд болдог. Гэхдээ тухайн хүнсний бүтээгдэхүүнүүд нь үнэтэй бөгөөд эрчимтэй арчилгаа шаарддаг. Харин ятроф гэгч бутнаас гарган авах био түлшний үйлдвэрлэл нь био шатахууны бүх давуу талыг бүрэн хангана. Түүнийг тарьж ургуулахад хуурай халуун цаг уурын нөхцөл маш тохиромжтой байдаг. Мөн түүнчлэн ятрофын тос хортой учраас энэхүү ургамлыг шатахууны үйлдвэрлэлд ашиглах уу, хүнсний үйлдвэрлэлд ашиглах уу гэсэн асуудал гарахгүй. Хөгжиж байгаа халуун бүсийн ихэнх оронд асар уудам газар нутаг атаршиж эзгүйрсэн тул тэдгээрийг био түлшинд зориулсан ургамлыг тариалахад ашиглаж болох юм гэж Австралийн Макварийн их сургуулийн стратеги төлөвлөлтийн тэнхмийн профессор Жон Мэтьюз тэмдэглэн хэлжээ. Мөн тэнд ажиллах хүч хямд байдаг. Хятад, Энэтхэг мэтийн өргөжин хөгжиж байгаа эдийн засагтай орнууд эрчим хүчний нөөцийн салбарт бусдаас үл хамаарах чадавхтай болохын тулд, Африкийн сул дорой хөгжилтэй орнуудад экспортыг дэмжин хөгжүүлэхийн тулд ятроф хэмээгч бутлаг ургамлыг өргөн хэмжээгээр тариалах хэрэгтэй гэсэн байр суурийг Мэтьюз баримталж байна. "D1 Oils" био шатахуун үйлдвэрлэлийн Английн компани ӨАБНУ, Свазиленд, Замби зэрэг оронд 150 мянган га газар ятроф тариалсан бол Энэтхэгт хамтарсан үйлдвэр байгуулжээ. Энэ жилээс дээрх компани өөрийн тариалах талбайн хэмжээг хоёр дахин нэмэгдүүлэхээр төлөвлөж байна. Био түлш үйлдвэрлэх тоног төхөөрөмжийн үйлдвэрлэгч "Bioking" гэдэг Голландын компани Сенегалд ятрофын тариалан эрхэлж эхэлсэн бөгөөд Хятадын Засгийн газраас өргөн далайцтай төсөл боловсруулан хэрэгжүүлэх ажилд оржээ. Ятроф нь шар буурцгийн шошоос 18 хувийн илүү тос агуулдаг ажээ. Индонезид ургацыг нь хураахад маш хялбархан ятрофын бяцхан бут ургадаг. "D1 Oils" компанийн газар тариалангийн хэлтсийн захирал Хенк Йоос тайлбарлахдаа "Одоо ятрофын талаар шинжлэх ухааны үнэн бодит мэдээлэл хомс байна. Ятроф хүрээлэн буй орчин, цаг агаарын нөхцөлд маш сайн дасан зохицдог болох нь тодорхой болсон. Гэхдээ цөлд тариалаад алт олж авч болох гайхамшигтай ургамал гэж төсөөлөх нь аюултай санаа. "D1 Oils" компанийн тариалангийн талбайд фермерүүд хүнсний таримал ургамалтай зэрэгцүүлэн тариалж байна. Зэрлэг бут хүнсний ургамалтай өрсөлдөх ёсгүй" гэжээ. Кени болон Мадагаскарт ятрофыг ванильтай хамт тариалж байна. Энэхүү зэрлэг бут ойрын ирээдүйд алтаар үнэлэгдэх, хамгийн боломжит түлш гэдэг нь эргэлзээгүй юм. Ятрофыг манай орны говийн бүсэд нутагшуулан тариалбал, цөлжилтийг сааруулах, элсний нүүдлийг зогсооход тустай төдийгүй био түлшний эх үүсвэр болох талаасаа эдийн засгийн ач холбогдолтой. 
Д.Ариун
