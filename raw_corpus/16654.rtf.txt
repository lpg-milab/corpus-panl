№64(16654)       
1987 оны гуравдугаар сарын 15
ИХЭР ТӨЛ

Төл бойжуулах гавшгай хөдөлмөрийн аян улс орон даяар жигдэрч, улсын хэмжээгээр нэг сая 344 мянган мал төллөж, төлийн 99, 3 хувь нь бойжиж байгаа бөгөөд ноднингийн өдий үеийнхээс төллөсөн мал, гарсан төл тус тус 315 мянгаар илүү байна. Хорь гаруй мянган суурь мал төллүүлж байна. 

Ажилсаг сайн малчны шударга чанар, мал үржлийн ажлын чухал үзүүлэлт, зуун хээлтэгчээс зуугаас дээш төл бойжуулах нөөц болдог. Ихэр төлийн тоо ноднингийнхоос 2, 1 мянгаар илүү байна. Сэлэнгэ, Өмнөговь, Өвөрхангай, Дундговь, Дорноговь аймагт Ихэр олон гарчээ. Сүүлийн жилүүдийн байдлаас үзэхэд жилд дунджаар төллөсөн нийт хонины нэг хүрэхгүй хувь, ямааны 1, 5, үнээний 0, 1 хувь буюу нийт дал гаруй мянган мал ихэрлэсний жар шахам хувь нь хонь, дөч шахам хувь нь ямаа юм. 

Өвөрхангай, Дундговь, Дорноговь, Сүхбаатар, Дорнод, Хэнтий, Төв аймагт хонь, Дундговь, Хэнтий, Өвөрхангай, Дорноговь, Увс аймагт ямаа, Баян-Өлгий, Баянхонгор, Хөвсгөл, Архангай, Завхан аймагт үхэр бусад аймгуудаас харьцангуй олон ихэрлэдэг нь ажиглагдав. Энэ нь тэнд Ихэр төлийн талаар илүү анхаарч ажилласны үр дүн юм. Тэдгээр аймгуудад Ихэр төлийг тухай бүрт нь бүртгэж, төл тутамд шагнал өгдөг, болзолт уралдаан зарлаж дүгнэдэг байна. 

Нэлээд сум, бригадад Ихэр төл бойжуулсан малчдад гэрчилгээ, мөнгөн шагналын хамт олгодог журам ч тогтжээ. Гэтэл зарим газар Ихэр төлийг бүрэн илрүүлж бүртгэх, онцгойлон арчилж, заавал мал болгох талаар хараа хяналт султай байгаагаас болж, төлийн хорогдлыг ихрийн өрөөснөөр нөхөх, эсвэл аминых болгон завших удаа цөөнгүй гарч байна. Ихэр төлийн тоо төл бойжуулах ажлын эхэн үед нэлээд ахиу тоотой байснаа эцсийн дүн гаргах үед мэдэгдэм буурсан байдаг нь дээр дурдсан ноцтой дутагдлын илрэл мөн. Ийм учраас 1985 оноос эхлэн мөрдүүлж байгаа хээлтүүлэг, төллөлтийн бүртгэлийг суурь бүрт үнэн зөв хөтлүүлэхийг анхаарвал зохино. Үүнийг жинхэнэ шаардлагын түвшинд нь бүртгэж хөтөлснөөр ямар эх хэдэн жил төллөсөн, хэдэн ихэр гаргасан, ямар хээлтүүлэгчээр хэдийд хээлтүүлсэн зэргийг харах тольтой болж, тэр үндсэн дээр үржлийн ажлыг мэдлэгтэй хөтлөн явуулахын дээр нэгдэл, нийгмийн ашиг шим сайтай малыг амины малаар солих, ихрийн өрөөснийг завших явдлыг таслан зогсоож чадах болно. 

Мал өсгөх дотоод нөөцийн нэг болсон Ихэр төл бойжуулахыг урамшуулах систем буй болгох талаар Хөдөө алс ахуйн Яам, Нэгдлийн холбооны дээд зөвлөл тодорхой санаачилга гаргах нь зүйтэй байна. 

Төл нь хорогдсон эхийг ширгээхгүйгээр жилбэгүй төллөсөн малын болон Ихэр төл авахуулдаг малчдын мал маллагааны уламжлалт аргыг өргөн ашиглах хэрэгтэй. Ихэр төл ердийнхөөс илүү арчилгаа маллагаа шаарддагийг тэргүүний малчдын туршлага нотолж байна. Төв аймгийн Борнуурын сангийн аж ахуйн хоньчин Ж. Батаа, түүний эхнэр Д. Чулуун нар ихэр төлийг тусгайд нь маллаж тэжээдэг учраас олон ихэр төл бойжуулдаг байна. 

Ихэр төл нялх үедээ биеэр жижиг, тэнхээ тамир нь бусдаас арай сул байдаг боловч гарсан цагаас нь эхлэн өдөр тутмын хараа хяналтад байлгаж, тэжээн торниулж чадвал хоёр сараас цаашхи хугацаанд илүү арчилгаа, маллагаа шаарддаггүй, бие бялдрын өсөлт хөгжилтийн хувьд гүйцэж, амьдын жин, эрүүл чийрэг байдлаараа ялгагдахааргүй болж, улмаар төлөрхөг чанараар илүү сайн мал болдог. 

Судалгаанаас үзэхэд улсын аварга малчид жил бур дунджаар төллөх зуун бод тутмаас зуу, зуун бог тутмаас 114-120 төл бойжуулж байна. Малчин бүр ингэж ажиллаж чадах юм бол ихээхэн амжилтад хүрэх бололцоо бангаа юм. Тиймээс тэргүүний малчдын арга туршлагыг судалж дэлгэрүүлэх нь чухал. Ихэр төлөөр хорогдлыг нөхөх, дутагдсаныг гүйцээхийг урьдал болгодог зуршлыг арилгаж, гар дор бангаа бэлэн нөөц гэж үзэж Ихэр төл бойжуулахын төлөө хөдөлгөөн өрнүүлж, хараа хяналт, тооцоо бүртгэлийг сайжруулах хэрэгтэй байна. 

Гуравдугаар сарын сүүлч, дөрөвдүгээр сарын эхээр цаг агаарын хамгийн их хэлбэлзэлтэй үе эхэлж, бэлчээрийн өвс ургамал хомсдон, тарга хүч муутай малын тоо олширч, төл дөнгөж өвс тэжээлд орж эхэлдэг. Хаврын хавсарга, цас, шороон шуургатай өдрүүд ч олонтаа тохиолддог. Нэгдэл, сангийн аж ахуйн удирдлага ийм үед Ихэр төл, түүний эхийг бэлчээрт явуулахгүйгээр арчилж тордон, тэжээх ажлыг зориуд зохион байгуулах хэрэгтэй. 

Жилийн жилд ихэрлэдэг удмын малыг улсын бэлтгэл, аж ахуйн дотоодод хэрэглэхгүйгээр авч үлдэн, тусгай суурилж, хашир туршлагатай малчинд хариуцуулан арчилгаа маллагааг ердийнхөөс илүү анхаардаг болох шаардлагатай байна. 

Мал өсгөх үндэс болсон төл бойжуулах ажилд Ихэр төлийн тухай асуудлыг зориуд анхаарч, нийт олны хөдөлгөөн болгож өрнүүлцгээе! 

