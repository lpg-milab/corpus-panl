Эрлийз

"Ухаарал боловсрол дутуу атлаа дэвэрсэн сэтгэлдээ хөтлөгдсөн тэмцэгчид бол эрх чөлөөний аранга байдаг" Шүүгч Луйс Брэндис (Милтон ба Роүз Фридман. Хувь заяагаа сонгох нь. Мотто) Монголчууд бидэнд өнгөтэй, өөдтэй яваа нэгийгээ хог шороотой хутгадаг олон арга байдаг. Тэр дундаас хамгийн хорлонтой нь удам гарлыг нь өмнөд хөрштэй холбох. Ялангуяа улс төрд өрсөлдөж яваа хүнийг "Энэ чинь хятадын эрлийз" гэвэл том цохилт болдог.
Гэхдээ жишээ болгоод хэлчихмээр эрлийз дайсан санаанд ордоггүй юм. Бидний ухамсар ч гэсэн "Хужаагийн эрлийз" гэдэг үгэнд ямар ч тодотгол, нэмэлт нэхэлгүй муу гэсэн утгаар хүлээн авах болж. Бүр цэвэр хятад хүнд тэгтлээ харшил үзүүлэхгүй атлаа эрлийз гэхээр үс босдог болсны нууц хаана байна. Ямар эрлийз нь биднийг хаана ингэтлээ хашраагаад зүрхэнд орчихсон бол? Хамтдаа жаахан хайгуул хийе. "Дайсан гэдэг бол муудалцсан найз мөн" гэсэн хэллэг байдаг. Түүхэн тавилангаар хөрш болсон хоёр үндэстэнд муудалцах шалтгаан зөндөө байсан нь лав. Бие биетэйгээ дайтахаас эхлээд. За манай Чингис хаан эзэлж авсан. Дараа нь Хубилай маань нэгтгэн захирч байсан, Да Чин улсын үеэс бид Манжийн захиргаанд байсан. Энэ нь хятадууд Монголыг захирч байсан хэрэг биш, харин Хятад, Монгол хоёулаа Манжийн эрхшээлд байсан гэсэн үг. Дараа нь Гамин намын хятадууд Монголын тусгаар тогтнолыг устган, автономит болгон, Богд гэгээнийг Да Жунтаны хөрөгт мөргүүлж байсан. Муудах шалтгаан олон ч гэсэн ихэнх нь бидэнд "ашигтай" байх аж. 1911 болон 1921 оны хувьсгалын Пи Ар дотор "Хятадын эрлийзийг даръя", "Монголчуудаа хятадын эрлийзүүдээс болгоомжил" гэх маягийн сурталчилгаа байдаггүй. Мэдээж харгис гаминг устгая гэж тэмцсэнийг энд хэлээгүй байна. Тэр ч битгий хэл гучаад оны их хэлмэгдүүлэлт дотор "хятадын эрлийз учраас ардын дайсан ", "хятадын эрлийз тагнуул" гэсэн хэрэг дуулддаггүй. Харин "Японы тагнуул" гэсэн хэрэгт л хөөрхийс их орсон байдаг. Японы тагнуул болж амжаагүй азтай, ардын дайсан болж чадаагүй золтой дараа үеийнхэн энэ хорвоо дээр "Хятад ба түүний эрлийз" гэж нэг мангаа байдаг гэж бодох нь бүү хэл "Дорно зүгт нар мандлаа, Хятадад Мао Зэдун төрлөө" хэмээн дуулж өсчээ. Дайсан этгээд гэсэн утгатай "Хятадын эрлийз" гэдэг үгийг бий болгож хар Пи Арт анх хэрэглэх үзэл суртлын орчин 1960-аад оноос бүрдсэн байна. Энэ үед Зөвлөлт, Хятад хоёр муудалцаж, бараг л "Анхдугаар социалист дайн" эхэлсэн билээ. Монголчууд ч орос ах нарынхаа жишгээр Хятадыг үзэн ядаж эхэлжээ. МАХН-ын үзэл суртлын аппаратаас бодож олсон хятадын эрлийз гэсэн хэллэг албан ёсны баримт бичигт ороогүй ч аман ухуулга сурталчилгаанд бодит байраа эзэлж байлаа. Ер нь бол дайсны хамсаатан, тэдний талыг баримтлагч гэдэгтэй энэ үг ижил утга санаатай байлаа. Энэ үеэс Зөвлөлтийн удирдлага Монголд явуулж буй үзэл суртлын ажилдаа нэгэн шинэ жигүүр нэмжээ. Өмнө нь оросууд Монголыг Японы тагнуул ба довтолгооноос хамгаалсан, дотоодын дайсан лам ба ноёдыг дарж өгсөн байсан бол энэ үеэс биднийг "Хятадын аюулаас аварсан" давхар гавъяаг үүрэх боллоо. Талын малчин монголчууд бид Зөвлөлтөд хайр хүрэх тусмаа хятадыг үзэн ядаж байлаа. Нүүдэлчин ард түмэн мэдээлэл авах гол хэлбэр нь аман яриа цуурхал байдаг тул сурталчилгаанд амархан өртдөг гэдэг. Иймээс өглөөхөн л өмнөд хөршт хоёрын хоёр нар гарсанд үнэмшиж явсан хүмүүс үдээс хойш хятад гэдэг мангаа гарч ирээд эрлийз хурлийзаараа дамжуулан эрх чөлөө тусгаар тогтнолыг минь булаах гэж буйд эргэлзэхгүй болжээ. Ингэж байтал ертөнц эргэж, социалист систем задарлаа. Зөвлөлтийн үзэл суртлын чадварлаг мэргэжилтнүүдээр заалгаж эзэмшсэн, тааламжгүй этгээдүүдийг хэрхэн Хятадын тагнуул хамсаатан, эрлийз болгон намнах гайгүй сайн ШБОС(Шинэ бүтээл, оновчтой санал) МАХН-д үлдлээ. Далан жил хар цагаан Пи Ар явуулж, олон түмний тархийг угаасан асар их туршлагатай МАХН хэмээх аппарат монголчуудын мэдэлд ирэв. Энэхүү чадварлаг туршлагатай аппарат хамгийн гол нь олон түмний итгэлийг хүлээсэн байв. Чухам МАХН-ын аппаратын оройд гарч чадвал, ард түмний оройд гарлаа гэсэн үг болохыг тэр үед олон хүн харсан ч цөөхөн нь чаджээ. Энд гарсан хүмүүс мөнөөх "Хятадтай хольж хутгах", "Хятадыг эрлийз хийх" хуучин лабраторийг нэн даруй ажилд нь дахин оруулсан юм. Түүхээ орхиод өнөөдрийг харцгаая, хятадын эрлийзүүд өдгөө хаагуур "төрөл олж" байна? Хар Пи Арын хүрээнд төрж буй эрлийзүүд "халх" ястны төрөл авдаг болохыг өнгөрсөн зун Баабар "Би Халх хүн, тэгээд яагаав" өгүүлэлдээ дурьджээ. Үнэхээр та "хужаагийн эрлийз"-ээрээ зүхүүлдэг Ойрд, Буриад мэдэх үү? Нямдорж хятадын тагнуулын асуудалд бишгүй холбогдсон ч түүнийг эрлийз гэхэд хэн ч үнэмшихгүй, учир нь тэр Ойрад. Бат -Үүл хэдийгээр МАХН-ын гол сөргөлдөгч ч гэсэн эрлийзжүүлэх аргагүй. Учир нь тэр Буриад. Халх хүн "Хятадын эрлийз"-ээс мултрах нэг зам байдаг. Энэ нь архинд орж дампуурах. Дампуу халхыг хэн ч эрлийз гэж харддаггүй. Харин архинаас гараад, амьдралаа дээшлүүлээд эхэлбэл "За харав уу? Архинаас гараад, мөнгө олоод, хужаа санаа нь гарч байна шүү" гэдэг. Хоёрдугаарт, МАХН-ын удирдагчдад садаа болж байгаа хүмүүс маш амархан "эрлийз" төрөлд унадаг. Бүр яг адилхан гарал үүсэлтэй хоёр хүн өрсөлдөхөд МАХН-ын бус нь л эрлийзээрээ дуудуулдаг нь бүр хууль. Өнгөрсөн жил Ерөнхийлөгчийн сонгууль болов доо. Тэгтэл "Ардчилсан намаас нэр дэвшигч М.Энхсайхан болбоос хужаагийн эрлийз мөн" гэсэн сурталчилгааг МАХН-ын мөнөөх лабраторид зохиогоод орон даяар тараалаа. М.Энхсайханы ээж нь Сүхбаатар аймгийнх юм л даа. Сүхбаатар аймгийн нэг эх оронч бүр "Манай аймаг чинь дүүрэн хужаагийн эрлийз байгаа юм" гэж ирээд л суртал хийсэн гэж байгаа. Гэтэл Сүхбаатарын "дүүрэн эрлийз" дундаас гарсан МАХН-ын өөр нэг лидер Ч.Улаанд хэзээ ч ийм нэр зүүгддэггүй. Бас Р.Гончигдорж байна. Архангайн цэвэр халх, архи уудаггүй, аминдаа арчаатай төрсөн түүнийг МАХН-тай ид сөргөлдөж явах үед нь "хужаа", "эфү Цэрэнгийн удам" хэмээн хичнээн ч баалав даа. Гэтэл мөн Архангайн, бүр Чин гүрний төрийн зүтгэлтэн Цэрэнгийн өөрийнх нь сумын аавтай Н.Энхбаяр болохоор "болор халх" явж л байна. МАХН-ын удирдагчдын "эрлийз төрүүлэх лабратори" өөрийн бүтээлээ дамжуулдаг механизмтай. Их төлөв монголд нэлээд сүүлд орж ирж суурьшсан өвөрлөгч нарын үр хүүхэд, өөрөө эрлийз гэдэгтээ эмгэг болтлоо эмзэглэдэг хүмүүсийг турхирагч маягаар ашиглаж байна. Ер нь хулгайч хүн баригдахаасаа урьтан "хулгайчийг барих комиссын тэргүүн" болбол түүн шиг завшаан хаана байх билээ? Чухам тэд л удирдагчдынхаа өгсөн "Эрлийз болгох хүмүүсийн нэрийн цэс"-ийг өндөр дуугаар уншиж, "эрлийзээс чөлөөлөх жагсаалтад багтсан" заримыг нь зориут мартаж явдаг аж. Өөрөө "проблемтой" учраас эх орончийн замыг сонгохоос өөр аргагүй болсон тэдгээр тэмцэгчдэд "Эрлийз болгох", "эрлийзээс чөлөөлөх"-дөө удирдагчдаасаа авдаг тогтсон ханш ч байдаг гэж байгаа. Саяхан "Хятадын эрлийзийг хэрхэн таних вэ" гэсэн ном хүртэл гарсан нь уг хийрхэл ямархуу хэмжээнд очсоныг хэлээд өгч байна. Ингэхэд уншигч та монголд үнэхээр ийм олон эрлийз бий болчихоод улс орныг минь хорлох гээд байна гэж боддог уу? Төр ёсны түүх нь мянга мянган жилээр тоологдох Хятадууд тэнэг юм шиг хэдэн эрлийз олоод тэднээр дамжуулан бодлого явуулах уу? Эсвэл хэний ч хар төрөхөөргүй, тийм эрх мэдэлтнүүдийг нь өөртөө татахыг хичээх үү? Үргээлгээс айж зугтаах чоно отоочинд буудуулдаг шиг "эрлийз"-үүдтэй үзэж тарж явахад чинь албан ёсны эх орончид чамайг худалдсан байх вий гэсэн хар төрдөг үү? Хэрвээ та Монголыг "сонирхдог" гадаад хүн байлаа гэж бодоход биднийг хооронд нь муудалцуулж хог шороотой хутгалдуулдаг энэ арга сонирхлыг тань татах уу? Өөрийн чинь цаад санааг мэдчихээд тээг болоод байгаа хүнийг энэ аргаар нь замаас зайлуулах санаа төрөх үү? Бас МАХН-ын инкубаторт бойжсон "эрлийз" түүнтэй хийх "ариун дайн" хичнээн хурцадсан ч хоёр улсын харилцаанд нөлөөлөхгүй гэдэгт итгэдэг үү? 
Б.Цэнддоо
