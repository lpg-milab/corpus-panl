Л.СОДОВ 

УУЛЫН НАРИЙН ХЭЖЛҮҮР 

Зуны хурц наран тайгын цаагуур шаргал туяа цацруулан шингэх үед ойн зүгээс таатай сэрүү татдаг билээ. Ийм үед Сэлэнгэ мөрний Хувинтын тохойн ус чухам хаашаа урсаж буйг нь мэдэхэд бэрхтэй чимээгүйхэн мэлтэлзэх нь нуруугаа амрааж байгаа хүлэг морийг санагдуулам. Тэнгэр цахдах Чахтага уулын мушгиран урсдаг Сэлэнгэ Хувинтын энэ цагаан тохойд хэдэн салаа болон задарч намуухан урссанаа Алтаадын адгийн хадан гацаанд тулж очмогцоо ганц аварга цутгалан болж улам ч дошгирон шуугин цааш оддог байна. Хадан гацааны наад дэвсэг дээрхи жижиг цагаан байшингууд торлог бөөрөлзгөнө, битүү бүрхсэн цаад өөд нь олон гэр ярайн харагдах нь холоос тодорно. 
Энэ бол Аржаргалантын модны үйлдвэрийн бяцхан суурин билээ. Замд яваа хүнд, буйд газар санагдах хэрнээ энд цэнгэл жаргал, уйтгар гуниг, сайхан сэтгэл, хайр дурлал ер нь хүний амьдралд тохиолддог ерөөл тавилан цөм бий. Энд ус модны ажилд гарамгай, ой мод шигээ эрс шулуун зантай эр чадалтай хүмүүс амьдарна. Анх газар газраас ирсэн модны дал холтос хуулан янз бүрийн оромж барин сууж байсан юм. Одоо модны үйлдвэрийнхэн нэртэй нэгэн өнөр ам бүл, ой мод шиг олуулаа болжээ. Сэлэнгэ мөрнөөр өдөр шөнөгүй урсан ирж байгаа салыг цагаан тохойн модны үйлдвэрээс эх орны хэрэгцээнд дөрвөн зүг, найман зовхист тээвэрлэдэг байна. 
Ажлын өдөр машин трактор, салчин, усчдын дуу хадаж байдаг. Цагаан тохой өнөөдөр амралтын өдөр болохоор нам тайван байгаа нь энэ. Мөрний захаар хүн үзэгдэхгүй боловч өнжин хонон ухан байж дөнгөж сая ус шавраас татан гаргасан машин трактор бүдүүн бүдүүн гуалингуудаа дааж ядах мэт амьсгаадан гэлдэрч байгаа харагдана. Харин Сэлэнгийн арал тохойнуудад хайрдуулан орхисон салнууд бараантана. Тэнгэр дүнсгэр, анир чимээгүй бүгчим байвч алс тэнгэрийн хаяаг шүргэх шовх уулын оройгоор ганц нэг үүлс хуралдан их салхи дэгдэж аадар бороо цутгахыг зөгнөх амуй. Ойн ар хаяан дахь нөгөө олон гэрийн гадаа хүүхэд шуугилдан бужигнаж зарим томхон нь усанд очиж орохоор салчны хөл, машин тракторын дугуйд дагтаршсан шаргал замыг даган уралдаж яваа харагдана. 
Сугар шилбэ рүү хатгах шивээ өвсийг эгдүүцэн авч хаяад, 
- Хөлөө чулуунд урчихваа гэж охидууддаа анхаарууллаа. Үйлдвэрийн дарга Сугар эхнэр хүүхэдтэйгээ ойд зугаалж мөөг түүгээд сэрүүн оруулан буцаж яваа нь энэ юм. Сугар цэргийн инженерийн албаны дарга байсан боловч эрүүл мэндийн хувьд бэлтгэл офицерээр халагдан энд томилогджээ. 
Сугар дарга халхгар эрээн өмд, богино ханцуйтай цамц, сийрсэн малгай өмсжээ. Эхнэр нь нарийхан шуумагтай тавьдаг өмд, бариу цамц өмсөж цэнхэр шүхэр барьсан байна. Хоёр охин нь ижилхэн одтой цоохор плать, өргөн хүрээтэй нарны малгай өмсөж, сагс барьсан явна. Тэдний инээд баясал тодорсон царай зүсийг харваас дутах юмгүй сэтгэл түвшин жаргалтай гэр бүл болох нь илт. 
- Та хоёр цангаагүй биз! Наад шилтэй сүүнээсээ балга гэж хэлэх нь даргын гэргий үр хүүхэддээ, халамжтай зан сайтай хүн болох нь харагдана. 
- Аав аа! Ээж ээ - Тэрнийг хараа гэж хоёр охин нь дуу алдав. Салчдын гэрүүдээс наашаа зам тосон гүйж яваа харагдана. Дарга маань ойд зугаалахаар эхнэр хүүхэдтэйгээ явж байна гэж томчуулын ярьж байхыг хүүхдүүд сонссон билээ. Салчдын гэрийн гадаа тоглож байгаа хүүхдүүд 
- Манай дарга ухаантай, маш сайхан сэтгэлтэй гэж өөрсдийнхөө зохиосон дууг шуугилдан дуулж байгаа нь тодхон сонсогдоно. Долгор, 
- Сугар! Хүүхдүүдийн дуулж байгааг сонсооч! Хүүхдүүд ийм л айхтар даа. Чамайг биш гэхэд нэгэн даргыг магтаад дуу зохиосон байна. Эцэг эхээ хэнд ямар байвал хүүхдүүд тийм байдаг юм. Салчид чамд сайн бололтой юм гэж хэлэхэд хоёр охин ч ааваараа бахархан инээж явлаа. Сугар энэ бүхнийг дуулаагүй юм шиг алхах боловч <<Манай дарга амьдрал харж үзэх талаараа хосгүй хүн байсан даа>> гэж сул цалинд гарч байгаа хуучин даргынхаа тухай салчдын ярьж байсныг санаж явлаа. Энэ үед нөгөө хүүхэд бүр дэргэд нь хүрч иржээ. 
- Эвий гэж бондойсон улаан хацартай яасан хөөрхөн амьтан бэ? Гэж Долгор дуу алдав. 
- Ээж ээ! Хэний хүүхэд юм бэ гэж охиноо асуухад нь 
- Манай салчдын л хүүхэд байх даа. Та хоёр чихрээсээ байвал өгөөч гэжээ. Охид нэг нэг баавгайтай чихэр сарвайсан боловч бяцхан охин бишүүрхсэн юм шиг ширтсээр байна. Долгор, 
- Заа! Ав, ав! Манай охидууд чамд чихэр өгч байна гэхэд бяцхан охин эргэлзсэн том алаг нүдээрээ ээж аав хоёрыг улнаас толгойг хүртэл ширтсээр байлаа. Бяцхан охин нүдээ ууртай гялалзуулан амаа жимийсэн байхыг Долгор сая ажиглажээ. 
- Тун ширүүн харцтай охин юмаа. Чи биднийг яасан сүрхий харах юм бэ? Манай охидууд тоглоомыг чинь булааж аваагүй биз гэлээ. Бяцхан охин Сугар руу дөхөж очсоноо, 
- Та миний аавыг талхны мөнгөнөөс салгасан уу? Муу хүн гэж хэлчихээд гэрийн зүг бөжин шиг дэгдэв. Аав, ээж, охид мэл гайхацгаан нэгэн мөч өөд өөдөөсөө харан таг дуугүй зогссоноо цаашаа яваа харагдавч ойн цоорхойн хад чулуун дороос ундарсан ботгоны нүд шиг булаг шанд, мөөг, чацаргана, жимс цэцэгний тухай хөгжөөнтэй яриа замхран дор бүхнээ бодолд дарагджээ. Гэнэт бага охиноо, 
- Ээж ээ! Саяын хүүхдийн аав, ээж ямар хүн байдаг юм бол гэхэд, 
- Ээж нь яаж танихав дээ. Нэг хүний л үр байх гэв. Сугар харин <<Би ч танихгүй, ер нь салчид маань хэн нь хэдэн хүүхэдтэйг ч мэдэхгүй шүү дээ>> гэж бодож явав. Энэ үе нөгөө бяцхан <<элч>> салчдын хорооллын наад жалга руу орж харагдана. Охиныг эрэг дороос нэг хүн тосон авч байна. Энэ бол Занаа байлаа. 
- Даргад хэлэв үү? Юу гэж байна гэж охиноосоо яаран асуужээ. Охин, 
- Таны зааж өгснийг хэлсэн. Юу ч хэлээгүй, намайг хараад л байсан гэв. Занаа их хэрэг бүтээлээ гэсэн шиг санаа алдан, 
- Болж! Хүн бүгдийг ингэж байхад бид тэгж хэлэлгүй яах юм бэ. Миний охин аавдаа хэлж болохгүй шүү! Гэж захилаа. 


Сэлэнгэ нам дөлгөөхөн боловч юунд ч саатахгүй гэсэн шиг шуугин долгилно. Дээрээс нар төөнөн, хажуугаас сэрүү татсан ийм өдөр сал урсгах гэдэг ёстой эр хүний жаргал даа. Уснаа өнгийн тольдох гайхамшигтай цогцолсон нов ногоон уулс, зүрхэн шовх хадан хясааны хоорондуур их сал гарч ирлээ. Салны дунд хирд бяцхан майхан шааж өмнө нь утаа суунаглана. Хонхойж цонхойсон, тортог болсон зэс тогоог авч салны ирмэг дээрээс тонгойн ус утгаж гал дээр тавьж байгаа харагдана. Салны толгойд ганц хүн сэлүүр барин тамхи татаж сууна. Тэр наранд халахаас болгоомжлон цамцаа норгон толгой дээрээ тавьж үсэрхэг шилбээ өвдөгт, тултал усанд дүрэн, усан дээр бутарч байгаа нарны гэрлийг нүд онийлгон ширтэнэ. Нарны хурц гэрэлд усны толио шүр сувдын үртэс шиг гялбалзан нүд гялбуулахад нөгөөх хүн жирэлзэх давалгааг тасралтгүй ширтэн явлаа. Энэ хүн чухам юу бодож явааг хэн ч мэдэхгүй. Өвгөн салчин тэрэгч өөрөө өөртэйгөө ярин өнө эртний юм бодож явлаа. Сэлэнгэ, нарны гэрэлд гоо сайхан, солонгын цэнхэр өнгөтэй болж өөрөөсөө нэн гайхамшигтай гэрэл цацруулан байх нь энэ өвгөн салчин Дамдинд жаргалтай. Будан мананд орой нь бүүдгэрэх нь их тайгын хормойн идэрхэн ой найр, чуулга гэлтэй мөр мөрөө түшин найган шуугих нь уяралтай. Дамдинд, <<хүмүүс ч гэсэн энэ ой мод шиг дэм дэмдээ амьдардаг ёстой. Миний ирэхэд энэ ой зулзаган төгөл байж дээ. Ой мод олон ч уул бараадаж ургах юм, би энэ модны үйлдвэрийг түшиж амьдарч яваа юм гэж бодов. Анх хэдэн онд ирж байсан юм бэ дээ? >> гэж өөрөөсөө асуух мэт бодлогошрон, модны жижигхэн холтос хуу татан чулуудав. Цахлай хараацай далавчаараа ус шүргэн эргэлдэн хөөцөлдөж, энд тэнд ялаа шумуул шүүрч байгаа загас пол пул хийж байна. Өвгөн салчинд, анх ирж байснаа бодоход амттайхан байнам. Модны рам гэж юу байдгийг мэдэхгүй хирнээ л зориглосондоо идэр нас, эр зоригийн сайхан тэр дээ гэж шүүрс алдав. 


Занаа зул дөнгөж жаргамагц боодолтой юмаа орны ширгүүгээс сэмхэн аваад гадаа гарахад тэнгэр үзэгдэхгүй анх сонссон хайр сэтгэлийн энхрий ялдам үгс шиг зөөлөн бүлээн бороо шивэрч байгаа нь таатай байлаа. Сэлэнгэ мөрний Түлбэрийн голын уулзварын бөөн бургасны чанх дээр хөөрдөг долоон бурхан үзэгдэхгүй байв. Занаа урсгалын чимээгээр чиг барин явсаар цагаан бургасны хаяанд ирж зогсов. Жигдхэн шаагих намираа борооны доогуур Сэлэнгийн лут их хүчтэй шуугин урсахуй нь сонстоно. Сэлэнгийн хүчит энэ урсгал хаман одох нь гэлтэй улам улам тодрон, ойртох сонсогдоно. Бороо цутгаж буй харанхуй тэнгэрийн доор ус улам ч сүртэй хүчтэй болдог байна. Занаа айдас бишрэл төрсөндөө <<Ай бурхан минь! Яасан аймаар юм бэ? Яасан ирдэггүй юм бэ? Буцдаг юм билүү>> гэж бодов. Занаа зангидсан алчуурынхаа үзүүрээр нүүрний усыг арчиж үс гэзгээ янзлан учрахад биеэ бэлтгэн хүлээв. Дамдинтай энд уулзахаар тохирон болзсон билээ. Их мөрөнд цутгах түмэн цутгалангийн нэг болох Түлбэрийн голын энэхэн билчрээс тэр хоёрын хамтын амьдралын урт зам эхлэх ёстой юм. Үзэсгэлэнт, хүчит Сэлэнгэ мөрөн өөртөө түмэн гол горхийг нэгтгэн цааш хаа хол оддогийг мэддэггүйтэй адил ерөөлөөр учирсан хоёрын амьдрал юу туулж, хаана төгсөхийг одоо хир яахин төсөөлөх билээ. Дамдин, 
- Их хүлээв үү? гэж хэлээд гарыг нь атгахдаа түүний үл мэдэг чичирч байгааг мэдэв. Занаа, 
- Гайгүй ээ! Нэг их хүлээгээгүй! гэв. Дамдин, 
- Гайгүй гэнэ шүү! Даарчихсан байна шүү дээ! Май миний дээлийг нөмөр гэж хэлээд тэрлэгээ толгой дээгүүр нь бороо халхлан барив. Занааг 
- Чи өөрөө даарчихна шүү гэхэд нь, 
- Би энэ байтугай харанхуй бороонд амьтан хүн ус гаргаж өгөх гэж хувцсаа тайчин, онгоцоо ус руу түлхэн ордог хүн шүү дээ. Энэхэнд ямар ч зүс бороонд дусаал дусдаггүй газар байдаг юм. Хоёул тэнд очъё хэмээн бөөн бургас руу хөтлөн явав. Бургасны гүн рүү явах тутам бороо холдож байх шиг дуу нь багасах ажээ. Мөчир, шилмүүс нь газар шүргэсэн саглагар бүдүүн бургасны ёроолд хүрч ирлээ. 
- За энэ дээ! Ямар байна гэхэд Занаа, 
- Гэр шиг хув хуурай, дулаахан юм гэв. 
- Би чамайг дулаацуулъя гээд Дамдин хуурай мөчир авчирч бяцхан түүдэг асаалаа. Занаагийн хөл нүцгэн явааг мэджээ. 
- Чи яагаад гуталгүй гараа вэ? Хөлөө галд ээ! Энд өглөө болгоод хоёулаа явна гэхэд нь Занаа, 
- Аав чи бид хоёрыг сэжиг авсан байхаа. Наадмаар авч өгсөн гутлаа авдарт хийгээд цоожилчихсон. Хөл нүцгэн бол явж чадахгүй гэж санаж байгаа биз гэлээ. Дамдин Занаагийн мөрөөр тэврэн мөнгөн цагаан хүзүүгий нь илэн таалж, 
- Гайгүй дээ! Намайг ядуу болохоор л тэгж байгаа юм. Би ажил хийгээд чамайг удахгүй гуталтай болгоно гэж хэлээд галын дөл ширтэн суув. 
Тэр хоёрын хамтран асаасан бяцхан түүдэг мөчир нэмэх тоолон түмэн очис бутарган харанхуйг гэрэлтүүлэх гэсэн мэт тэнгэр өөд улам дүрэлзэн асаж байна. Занаа Дамдингийн дээлийг нөмрөн гал руу хөлөө жийж, норсон гэзгээ задлан хатааж самнаж суух бөгөөд нүд нь талимааран галын цог дээр тусжээ. 
- Чи юу бодоо вэ гэхэд, 
- Бодох юм байлгүй яахав гэж санаа алдав. Дамдин ч бас бодох юм байжээ. Хэсэг дуугүй байснаа 
- Чи миний эхнэр үнэхээр болох уу гэлээ. Занаа, 
- Болно! Чамд төрсөн биеэ тушаая! Чамайг дагаад хорвоогийн хаана ч хүрвэл хүрнэ гэжээ. 
- Би юу ч үгүй гон бие хүн гэдгийг чи мэднэ. 
- Тэр яахав! Сэтгэлтэй л бол болдог юм гэж ээж минь хэлдэг байсан. 
- Амиа тэжээх гэж арван дөрөвтэйгөөсөө усчин хийж Сэлэнгийн урд эргээс хойд эрэг, хойд эргээс урд эрэг рүү ховилт онгоцны өнцөг дээр зогсож алгаа эвэрштэл сэлүүрдлээ. Ус гатлуулчаад хүмүүс алган дээр хэдэн мөнгө тавих юм. Одоо усчин хийхгүй ээ гэв. 
- Тэгээд яаж амьдрах вэ? чи бид хоёр гэх шиг Занаа Дамдины царай өөд харлаа. 
- Аржаргалантад модны рам гээч юм бий болж, хөлсний ажилчид авч байна гэж загасчин оросуудтай яваа хүнээс дууллаа. Тэнд очиж салчин хийнэ дээ! Бид багадаа мод холбон урсгаж зөндөө тоглодог байсан юм гэлээ. 
Үүр цайхын хирд бороо ч зогсож үүлс холдсон байв. Дамдин Занаа хоёр Сэлэнгийн эрэг дээр ирэв. Намуухан боловч хүчтэй хөөсрөн давалгаалах Сэлэнгэ рүү өнгийсөн хөгшин улиангар модноос нулимс адил ганц нэгээхэн навч эргэлдэн унаж холын замдаа чимээгүйхэн одох ажээ. Эрэг доор хооронд нь төмрөөр холбосон гуалингууд модноос бэхлээтэй байв. Дамдин, 
- Чи бид хоёрын Аржаргалант орох унаа энэ дээ. Заа суу гэлээ. Занаа айж байгаа бололтой, 
- Чиний холбоо онгоц яасан юм бэ? 
- Бий нь бий л дээ! Түүнийг авч явж хүмүүсийг усны хоёр талд явгалчихаад яахав гэж бодсон юм. Онгоц байхад усчин олдох байлгүй гэв. Дээр нь гишгэтэл сал хотолзон ус дээгүүр нь цалгив. Дамдин Занааг голд нь суулгаж, хамаг хувцсаа тайлж, өмдөө шуугаад өөрөө цав цагаан хусан сэлүүр авч алгаа шилэмдэн эргийн ёроол руу нэгэнтээ хатгатал сал овсхийн хөнгөрч бөгс нь урсгал даган загасны сүүл шиг гялс хийв. 
Дамдин сэлүүрээ суга татан авч хагас сууснаа дахин усны гүн рүү цул хийтэл хатгавал салны толгой давалгаан дээгүүр цоройн өндийж нар зөв даялан Сэлэнгийн гол руу сум адил харван одлоо. Занаа дасаагүй хүлгээс айсандаа нүдээ тас анин модны холбоос уяанаас бат зуурсан байв. Нүд нээвэл тавилангаас хэдэн бээр холдоод цагаан булангийн доор сайр тушаа яваа бололтой. Сал их мөрний дөлгөөн урсгалд намуухан хотолзон гулсана. Бага наснаас танил дасал болсон уул толгод холдон холдсоор. Дамдин, 
- Айгаагүй биз! Айх юм байхгүй. Хатан Сэлэнгэ чи бид хоёрыг зорьсон газарт нь хүргээд өгнө гэж хэлээд сэлүүрээ татаж нэгэн мөч амарчээ. 
Сэлэнгэ мөрнийг эмжсэн нов ногоон ой тайга шувтарч, орой нь үзэгдэхгүй барзгар хадан цохио элбэг дайралдах боллоо. Урагшлах тусам хадан цохио хоёр талаас түрж орж ирсэн учраас Сэлэнгэ нарийсан урсгал нь улам хүчтэй ширүүн болох ажээ. Баргар хадан уулнаас аандаа нурж байгаа асга чулууны их чимээ тэнгэрийн дуу шиг нижигнэх нь сүртэй сонсогдоно. Зам улам бартаатай болж сал амаа мэдэхгүй даага шиг цовхчин булгиж явсаар хоорондоо нийлсэн юмуу гэмээр нарийхан хадан хавцлын дундуур орж ирэв. 
Дамдин салны урд үзүүрийн хоёр тал руу ээлжлэн хатгаж залах мөрт хөөсөрсөн их давалгаанд салны толгой, Занаа хоёр үзэгдэх болж байлаа. Хадан хошууны хоорондуур орж ирэх үед ус аймшигтай шуугин цалгин давалгаалж дээрээс аадар буух мэт санагдана. Дамдин Занаадаа одоо л салчин болж чадах залуу хүний ид хавыг үзүүлэх гэж тайван инээмсэглэн, 
- Айх юм байхгүй, сайн барьж яваарай. Энэ хэсэг нугачааг өнгөрвөл зүгээр болно гэжээ. Занаа Дамдингийн тайван дууг сонсоод нэлээн тайвширлаа. Дамдин салны ташууран гуядагдаж байгаа сүүлийг залах мөртөө, 
- Нүдээ эрээлжилбэл уулын орой хараад яваарай. Эцэг минь уулын орой ширтэхэд ухаан саруулжина. Ус газрын хэвгий даган урсдаг, эр хүн уул өгсөж даваа давж амьдардаг гэдэгсэн. Эцэг шигээ би нэг л юманд зүтгэвэл чигээрээ хүн байгаа юм даа гэлээ. Салчин болох гэж сэтгэл шулуудан анх ингэж л ирж дээ. Тэр цагаас хойш Сэлэнгэ голдиргоо өөрчилсөнгүй, татарсан ч үгүй, амсхийх завгүй урссаар байна. Анх ирэхэд энд хэдэн хар гэр ганц дүнзэн байшин л байсан даа. Занаа бид хоёр модны холтсоор чигжиж дулаалсан нийтийн байр гэгч навтгар урцанд орж өвөл нь анхны минь хүү төрж билээ гэж бүүр түүрхэн бодож явжээ. Зарим нь майханд, зарим нь наранд шарахаар сал дээр гэдрэг, түрүү харан хэвтжээ. Шөнийн ус, бороонд норсон гутал, ороолтоо хатаахаар майхнаа тойруулан тавьсан байна. Сал урсгалын дагуу салхинд туугдан бүүвэйлэх адил намалзан аандаа хөвж яваа ийм үед зөвхөн толгойг залах төдийгөөс өөр ажил байдаггүй. 
- Цай, хоол боллоо, босоорой гэж хашгирах дуунаар салчид цөм босож цалгин давалгаалж байгаа уснаас гар нүүрээ угаагаад майхны үүдэнд дэлгэж тавьсан ууттай боорцогыг тойрон суулаа. 
- Дамдин гуай хоол, цайгаа уу гэж дуудахаар салны толгойд сууж яваа нөгөө хүн сэлүүрээ орхиж нааш явав. Дамдин уулын сонгино, хүнхээл ханхалсан хултай хоолыг модоор этэн шөлийг шоржигонотол сороод амаа алгаараа шувтран цай хийлгэлээ. Дамдин цай оочиж тэнгэрийн хаяа ширтэн сууснаа 
- Сэлэнгийн эх өөд хэд хоног айхтар хүчтэй бороо орох шиг боллоо. Үерийн түрүүч тун ойртсондоо. Өнөөдрөөс салхинаас шавар шороо их амтагдан, усан дээр бөөн бөөн хөөс гэнэт үзэгдэн усны шувууд уул хад өөд тэмцээд байх шиг гэв. Тийш харваас холын цэнхэр уулсын цаад руу тэнгэр нүргэлэн аадар бороо цутган байгаа бололтой, наран шингэх зүгийн тэнгэрийн хаяа хоосрон харанхуйлж тэр зүгээс гашуувтар салхи үлээж байлаа. 
Сал урссаар Цагаан тохойн эх рүү орж ирлээ. Дамдин, 
- Майхнаа буулгаад, салаа усныхаа голоос гаргаж зах руу нь зааж өгье. Усны хүч нэмээд байх шиг байна. Салаа хайрдуулаад орхиж болохгүйдэг шүү гэв. Хүмүүс Дамдин гуай мэдэж байгаа гэсэн шиг бээлий, хөшүүрэг мод, төмрөө авч эрэг дээр гаргахад бэлтгэжээ. Дамдингийн бригад гэж нэршсэн энэ 8 хүн нэг явахдаа тус бүр 12 ширхэгээс бүрдсэн 24 сал холбож ирдэг юмдаа. 
Дамдин толгойд очин доогуур нь хөшин гэдрэг суутал салны толгой акулын ам шиг зай завсраараа ус садруулан хөөсрүүлсээр урсгалын хүчийг тас дайран эрэг рүү даялав. Урсгалын хүч их байснаас сал дундуураа могой шиг атиран гогцоорч дээр дээрээсээ цоройн гарчээ. Салны сүүлч үзэгдэхгүй байгаа нь түрүүчийнхээ салны доогуур шааж орсон хэрэг байв. Ийм үед ганц холбоос л тас үсэрвэл алдуурсан сал сум шиг харван замдаа тохиолдсон бүхнийг хаман оддог билээ. Дамдин толгойг урсгалын дагуу жаахан тавьж өгтөл сал хавиралдан нажигнасаар жаахан хэвдээ орлоо. Хоёр хоёроороо зай аван зогсож салыг эрэг рүү хөндлөнгөөр нь аваачихаас мэхгүй боллоо. Салчид дуу нийлүүлэн зэрэг залсаар байтал сал эрэг рүү ойртон ирлээ... 
Салчид өдрийн хүнд ажлыг ардаа хийгээд гэрийн зүг хөөрөлдөн явна. Дамдин урт түрийтэй усны гутал, юүдэн малгай өмсөж хусан сэлүүр мөрөн дээрээ тавьжээ. Дамдингийн өмнөөс сэгсгэр үстэй охин гүйж ирлээ. Дамдин Отгонжаргалыг үнсэж, мөрөн дээгүүрээ суулгахад охин эцгийн хүзүүгээр тэврэн, 
- Аав аа! Талхны мөнгөнд яваад ирэв үү гэж асуулаа. 
- Тэглээ гэх сонсогдоно. Энэ үгийг хэлэхэд Дамдинд сэтгэл нь нэг л жаргалтай уяхан болоод явчих шиг санагддаг билээ. Надаас хойш яанадаа гэж сэтгэл зовдоггүй ч хөлийг нь дөрөөнд хүргэх хүн нь би гэж бодоход ааг омог, баяр жаргал цээжинд багтаж ядах үе бий. Энэ бол Дамдинд хамгийн дээд жаргал юм. Үртэй хүнээс өөр баян хүн дэлхийд үгүй билээ. Отгонжаргал хамгийн бага нь болохоор эцэгэх хоёр нь энхрийлэн эрхлүүлчихсэн юм даа. Дамдинг өглөө цайгаа уугаад ажилдаа гарч явтал эхнэр нь, 
- Хүүе! Наадах чинь дагаад байна шүү дээ гэж дуудлаа. Эргэж харвал Отгонжаргал хойноос нь гүйж явлаа. Дамдин эргэж очин охиноо аргадан үнсээд, 
- Аавыгаа дагаж болохгүй! Ус их байгаа. Аав нь ажилдаа явъя, талхны мөнгөнд явъя гэлээ. Аав нь охиноо эрхлүүлж хэлжээ. Охин хэдий балчирхан ч ухаантай үр байлаа. 
- Аав! Та надад талх чихэр авчрах гэж байгаа юм уу? Гээд өвөр дээрээс нь бууж дагасан ч үгүй, уйлсан ч үгүй хоцорсон билээ. Тэгээд сая асууж байгаа нь тэр юм. Дамдин эхнэрийн аягалсан өтгөн шаргал цайг тавтай уугаад ажлын ядаргаа арилаад дахиад л чадал тэнхээ барагдамгүй санагдав. Ер нь эцэг хүний үүрэг ёсоор ажил хийж хэдэн хүүхдээ тэжээж яваа шүү гэж бодоход сэтгэл санаа ямагт өег сайхан байдаг ажээ. Отгонжаргал дэргэд нь элдэв юм шулганан тоглож сууснаа, 
- Аав аа! Та дахиж явахгүй, тиймээ гэв. 
- Аав нь өнөөдөр явахгүй. Охиноо өвөртлөөд унтаж амарна гээд сэлүүрийн мод татуурга олсонд холгогдож эвэршсэн гараараа охиныхоо үсийг иллээ. 
Дамдин шөнө дундын хирд машин, тракторын пижигнэх их чимээнээр сэрлээ. Салчид гол руу бушуухан очоорой, босоорой гэж бачимдан хашгиралдах сонсогдов. Дамдин босож хувцаслаад бушуухан гарвал бороо асган газар тэнгэрийн зааг ялгарахгүй бөгөөд уул ус, ой мод нэлдээ ганхан шуугиж байх шиг нүүгсэн их чимээ гарч байв. Дамдин Сэлэнгэ үерлэжээ гэж мэдэв. Ус шавар нэлийн урсах уулын хэжлүүрийг барин гэлдрэх зүтгүүрийн ганц тракторын гэрлээр чиг барин салчид гол руу явцгаалаа. Тэнгэр тас няс дуугаран үе үе гялбалзах цахилгаанд хар үүл мушгиралдан нүүгэлдэнэ. Хайрдуулан холбож орхисон салнууд усны хүч нэмэгдсэнээс нажигнан тар няр мөргөлдөж байгаа нь сонстоно. Дамдинд Сэлэнгийн дунд сайранд орхисон сал гэнэт санаанд оржээ. 
- Үерийн гол хүч хараахан ирээгүй байгаа дээр юуны түрүүнд дунд сайрын их салыг тогтоож авахыг бодъё хэмээн хашгиран холбоо сал дээр үсрэн гартал, 
- Юуны өмнө энэ хэсэг салнуудаа татаж гарга! гэх шинэ даргын захирангуй мөртөө хүүхдэрхүү дуу сонсогдлоо. Дамдинг дагаж сал түрэн ус руу орох гэж байсан салчид цөм зогсов. 
- Бушуу хөдөлцгөө! Та нар хайчив гэж даргын дахин бухимдан хашгирахад салчид арга буюу буцаж эрэгт хайрдуулсан салыг чирэн гаргахаар тракторын араас бэхлэн уяж зарим нь буй хүчээрээ татацгааж эхлэв. Дамдин даргын дэргэд гүйж хүрлээ. 
- Дарга минь! Хүү минь үерт хэдэн зуун сал урсгана гэдгийг та юу гэж бодож байна. Үзсэн үү? Төмөр хоргоо зад татсан араатан л гэж мэд. Юун түрүүн дунд сайрт орхисон их салаа тогтоох арга бодох хэрэгтэй, тэгэхийн тулд хэсэг хүн нэг салаар урсан очиж сайтар бэхлэн холбох ёстой. Тэгвэл хоёр талын ууланд цахдаж зогсдог нэг ёс бий. Нөгөө арга бол урсаж очихоос нь өмнө буй бүх хүчээрээ хадан хясаанд боолт хийж тогтоох л байна. Өөр зам үгүй гэлээ. Сугар дарга салчны энэ үгэнд юу гэж хариу өгөхөө үнэндээ тунгаан бодсон нь үгүй. Гэсэн ч хэн нь дарга юм бэ гэсэн хачин жигтэй үг яг зүрхний тушаа хатгаад авах шиг болов. Агшин зуур <<Би мэдэж байна, тушаал бол тушаал>> гэсэн үг амнаас нисэн гардаг байна. Сугар салчдад хамгийн анх удаа шийдвэртэй өгсөн тушаал энэ байлаа. Дамдин гайхаш нь барагдан, 
- Чи мэдэхгүй бол хэн мэдэхэв дээ гэж амандаа бувтнан арга буюу нөхдийн араас очив. Сугар ийм үед удирдлага шийдвэртэй хатуу чанга байх нь зөв гэж боджээ. 
- Урсах нэг нь урсаж л байг, та нар олон таван үггүй энэ салнуудыг татаж гарга гээд өөрөө ч удирдан орох нь уу гэлтэй гүвэлзэх усны зах барин эрэг рүү гүйлээ. 
Салчид шөнө турш элс шаварт дарагдан овоорсон холбоо салнуудыг ухаж чирч гаргасаар үүр цайлгалаа. Хөөсрөн хоормогтсон үерийн их усан замд тохиолдсон бүхнийг хуу хаман одно гэсэн мэт давалгаалан шуугиж байв. Салчдын нүд сал орхисон дунд сайр руу тусжээ. Сайрыг хэдийд ус авч хэдхэн бургасан толгой цухуйж харагдана. Сал үзэгдэх бараагүй болжээ. Аадар бороо жаахан татарч тэнгэрийн дуу холдож, ойр орчмын юм үзэгдэхийн үед л салчид амсхийн тамхи баагиулан сууцгаалаа. Сугар даргыг нэг харахад нь өвгөн салчин Дамдин ирж явна. Дэргэд нь ирээд өвгөн салч гашуудалтай тонгойн зогсжээ. Нүүр нь үерт идэгдсэн хөгшин уулын сархиаг шиг үрчлээтэн сүртэй бөгөөд ууртай догшин болсныг Сугар ажив. 
- За дарга минь! Тусгүй юм болсон байгаа биз. Сал үерээс гаргах гэдэг шатар нүүхтэй адил шүү. Хөгшин салчны үгэнд орсон бол бид их салтайгаа байж мэдэх л шүү дээ гэлээ. Сугарт энэ үг тун ч зэвүүн ёжтой санагджээ. Гэсэн ч << Аргагүйдээ, нас өтлөхөөр хэн ч ажилдаа түүртдэг уур уцаартай ч болдог гэсэн, энэ өвгөн түүний нэг биз>> гэж бодов. Тэгээд, 
- Та ядраад байвал харихгүй юу даа. Бид тантай, тангүй хийчих байлгүй гэв. 
Дамдин энэ үгийг гүйцэд ойлгосонгүй ээ! 
- Юу гэнээ даргаа! Би энэ ус модтой өвгөртлөө ноцолдсон хүн Сэлэнгийн үертэй анх тулгарч байгаа минь энэ бишээ! Хүнд хөөгдөх болоогүй гэлээ. Сугар, 
- Би таныг хөөгөөгүй! Юу юуны тухандгүй олон жил ажилласнаараа далайлгах хэрэггүй шүү дээ! Би тан шиг ажиллаагүй ч гэсэн зах зухыг нь мэднэ гэв. 
- Ёстой л зах зухыг нь мэдэж байна даа! гэж эгдүүтэй хэлээд нойтон модны булан сандайлан, гүвэлзэн шуугих үерийг харан бодлогошров. 
Тэртээ гүүрийн үзүүрээс наад хөтөл давтал машин, хөсөг тэрэг цувран зогссон харагдана. Сэлэнгэ нэг үерлэхээрээ хэдэн долоо хоног зам гүүр хааж, ажил алба тасалдуулдаг билээ. Ер нь арал дээр байсан их салыг өчигдөр нааш нь татуулахгүй яасан юм бэ? Салхины үнэр үер ойртож байгааг хэлээд байлаа шүү дээ. За түүнийг мэдэхгүй нь хир гэхэд мэдээд хэлж байгаа хүний үгэнд ордог байгаа даа. Татуургад байгаа хэдэн салд яараад байхдаа яадаг юм бэ? Урсаад хаа холдохов. Доод тохой хүрээд л зогсоно. Хайран мод гэж шүүрс алдан салчдын хоорондоо ярьж, гаслах сонсогдоно. 
Дамдин хэдийгээр шинэ даргатай ажил төрлөөс болж ам мурийсан ч гэсэн ажлаа хийдгээрээ хийсээр л явжээ. Ажил дээрээс болж аль маргахыг тэр гэхэв. Дамдин бурууг хийчихвэл зэмлүүлэхдээ гомдож гонсойдоггүй, буруутныг нүүрэн дээр нь хэлэхдээ хулчийдаггүй зантай юм. Өвгөн салчин, дарга хүүг хүмүүсийн нүүрэн дээр арай ч хатуу хэлчихэв үү дээ. Цул эрдэм л хүн байх даа. Жаахан хар ухаан суугаад ажлын дөртэй болчихвол манай үйлдвэр байтугайг хөдөлгөнө дөө гэж бодож явсаар ажилдаа иртэл санхүү дээр хурдан ирүүл гэж тосгоны төвөөс дуудуулсан байлаа. Дамдин, 
- Хүн нэмэгдвэл хүнс нэмэгдэнэ гэж ийм л сайхандаа. 
Хэдэн хүүхдүүдийн минь мөнгий бодож олгох гэж буй хэрэг гэж бодсоор очжээ. Олон жил цалин хөлсийг нь бодож сохор зоос ч дутаалгүй олгож ижил дасал болсон хөгшин нягтлан Сампил нүднийхээ шилийг авч зовсон байртай хараад 
- Бие тэнхээ сайн уу? хүүхдүүд зүгээр үү? гэж асуужээ 
- Би ямар алзах биш дээ. Сампил аа! Дамдинг анхныхаа салыг урсгаж ирээд цалингаа бодуулж авч байсан шигээ л гэж бод! Одоо 10 жил сал татаж чамаар цалингаа бодуулсан ч эр чадал бай шүү! Усны шувуу усандаа гэсэн юм. Би ус мод хоёроос үхтлээ салахгүй гэж боддог шүү! Гэв. 
Ингэх ярихдаа царай нь улам ч залуужин нүд нь цогтой гэрэлтэж байхыг Сампил ажиглажээ. Сэтгэл санаа баяртай урам зоригоор бялхаж явахад хүний царайнаас гэрэл туяа цацардаг байнам. Дамдингийн ийм их сайхан юм бодож яваа нь Сампилын сэтгэлийг улам ч зовоожээ. Сампил хийх юм, хэлэх үгээ олохгүй бантаж хэсэн баахан үүлгэртэн сууснаа, 
-Дамдин минь! Чи даргыг гахай хариулагчаар оч гэхэд нь юу гэж үгүй гэсэн юм бэ? Чамайг энэ 15-аар тасалбар болгоод оронд чинь нэг залуу авсан тушаал ирсэн байна. Харин сарын цалинг олгож тэтгэвэрт гаргалаа гэсэн байна гэлээ. 
Өвс шарилж ургасан уулын хормойн нарийн хэжлүүр өгсөн Дамдин гэрийн зүг явж байна. Толгой эргэж нүд эрээлжилснээс орчин тойрон цар таваг шиг жирэлзэн далбилзана. Энэ жимээр хичнээн удаа цалингаа өвөртлөн эхнэр хүүхэддээ өгснийг санаж чадахгүй явна. Өврөө байн байн дарж үзэхэд дөрвөлжин эвхсэн шинэхэн цас хуурай өвс шиг шажигнана. Энэ бол ажлаас халсан даргын тушаалын нэг хувь юм. Маргаашаас эхлээд салчин биш маргаашаас хэлээд энэ тосгонд ирэх хэрэгцээгүй болно гэж бодохоос нэгэн мөч бороотой өдрийн тэнгэр шиг бүүдгэрэн байв. Айл гэрийнхээ голомтыг асаасан ийм нутгаас сална гэхэд яс янгинах шиг болов. Зам яахин хороосныг анзаарсангүй нэг мэдэхэд эхнэр хүүхэд нь гэрийнхээ хаяанд харуулдан зогсож байв. 
- Эдэндээ яаж хэлнэ дээ гэж нэл халгаснаа, жаргалаа ч зовлонгоо ч хуваалцах ерөөлтэй төрснөөс хойш үнэнээ л хэлье гэж шийдэв. Ингэж бодож явтал Отгонжаргал өмнөөс гүйн ирж, 
- Аав аа, та талхны мөнгөнд яваад ирэв үү гэж томоогүй хөөрхөн ааль гарган асуугаад хүзүүгээр нь тэврэн авлаа. 
Хоолой нь зангиран бөглөрч нүдээ тас анин зогсов. Энэ бол өөрийгөө өрөвдөж гутарсан нь огт биш байлаа. Охиноо өрөвдлөө. Аяган чинээ үр минь, алаг үр минь! Чи юу гэнээ гэж нүд хуурай мөрт гиншигнэн үглэв. Гэрийнхээ хаяанд ирлээ. Салчны сууринд Дамдинг танихгүй хэн байлаа. Миний ингэж ирж байгааг хөгшин залуугүй цөм гайхан харж байгаа гэж бодов. Занаа нөхрийн царайг хараад нэг л учир болж гэдгийг гадарлан усанд нэгийгээ алдчихсан юм биш байгаадаа хэмээн айдас төрөн, юу хэлэхийг нь битүүхэн хүлээжээ. Гал дээр яаравчлан цай үйх зуураа, 
- Чамайг арай ирэх болоогүй гэж бодоод цайгүй сууж байлаа гэж юу гэхийг нь туршиж асуужээ. Дамдин дуугарсангүй. Тэгэхээр нь цай аягалж нэлээд харж байснаа 
- Үерт алдсан нөгөө салнуудаа олоо юу? Гэж асуув. Дамдин, 
- Сал над хамаагүй болсоон гэж түс тас үг хэлэв. Занаа чихэндээ итгэсэнгүй. Хоёр чих нь тугалга цутгасан юм шиг халуун дүүгэв. Харин аавынхаа өвөр дээр эрхэлж байсан Отгонжаргал охин энэ үгийг тун хурдан тусгаж авчээ 
- Аав аа! Та дахин талхины мөнгөнд явахгүй юмуу? Гэж асуужээ 
- Тийм ээ! Аав нь явахгүй гэж охиноо цаашлуулан хэлэв 
- Аав аа! Та яагаад тэгж байгаа юм бэ? 
- Яахав, аавыг чинь дарга ажлаас халчихсан гэжээ. Занаа уртаар санаа алдлаа. Сая л чихэндээ итгэжээ 
- Одоо тэгвэл энэ хүүхдийг чинь яадаг байна даа. Даргынхаа сэтгэлд юу гэгч юм хийсэн юм бэ. Чи дэндүү чигээрээ шүү! Өөрт чинь л муу гэлээ. Дамдин эхнэрээ нүдний булангаар харвал нэг том нулимс хацрыг нь дагаад бөмбөрөн байв. 
Энэ маань ч өтөлж аймхай туулай шиг болж дээ. Анх эх эцгээ Арилдий баяны хүүтэй суулгах гэхэд нь тас зөрөөд намайг дагаад гарч байхдаа мөн ч зоригтой байсан даа гэж бодов. Тэгээд Занаа минь юун амархан нулимсав дээ. Ямар үр хүүхдээ алдчихсан биш гэлээ. Тэр нэг өдөр үйлдвэрийн дарга энхэр хүүхэдтэйгээ зугаалгаар буцаж явсан билээ. Үл таних бяцхан охиноос болж тэд бодолд дарагдан яваа шүү дээ. Охин нь, 
- Манай аав хүнийг ажлаас нь халдаг юм байж дээ. Аав маань ажлаас халагдчихвал бидэнд яасан хэцүү байх бол гэж хүүхдийг өрөвчхөн сэтгэлээр бодож явжээ. 
Сугар чухам юу гэж бодож явсныг хэн ч мэдэхгүй. Түүний өргөн саруул магнай улам ч цэлмэг болсон шиг. Хүн гэдэг барагдашгүй эрдэнэ хадгалсан уултай адил гүн гүнзгий юм. Сугар ямар ч гэсэн ертөнцийг хүнийг танин мэдэх хэрэгтэй юм гэж бодож эхэлсэн биз. 
Долгор оройн хоолоо хийгээд яг л урьдын адил цонхны дэргэдэх эрээн бүтээлэгт ширээндээ тавьсан боловч хоёр охин дор бүрнээ шалтаг хэлээд идсэнгүй. Аав ээж хоёр бие биедээ нууцгайхан гэм үйлдсэн юм шиг гэх юмуу, аль эвсэл анх удаа уулзаж байгаа хүн шиг дуу шуугүй хоолложээ. Шөнө дөл болжээ. Охидууд унтсан эсэхийг бүү мэд Сугар, Долгор хоёр нэг ор дээр хэвтсэн боловч дундуур нь ямар нэг хүн ороод ирсэн шиг бие биеэсээ хөндий хөрвөн байв. Харин эхнэр нь 
- Би чиний албан хэрэгт хуруу дүрэх гээгүй. Гэхдээ чамд хань түшиг болж яваагийн хувьд чи надад бас зарим юмыг дуулгаж зөвлөж болох шүү дээ. Дарга хүн хүнийг ажлаас халах, авах эрхтэй байлгүй яахав. Тэгэхдээ ажилчдынхаа ар гэрийг сайн судалж энэ хүнийг ажилд авснаараа би ямар сайн үйл хийж байна. Энийг халснаараа гэр бүлд нь ямар бэрхшээл тарих билээ гэдгийг сайн бодож үртэй хүн үрээрээ зүйрлэдэг байх хэрэгтэй шүү дээ. Хоёр охин чинь энэ байна. Чи эрдэмтэй чадалтай гээд юмыг хурдан хоомой шийдвэр буруу шүү гэлээ. 
Ухаан санаа гэнэт цэлмэг адил үүр манхайн хаяарч уулын хярын модод сэрвийн орчлонгийн хол, ойрын юмс ялгарч байв. 
Гараашийн жижүүрийн утас хангинав. 
- Манай машиныг хурдын ирүүл гэх нь шинэ даргын дуу мөн байв. Машин ирлээ. Сугар, 
- Салчны сууринд хурдан очоод Дамдин гуайг аваад ир гэлээ. 69 машин өглөө эрт довтолгон ирж явахыг хараад салчны нэг авгай гүйн ирж, 
- Дамдин! Занаа та хоёрыг нүүхээ боль гэж дарга хүн ирүүлж байх шиг байна. Аштай байхав дээ! олон жил ижил дасал болсон айл эндээ байвал гэлээ. Занаа энэ үгэнд сэтгэл ихэд хөдөлсөндөө болоод ам алджээ. 
- Эндээс холдох гэдэг надад ч үр хүүхдээсээ холдохоос ялгаагүй байна шүү! Ямар сайндаа би охиндоо үг зааж өгөөд дарга руу явуулж байхав гэчихлээ. Хүүхнүүд 
- Ёстой ёстой, чиний зөв гэж ам амандаа шуугилдав. Харин Дамдин царайгаа түвшин болгож эхнэрээ сүрхий хараад, 
- Занаа минь! Чи чинь юу болж байгаа чинь энэ вэ. Тэр хүн чинь чиний хэлсэн хэлээгүй, юу хийснээ одоо ойлгож байгаа. Тэр чинь энэ модны үйлдвэрт ирээдүйд надаас өчнөөн дахин хэрэгтэй хүн! Магадгүй миний явах тэр хүний ухаан суухад ч тус хүргэж мэднэ! Чи дуугүй л бай! Ажил хийж эхэлж байхад алддаг ч юм, онодог ч юм. Миний занг мэдэх мөртөө чи даан ч тийм булай юм хийх гэж байх уу? 
- Түүний оронд чи гэрээ ачаалаагүй байхдаа даргыг гэр бүлтэй нь цай уулгачихья гэж санах байсан юм. Эр хүн хэрэлдэж уулзаад хэлцэж салдаг ч ёс бий гэв. Занаа, 
- Мэдэхгүй, мэдэхгүй! Би ч бүр уймарч орхихдоо л тэгсэн юм гэж аргадангуй өчлөө. 
Салчдын авгай нар зарим нь үдэлтийн цай уулгаж гаж Дамдин, Занаа хоёрыг урьж оруулан зарим нь халуун цай, тавагтай идээ барин гүйлдэж хүүхдүүдийнх нь өвөрт боов боорцог хийж үнсэж байлаа. Дамдин, Занаа хоёр айлаас гарч ирлээ. 
Занаа минь сайн яваад хүрээрэй гэж салчны авай, хүүхнүүд ам амандаа шуугилдан зарим нь төрсөн охиноо алс хол сургуульд үдэж байгаа юм шиг нулимс мэлтэгнүүлж харагдана. 
Занаа хамгийн бага Отгонжаргалыг аваад кабинд суув. Гэр бараагаа хэдийн ачаалчихсан байсан хэрэг. Жолооч Дамдингийн дэргэд ирж, 
- Таныг дарга аваад ир гэж явууллаа гэв 
- Дарга хүүд сайн сайхныг ерөөж байна гэж хэлээрэй. Ам алдвал барьж болдоггүй. Ах нь гүдэсхэн зантай хүн. Монгол орон уудам, хийх ажил зөндөөн байна. Хөгшин салчин Дамдин тэртээд цэнхэртэх уулын их царамд гарч мод бэлтгэхээр шийджээ гэж дарга хүүд хэлээрэй гээд Дамдин хүүхдүүд суусан чиргүүл дээр үсрэн гарлаа. 
Машин уулын нарийхан хэжлүүрээр алгуурхан хөдлөхөд өмнөөс нь ургахын улаан нар уулын орой дээгүүр тосон мандаж байлаа. 
