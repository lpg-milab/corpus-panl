"Ампед" уусан хулгана бусдаасаа хамаагүй хурдан сэлж байсан

Манай эрдэмтдийн цэвэр сүүнээс гаргаж авсан уургийн бэлдмэл төрийн шагнал хүртэж байсан цаг саяхан. Тухайн үед тэрхүү уургийг захиалгаар хийдэг байсан бөгөөд энгийн гялгар уутанд савладаг байв.
Харин өдгөө тэрхүү "Ампет" нэртэй уургийн савлалт, өнгө үзэмж нь шинэчлэгдэн худалдаанд гарчээ. Уургийг ямар хүн хэрэглэх ёстой, ямар зориулалттай талаар Хими, хими технологийн хүрээлэнгийн доктор Ч.Батжаргалаас тодрууллаа. -Уургийн талаар хүмүүст ойлгомжтой мэдээлэл өгөөч? -Амьд бие организмын 30-70 хувь нь уургаас бүрддэг. Уураг маш их үүрэгтэй. Бидний бие дэх бодисын солилцоог удирдан явуулж байгаа фермент бодисууд уургаас бүрдэнэ. Ихэнх гормон уураг байдаг. Булчин агшиж сунах буюу хөдөлгөөн бол уургийн үйл ажиллагаа. Хүний тулгуур эрхтнүүд болох яс, мөгөөрс ч уургаас тогтож байгаа. Арьс, үс, хумс ч уураг. Ингээд бодохоор уураг бол маш чухал зүйл. -Хүн өдөрт ямар хэмжээний уураг гаднаас авч байх ёстой вэ? -Хүний бодисын солилцооны үр дүнд уураг өдөртөө тогтмол задарч, нийлэгжиж байдаг. 4-6 хоногт хүний биеийн нийт уураг бүрмөсөн нөхөн солигддог. Иймээс амьд явахын тулд заавал гаднаас уураг авч байх шаардлагатай. Уураг маань амин хүчлээс бүрддэг. Үл орлох амин хүчил гэж байдаг. Үүнийг заавал гаднаас авч байх шаардлагатай. Гаднаас авч байгаа уургийн гуравны нэг нь үл орлох амин хүчил байх ёстой. Үүгээр нь уургийг үнэлдэг. 70 кг жинтэй хүн өдөрт 45 гр уургийг хоол хүнсээрээ авч байх ёстой. Энэ мэт нас хүйс, жингээрээ ялгаатай л даа. -Уураг зайлшгүй хэрэглэх ёстой хүн байх уу? -Настай хүмүүс уургаа их алддаг учраас биеийн жингийн нэг кг тутамд нэг гр уураг авч байх ёстой. Хүйтэн газар амьдардаг хүмүүс ч уураг түлхүү хэрэглэх ёстой. Тэгэхдээ амьтны гаралтай уураг хэрэглэвэл зүгээр гэдэг юм. Мах иддэггүй хүмүүс ургамлын гаралтай уураг иддэг. Ингэхдээ олон ургамлынхыг хольж идэх хэрэгтэй. Янз бүрийн шалтгаанаас үүдэн хүний биед уургийн дутагдал бий болдог. Элэгний архаг үрэвсэл, чихрийн шижин, бөөрний үрэвсэл болон хоол хүнсний дутагдлаас болж уургаа алддаг. Мөн хэвтрийн хүмүүс уургаа их хэмжээгээр алддаг болохоор заавал нэмэлт уураг хэрэглэх шаардлагатай байдаг. Янз бүрийн гэмтэл, түлэгдэлтийн үеэр уураг ихээр алдагддаг. Стресс ядаргаанд орсон хүмүүс уургаа алддаг судалгаа бий. Цагийн зөрүүнд уураг алдагддаг. Хөдөлгөөнгүй байгаа тохиолдолд буюу сансрын нисгэгчид уургийн дутагдалд их ордог. Ийм тохиолдолд хоол хүнсээс гадна заавал нэмэлт уураг хэрэглэдэг. -Ер нь хэзээнээс уураг хэрэглэх болсон юм бэ? -Анх 1940-өөд оноос уурагт бодисыг хэрэглэх болсон. Уураг хэрэглэхээр өвчин хурдан эдгэдэг, тамир тэнхээ нэмэгддэг. -Танай багийн хийсэн "Ампед" нэртэй уураг төрийн шагнал авсан. "Ампед"-ийн тухайд... -Бид 1980-аад оноос сүүний ээдэмцрээс уургийн задраг гаргаж авах туршилтын ажлаа эхэлсэн юм. Судалгааны ажлын дүнд бид "Ампед" уургийн бэлдмэлээ гаргаж авсан юм. Энэ нь уургийн солилцоог идэвхжүүлэн, элэгний үйл ажиллагааг тэтгэн, ходоод, нойр булчирхай цөсний ялгарлыг дээшлүүлэх замаар хоол боловсруулалтыг сайжруулах, төрөл бүрийн эрхтний үйл ажиллагааг эрчимжүүлэх, дархлалын системийг тэтгэх, тамир тэнхээ сэргээх зэрэг үйлчилгээтэй. Бид элэгний архаг үрэвсэлтэй, хүчил багадсан, ходоодны архаг болон бөөрний үрэвсэлтэй өвчтөнүүд дээр туршихад өвчтөний биеийн байдал дээшилж, өвчний шинж тэмдэг багассан. Ялангуяа ходоодны архаг үрэвсэлтэй хүний хоолны шингэлт эрс сайжирсан. Тэжээлийн доройтолтой хүүхдүүдийг сувилах яслид хоолны шингээлт сайжран, жингийн нэмэгдэл өндөр гарсан. 1987-1989 онд "Алдар" нийгэмлэгийн тамирчдад өгч туршсан. "Ампет" бэлдмэлийг хэрэглэснээр тамирчдын эрчимтэй дасгал, биеийн хүчний хэт ачааллын үед хүч тамирын нөхөн сэргээлт, тэвчээрт нааштай нөлөөлөн спортын амжилтыг нь ахиулах үйлчилгээ үзүүлж байсан юм. Бид бас анх хулгана дээр туршиж байсан юм. Уураг өгсөн хулганыг жирийн хулгануудтай хамт усанд сэлүүлэхэд "Ампед" уусан нь хамаагүй хурдан сэлээд гараад явчихаж байсан. -Нэмэлт уураг уух шаардлагатай үед үүнийг яаж хэрэглэдэг вэ? -Хоолны халбагаар усанд найруулж өдөрт гурван удаа ууна. Өмнө нь бид энгийн гялгар уутанд савлаад гаргадаг байсан бол одоо "Монгол уураг" компани шинээр үйлдвэрлэж байгаа. Сав, баглааг нь шинэчилсэн байдлаар худалдаанд гаргаж байгаа. Сонирхуулахад, манай бүтээгдэхүүнийг Солонгост ажиллаж байгаа хүмүүс их захиалж байгаа. Хүнд ажил хийх, шөнийн ээлжинд байнга ажиллахад уургаа их алддаг. Тиймээс сүүлийн үед их захиалах болсон. 
Д.Оюунтуяа

