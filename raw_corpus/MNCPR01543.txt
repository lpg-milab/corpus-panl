Би дарга бол чи тэнэг, Чи дарга бол би тэнэг

Нийгмийн аливаа сайн мууг хүн юм уу, эсвэл системд тохох эсэх нь хүн төрөлхтний мөнхийн маргаан аж. Энэ асуудлыг шинжлэх ухаанд бүрэн шийдвэрлээгүй хэдий ч зарим нэг дүгнэлт хийх арга зүйн боломж одоо үед бий болжээ.
Манай өнөөгийн улс төр нийгмийн нөхцөл байдлын өрнөл Монгол дахь ардчиллын практикийг системийн хувьд нэгтгэн дүгнэхийг шаардаж байгаад хамаг учир оршино. Суурь судалгааны зарим дүнгээс өнөөгийн байдалтай холбогдох нийгмийн системийн зарим шинжийг дурдаж болох юм. Үүнд : *Хүн амын тоо цөөн учраас нийгмийн макро, микро түвшин үлэмж холилдсон *Ная гаруйхан жилийн дотор нийгмийн томоохон трансформаци хоёр удаа явагдсанаас хүн болон системийн эмх цэгц, үнэлэмж, эрхэмлэл баримжаагаа алдсан, цэгцрээгүй *Орчин үеийн төр, нийгмийн салбарласан дэд системд овгийн байгууллын үзэл санаагаар ханддаг, алба амины харилцааг огтхон ч ялгадаггүй. *Нийгмийн харилцаа нь садан төрөл, нутаг ус, танил талын холбоонд тулгуурлаж байдаг учраас орчин үеийн институтэжсэн харилцаанд дасаж дадаагүй *Бусдын үзэл бодол, үйлдлийг үл тэвчих араншинтай учраас хамтын үйл ажиллагаа явуулах чадвар буюу нийгмийн капитал багатай буюу бараг байхгүй *Институцийг байгууллага гэж, байгууллагыг дарга гэж, даргыг бүхнийг мэдэгч, шийдвэрлэгч гэж үзэх менталитеттэй *Шинжлэх ухааны мэдлэгийг үл хүндэтгэдэг, оюуны хөдөлмөрийн хуваарийг үл ойшоодог, оюун сэтгэлгээний авантюрист, экстремист дүгнэлт хийдэг, мэдэмхий *Үндэсний өөрийн ухамсар алдагдсан, уламжлал, шинэчлэлийн холбоо тасарсан учраас бусдыг хуулбарлан дуурайх, хэт яарах зэрэг туйлшралд байнга ордог зэрэг болно. Хялбаршуулах үүднээс системийн задаргааны олон түвшинг хольж байгаадаа уншигчдаасаа хүлцэл өчиж байна. Энэ бүхэн нь манай нийгмийн системийг ихээхэн эмзэг, хувь хүний үйлдлээс ихээхэн хамааралтайг харуулдаг. "Хүний хүмүүжил түүнийг төрөхөөс зуун жилийн өмнө эхэлдэг" гэсэн английн нэг сайхан үг бий. Энэ нь аливаа хүний зан үйл, үйлдэлд соёл, зан заншил, уламжлал, шашин мэтийн хүчин зүйлүүд асар хүчтэй нөлөө үзүүлдгийг хэлсэн хэрэг юм. Энэ талаар К.Маркстай дүйцэхүйц том сэтгэгч Макс Вебер гэгч тодорхой номлосон нь буй. Бүх зүйлийг буюу түүний сайн мууг нийгмийн систем, тухайн хүнд нөлөөлсөн орчинд тохож бас болно. Эсвэл үүний эсрэгээр тодорхой үйл явдлыг хэн нэг тодорхой хүнтэй холбож болно. Хялбар жишээ авъя. Надад олон мэдээлэл ирдэг. Жишээлбэл, Н.Энхбаяр тэр нөхөрт сайдын суудлыг тэдэн төгрөгөөр худалджээ гэж. Энэ мэдээлэл голдуу туйлын үнэн байдаг. Энэ нь Н.Энхбаяр гэдэг хувь хүний үйлдэл болох нь тодорхой байна. Үүний мөрөөр судлаач, сэтгүүлчид явдаг, ямар нэг хэмжээгээр нотолж чаддаг юм. Гэтэл үүнтэй зэрэгцэн Н.Энхбаяр нэг сумын багийн засаг даргыг томилжээ гэсэн мэдээлэл ирэх жишээтэй. Энэ бол худлаа. Н.Энхбаяр авилгач авилгач гэхдээ нэг муу багийн даргаар оролдох хүн биш. Их л сайндаа ганц нэг сумын засаг даргыг тавьсан байж болно. Учир нь түүнээс мөнгө авсан аймгийн засаг дарга гэдэг нөхөр түүний нэрийг барин сүржигнэж байгаа нь энэ. Энэ тохиолдолд систем өөрөө ажиллаж байна. Иймэрхүү маягаар хүн болон систем харилцан хүчтэй нөлөөлдөг бөгөөд энэхүү харилцамжийг судлах шинжлэх ухааны асар олон арга байдаг юм. Хүн нийгмийн системд асар их нөлөө үзүүлдэг баримтуудыг хаанаас ч олж болно. Жишээлбэл, голланд угсааны Энэтхэгийн шашны байгууллагатай холбоотой Халберцма гэгч нэг нөхөр манайд ихээхэн удаж байгаа бөгөөд эдүгээ Монгол улсын Ерөнхийлөгчийн зөвлөхийн албыг хашиж байна. Энэ бол цэвэр хүний хүчин зүйл бөгөөд тэр голланд нөхөр төр будлиулах зөвлөгөөг байнга өгдөг нэгэн аж. Тэр ч байтугай Н.Энхбаярыг "Ард түмний эцэг" гэж нэрлэдэг гээд л бодчих. Энэ этгээд НҮБХХ-ийн суурин төлөөлөгч Та бидний сайн мэдэх хатагтай Пратиба Метатай ажил хэргийн болон бусад холбоогоо ашиглан НҮБ - ын хөрөнгөнөөс Авилгалын загалмайлсан эцэгт төсөл хэлбэрээр байнга шахам тусалж байвал цэвэр хувь хүмүүсийн асуудал гэж үзэх ёстой болно. Мэдээж НҮБХХ-өөс Монголд сайн санааны үүднээс тусалж буй олон талт үйл ажиллагаа нь системлэг шинжтэй юм. Энэ мөнгийг хэн нэгэн нь хувиасаа өгч байгаа хэрэг огтхон ч биш ажгуу. Миний бие хүртэл НҮБХХ-ийн хэд хэдэн төсөлд оролцож, үе үе талхны мөнгөтэйгөө залгадаг бөлгөө. Гэхдээ аливаа албаны асуудал хэрээсээ хэтэрч хувийн шинж чанарыг олбол, ухаандаа Н.Энхбаярын хүсэлтээр явах аваас тэр нь манайх шиг жижиг нийгэмд ихээхэн сөрөг нөлөө үзүүлэх нь гарцаагүй юм. НҮБХХ-ийн суурин төлөөлөгч хатагтай Пратиба Мета монголын ард түмний төлөө олон сайхан буянтай үйлс бүтээж, бидэнд чин сэтгэлээсээ ханддагт би олон монголчуудын нэгэн адил ямагт талархаж байдаг юм. Гэхдээ Хальберца мэтийн даварсан этгээдүүдээр дамжуулан хэрэгжүүлж буй НҮБ-ын зарим томоохон төслийн мөнгө зөвхөн авилгачдын халаасанд орж, нэлээд тохиолдолд ард түмний эсрэг үйлчилдэг юм. Ганц жишээ хэлэхэд одоо хэрэгжүүлж буй "Ерөнхийлөгчийн институцийг бэхжүүлэх" төсөл нь Авилгын загалмайлсан эцгийг хаан болгох онол-практикийн асуудлыг ид судалж байна. Дашрамд дурдахад тодорхой зарим баримтыг мэдэж буй судлаачийн хувьд Монгол улсын Ерөнхийлөгчийн зөвлөх хийж, төрийн голомтод сууж, Төрийн ордонд заларч, төрийн ажилд байнга хутгалдан оролцдог энэхүү Халберцма гэгчийг нэн даруй хөөн зайлуулахыг шаардах эрхтэй гэж үзэн энэхүү мэдээг олон түмнийхээ сонорт хүргэж байна. Н.Энхбаярын найз бол гадаадын хүн төрийн ажилд оролцож болно гэсэн ямар ч хууль Монголд байхгүй. Манай төрийн нарийн ширийн асуудлууд гадаад хүний мэдэлд байх ёсгүй бөгөөд энэ бол үндэсний эрх ашгийг хохироосон ноцтой үйлдэл болох нь нэн тодорхой юм. Гадаадын зөвлөхгүйгээр төрөө удирдаж чадахгүй юм бол Н.Энхбаяр яах гэж Ерөнхийлөгч болсон юм бэ. Бид ядуу зүдүү улс учраас гаднын хүнийг царайчлах тохиолдол цаг ямагт гардаг. Үүнийг би ойлгож байна. Гэхдээ монгол төрийн ажилд цаг ямагт хутгалдан оролцож, гадаадад олон удаа худал мэдээлэл тарааж, ард түмнийг басамжилж, элдэв төсөл хэрэгжүүлж мөнгө идэж байдаг этгээдийг бид тусгаар тогтносон улс мөн л юм бол хөөн зайлуулах ёстой. Сэтгүүлч, миний дотнын нөхөр Г.Дашрэнцэн "Өдрийн сонин"-д (2006.01.13. № 10) энэ этгээдийн талаар анх удаа зориглон бичсэнд би туйлаас талархаж байна. Мөн нийгмийн тогтолцоо хувь хүнд асар их нөлөө үзүүлдэг баримтыг захаас аван тоочиж болно. Жишээлбэл, Н.Энхбаяр анхнаасаа авахуулаад чөтгөр шүглэсэн авлигач байгаагүй гэдгийг ч би бас нотолж чадна. Намайг МАХН-ын Удирдах Зөвлөлийн гишүүн байхад түүнийг хүнийх нь хувьд эвдэх орчин хангалтай бүрдсэн байсан. Чухамхүү энэ орчин л түүнийг болон түүний хамтрагчдыг хүн танихын аргагүй болтол эвдсэн билээ. Дарга дээдсийг шүтдэг олон зуун жилийн менталитет нөлөөлж буй нь тэр. Даргаа саунд сууя, даргаа казинод очъё, даргаа салхинд гарч, анд явъя, даргаа биллярд цохьё, даргаа ... гэх зэргийн асуудал юу ч биш байсан билээ. Заримдаа бүр энэ Энхбаяр эхнэртэйгээ хэзээ уулздаг юм бол гэж бодмоор түүнийг тэд нохой шиг дагадаг байлаа. Энэ нөхдүүдийн зарим нь одоо хувьсгалч, зарим нь шоронд, зарим нь түүнтэй тэрсэлдэгч болон хувираад байна. Одоо түүний дэргэд тун цөөхөн хүн үлдсэн бөгөөд эдүгээ бүгдээрээ унах аюул нүүрлэмэгц буцаж эвлэрч байгаа чинь зуурдын юм шүү гэдгийг найман жилийн өмнөх шигээ дахин сануулмаар байна. Систем нь хүнийг ингэж алж ч чаддаг, аварч ч чаддаг ид шидтэй зүйл аж. Энэ бол ганц МАХН - д ч байдаг зүйл бас биш. Хэрэв Н.Энхбаяр жаахан л зориг гаргасан бол системийг сайн зүг рүү өөрчилж, ёстой ард түмний удирдагч болох бололцоо байсан юм. Гэвч түүний хувийн арчаагүй шинж, эрх мэдлийн солиорол, эдийн шунал төрийг самууруулж, түмнийг үгүйрүүлэх нь тэр. Одоо бол Үндэсний удирдагчийг зайлуулахаас өөр аргаар энэхүү балиар тогтолцоог өөрчлөх ямар ч боломжгүй юм. Үүгээрээ би шинжлэх ухааны нээлт хийх гэсэн юм биш. Зүгээр л манай нийгмийн тулгамдсан асуудлуудыг нийтэд нь эргэцүүлэхийг, хааяа ч гэсэн системээ бүхэлд нь харахыг бүх хүмүүст уриалах гэсэн юм. Та бидний хэн нь ч гэсэн феодал, социалист, хөрөнгөтний нийгмүүдэд сөөлжин шилжсэн, нийгмийн эрхэмлэл, үнэлэмжийн баримжаа үлэмж алдагдсан нийгэмд амьдарч байгаа учраас системээ ч, хүмүүсээ ч байнга шинжиж байж дүгнэлт хийж, энэ үндсэн дээр үйлдлээ хийж байвал уг нь бидэнд тустай билээ. Өөрөөсөө бусад бүх зүйлийг өөрчлөх гэж дайрдаг үзэл үйлдлээ жаахан ч болов хязгаарлаж, өөрийгөө байнга цэгнэж, өөрчлөх талаар бодож байвал уг нь бидэнд тустай бөлгөө. Ер нь өөрийгөө ялах шиг том амжилт хүн гээчид байдаггүй билээ. Монгол хүн бол өөрийгөө ертөнцийн төв гэж боддог, бараг голдуу агуу ихийн өвчтэй хүмүүс бөгөөд олон агуу ихүүд нийлээд ирэхлээр хамаг юмыг холион бантан болгодог гэдгийг сануулах хэлэх цаг нь яг одоо болжээ. "Би дарга бол чи тэнэг, чи дарга бол би тэнэг" гэсэн зарчим олон жил үйлчлэхээр нийгмээ ч, хүнээ ч эвдэн сүйтгэдэг аж. Манай нийгэм бүхэлдээ аноми буюу гаж нийгэм болон хувираад байна. Үүнийг л бид углуурга, заадлаар нь шинжих ёстой. Аливаа хүн нэгэнт нийгмийн дотор амьдарч буй болохоор түүнийхээ талаар өөрийн гэсэн үзэл бодолтой байж болно, энэ нь зүй ёсны бөгөөд тэдний заяагдмал эрх бөлгөө. Гэхдээ оюуны хөдөлмөрийн хуваарь асар нарийн болсон орчин үед тогтолцоо болон хүнийг судлах нь мэргэжлийн хүний хэрэг ажил байдаг ажгуу. Мөн тогтолцооны шинжтэй нийгмийн сэтгэл зүй, тэр дотроо монголчуудынх үнэхээр сонин билээ. Ихэнхи авлигачид хөлсөө гоожтол хараалгаж, гадаадад дүрвэх тухайгаа бодож байхад Монгол банкны О.Чулуунбат мэтийн бохир мөнгө угаадаг, супер авлигач, луйварчид юу ч болоогүй юм шиг исгэрээд явж байгаа нь системийн сэтгэл зүйн үзэгдэл тун нарийн мөртлөө зарим үед сохор болохыг нотлох нэг л жишээ юм. Нөгөө талаар О.Чулуунбатын олон гэмт хэргийг Үндэсний удирдагч эрх мэдлээ ашиглан дарагдуулж байгаа нь систем ч, хүн ч зэрэг үйлчилж байгааг харуулдаг юм. Систем хүнийг төрөхөөс өмнө байж л байдаг. Гэтэл Н.Энхбаяр гэгч нөхөр гарч ирмэгцээ энэхүү шинэхэн бөгөөд гаж хуулбар системийг сөрөн зогсохын оронд авлигыг цэцэглүүлэн хөгжүүлж, төр намыг бүрэн төгс арилжааны хэрэгсэл болгон хувиргажээ. МАХН - ын бохир орчин түүнийг үнэхээр эвдсэн дээ. Н. Энхбаяр ч алдар хүндээсээ хар тамхичин шиг таашаал авдаг байлаа. Түүний алдааг харж, дургүйцэх хүчин МАХН дотор байсан, одоо ч байгаа. Н. Энхбаяр эхлээд намыг дарангуйлагч болов. Үүнийг тэр хэрхэн хийсэн вэ ? Нэгдүгээрт, тэр МАХН - ын дүрмийг дарангуй тогтолцоо, төвлөрсөн хатуу удирдлагыг бэхжүүлэх чиглэлээр алхам алхмаар өөрчлөв. Өөрөөр хэлбэл МАХН дотор дөнгөж тогтоод буй ардчиллын үр хөврөлүүдийг ээлж дараалан устгав. Нэг удаагийн өөрчлөлтийг нь хүн анзаарахааргүй боловч олон удаагийн өөрчлөлтүүд нь нийлээд бүхэлдээ үйлчлээд ирэхлээрээ МАХН - ыг нийгмийн хөгжилд саад бологч дарангуй систем болгон хувиргасан юм. Үүнийг МАХН-ын XXIII их хурлаар МАХН-ын Дүрэмд оруулсан өөрчлөлтүүд, мөн тэдний одоо гаргаж байгаа тэнэг нь дэндсэн шийдвэрүүдээс харж болно. Хоёрдугаарт, боловсон хүчний бодлогыг арилжааны хэрэгсэл болгож, дуулгавартай манкурт боол болгож хэрэгжүүлсэн. МАХН-ын аль ч түвшинд үзэл бодолдоо үнэнч, ажилсаг, туршлагатай, мэдлэгтэй боловсон хүчин хангалттай байсан. Одоо ч байгаа. Гэтэл Н. Энхбаяр хаа явсан нь үл мэдэгдэх, илт гэмт хэргийн намтартай, шунал, мунхаг мулгуу нь дэндсэн харь гаригийн мэт хүмүүсээр намыг дүүргэв. Энэхүү шуналын туламнууд Н.Энхбаярын ачаар төрийн эрх мэдэлд орж чадсан юм. Өөрөөр хэлбэл МАХН зальхай баячуудын төрийн албан тушаалд хүрэх шат гишгүүр болон хувирав. Эд нар Үндэсний удирдагчийг магтан дуулах, янаглан хорлох, зусардан бялдуучлах, долигонон шарвалзах, одоо бол хуйвалдан луйвардах гэсэн бараг ганцхан зүйлийг хийж чаддаг төрөлх гэмээр авъяастай хүмүүс юм. Тэд нам болон төрийн системд нэвтэрсэн ДОХ, САРС, ШУВУУНЫ ХАНИАД болой. Яг энэ зүй тогтол төрд ч гэсэн давтагдсан бөгөөд энэ бүхнээс шалтгаалан манай төр, нийгэм системийн гүн гүнзгий хямралд ороод байна. Энэ лай ланчгийг ард түмэн л үүрдэг жам ёсоор амсаж эхлээд байна. Одоо нэгэнт дүрэлзэж эхэлсэн ард түмний дургүйцлийн галыг зогсоох ямар ч арга байхгүй бөгөөд Н.Энхбаярын ялзарсан төр их л сайндаа хэдэн сар л торгоож магадгүй юм. Энд хоёр хувилбар үүснэ. Нэгдэх нь үүнээс долоон дор хатуу дарангуй тогтолцоо бий болно, бас болгоно, хоёрдугаарт, ард түмний тэмцэл хөдөлгөөний үр дүнд хүний сайн сайхан, гэгээлэг чанарыг бий болгогч шударга, ил тод тогтолцоог бий болгоно. Бид эхний хувилбараас зайлсхийж, удаах хувилбарын төлөө тэмцэх болно. Үүнийг системийн ерөнхий онол, системийн хандлага, сиэнергетика зэрэг орчин үеийн шинжлэх ухааны арга зүйн үндсэн дээр хийсэн шинжилгээний үндсэн дээр л гүйцэтгэж чадна. Мөн хайр, энэрэл журам, хүндэтгэл, шударга ёс, нэр төр, эх оронч үзэл зэрэг үндэсний болон ёс суртахууны эрхэмлэлүүд ихээхэн үүрэгтэй байх болно. Эдгээр нь барих барьцгүй хоосон үг мэт боловч үнэн хэрэг дээрээ хүн болон нийгмийг хөтөлдөг агуу их хүч билээ. Өнөөгийн төр, намуудын эх адаггүй дампуурал, хямрал улс төр-эдийн засгийн явцуу хэдхэн бүлэглэлийн өрсөлдөөнөөс үүдэж байгааг нотлох нь илүүц юм. Ийм бүлэглэлүүдийн хүч харьцангуйгаар тэнцсэн тохиолдолд түүнд хэн нэг нь нөлөөлөх өргөн боломж бий болдог бөгөөд энэ нь улс төрийн тоглолт хийх талбай бүхий хүн ( актор ) байдаг байна. Энд францын улс төрийн социологич Пьер Бурдъё-гийн ойлголтуудыг ашиглав. Манай улс төр, нийгмийн хямралын үйл явц, хандлагыг нарийвчлан шинжилж үзэхэд түүний гол эх үүсвэр, хамаг лай ланчиг нь Ерөнхийлөгч Н.Энхбаяр болж байна. Өмнөх олон нүглийг нь ярьдаггүй юмаа гэхэд 2004 оны сонгуулийн явц, МАХН - ын дэндсэн суртал нэвтрүүлэг, ялагдалд хийсэн албан ёсны дүгнэлт, Зөвшилцөл № 1,2,3, Их эвслийн засгийн газар байгуулсан, УИХ-ын дарга болсон, Эвсэл задарсан, МАХН-ын том бүлэг байгуулсан, бас задарсан, МАХН-ын XXIV их хурлын маапаан, Ерөнхийлөгч болсон, 65 дугаар тойргийн нөхөн сонгууль, МАХН-ын даргыг сонгосон, Засгийн газрыг огцруулсан зэрэг хөгийн хачирхалтай үйл явцууд нь Н.Энхбаярын шууд оролцоотой явагдсаныг олон эх сурвалж гарцаагүй нотолдог юм. Олон хэвлэл энэ талаар ихээхэн зүйл бичиж байгаа бөгөөд хэрэв үүнийг худлаа гэх ахул бид Үндэсний удирдагчийн хорлон сүйтгэх ажиллагааг бараг өдөр өдрөөр нь, цаг минутаар нь ч бичиж болно. Гэвч энэ нь барагтай хүн үнэмшмээргүй үлгэр домог шиг хөгийн зүйл болно гэдгийг би сайн мэдэж байна. Хэрэв уншигчид сонирхох аваас энэ тухайд бид ил гаргаж болно. Төр нь өөрөө үймээд, түүнийг бараг ганц хүн үймүүлээд байгаа болохоор олон түмэн дургүйцээд байгаа юм. Тиймээс Батзандан, Магнай, Ганбаатар, Уянга, Баатархуяг, Дугар, Дашрэнцэн, Баасан нар, мөн МАХН - ын "Шинэ эргэлт", АН - ын "Намаа аврах" хөдөлгөөний олон шударга хүн энэ дургүйцлийг илэрхийлэх индэр болж байгаа юм. Харин эднийг бол ард түмний хүсэл зоригийн илэрхийлэл гэж хэлж бүрнээ болно. Одоо ч гэсэн голланд зөвлөхөөрөө "Ард түмний эцэг" хэмээн дуудуулсан Үндэсний удирдагч Үндэсний эв нэгдлийн Засгийн Газрыг байгуулах хайр найргүй өрсөлдөөний төвд сууж, бүх намуудын дотоод хэрэгт хутгалдан, улс төрийн тендер зарлан, будлиан тарьж, хутган үймүүлж байгааг нотлох шиг амархан зүйл үгүй билээ. Үндэсний удирдагчийг зайлуулаагүй цагт нийгмийн өөрчлөлт хийнэ гэж санасны ч гарз бөгөөд үйл явдлын өрнөлөөс үзэхэд тэр улам завааруулна даа, завааруулна, харж л байгаарай... Судлаач Д.ГАНХУЯГ 
2006 оны 1 дүгээр сарын 21 

