Бид "Болор цом"-ын зохион байгуулах эрхийг худалдаагүй

Утга зохиолын оны шилдэг бүтээл шалгаруулах "Алтан өд", яруу найргийн "Болор цом" наадам болох гэж байгаатай холбогдуулан МЗЭ-ийн гүйцэтгэх захирал Х.Чилаажавтай ярилцлаа. Сүүлийн үед "Болор цом" наадмыг зохион байгуулах эрхийг МЗЭ худалдчихсан гэнэ гэсэн дам яриа гараад байгаа билээ.
-"Болор цом", "Алтан өд" болох гэж байгаа талаар мэдээлэл өгөхгүй юу. Энэ жилийн хувьд юугаараа онцлог байх болоо? -Ирэх оны нэгдүгээр сарын 9-нд манай Зохиолчдын эвлэлийн 79 жилийн ой тохиож байгаа. Энэхүү ойн босгон дээр бид "Алтан өд" оны шилдэг бүтээл шалгаруулах ёслолоо 7-нд, "Болор цом" наадмыг 8-нд зохион байгуулахаар болоод байна. "Алтан өд" ёслолын ажиллагаа тав дахь жилдээ зохион байгуулагдаж байна. Энэ жилийн хувьд шоу биш ёслолын маягтай эрхэмсэг арга хэмжээ болгохыг зорьж байна. Нийт найман төрлөөр шилдэг бүтээл шалгаруулна. "Болор цом"-ын хувьд олон жил яваад ирсэн тогтсон уламжлалтай наадам шүү дээ. Харин энэ жил орон нутгаас оруулна гэхгүй. Энэ маань юу гэсэн үг вэ гэхээр хот, хөдөөгийнхөн бүгд л нэг дор бүтээлээ ирүүлнэ. Тэгээд шалгарсан шүлэг нь орно гэсэн үг. Мөн энэ жил Солонгосын зохиолчид, утга зохиол судлаачид, эрдэмтэд нийлсэн 20 гаруй хүний бүрэлдэхүүнтэй баг манайд ирнэ. Тэд энэ хоёр арга хэмжээг маань хамтран зохион байгуулалцаж, үзэж, санал бодлоо солилцон зөвлөлдөхөөр болсон. Энэ ажил манай утга зохиолыг гадаадад сурталчлах, Солонгосын утга зохиолоос суралцах их чухал арга хэмжээ болно гэж бодож байгаа. Үүгээрээ л онцлог юм уу даа. -"Алтан өд"-д одоогоор хэдэн бүтээл ирээд байгаа вэ? -"Алтан өд"-ийн хувьд сүүлийн үед маш өргөн хүрээг хамарч чадаж байгаа. Ноднин л гэхэд нэг номинацид доод тал нь арван бүтээл ирсэн. Тэгэхээс биш анх нэг номинацид хоёр бүтээл ирэх ч тал байдаг байлаа. Энэ жилийн хувьд маш их бүтээлүүд ирж байгаа. Их Монгол Улс байгуулагдсаны 800 жил, их зохиолч Д.Нацагдоржийн мэндэлсний 100 жилийн ой тохиож байна. Энэ утгаараа зохиолчид маань кино, түүхэн зохиол, шүлэг, яруу найраг, судлал шүүмж, орчуулгын бүтээлүүд их хийжээ. Гадаадад суудаг зохиолчид хүртэл бүтээлээ ирүүлсэн. Иймээс энэ жилийнх илүү нүсэр ажил болох юм шиг байна. Бид шалгаруулалтын хувьд нэлээд ардчилсан, шударга явуулахыг хүсч байгаа. -"Болор цом"-ыг зохион байгуулах эрхийг Зохиолчдын эвлэл, Х.Чилаажав худалдчихлаа гэсэн яриа сүүлийн үед сонсогдох боллоо. Энэ талаар та юу хэлэх вэ? -"Болор цом" ямагт Зохиолчдын эвлэлийн ажлын салшгүй хэсэг байх болно. Бид энэ эрхийг худалдахгүй. Яахав, сүүлийн үед энэ наадмын талаар сайн муу яриа их гарах болсон. Зохиолчдын эвлэл бодлого явуулж, шударга бусаар шалгаруулдаг гэх мэт. Ийм яриа их гардаг. Иймээс энэ жил бид гэрээгээр өөр байгууллага, өөр хүмүүсээр зохион байгуулуулахаар болсон. Тэгэхдээ олны хайр хүндэтгэлийг хүлээсэн, шударга хүмүүсийг оролцуулна. Энэ шийдвэр маань олон түмэнд таалагдана байх гэж бодож байна. Гэхдээ тэмцээн л бол тэмцээн шүү дээ. Хэл ам гарах л байх. Би ер нь яруу найргийн наадмуудад дургүй. Цаашид "Болор цом" гэж байхгүй болно байх. -Утга зохиол хэмээх энэ том салбарыг удирдаж явдаг хүний хувьд наадмуудын шалгаруулах дүрэм горимд өөрчлөлт оруулах юмсан гэж боддог уу? Энэ талаар бид байнга л ярилцдаг. Харамсалтай нь манайд уралдаан тэмцээн шударга явагдах аргагүй байдаг. Бид шүүгчдээ нууцлаад байлаа ч шүүгчид маань өөрсдийгөө нуудаггүй. Би энэ наадмыг шүүж байгаа шүү гэж утсаар ярих нь энүүхэнд. Энэ бол нууц биш шүү дээ. Яруу найраг гэдэг бөх шиг улайм цайм өвдөг шорооддоггүй болохоор үнэн зөв шүүнэ гэдэг маш хэцүү зүйл. Тиймээс эцсийн бүлэгт үнэнд арай ойртох хэрэгтэй юм уу даа. -Та саяхан Швед яваад ирсэн байх аа. Аян замын сонин ярихгүй юу? -Тэглээ. Би тэндээс нэг сайхан зүйлийг харж, мэдэрсэн гэх үү дээ. 130-аад жилийн түүхтэй Шведийн зохиолчдын хороо Нобелийн шагналтнуудыг 30 жил тодруулахдаа өөрийн орноосоо нэг ч хүнд өгөөгүй байдаг. Ингээд бодохлоор тэд ардчилсан, шударга байж чаддаг мэт. Тэд нээлт хийгээгүй гэдгээ нуухгүй байна. Манайхан байсан бол аль хэдийнэ, арга чарга сүвэгчлээд өөрсдөдөө өгөх байсан болов уу. Тэгэхээр ер нь аливаа юмны үнэ цэнэ гэдэг маш сайхан эрхэмсэг зүйл байдаг юм шиг. -Шинэ жил дөхөж байна. Өнгөрсөн жил зохиолчдыг цуглуулсан "Сарны дарс хундагалах үдэш" гэдэг сайхан арга хэмжээ болж байсан санагдана. Энэ жилийн хувьд зохиолчдод маань төлөвлөсөн зүйл бий болов уу? -Энэ жилийн хувьд маш их ажилтай байсан болохоор баярын ямар нэгэн үйл ажиллагаа зохион байгуулж чадсангүй. Ер нь зохиолчид маань цуглараад баяр хийвэл дуутай дуугүй, хөгжимтэй хөгжимгүй их сайхан баяр болдог юм шиг санагддаг. Манай зохиолчид их авьяастай хүмүүс. Ирэх жилээс бид тансаг сайхан баяр хийдэг болъё гэж бодож байгаа. 
Ч.БАТМАА 

