Хууль ёсны луйвар

Энэ бол үлгэр биш бодит баримт. УИХ-ын эрхэм гишүүн Сү.Батболдын тухай янз бүрийн мэдээллийг сэтгүүлч нөхөд маань олон удаа бичиж байлаа. Гэвч мөнгөтэй хүн дуртай дуугаа захиалдгийн үлгэрээр тухай бүрт нь эсэргүүцсэн мэдэгдлийг мөнгөөр зодоод аль нэг телевиз, хэвлэлээр гаргаж байсан, одоо ч бас гаргачихна гэж бодож суугаа болов уу.
Тэгвэл одоо эрхэм гишүүн ээ, үйл явдлыг эхнээс нь бас хөдлөшгүй баримттайгаар ярья. Баримтыг яаж залруулахыг чинь бас харъя. Таны хийсэн хууль ёсны луйвар хэрхэн яаж эхэлснийг дараахь баримт бичгүүд нотлох болно. Тэр луйварт Засгийн газар хийгээд УИХ-ын эрхэм гишүүд яаж оролцсоныг нь нэг бүрчлэн дэлгэе. Монголд "Бороо гоулд" гэж алтны томоохон компани байдгийг бүгд мэднэ. Яагаав нөгөө өнгөрсөн зун сан. Монголын алтыг ямар ч татваргүйгээр гадагш нь зөөчихөөд нөхөн сэргээлт хийлгүй орон нутаг болоод байгаль орчныг нь сүйтгэж байгаад эгдүүцсэн иргэний хөдөлгөөнүүд жагсч очиход өмнөөс нь буу шийдэм барьж, галзуу нохой тавьж угтсан өнөөх компани шүү дээ. Түүнээс болж нэгэн гэм зэмгүй иргэн амь насаа алдсаныг уншигчид маань санаж байгаа биз ээ. Тэр бол Үйлдвэр худалдааны экс сайд, УИХ-ын гишүүн Сү.Батболдын хувьцаа эзэмшдэг компани гэдгийг бултаараа бас мэдэх хойно. Тус компанитай манай улсын Засгийн газар 1998 оны долдугаар сарын 6-ны өдөр Тогтвортой байдлын гэрээг 10 жилийн хугацаатайгаар байгуулсан байдаг юм. Тогтвортой байдлын гэрээ гэхээр л улс орноо хохироосон золиг шиг зүйл байдаг гэсэн ерөнхий ойлголт манай иргэдэд нэгэнт бий болсон. Учир нь Өмнөговь аймгийн Оюутолгойн орд газрын лицензийг эзэмшдэг "Айвенхоу майнз" компани манай Засгийн газартай Тогтвортой байдлын гэрээ гээчийг байгуулах гээд мундраа барав шүү дээ. Гэрээг эсэргүүцэж олон хүн өлсгөлөн зарлаж Сүхбаатарын талбайд дээлтэйгээ хатаж байсан болоод тэр.Тэдний эсэргүүцэл өдгөө ч хэвээрээ байгаа. Тэгвэл одоогоос арван жилийн өмнө тэр Тогтвортой байдлын гэрээ гээчийг анх байгуулахад манай улсад ашигтай заалтууд үнэхээр байж. Харин тэрхүү гэрээг одоогийн эрхэм гишүүн Сү.Батболд хэрхэн өөрчилж, хэтэвчээ зузаатгахын тулд Засгийн газар хийгээд УИХ-ыг ашиглаж холбогдох хуулиудад нэмэлт өөрчлөлтийг ямар замаар хийж байсныг дурдъя. Хуульд өөрчлөлт оруулсан нь УИХ-ын 2000 оны сонгуулиар МАХН үнэмлэхүй ялалт байгуулж тэдний хязгааргүй хаанчлал эхэлсэн үе. Гэтэл 2001 оны арваннэгдүгээр сарын 30-ны өдөр Н.Энхбаярын Засгийн газраас "Нэмэгдсэн өртгийн албан татварын тухай хууль" болон "Ашигт малтмалын тухай хууль"- д нэмэлт өөрчлөлт оруулах хуулийн төслийг санаачлан батлаад УИХ-д өргөн мэдүүлжээ. Ерөнхий сайд Н.Энхбаярын гарын үсэгтэй Хуулийн төсөл өргөн мэдүүлэх албан бичиг УИХ-ын дарга С.Төмөр-Очир, Засгийн газрын Тэргүүн дэд дарга Л.Хангайн албан бичиг УИХ-ын Тамгын газрын ерөнхий нарийн бичгийн дарга Д.Батбаатар нарын ширээн дээр нэг нэг хувь хэвтэж байх нь тэр. Ингээд Засгийн газраас ирүүлсэн "даалгаврын дагуу" холбогдох хуулиудад "хутга дүрэхээр" УИХ ханцуй шамлан ажилдаа оржээ. Харин ямар өөрчлөлт яаж орсон гэдэгт гол зангилаа байгаа хэрэг. Нэмэгдсэн өртгийн албан татварын тухай хуулийн 9 дүгээр зүйлийн 2 дахь хэсэгт "9.2.15 "борлуулсан алт" гэсэн заалт, мөн 11 дүгээр зүйлийн 4 дүгээр хэсгийн 2 дахь заалт буюу 11.4.2-т "бусад төрлийн" гэсний өмнө "хууль тогтоомжийн дагуу төвлөрсөн төсөвт орох" гэж тус тус нэмэх тухай гэжээ. Энэ юу гэсэн үг вэ. Товчоор, хамгийн ойлгомжтой хэлбэрээр тайлбарлахад борлуулсан алт буюу экспортолж буй алтыг Нэмэгдсэн өртгийн албан татвараас чөлөөлөхийн тулд дээрх хоёр заалтад дурдсан үгүүдийг нэмэх ёстой байлаа. Ингэхийн тулд Нэмэгдсэн өртгийн албан татварын хуульд бас нэг өөрчлөлт хийх шаардлагатай болов. Түүнийгээ 2002 оноос эхлэн "төсвийн орлого хуваарилах шилжүүлгийн шинэ механизм нэвтрүүлэх" гэж нэрлээд ингэхийн тулд тус хуульд хийх зайлшгүй өөрчлөлт хэмээн тайлбарлажээ. НӨАТ-ын орлогыг төвлөрсөн төсөвт төвлөрүүлэн орон нутагт нь буцаан хуваарилна гэсэн ганган үг тийнхүү үүргээ гүйцэтгэх нь тэр. Ингэж алтны компаниуд НӨАТ-аас чөлөөлөгдөж амжив. Харин одоо "Ашигт малтмалын тухай хууль"- д ямар нэмэлт өөрчлөлт хийснийг эргэн харъя. Тус хуулийн 4 дүгээр зүйлд 17, 18 гэсэн заалтуудыг нэмжээ. 17 дугаар зүйл гээч нь "үндсэн орд " гэх үгийг нэмж түүнд юу юу хамаарахыг нэмж заагаад, 18 дугаар зүйлд нь "шороон орд" гэж нэмсэн аж. Мөн тухайн хуулийн 38 дугаар зүйлийн 3 дахь хэсэгт "тэнцүү байна" гэсэн үгийн дараа "Шороон ордоос олборлож худалдсан, худалдахаар ачуулсан болон ашигласан алтны хувьд ашигт малтмалын нөөц ашигласны төлбөр нь борлуулалтын үнэлгээний 7,5 хувьтай тэнцүү байна" гэж, мөн зүйлийн 1 дэх хэсгийн болон 61 дүгээр зүйлийн "төлбөрийг " гэсний дараа "төвлөрсөн болон" гэж нэмэхээр болгожээ. Энэ өөрчлөлтийн ачаар тухайн үеийн алтны нөөцийн төлбөр 2.5 хувь, алтны экспортын нэмэгдсэн өртгийн албан татвар 10 хувь гээд нийт татварын хувь алтны салбарт 12.5 байсныг 7.5 хувь болон буурчээ. Энэ бол татварын хувьд хийсэн гайхалтай хөнгөлөлт, өөрчлөлт байлаа. Өөрөөр хэлбэл алтны НӨАТ-ыг татварын нөөцийн татвараар сольсон нь алт олборлогч хэдхэн компанид ашгаа өгсөн үйл явдал болов. Мэдээж 12.5 хувийн татвар төлж байсан алтны компани 7.5 хувийн татвар төлнө гэдэг сул орлого садраад ирсэнтэй адилхан зүйл. Гэхдээ хуульд оруулсан нэмэлт өөрчлөлтүүдийг лоббидож улмаар УИХ-аар батлуулах зардалдаа татвар бууруулсан хувиараа тооцож багагүй "алчуур" барьсныг үгүйсгэх аргагүй билээ. Тухайн үеийн УИХ ч гэж УИХ. МАХН-ын 72 суудал бүхий гишүүнтэй тэр парламент намын даргынхаа лоббидож оруулсан хуулийн төсөл байтугай бусад хуулийг ч нэгэн дуугаар яралзтал баталж байсан хойно дээрх хоёр хуулийн нэмэлт өөрчлөлт анхны хэлэлцүүлгээр жин тан. Энэ бол 2001 оны арванхоёрдугаар сарын 27-ны өдөр бөгөөд хуулиудад оруулсан нэмэлт өөрчлөлтүүд 14 хоногийн дараа буюу 2002 оны нэгдүгээр сарын 10-ны өдрөөс мөрдөгдөж эхэлжээ. Хүмүүс зул сарын баяраа тэмдэглэх гээд хөл хөдөлгөөн ихтэй, баяр хөөртэй алхаж явах үеэр Монгол Улсын хуульд хувийн компаний эрх ашгийг хамгаалах заалт ийнхүү шургасан байна. Нэмэлт өөрчлөлт оруулах болсон шалтгаан Дээрх хуулиудын нэмэлт өөрчлөлт оруулах үйл явц манай улсад мөрдөгдөж буй хуулийн дагуу болсон. Хууль хэрхэн санаачилдаг тэр зарчмаар санаачилж Засгийн газар баталж дараа нь УИХ-ын Төсвийн байнгын хороо хэлэлцээд УИХ эцсийн шийдвэрийг гарган баталсан. Хэн ч эндээс хууль бус зүйл олж харахгүй. Гэхдээ яагаад дээрх хуулиудад өөрчлөлт хийх болов гэсэн асуулт тунаж байна. Одоо асуултад хариулъя. 1998 онд манай Засгийн газар Монгол-Анг-лийн хөрөнгө оруулалттай гэгдэх "Бороо гоулд" компанитай тогтвортой байдлын гэрээг 10 жилийн хугацаатайгаар байгуулсан тухай дээр дурдсан. Тэгвэл тэрхүү гэрээнд хоёр жилийн дараа буюу 2000 оны тавдугаар сарын 9-нд нэмэлт өөрчлөлт оруулж гэрээг шинэчлэн баталжээ. Анхлан Тогтвортой байдлын гэрээг байгуулсан Сангийн сайд нь Б.Батбаяр байсан бол шинэчлэн нэмэлт өөрчлөлт оруулсан Сангийн сайд нь Я.Очирсүх байж. Гэрээнд 2000 онд нэмэлт өөрчлөлт оруулсан заалтууд нь 2001 оны эцсээр Нэмэгдсэн өртгийн албан татварын хууль болон Ашигт малтмалын хуульд өөрчлөлт оруулах шалтгаан болно гэдгийг мэдэж байсан хүн ганц хоёрхон л байлаа. 1998 оны Тогтвортой байдлын гэрээний 2.2 дахь заалтын эцэст 2000 онд дараах нэмэлтийг оруулжээ. "Нэмэгдсэн өртгийн албан татварын тухай Монгол Улсын хуулийн 11 дүгээр зүйлд заасанчлан Компани төлсөн НӨАТ-аа бусад бүх төрлийн татвараас хасч тооцож болохыг Сангийн сайд үүгээр нотолж байна " гэжээ. Харин үүний дагуу 2001 онд тус хуулийн 11 дүгээр зүйлд өөрчлөлт оруулжээ. Мөн гэрээний 2.3-т байсан "Компани алт олборлож Монголбанк эсвэл Монгол Улсын нутаг дэвсгэр дээрх арилжааны аль нэг банкинд борлуулсан бол 10 хувийн НӨАТ төлнө " гэж байсныг "Төслийг хэрэгжүүлэх хугацаанд компани олборлосон алтаа чөлөөтэй экспортолж болохыг Сангийн сайд үүгээр нотолж байна. Компани алт экспортлох асуудлаар Монголбанктай тусгайлан гэрээ байгуулж ажиллана" хэмээн нэмэлт оруулжээ. Бас л үүний дагуу 2001 онд НӨАТ-ын хуульд оруулсан өөрчлөлтөөр экспортын алтыг НӨАТ-аас чөлөөлүүлсэн байна. Мөн тус гэрээний 4.5 заалтад "Компани бүтээгдэхүүнээ борлуулсан орлогоос Монгол Улсын нутаг дэвсгэр дээр үйл ажиллагаа явуулж буй аль нэг арилжааны банкинд нээсэн дансанд байршуулна" гэсэн заалтад "Энэ зүйлд нийцүүлэх зорилгоор компани тэрхүү дансанд ашигт малтмалын нөөц ашигласны төлбөр, энэхүү гэрээний зохих заалтуудын дагуу төлөх ёстой бүх төрлийн татвар зэрэг Монгол Улсын Засгийн газар өмнө хүлээхээр төлөвлөсөн сар бүрийн санхүү, татварын үүргээ гүйцэтгэхэд хангалттай хэмжээний мөнгөн хөрөнгийг сар тутам шилжүүлнэ. Үлдсэн мөнгөн хөрөнгийг компани өөрийн гадаад дахь дансандаа хадгалж, чөлөөтэй захиран зарцуулах эрхтэй байна" гэж нэмжээ. Ингэснээр манай улсын валютын  нөөцөд байх ёстой хөрөнгө гадагшаа урсах эхлэлийг тавьжээ. Мөн гэрээний 5.3 дахь заалт уг нь манай улсын эрх ашигт бүрнээ нийцэх заалт байжээ. "Компани энэхүү гэрээгээр хүлээсэн үүргээ биелүүлээгүй эсвэл Монгол Улсын хуулийг ноцтой зөрчсөн нь нотлогдвол Сайд энэ тухай Компанид албан мэдэгдэл өгч гэрээг дангаар цуцална" гэсэн заалт. Гэтэл үүнийг "Гэхдээ Сангийн сайд энэхүү зөрчлийн талаар Компанид бичгээр мэдэгдэнэ. Компани мэдэгдэл авснаас хойш 120 хоногийн дотор зөрчлийг арилгана. Сангийн сайд дангаараа энэ гэрээг дор дурдсан тохиолдолд цуцалж болохгүй. Үүнд : а. Компани 120 хоногийн дотор зөрчлийг Сангийн сайдын шаардлагыг хангахуйц хэмжээнд арилгасан б. Зөрчлийг 120 хоногийн дотор арилгах боломжгүй бол Компани тэрхүү зөрчилтэй холбогдуулан Сангийн сайдын шаардлагыг хангахуйц хэмжээнд нөхөн төлбөрийг төлөх саналыг Засгийн газарт албан ёсоор тавьсан эдгээр болно" гэжээ. Энэ заалтыг нэмснээр "Бороо гоулд"-ын сэхүүн занг илт хөөрөгдөж дээрэнгүй, задарсан ажиллагаа нь эхэлсэн бололтой юм. Нэгэнт л манай улс дангаараа гэрээг цуцлах чадваргүй хойно тэднийг яаж ч дураараа загнаж байсан багахан хэмжээний нөхөн төлбөр авчихаад л дуугүй гөлөлзөж суухаас өөр аргагүй болгожээ. Тийм ч учраас тэд монгол газар эзэн сууж, монгол хүний амь насыг бүрэлгэсэн ч хээв нэг шилбэлзэж байх бололцоог бүрдүүлж өгчээ. Баримтууд Сү.Батболдтой холбогдох учир нь Ийнхүү бүх зүйл хуулийн дагуу хийгджээ. Тогтвортой байдлын гэрээг хуулийн хүрээнд хийсэн. Дараа нь бас л хууль ёсны эрх бүхий төлөөлөгч Сангийн сайд гэрээнд хууль ёсны нэмэлт өөрчлөлтүүдийг хийсэн. Бүгд л мөрдөгдөж байсан. Харин дараа нь гэрээний нэмэлт өөрчлөлт бүхий заалтууд Засгийн газраар дамжин хуулийн нэмэлт өөрчлөлт нэрээр оруулжээ. Үүний цаад эзэн нь тус компаниас ашиг хүртдэг хувьцаа эзэмшигч Сү.Батболд байлаа. Тэрээр компанидаа ашигтай заалтуудыг гэрээнд нэмэлт өөрчлөлтөөр оруулж амжсан. Дараа нь өөрөө Засгийн газарт дэд сайд болмогцоо хуулийн өөрчлөлт нэрээр тухайн үеийнхээ Ерөнхий сайд Н.Энхбаяраар лоббидуулж Засгийн газраар дэмжүүлж улмаар УИХ-аар батлуулсан. Зөвхөн "Бороо гоулд"-ын эрх ашгийг хамгаалж, тэдний орлого нэмэгдэж төлөөсөнд нь Монгол улс хохирох "хууль ёсны" заалтууд "Нэмэгдсэн өртгийн албан татварын тухай хууль", "Ашигт малтмалын тухай хууль "-д нэмэлт өөрчлөлт оруулах хуулийн төсөл болон хувирч батлагдсан түүх энэ. Мэдээж хувийн эрх ашгаа хууль ёсны болгож батлуулахад тэрээр багагүй мөнгө зарцуулсан нь тодорхой. Түүнээс нэг ч төгрөг авахгүйгээр эрх ашгийг нь хуульчилж өгөх тийм дүүрчихсэн толгой Монголын төрд лав байхгүй. Тэрээр МАХН эрх барьж байсан 2000-2004 онд ийнхүү ер бусын ашигтай ажиллажээ. УИХ-ын эрхэм гишүүн Сү.Батболдын хууль ёсны луйвруудаас ганцхан жишээ дурдахад ийм байна. 
Л.Мөнхбаясгалан

