Сэтгүүлч Г.Уянгыг уучлалт гуйхыг Б.Батболд шаардав

МУНН-ын ерөнхий нарийн бичгийн дарга Б.Батболд өчигдөр МҮТВ-ын Үндэсний мэдээллийн төвд сэтгүүлчдэд хэвлэлийн бага хурал хийлгэлээ. Тэрээр "Улс төрийн сонин"-ы эрхлэгч Г.Уянгыг өөрөөсөө уучлалт гуйх ёстой хэмээн мэдэгдсэн юм.
Тус сонины өнгөрсөн сарын дугаарт Б.Батболд ярилцлага өгөхдөө Үйлдвэр, худалдааны сайд Сү.Батболдын талаар өмөөрсөн үг хэлсэн гэнэ. Гэтэл удалгүй Сү.Батболд Б.Батболдоор дамжуулан 10 сая төгрөг тус сонины эрхлэгч Г.Уянгад өгье гэсэн мэтээр мэдээлэл гарсан нь түүнийг ийнхүү хэвлэлийн бага хурал хийлгэхэд хүргэсэн аж. Тэрээр Үйлдвэр, худалдааны сайдыг улс төрд орохоосоо өмнө бизнес эрхэлж байх үеэс нь мэддэг байсан гэнэ. Түүнээс биш "МАХН-ын хэн нэгэн сайдыг өмгөөлөхөөр 10 сая төгрөг өгье гэж хэлэх хүн би биш" гэж энэ үеэр мэдэгдсэн юм. "Ямар нэгэн асуудалд хов живээр хандаж болохгүй. Хэрэв сэтгүүлч Г.Уянга надаас уучлалт гуйхгүй бол шүүхэд хандана" гээд түүний талаар баримт байгаа ч олон нийтэд зарлана гэв. "Магадгүй энэ улс төрийн ямар нэгэн зорилготой байж болох юм. Учир нь МУНН-ын дарга Ү.Хүрэлбаатарыг бүтэн жил нэгэн эмэгтэйтэй холбож хэвлэлээр шуугисан бол одоо ерөнхий нарийн бичгийн даргаар нь оролдмоор байгаа юм байлгүй. Энэ нь Л.Гүндалайгийн байгуулсан Ард түмний намын бодлого ч байж болох юм. Г.Уянга тэр намыг дэмждэг гэдгээ албан ёсоор мэдэгдсэн шүү дээ" гээд энэ нь улс төрийн зорилготой ч байж болохыг үгүйсгэхгүй байгаа гэнэ. Түүний хэлснээр "Сэтгүүлч Г.Уянгыг өмнө нь авилгал, хээл хахуулийн эсрэг үнэн үг хэлдэг хэмээн хүндэтгэдэг байсан. Харин одоо энэ бүхэн худлаа жүжиг байсан гэдгийг мэдсэн. Хэрвээ сэтгүүлч Г.Уянгын иймэрхүү хүн хүн рүү дайрч давшлан дараа нь залхталаа муулуулсан хүмүүсээс хэдэн цаас авдаг байдлыг хэвлэл мэдээллээрээ бодитойгоор цацаж байх юм бол харин ч түүнд мөнгө зарцуулахад бэлэн байна" гэснээр түүний мэдээлэл өндөрлөсөн юм. 
