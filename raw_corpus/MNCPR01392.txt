Төрийн ордондоо америкчуудаар газарчлуулав

Америкийн Ерөнхийлөгчийн айлчлалыг сурвалжлах сэтгүүлчид 10 цагийн үест Төрийн ордонд нэвтрэхээр дугаарлаж байлаа.
Урилгаар нэвтэрч байгаа хүмүүс болон сэтгүүлчид нэг хаалгаар орох учиртай болж ерээд оны эхээр картын бараанд дугаарлаж байгаа юм шиг л "хөөрхөн" чихэлдсэн. Айлчлалыг сурвалжлах сэтгүүлчдэд мандат олгосон байлаа. Түүнээс гадна ажлын газрын үнэмлэх, иргэний үнэмлэх шаардаж байсан учир сэтгүүлчид хүзүүнээсээ баахан бичиг баримтаа зүүгээд шинэ жилийн гацуур мод шиг л явж байсан. Ордонд нэвтэрмэгц монголчуудаасаа гадна америкчуудын шүүлтүүрээр оров. Сүмочдоос дутах юмгүй биерхэг хар арьстай эмэгтэй металл илрүүлэгч бариад нарийн "шинжилгээ" авч байсан. Биед металл эдлэл илэрсэн тохиолдолд нэлээд сүрхий шалгацгаана. Эрэгтэй ажилтнууд эмэгтэйчүүдийн гар цүнхийг эрээлж цээрлэлгүй сайтар "нэгжив". Мэдээж том цүнхнүүд шалгагчдын "овоо хараанд" өртсөн. "Өнөөдөр" сонины гэрэл зурагчин Ц.Батбаатарын чирч явсан "чемодан"-ыг бүр гурван удаа шалгасан гэсэн. Сэтгүүлчдэд ажил үүргээ гүйцэтгэхэд нь зориулж "явуулын" хэвлэлийн төв байгуулсан байлаа. Энд 10 компьютер, хувилагч машин, гадаадтай холбогдох утас сэлтийг бэлтгэжээ. Зөндөө хяналт шалгалт давсан ч сэтгүүлчдийг зөнгөөр нь орхисонгүй. Хаа явсан газар "газарч" дагаж явлаа. Төрийнхөө ордонд төөрөхөөс сэргийлж, америкчуудаар зам заалгаж явах сонин. Газарч нар маань манай Төрийн ордонд төөрч мунгиналгүй тун ч чөлөөтэй алхаж байсан шүү. Ж.Бушийн үг хэлэх ёстой том танхимд сэтгүүлчдийг хоёр цагийн өмнөөс л "чихэв". "Монголын захиалгат сэтгүүлчид" гэсэн бичээс бүхий суудлаас хөдлөхийг зөвшөөрөхгүй байлаа. Харин Гадаад хэргийн яамныхан биднийг ээлж дараагаар нь авч явж Ерөнхийлөгч, Ерөнхий сайд нарын уулзалт, угталтыг сурвалжлах газар хүргэж өгөхөө амлаж байсан ч Лора Бушийн уулзалтаас хоцруулж орхисон. Сэтгүүлчдийг танхимаас гарахыг зөвшөөрөхгүй байсан ч Буш үг хэлэх хараахан болоогүй байсан учир биднийг "00" орохыг зөвшөөрлөө. Арваад сэтгүүлчид яг л цэцэрлэгийн хүүхдүүд шиг жагсаалаараа явж урд хойно хоёр америк "харгалзагч багш" явлаа. Тэд дахин дахин биднийг тоолно. "00"-оос гарч ирээд гарах гэтэл нэг нь дутуу байна хэмээн хэдэн хором хүлээлгэсэн. Тэнд тамхи татахыг хориглож, гал командын хувцастай залуу хүртэл зогсч байсан. Танхимд утаа үзэгдэж байна гэсэн шалтгаанаар америкчууд энд тамхи татахыг эрс хориглосон гэж байв. Крис гэдэг залуу "Ирмүүн" студийг төлөөлж байгаа гэнэ. Клорида мужаас ирсэн энэ залуу монголоор сайн ярьдаг юм билээ. Сайн дурын ажилтнаар Монголд ирээд гурван жил болж байгаа Крис "Америкт Бушийг ийм ойрхноос харах боломж гарахгүй" хэмээн ярьж байлаа. Тэрбээр анх удаа л Бушийг "амьдаар" нь харах гэж байгаа нь энэ аж. Их тэнгэрт нэг гэрт орж үзнэ гэж тун ч баяртай байсан. Малчин айлд зочлоход нь сурвалжлах цөөхөн сэтгүүлчдийн тоонд орсон юм байна л даа. Ж.Буш үг хэлээд ордноос гарсны дараа "хүлээс" алдрав. Хүмүүс түүний дөнгөж саяхан зогсч байсан индрийн ард зургаа авахуулж байлаа. 
Б.Эгшиглэн
