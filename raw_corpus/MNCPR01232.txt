Эрдэнэсийн авдар Эрдэнэт хотоор...

Баярласан эхийн мэлмий шиг туяараад Байшин бүрийн цонх гэрэлтэнэ Энхрий хайрт минь наддаа ирээч ээ Эхний болзоонд наран гийгээч дээ...
Хорь гаруй жилийн тэртээ ийн дуулалдаж, их бүтээн байгуулалтын тулгын чулууг тулж явсан залуус насны намба сууж, орчлонгийн жамаар тэдний үр ач Эрдэнэт нутгийнхаа хөгжил дэвшлийн түүхийг бичилцэж явна. Хүний насаар бол хориод жил гэдэг урт хугацаа боловч улс орны ачааны голыг үүрэлцэж явдаг хотын хувьд бол нүд ирмэхийн зуур байж болох юм. Эрдэнэт хэдийгээр залуу хот гэлээ ч хуучлах баян намтартай, уудлах баялаг эрдэнэстэй газар юм гэдгийг сэтгүүлчид нүдээрээ үзэж үнэмшив. Монгол-Оросын хамтарсан уулын баяжуулах "Эрдэнэт" үйлдвэр 1978 онд үйл ажиллагаагаа эхэлснээс хойш гурван сая гаруй тн зэс, 42 мянга орчим тн молибденийг баяжмалаар үйлдвэрлэж өнөөгийн байдлаар хүдэр боловсруулах нэг жилийнх нь хэмжээ анхны төслийн 16 саятай харьцуулахад 25 сая тн хүртэл нэмэгдсэн байна. Баяжуулах үйлдвэрийн анхны ээлжийг жилд дөрвөн сая тн хүдэр олборлохоор ашиглалтад оруулснаас хойш нэмж дөрвөн ээлжийг, хам хөвүүлэн баяжуулах хэсэгтэй ашиглалтад оруулснаар жилд 24 сая тн хүдэр боловсруулах болжээ. Нэг сая тн зэс үйлдвэрлэсэн болохоор дэлхийн зэсийн томоохон үйлдвэр Монгол Улсын эдийн засгийн "саалийн үнээ" гэж нэрлэгдэхээс яах билээ. Монгол Улс 51 хувь, Оросын тал 49 хувийг нь эзэмшдэг энэ "Вант улс" дотроо 60-70 байгууллагатай юм билээ. Монголдоо хамгийн том засвар механикийн завод, баяжуулах фабрик, Монгол, ОХУ-аас авдаг эрчим хүчний цогцолбор гээд дурьдвал урт жагсаалт гарна. "Эрдэнэт" үйлдвэрт 600 гаруй мэргэжлийн зургаан мянгаад хүн ажиллах бөгөөд ажиллагсдын сарын дундаж цалин 389 мянган төгрөг. Лондонгийн бирж дээр 2001 онд 1576 ам.доллар байсан зэсийн үнэ өнгөрөгч онд 6722 ам.долларт хүрсэн нь ажилчин, албан хаагчдадаа өндөр ашгийн нэмэгдэл 250 мянган төгрөгийг улирал бүр олгох болжээ. Эрдэнэт хот албан бус 100 мянга, албан тоогоор наян мянган оршин суугчтай, үйлдвэрт ажилд орвол нэг насны амьдралтайгаа золголоо хэмээн баярладаг аж. 2004 онд улсын төсөвт татварын хэлбэрээр оруулсан орлого 12,7 хувийг эзэлж, хотын нийгмийн амьдралд зарцуулдаг хөрөнгө найман тэрбум төгрөгт хүрдэг байна. "Хангарьд" спортын цогцолбор, "Уурхайчин" соёлын ордон, "Сэлэнгэ" амралтын газар, эрүүл мэндийн урьдчилан сэргийлэх төв зэрэг нийгэмд үйлчилгээ үзүүлдэг байгууллагаас гадна байгаль орчныг хамгаалахад тодорхой бодлого чиглэл баримтлахаас аргагүйд хүрснээ ГОК-ын удирдлага өгүүлнэ лээ. Эндхийн хүмүүсийн сэтгэлийг зовоосон зүйл бол цагаан тоос. Үйлдвэрийн хаягдлын аж ахуйн 1,326 га талбайн 778 га-г элс, 548 га-г ус эзэлдэг гэсэн тооцоо байдаг бөгөөд ийм их хэмжээний газарт нарийн элсэн тоосонцор байнга агаарт дэгдэж байгаа нь хүн амын эрүүл мэнд, байгаль экологид "шүдний өвчин" болоод байгаа юм байна. Тоосны дэгдэлтийг дарахын тулд бороожуулалт хийдэг нь нааштай байгаа гэсэн. Хангалын голыг үйлдвэрийн үерийн далан хальбал бохирдуулах аюул нүүрлэж байдаг тул ослоос сэргийлэх найдвартай усан сан барьсан хөрс, усны бохирдлоос хамгаалж чаджээ. Хаягдлын аж ахуйн даланг хар шороогоор хучиж, ногоон байгууламжийг жил бүр нэмэгдүүлж байгаа нь эрдэнэтчүүдийн эх нутгаа гэсэн сэтгэлийн хандлага гэж онцолно лээ. Ер нь хүн амынх нь өвчлөлийн дийлэнхийг зүрх судас, элэг, уушгины хорт хавдар зонхилдог аж. Зэсийн баяжмалаараа Чили, Австрали, Индонезийн дараа ордог, дэлхийн үйлдвэрлэлийн долоон хувийг эзэлдэг энэ үйлдвэрийн талаархи эдгээр мэдээллийг "Эрдэнэт" үйлдвэрийн ерөнхий захирал Х.Наранхүү, Эдийн засгийн асуудал эрхэлсэн орлогч Д.Болдбаатар, Үйлдвэр эрхэлсэн орлогч З.Ганбаатар, Хөгжлийн асуудал эрхэлсэн орлогч П.Эрдэнэцогт нар сэтгүүлчидтэй уулзахдаа "тайлагнасан". Энэ дашрамд сонирхуулахад Х.Наранхүү захирал манай багийн нэгэн сэтгүүлчийг "авлига"-гүйгээр ажилд оруулж чадахаа "хошигносон". Доод, дунд шатандаа үйлдвэрт ажилд зуучилж өгөхөд авлига авдаг гэсэн үнэн үү гэж бид асуусан юм л даа. Бодвол тийм зүйл байдаггүй бололтой. Нийслэлээс олон сэтгүүлчид уригдсаны шалтгаан нь анхны дугаараа "Ажилчны үг" нэртэйгээр гаргаж эхэлсэн "Өнөөгийн Эрдэнэт" сонины хорин жилийн ойд хүндэт зочид хэрэгтэй байсных ажаам. Монголын Хэвлэлийн хүрээлэнгийн орлогч захирал Р.Оюунцэцэг үзэг нэгт сэтгүүлч Т.Батчулуунд "Хэвлэл мэдээллийн тэргүүний ажилтан" шагнал гардуулсан. Өргөн Сэлэнгийн хөвөөнөө өвлийн цэнгэг агаарт салхилж, цана чаргаар гулган, хөл бөмбөг наадсан сэтгүүлчид Улаанбаатар минь Утаанбаатар минь гэсээр галт тэрэгнээс буухдаа эл аяллыг зохион байгуулсан Д.Галбадрах даргыгаа үгүйлэх янзтай байсан шүү. 
Л.Батцэнгэл 
