ГЭРЭЭНИЙ САХИЛГА 

МАХН-ын Төв Хорооны V ( 1988 он ) бүгд хурал Гэрээний сахилга зарим газарт сайжраагүйгээр барахгүй харин ч муудах хандлага үзэгдэж байна >> гэж тэмдэглээд, үүний цаана аймаг, хот, районы намын хороо, анхан шатны намын байгууллагын ажлын дутагдал доголдол оршиж байгааг зааж шүүмжилсэн юм. 

Улс, хоршооллын үйлдвэрийн газрууд төлөвлөгөө, гэрээний дагуу бүтээгдэхүүн үйлдвэрлэн борлуулах, төлбөртэй ажил гүйцэтгэн улс ардын аж ахуй, хөдөлмөрчдийн хэрэгцээг хангахдаа ардчилал, хууль ёсыг чанд сахиж аж ахуйн гэрээгээр дамжуулан нийгэм, хамт олны эрхийг хүндэтгэн хэрэгжүүлэх үүрэг хүлээдэг. 

Нийгмийн амьдралын бүх хүрээг хамарсан өөрчлөн байгуулалтын үйл явцыг эрх зүйн талаар хангах, социалист хууль ёсыг гуйвалтгүй бэхжүүлэх, хууль хамгаалах байгууллагуудын үйл ажиллагааг боловсронгуй болгох, эдийн засгийн шинэчлэлийг хэрэгжүүлэхэд аж ахуйн гэрээний үүрэг, ач холбогдол онцгой болж байна. 

Улсын арбитрын газрын мэдээгээр 1988 онд гэрээний 98 , 3 хувийг хугацаанд нь байгуулж, өмнөх оныхтой нь харьцуулбал хугацаа хожимдуулж байгуулсан гэрээний тоо 60 гаруй хувь, дүгнэх хугацааг зөрчих нь 10 гаруй хувиар буурч тооны талаас өнгөц харахад ахиц гарсан мэт боловч улсын хэмжээгээр гэрээт үүргийн тасалдал 2 , 3 дахин өсчээ. 
Салбараар авч үзвэл нийт тасалдлын 88 , 4 хувь нь Улсын барилгын хороо, Хөнгөн үйлдвэрийн Яам, Хөдөө аж ахуй , хүнсний үйлдвэрийн Яам, Эдийн засгийн гадаад харилцаа , хангамжийн Яамны системд, орон нутгаар нь авч үзвэл мөнөөхөн тасалдлын 80 , 8 хувь нь Сэлэнгэ, Хөвсгөл, Хэнтий аймаг, Дархан, Улаанбаатар хотын үйлдвэр, аж ахуйн газруудад гарчээ. 

Гэрээний үүргээ биелүүлээгүйгээс 1988 онд хоёр мянга гаруй байгууллага 33 сая төгрөгийн торгууль хүлээсэн нь түрүүчийн оныхоос байгууллагын тоо 440 гаруйгаар, торгууль 6 , 4 сая төгрөгөөр нэмэгджээ. 
Түүний дотор Улсын барилгын хорооны хоёр зуун байгууллага долоон сая шахам төгрөгийн торгууль хүлээж хамт олны мэдэлд үлдэх хөрөнгөө үлэмжхэн нимгэрүүлжээ. 
Эдийн засгийн шинэчлэл, өөрчлөлтийн нэр хүндэд харшлах ийм дутагдал Улаанбаатар хот, Дорнод, Сэлэнгэ аймагт гарсаар байна. 

Торгууль тавихыг үүргээсээ урьдал болгодог хандлага ч мөн л эдийн засгийн сэтгэлгээний доголдол юм. 
Төмөр замын хэрэг эрхлэх газар 1988 онд талхны үйлдвэр, төмөр бетоны завод, монгол экспорт нэгдэл зэрэг таван газарт вагон сул зогсоосон гэж 450 гаруй мянган төгрөгийн торгуулийг үндэслэлгүй ногдуулж суутган авсныг улсын арбитрын газар илрүүлэн буцаан өгүүлжээ. 
Аж ахуйн гэрээнд үүрэг хүлээгчдийн сонирхол, хариуцлагыг дээшлүүлэх одоогийн хөшүүрэг, арга нь амьдралд хэр зэрэг нөлөөтэй, юу нь таарч тохирч, юу нь болохгүй байгааг судалж боловсронгуй болгохыг шинэчлэл зүй ёсоор шаардаж байна. 
Өөрөөр хэлбэл, байгууллагууд гэрээгээ биелүүлэх талаар бие биедээ шаардлага тавих, шахалт үзүүлэх, эрх, эдийн засгийн хөшүүрэг дан ганц мөнгөн торгууль байх нь учир дутагдалтай болжээ. 

Гэрээний хяналт, шаардлагын ийм << бэлэн >> арга, хөшүүргийг хууль эрх, эдийн засаг, сэтгэлгээний талаас нь нөлөөлж чадахуйц өөр өвөрмөц боловсронгуй аргаар сольж, аж ахуйн гэрээний зүгширсэн механизм бий болгохын тулд улсын арбитрын газар бүтээлч шуурхай ажиллах хэрэгтэй болжээ. 
Үүний хамтаж ахуйн гэрээ байгуулах, дүгнэх тухайд зарим тогтоол, шийдвэр, юуны өмнө үйлдвэрлэл-техникийн зориулалттай бүтээгдэхүүн, ард түмний өргөн хэрэглээний бараа нийлүүлэх дүрмүүд, түүнтэй холбогдсон заавар, журмыг даруйхан шинэчлэх хэрэгтэй байна. 

Аж ахуйн гэрээг бүтээгдэхүүн, ажил, үйлчилгээний нэр төрөл, чанараар байгуулдаг ч гэсэн хариуцлагагүй, санаачилгагүй, зохион байгуулалтгүй, салан задгай ажиллагаанаас болж хамгийн наад захын зүйл дээр ч гэрээ тасалдаж, хөдөлмөрчдийг хохироодог нь удаан үргэлжилж таарахгүй. 
1988 онд талх, чихрийн үйлдвэрлэлийн үзэгдэл 170 гаруй тонн жимсний чанамал үйлдвэрлэх даалгаврыг тасалсны шалтаг нь худалдааны байгууллага таван зуу орчим мянган ширхэг шил нийлүүлээгүйгээс болжээ. 
Үнэн хэрэгтээ шил олдоогүй биш, харин ч жимүүс, чанамал жимсний шил айл өрхүүдэд олноороо хаягдаж үрэгдэж байгааг цуглуулан авч ашиглах санаачилга дутсан байна. 

Өнөөдөр аж ахуйн гэрээний сахилгад байгууллагын явцуу эрх ашиг сөрөг нөлөө үзүүлж байгаа учир үйлдвэр, аж ахуйн газрын удирдлага бие биеийнхээ өмнө хариуцлага хүлээж, түүгээрээ дамжуулан төлөвлөсөн зорилтоо биелүүлэх боломж олж авахыг чармайхгүй, мөр мөрөө харж, хүнийрхүү сэтгэлээр ханддаг хуучин сэтгэлгээ үргэлжилсээр байна. 

Гэрээний сахилгыг бэхжүүлэхэд яам, газар, үйлдвэр, байгууллага өөрт ногдох хариуцлагаа дутуу ухамсарладгаас одоогийн байдлаар харилцагчийн өмнө шаардлага тавиад харин өөртөө хүлээх үүргийг хэрэгжүүлэхгүй өнгөрөх хандлага их байгаа тул гэрээний торгуулийг байгууллага, хамт олны сангаас төлдгийг учир ялгавартай болгож, илэрхий санаачилгагүй ажилласан буруутай хүмүүсээр зарим хэсгийг нөхүүлдэг, сайн ажилласныг нь урамшуулдаг журамтай болговол зохино. 
Арбитрын байгууллагууд аж ахуйн гэрээг зохицуулах үндсэн ажилдаа шинэ арга, сэтгэлгээгээр хандах ёстой байтал хоцрогдмол гэрээтэй холбогдсон гомдлыг бүртгэж, торгууль хүлээлгэх, маргаан хянаж шийдвэрлэхэд их цаг зарж байна. 
Гэрээ байгуулагчийн хүлээх хариуцлагыг нэмэгдүүлэх, гэрээг зөрчихөөс урьдчилан сэргийлэх ажил зохиох, гэрээлэгчид зохион байгуулалт, арга зүйн туслалцаа үзүүлэхийг тэргүүн зэрэгт тавьж улмаар Улсын арбитрын хуулийн заалтуудыг ч шинэчлэлийн нөхцөлд нийцүүлэн өөрчлөн сайжруулах шаардлагатай байна. 
Гэрээний сахилгыг бэхжүүлэх нь зөвхөн аж ахуй, эдийн засгийн асуудал биш, бас үзэл суртал, соёл, хүмүүжлийн ажлын нэг үзүүлэлт учраас хөдөлмөрчдийн хууль эрх, эдийн засгийн мэдлэг, соёл, хүмүүжлийг мөн нэг адил дээшлүүлэх тухайд нам, улс, олон нийтийн байгууллага анхаарал тавих хэрэгтэй. 


