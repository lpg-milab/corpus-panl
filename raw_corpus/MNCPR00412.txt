Өвөрхангайн дарга нар "Үдийн цай"-гаар баяжиж хувийнхаа унааг сэлгэжээ

Ерөнхий боловсролын сургуулийн бага ангийнхан буюу 1-4 дүгээр ангийн сурагчдад зориулсан "Үдийн цай" хөтөлбөр хэрэгжээд хоёр дахь жилийн нүүр үзэж байна. 2006 оны есдүгээр сарын 1-нээс анх 1-2 дугаар ангийн сурагчид, харин 2008 оны нэгдүгээр сарын 1-нээс хувийн, улсын гэлтгүй бүх сургуулийн 1-5 дугаар ангийн сурагч уг хөтөлбөрт хамрагдаж байгаа билээ. Нэг сурагчийн нэг өдрийн үдийн цайны төсөв 300 төгрөг байсан нь хүнсний бүтээгдэхүүний үнийн өсөлттэй уялдан 100 төгрөгөөр нэмэгджээ. Гэсэн ч хөтөлбөр хэрэгжиж эхэлснээс хойш хэл ам тасарсангүй. Зарим эцэг эх, хүүхдэд минь "Зуугийн зайрмаг" нэртэй ямар ч эрүүл ахуйн шаардлага хангахгүй бүтээгдэхүүн өглөө л гэнэ. Зарим нь "Гурилан печень, чихэрлэг ихтэй бүтээгдэхүүн байнга өгч хүүхдийг минь хордуулж байна" гэх мэт хэл ам байнга гаргадаг. Харин салбар хариуцсан дарга нар эрх мэдэл албан тушаалаа ашиглан хүүхдийн "Үдийн цай" хөтөлбөрийг мөнгө олох бизнес болгож байна гэсэн үг хүн бүрийн амнаас цухалзах болсон нь үнэн аж.
Өвөрхангай аймгийн Боловсрол, соёлын газрын дарга Б.Мөнхжаргал, Арвайхээр сумын Засаг дарга Т.Гончигдорж нар эрх мэдэл албан тушаалаа ашиглан Арвайхээр сумын бүх сургуульд "Үдийн цай" нийлүүлэх эрхийг гартаа авчээ.
Арвайхээр хотын ерөнхий боловсролын нэг, хоёрдугаар сургуулиуд болон "Мэргэд" цогцолбор Боловсрол, соёлын газрын дарга Б.Мөнхжаргалын хүүгийнх нь нэрээр эрхээ авсан "Голден бридж", хотын мээр Т.Гончигдоржийн "Өнө хонгор" ХХК-тай гэрээ хийн ажиллаж байна . Мөн Технологийн сургууль дээр байрладаг "Номин тансаг" хэмээх тараг үйлдвэрлэдэг компани хөтөлбөрт оролцдог байна. Өөр ямар ч жирийн үйлдвэрлэгч дээрх албан тушаалтнуудын аж ахуйгаас чанартай үйлдвэрлэл үйлчилгээ үзүүлдэг байлаа ч хөтөлбөрийн бүтээгдэхүүн нийлүүлэх гэрээ байгуулж чадаагүй аж. Тэр байтугай Монгол Улсын "ТОП-100" аж ахуйн нэгжийн нэг, МХАҮТ-ийн жил жилийн шагналт, стандартын шилдгээр байнга шалгарч байдаг "Дэлгэрэх-Хүнс" компани ч дээрх хоёр компанийн зэрэгт хүрсэнгүй. "Үдийн цай" хөтөлбөр хэрэгжихээс өмнө "Голден бридж", "Өнө хонгор" нэртэй компаниуд хүнсний үйлдвэрлэл, үйлчилгээ эрхэлж байсныг орон нутгийнхан урьд өмнө нь дуулаагүй, сонсоогүй аж. Харин энэ хоёр компани хаана байрладгийг сонирхлоо. Арвайхээр хотын Засаг даргын Тамгын газрын цайны газарт хотын мээрийн компани байрлан өдөржин хуушуур, бууз үнэртүүлэн Тамгын газрынхантай уулзахаар яваа иргэдийн ходоодны шүүсийг ялгаруулдаг юм байна. Харин Б.Мөнхжаргал даргын компани "Мэргэд" бага сургуулийн цайны газарт байрладаг. Учир нь түүний эхнэр Н.Тунгалаг тус сургуулийн хичээлийн эрхлэгчээр ажилладаг. Хоёр дарга өөрсдөө бууз хуушуур хийгээд, зөөгөөд гүйгээд байлтай биш, эхнэрүүд нь хариуцан ажилладаг юм байна. Т.Гончигдорж даргын эхнэр хувийнхаа ӨВ 48-04 дугаарын саарал өнгийн жижиг тэргээр хүүхдүүдийн үдийн цайг зөөдөг байснаа машинаа сольж УБ 71-88 дугаартай цагаан өнгийн жийп машинаар, харин Б.Мөнхжаргал даргын эхнэр, хүүхэд нь хувийнхаа УБ 94-95 дугаарын жийп машинаар сургуулиудад "Үдийн цай"-гаа хүргэж өгч байхыг аймгийн төвийн бүх сургууль дээр очоод харж болно.
Ерөнхий боловсролын нэгдүгээр сургуульд 1-4 дүгээр ангийн 26 бүлэг, хоёрдугаар сургуульд 1-4 дүгээр ангийн 33 бүлэг, "Мэргэд" сургууль найман бүлэгтэй. Нийт 67 анги, нэг анги доод тал нь 40 хүүхэдтэй гээд бодохоор энэ хоёр компани хүүхдүүдэд чанартай, илчлэг хүнсээр үйлчлэхэд хүндрэлтэй санагдана. Гэвч "Мөнгө улаан, нүд цагаан" гэгчээр албан тушаалаа яаж ашиглаж болдгийг яруу тодоор харуулж буй дарга нарын хувьд энэ проблем биш байх л даа. Уг нь үр хүүхдээ бодсон ч энэ олон ажилгүй иргэдээ бодсон ч ажлын байр нэмэгдүүлэх чиглэлээр бодлого боловсруулаад хэн хамгийн боломжийн санал өгснийг нь шалгаруулаад ажиллавал хэн хэндээ ээлтэй баймаар. Сумдын хувьд мөн адил. Орон нутагтаа талхаа үйлдвэрлэдэг сум бараг байдаггүй юм билээ. Багаар бодоход сумандаа жижиг талхны цехтэй болох боломжийг бүрдүүлэх хэрэгтэй.
Б.Мөнхжаргал даргаас энэ талаар лавлахад, Боловсрол, соёл, шинжлэх ухааны сайдын баталсан журам бий. Үүнд "Үдийн цай" хөтөлбөр бизнес биш, тийм болохоор зүгээр л гэрээ байгуулж ажиллана, шалгаруулалт явуулах шаардлагагүй" гэж ярьж байв. Бизнес биш юм бол бусдад өгөхгүй өөрөө авчихдаг нь гайхалтай л юм.
Сургуулийн багш нартай уулзахад, "Үдийн цай"-нд олгогдож байгаа хүнсний бүтээгдэхүүн 400 төгрөгтөө зах зээлийн хамгийн өндөр үнэ ханшаар бодоход бараг хүрдэггүй талаар ярьж байв. Хамгийн хүндрэлтэй нь эрүүл ахуйн талаас маш бохир орчинд ажилладаг. Хүүхдүүд үдийн цайгаа уухын өмнө нойтон сальфеткаар гараа арчиж цэвэрлэх шаардлагатай байдаг. Гэтэл хүүхэддээ сальфетка авч өгөх чадалтай эцэг эх хэд байдаг билээ гэцгээж байв. Ямартай ч нэг ангийн 40 гаруй хүүхдээс ердөө л тав, зургаахан хүүхэд сальфетка авчирдаг. Анх хөтөлбөр хэрэгжиж эхэлж байхад хүүхэд бүрт сальфетка өгдөг байжээ. Гэхдээ нэгийг нь 50 төгрөгөөр тооцдог байсан гэнэ. Харин сүүлийн үед сальфетик нь хасагдсан хэдий ч хүнсний бүтээгдэхүүн нь нэмэгдээгүй хэвээрээ байгаа ажээ. Албан тушаал, эрх мэдлээ хувийн бизнесийн хэрэгсэл болгон эрээ цээргүй ашиглаж буй эрх мэдэлтнүүдийн тухай орон нутгийн засаг захиргаа, удирдлагууд мэдсэн ч мэдээгүй дүр эсгэн арга хэмжээ авсангүй. Хариуцлага тооцъё гэхээр хоёр хар хэрээ бие биенийхээ харыг гайхсаны үлгэр болно биз ээ.
Б.Жавзансүрэн
