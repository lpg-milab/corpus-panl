Өв

-УИХ-ын гишҮҮн Г.Батхүүгийн ээжийг "Орчлонгийн сайхан ээж" буландаа урилаа- 
"Аль нь таны амины хүүхэд байна даа" гэж асуухад маань Г.Оюун гуай "Арай л доголдож яваа нь энд байна даа" хэмээн зүрхэндээ гараа авч дипломат загнав. УИХ-ын гишүүн Г.Батхүүгийн ээж гэхэд итгэмээргүй залуухан харагдах Г.Оюун гуай өдгөө 67 настай. Гэсэн ч өсгийтэй гуталтай цэмцийтэл алхахад хөвгүүд нь бахархдаг гэнэ лээ.
Насны эрхээр ээжийнх нь хөл муудахад Г.Батхүү шаардсаар байгаад гадаадад эмчлүүлсэн аж. Тийм болохоор ээжийн алхах гишгэх хүртэл хөвгүүдийнх нь анхаарлын төвд орчихсон хэрэг. Түүний дунд хүү АПУ-гийн хэмээх тодотголтой П.Батсайхан захирал ээждээ дэгжин хар гутал авч өгчээ. Гадаад явахдаа ижийдээ моодны хувцастай ирдэг гэнэ. Богино өмд, платформ маягийн гутлыг ээж нь хараад "Чи миний хэдэн настайг мэдэх үү" гэж хүүгээсээ асуусан удаатай. Ээждээ тохирох гутал авах гэж интернэтээр хайдаг гэсэн. Харин том хүү Г.Батхүү жилдээ нэг удаа дээл өмсөх даалгавар ээждээ өгдөг. Наадмаар хурдны морь уях том ажилтай болчихдог хүү нь "Морь гаргахад сүү өргөж, тавгаар даллаад хоцор" хэмээн захидаг аж. Г.Оюун ээж гурван хүү, ганц охинтой хүн. "Бурхны авралаар гайгүй сайхан гурван бэр, нэг хүргэнтэй" гэлээ. Хүүхдүүдийнхээ гэрт урилгаар очиж, зочны "статус"-тай суухыг илүүд үздэг аж. Ач нараа өсгөх үүргийг өөртөө аваагүй эмээ. Харин тэднийхээ төрсөн өдрөөр картанд нь мөнгө хийдэг. "Эжий аавынх нь тооцооны гадуур их мөнгө шилжүүлбэл зэмлүүлнэ" гэж ярилаа. Бас хааяа бэрүүдтэйгээ саунд сууж, сайхан хоолонд дааж, "охидын яриа" өрнүүлнэ. Тэмдэглэл хөтлөх дуртай. "Сүүлийн үед бичимтгий болж байгаа" гэлээ. "Хүүхдүүд минь ээж сейфэндээ хэдэн төгрөг үлдээсэн юм гэж харахгүй. Юу бодож санаж явсан хүн юм гэж ганц хоёр дэвтэр үзнэ биз дээ" гэж хуучлав. Дурсамжийн номоо ч бичиж эхэлжээ. Мессеж бичиж, гадаад түншүүдтэйгээ мэйлээр харилцаж, жийп унадаг орчин үеийн эмээ. Орос хэлний мэргэжилтэй. Өвөрхангайн Арвайхээр хотын намын хорооны нарийн бичгийн дарга, Аймгийн эмэгтэйчүүдийн зөвлөлийн даргаар олон жил ажилласан эмэгтэй. Өвөрхангайд ажиллаж амьдарч байгаад тэтгэвэртээ гарсныхаа дараа хотод ирж бизнес эмэгтэй болсон хэрэг. Гэр ахуйн бараа наймаална. Хөдөлмөрийн хөлсний доод хэмжээ нэмэгдэх бүрт дөрвөн ажилтныхаа цалинг нэмдэг гэж байгаа. Борлуулалт нэмэгдэх бүрт худалдагч нартаа урамшуулал өгдөг заншилтай. Г.Оюун гуай эмээ болтлоо ээжтэйгээ амьдарсан нэгэн. 98-тай ээж нь арваадхан хоногийн өмнө бурхны оронд оджээ. Өглөөнийхөө цайг ууж суугаад бүүр унтчихсан ээжийнхээ тухай тэр их ярих юм аа. "Хорвоо даахгүй гэх биш дээ. Дал дөхтөлөө ээжтэйгээ хамт явсан юм сан. Салж хагацахад хэцүү байлаа" гэнэ. Гэсэн ч "Хорвоогийн сайхныг ээждээ үзүүллээ. Дөрвөн үеэ үзсэн юм шүү дээ" гэж өег хэлсэн. Биднийг ярилцаж суухад Мюнхенд суудаг ач хүүгээс нь захиа иржээ. Монгол руу явсан хүнд захиа дайж, өөд болсон хөгшин ээжийнхээ зургийн өмнө тавиарай гээд татах дуртай тамхиных нь хайрцгийг ач нь илгээсэн байна лээ. Тамхины хайрцаг дээрх "Ачийг чинь мартахгүй" хэмээх бичээс, ач хүүгийн сэтгэлийн үгтэй уртаас урт захидлыг уншаад эзэгтэй нулимстай суулаа. Өөрөө тэр бас хамрын тамхи сайн татах юм. Хуучилж суунгаа жижигхэн хөөрөгнөөс хамрын тамхи халбагадна. Өглөө бүр бурхандаа мөргөж, дээж өргөдөг нь ч хуучны хэмээн тодотгож болох зуршлуудынх нь нэг. Пүрэв гуайнд бурхны өрөө байдаг юм билээ. Жижигхээн өрөөний нэг талын ханыг эзэлсэн бурхан тахилын өмнө том цөгцөнд зул асаажээ. Бурхан тахил өрсөн шүүгээнд хөгшин ээжийнх нь болоод хэдэн хүүхдийнх нь зураг харагдана. Оюун ээж АПУ-гийн цэвэр усаар бурхандаа тахил өргөдөг юм билээ. "Хүүхдүүд бид хоёрыг урт насалж, удаан жаргуулах гэж боддог юм байлгүй" гэж ээж нь хэллээ. Америкт өвөлжиж хаваржаад ирэхэд нь тэд бурхны өрөөг нь тохижуулж орхисон байж. Насны гурван бурхан, сахиуснууд гээд айлд байх ёстой гэх бүхий л бурхан залсан байна лээ. Далай багшийн рашааныг "Ерөөл", "Алтан түрүү"-гийн шилэнд хийгээд залчихсан үзэгдэнэ. "Өглөөдөө өвгөн бид хоёр ганц ганц зүсэм талх, өндөг юм уу эсвэл каш уугаад ажилдаа явдаг" гэж эзэгтэй ярив. Гэрийн эзэн Пүрэв гуай дуу цөөтэй, нам гүмхэн хүн юм. "Шунхлайд ажилладаг" гэж гэргий нь танилцуулсан ч яг ямар алба хашдагийг нь хэлсэнгүй. "Юуг нь хийдэг юм бол доо. Бас л ажил хийгээд яваад байдаг" гэсэн. Өвгөн нь бас багш мэргэжилтэй. Хөдөөгийн сургуулийн захирлын албыг олон жил хашжээ. "Чанга хатуу ээж" гэж П.Батсайхан хүү нь ээжийгээ тодорхойлсон юм. "Хүүхдүүдийнхээ хүмүүжилд их үүрэг гүйцэтгэсэн. Бизнес эрхэлж, бидний гарыг харах нь битгий хэл, биднийг тэжээх шахуу амьдардаг" гэж тэр тодорхойлсон. Батхүү гишүүн Гаваа хэмээх овогтой бол төрсөн дүү Батсайхан нь Пүрэв овогтой нь үзэг нэгтнүүдийг маань нэг бус будлиулсан удаатай. Ээж нь энэ тухай "Зээ хүү мэндэлсэнд баярласан аав минь сумын захиргаанд бүртгүүлэхээр очихдоо "За Бат гэдэг хүүтэй боллоо" гэж. Сумын нарийн бичиг харин Батхүү гэж бүртгээд ааваар минь овоглочихсон" хэмээн хуучлав. Гаваа гуай зээ хүүгээ Бат аа хүү гэж дууддаг байсан агаад "Хүүг нь битгий хасаарай. Төр өгсөн нэр" хэмээн хүүхдүүдээсээ гуйсан юм байж. "Батхүү минь том бадриун хэрнээ уяхан" гэж ээж нь тодорхойлсон. "Түлээ мод хагалах, ус авах гээд их ажил миний хүүг хичээлээс тарахад нь хүлээж байдаг сан. Хөгшин ээждээ худгийн ус уулгахгүй гээд булгийн усанд явдаг. Дөрөвдүгээр анги хүртлээ үнээ сааж байсан хүүхэд. Ах сайтын дүү сайн гэгчээр энэ хэд нь гайгүй шиг хүмүүжсэн биз дээ" гэж тэр ярилаа. "Дөрвөн айл болоод гарахад нь хэнд нь ч ганц плитка өгч байгаагүй. Өөрсдөө бие даагаад явсан" гэв. Хүүхдүүдийнх нь тухай элдэв яриа гарахад хүний эх л болсон хойно эмзэглэж суудаг юм билээ. "Миний хүүхдүүд мөрөө олойрттол үүргэвч үүрч, наймаа хийж мөнгө олсон шүү дээ. Түүнийгээ ухаанаараа үржүүлсэн. Идлээ уулаа л гэх юм. Миний хүү тийм юм хийхгүй. Хэн ч харсан бурхан шиг хүү. Батхүүгийн арыг энэ хэдэн дүү нь атгасан гар шиг аваад явдаг. Адгийн би хүртэл ачаа болдоггүй" гэж энэ ээж өгүүлнэ. Ээж нь МАХН-ын гишүүн бол хүү нь Ардчилсан намынх. Сонгуульд санал өгөхөд асуудал үүсдэг үү хэмээн хэрэгт дурлахад маань Г.Оюун гуай "Эрэг нь усаа дагадаг юм" гэлээ. Энэ нь хүүгийнхээ төлөө саналаа өгдөг. Ардчилалд элэгтэй ханддаг гэсэн үг юм байна. Хүүхдүүдийнхээ төлөө л зовж суудаг аж. "Хүмүүс намайг юундаа зовдог юм гэж боддог байх. Гэхдээ том хүний зовлон том л байдаг" гэж тэр хэлсэн. "Ээж аав, дээд үеэ хайрлаж хүндэлсэн хүн жаргадаг бол миний хэдэн хүүхдүүд сайн явах учиртай" гэж ээж нь залбирдаг аж. Г.Оюун ээж Саран ээж өргөмжлөлтэй. Бас Өвөрхангайнхан түүнийг "Түмний төлөө ээж"-ээр өргөмжилжээ. Номын номноос илүү хүний номтой болгохыг хичээдэг гэж Г.Оюун гуай хүмүүжлийн философио тодорхойлсон. Хайр, халамж, хүндэтгэл. Энэ бол Г.Оюун гуайн удам дамжуулж үлдээсэн өв юм. 
Б.Янжмаа
