Оросын тал надад хоёр хүний анкет явуулсан байна

"Ярилцъя" булангийн энэ удаагийн зочноор ЗТАЖЯ-ны сайд Ц.Цэнгэл уригдлаа.
-Хэдийгээр гэрт гадаагүй улс төр өрнөж байгаа ч яриагаа таны хариуцдаг салбарын ажил төрлөөс эхэлье гэж бодож байна. Танд өөр санал байна уу? -Үгүй дээ. Хүн болгон улс төр ярьж байгаа энэ үе нэг талаар уншигчдыг айхтар залхааж байх шиг надад санагддаг юм. Үнэн хэрэгтээ ажил хэрэг ярьдаг, хөгжлийн бодлого хөнддөг, улс орныхоо ирээдүйн төлөө санаа бодлоо чилээдэг хэсгийнхний дуу хоолой жаахан хумигдаж хоосон улс төр, хэрүүл талцал газар авч байгаа нь хүсээд байх юм биш гэж боддог. Сонин хэвлэлүүдийг хараад байхад энэ талын дорвитой нийтлэл, мэдээ мэдээлэл өдрийн од шиг ховор нийтлэгдэж, улстөрчдийн явган хэрүүл, бие биенээ хатгаж шүтгэсэн бохир явуулгууд ихэнх зай талбайг нь эзэлсэн үзэгдэх болж. -За тэгвэл санал нэгдэж байгаа болохоор асуугаад байя. Авто замын салбар бол таны толгойлж байгаа яамны нэг чухал хэсэг. Энэ салбарт ямар шинэчлэл хийгдэж байна вэ. Барьсан жаахан зам нь ургамлын үндэс, элс чулуунд идэгдээд эзэнгүй хэцүүдэж байна гэх яриа чих дэлсдэг? -Зам яриа байхгүй манай яамны үндсэн гол салбарын нэг. Зам тээвэр, аялал жуулчлалын салбарууд нь үндсэндээ дэд бүтцийн томоохон цөм хэсгүүд. АНУ-ын Ерөнхийлөгч Франклин Рузвельтийг айл болгоны үүдэнд зам тавина гэж ярьж байхад тухайн үед ард түмэн нь эсэргүүцэж л байсан. Улс орон зовж ядарч байх үед энэ нөхөр юун зам яриад байна гэж загнацгааж байсан. Гэвч ердөө гучаадхан жилийн дараа тэр их эсэргүүцэлтэй тулгарч байсан зам улс оронд нь хөгжлийг авчирсан. АНУ-г дэлхийд тэргүүлэх улс орон болоход нь зам өндөр үүрэг гүйцэтгэсэн. Замаараа гайхагддаг улс орон дэлхийд асар олон. Тэдний нэг нь АНУ. Энүүхэн хаяанд байгаа Хятад орон гэхэд замын хөгжлөөрөө гайхуулдаг. Эдний замыг дэлхий ярьдаг. Бид энэ түвшинд хүртэл мэдээж лай ч бий, зай ч бий. Гэхдээ "Мянганы зам" үндэсний хэмжээний томоохон хөтөлбөрийг зориглон гаргаж тавьж, эхлүүлж, тодорхой үр дүнд хүргэсэн явдал нь манай улс орны түүхэнд хожмоо томоор үнэлэгдэн яригдах үйл хэргийн эхлэл байсан гэдгийг хэн ч үгүйсгэхгүй. Үгүйсгэж болох ч үгүй. Нийгмийн зарим хэсэг эсэргүүцэж байсан ч нийт ард түмэн энэ хөтөлбөрийг талархан дэмжиж, чадах чинээгээрээ хандив дэм өргөцгөөж энэ дайнд явуулсан. Миний хувьд төрийн нарийн бичгийн дарга байхдаа энэ том хөтөлбөрийг хэрэгжүүлэх үйлсэд гар бие оролцож, гүйцэтгэх түвшинд үүрэг даалгаврыг биелүүлж явсан албан тушаалтны хувьд одоо салбарыг толгойлон ажиллаж байгаа сайдын хувьд энэ ажлыг урагш ахиулах, ард иргэдийн хүсэн хүлээж байгаа замыг чадлынхаа хэрээр явуулахын төлөө зүтгэлгүй яахав. Зүтгэх ч ёстой. Зам дээр зүгээр нэг нэр төрийн төдий бодлого биш томоохон бодлого зайлшгүй байх ёстой. Үе үед ажиллаж байсан удирдлагууд гарч ирээд л нөгөө явж байсан замын чинь дундуур ороод ийш нь тийш нь чангаагаад байдаг байж таарахгүй. Нөгөө нэг дуу байдаг шүү дээ. Манай нэрт жүжигчин Латиф агсны дуулдаг. Энэ олон замбараагүй замын алинаар нь явах вэ гээд аргаа барчихсан. Энэ бол тухайн нийгэмд хичнээн хаалттай хэцүү байсан ч уран бүтээлч хүн төрийн буруу бодлогыг шүүмжилж л байсан байхгүй юу. Ийм явдал хэрхэвч байж болохгүй. Зам бол хүний нүдэнд харагдаж, гарт баригдаж байдаг том салбар. Тэгсэн мөртлөө орж байгаа үнэ өртөг, гарч байгаа хөлс хүчийг нь аваад үзвэл хэмжээлшгүй том бүтээн байгуулалт байдгаараа энэ замын хөрөнгө оруулалт бол бусад салбараас үнэхээр онцлог. Замгүй улс орон гэж хаа ч үгүй. Замыг барьж л таарна. Гагцхүү бид байгаагаа сэгсэрч, гадна дотноос гуйж үйлээ үзэж байж жаахан хөрөнгө оруулалт олоод арай гэж барьж явуулж байгаа замаа хайрлаж гамнах тал дээр алдаж байгаа нь үнэн. Иргэн бүрийн зүрх сэтгэлд энэ хайр байх ёстой. Зам бидний амьдралыг хичнээн хөнгөлж байна. Жишээлбэл, Өндөрхаанаас Улаанбаатар ороход л гуравхан цаг явдаг боллоо шүү дээ. Дашинчилэнгээс Улаанбаатар орох гэж яаж явдаг байлаа. Гэтэл өнөөдөр хоёр гуравхан цаг давхиад л орчихож байна. Хүмүүс таксинд яваад мөнгө олчихож байна. Өөрсдийн унаа тэргээрээ хот орж ирээд хэрэгцээтэй юмаа аваад өдөртөө буцаад харьчихаж байна. Бараг саалийнхаа хооронд давхиж ирчихээд явж байгаа байлгүй. Гэтэл бид замын төлбөртөө 500-хан төгрөгийн татвар өгөхдөө яаж хандаж байна. Бөөн юм болж байна шүү дээ. Тэр татвар чинь бидний энэ өөд уруугүй давхиад байгаа замын хөрөнгө оруулалт, арчилгаа тордолгоонд зориулагддаг гэдгийг л ухамсарлахгүй байна шүү дээ. Бид бүтээн байгуулалтаа явуулахын хажуугаар эргээд л нөгөө иргэдийнхээ ухамсартай ноцолдох ажлаа хийж байна. Хийхгүй бол болохгүй байна. Хөдөө гадаа явж байхад иргэд их асууж байгаа. Энэ зам чинь цаашаа явах юм уу гэж. Тэгэхээр "Мянганы зам" цаашаа явнаа. Бид явуулна. Төсөвт 45.5 тэрбум төгрөг тавьчихаад байгаа. Дээр нь 26 тэрбум төгрөг суулгачих юм бол ирэх жил бид 400 гаруй километр замыг өөрсдийнхөө хүчээр хатуу хучилттай болгочих боломж гарах гээд байгаа. Парламентад суудалтай бусад намууд маань ч дэмжиж байгаа. -Энэ жил нийтдээ хичнээн километр зам ашиглалтад хүлээлгэн өгөөд байна вэ? -Ашиглалтад оруулсан болоод хөдөлгөөний эрчмийг нээснийг оролцуулан тооцвол нийтдээ 160 гаруй км замаар техник хэрэгсэл зорчиж эхлээд байна. -Түрүүн та хэллээ. Манайхан замаар давхихаа мэддэг. Харин 500-хан төгрөгийн татвар өгөхдөө хойрго ханддаг гэж. Энэ үнэн. Саяхан харин нэг сонирхолтой шийдвэр гаргасан гэж сонссон. УБЗ дугаартай автомашинаас ч татвар авдаг болгосон гэж үнэн үү? -Үнэн. -Манайхан чинь дарга л бол ногоон гэрлээр давхих гээд байдаг зуршилтай шүү дээ? -Аль зуршлаас айх юм бэ. Замын хууль гэж байгаа шүү дээ. Энэ хуулийн дагуу ярих юм бол төрийн тусгай хамгаалалттай цуваанд яваа автомашинаас бусад бүх машин зогсоод замын татвараа зохих ёсоор нь төлөөд л явах ёстой. Манайхан л хяналтын постыг дайрчих шахаад давхилдаад байдаг болохоос. Бид бүгдээрээ хуулийн дагуу замын төлбөрийн хураамжаа төлөх үүрэгтэй. УИХ-ын гишүүд, Засгийн газрын гишүүд бүгд ялгаагүй. -Та төлдөг үү? -Би төлдөг. Төлөлгүй яахав. Надад хуулиас дээгүүр эрх ямба байхгүй. Би энэ улсын иргэн л юм чинь төлөх л ёстой. -Зам дагасан улирлын чанартай хүндрэлүүд их гардаг. Цасанд боогдох мэтийн. Урьдчилан сэргийлэх ямар арга хэмжээ авч байна вэ? -Өвлийн улиралд хамгийн их бэрхшээл гардаг. Зун намар гэхэд үер усны асуудал бас гарч ирдэг. Үүнтэй холбогдуулж замын тусгай шуурхай алба гэж байгуулсан. Тэр шуурхай алба олон жилийн дунджаар судалгаа хийж, ямар ямар даваанууд дээр, ямар ямар гол мөрөн дээр хүндрэл үүсдэг вэ гэдгийг нэгтгэж гаргаад тэр онцгой цэгүүд дээр шуурхай албаныхныг хуваарилан байршуулж, техник хэрэгсэл, тоног төхөөрөмжөөр хангаад гаргахаар төлөвлөн ажиллаж байна. Зах зээлийн нийгэмд шилжсэнтэй холбогдуулж эдгээр ажлуудыг нуруун дээрээ үүрч явсан бүтцүүд задарч, хувьд очсон. Үүнээс үүдэж замынхны нэг хэсэг нь ажилгүй хаягдсан. Арай томоохон нэг нь том тендерт л орно гээд суучихдаг. Тендерт орж ч чадахгүй бараг шалдан хоцорсон жижиг компаниудаа эргээд төр харж үзэхгүй бол болохоо байжээ. Хуулийн цоорхойгоор энэ мэт зүйлүүд гарч ирж байгааг төр бодлогынхоо гадна хаяж боломгүй санагддаг. Замын боловсон хүчний бодлого алдагдаж, өдий төдий хөрөнгө шидэж байж барьсан замууд эзэнгүй хаягдсан явдалд яам бодлогоо хандуулнаа. Замын ажил гэхээр л гаднаас баахан ажиллах хүч оруулаад ирдэг. Одоо бид дэлхийн стандартын зам барьдаг үндэсний томоохон корпораци байгуулах цаг болжээ. Алийн болгон гадныхан сайн сайн гэж явах вэ. Монгол Улс өөрийн гэсэн үндэсний компани байгуулж энэ том ажлыг гартаа авах хэрэгтэй. Тэгэхгүй бол өөрийнхөө хөрөнгө оруулалтыг ч хятадуудын сайхан хоол болгоод л. Солонгосчуудын идэш болгоод л баймгүй байна шүү дээ. Энэ талаар ажлын хэсэг байгуулаад ажиллаж байгаа. Бас нэг зүйл замын техник төхөөрөмжүүдийг шинэчлэх цаг болжээ. Аль тэртээ 70-аад оны шатахуун маш их иддэг техникүүд зам засварын ажилд явж байна шүү дээ. -Иргэний нисэх гэж том айл бий. Нислэгийн аюулгүй байдлын асуудал бол хамгийн эмзэг бөгөөд нэгдүгээрт тавигддаг зүйл. Хүндрэл бэрхшээлүүд байна уу? -Иргэний нисэхийн салбар бол улс орны нүүр царайнаас гадна улс орны үндэсний аюулгүй байдалтай нягт холбоотой салбар. Олон улсын хэмжээнд нислэг үйлдэж, гэрээ хэлцэл, дипломат харилцаа бүх зүйл энэ салбартай холбогдож, улс орны нүүр царай дурсагдаж байдаг ийм онцгой салбар. Тийм учраас өөрийн томоохон бодлого барьж байдаг гэдэг нь ойлгомжтой. Тэр бодлого хэвийн явж байна уу гэж асууж байх шиг байна. Бид соц нийгмийн үеийн бодлогоосоо бол 100 хувь ухарчихсан шүү дээ. Тэр үед аймаг болгонд нисэхийн үйлчилгээ хүрдэг байхаар барахгүй сумдад хүрдэг байсан. Сумын төвд өссөн бүх хүүхдүүд мэдэж байгаа. Голио онгоц ирлээ гэж ярьдаг байсан шүү дээ. Энэ үедээ бид 30 гаруй онгоцтой үндэсний парктай,гадаадад түрээсийн Ту 100 онгоцнууд нисгэдэг байсан. Энэ үетэй харьцуулах юм бол ний нуугүй хэлэхэд ухралт хийсэн. Тэрнээс хойш яах вэ, ийх вэ гэсээр өнөөдрийг хүртэл 10 гаруй жилийг ардаа орхилоо. Гэхдээ өнгөрсөн хугацаанд энэ салбарт тодорхой шинэчлэл явагдсаныг үгүйсгэж болохгүй. Тухайлбал олон улсынхаа нислэгийг гэхэд дэлхийн хэмжээнд хүлээн зөвшөөрөгдсөн тээврийн хэрэгслээр гүйцэтгэдэг болсон. Энэ бол нэлээн томоохон алхам мөн үү гэвэл мөн. Бид өөрсдийн хүчээрээ үндэсний олон улсын нислэг хийдэг болсон. Монгол нисэгчдийн авъяас чадварыг дэлхийн хэмжээнд хүлээн зөвшөөрдөг болсон. Эдгээр үзүүлэлтүүдээс харахад гайгүй байгаа мэт боловч бас олон улсын түвшинд авиа компаниудыг зэрэглэж жинлэж үздэг юм байна. Энэ жагсаалтад манайх доороосоо гуравт ордог юм байна. Гутармаар байгаа биз. Гэхдээ яахав байгаа нөхцөл байдал дээрээ хөгжих л ёстой. Өндөр зэрэглэлийн технологитой онгоц авъя гэхэд манай улсын хөрөнгө чинээ ямар байгаа билээ. Бодох л зүйл. Гэхдээ бид гараа эвхээд зүгээр суухгүй, ахиж дэвшихийн төлөө арга ухаанаа сүвэгчилж л таарна. Хувийн хэвшлийг бол бид тодорхой бодлогоор дэмжсэн. Аэромонголия, Хангарьд, Изинес гээд л авиа компаниуд байж байна. Гэхдээ Монгол Улсад учир замбараагүй олон авиа компаниуд гарч ирж, дур дураараа нислэг үйлдээд байх уу гэдэг асуудал дээр би хувьдаа дотроо санаа зовж явдаг. Жаахан цэгц бодлого барья гэж бодож байгаа. -МИАТ компани УИХ-аас баталсан хувьчлах объектуудын жагсаалтад орсон байгаа. Гадны компанид хувьчлахгүй гэсэн төрийн зүгээс барьж байгаа хатуу бодлого байгаа юу? -ТӨХ-ноос концевци гаргасан. Ер нь хувьчлах нь зүйтэй гэсэн шийдвэр л гарсан болохоос яах ийх талаар нарийн зүйлүүд рүү ороогүй байгаа. Одоо ярих байх. Сайдын дэргэд ажлын хэсэг байгуулагдаад ажиллаж байна. -Үндэсний хэмжээний цорын ганц энэ компаны удирдлагын бүтэц их анхаарал татдаг. Нэг улс төрийн хүчин гарч ирээд л улс төрийн малгайтай нэг нөхрийг захирлаар тавьдаг. Нөгөөдөхийг дагаад л тэр мэргэжлийн тусгай алба үймж гардаг. Зарим нь шинэ захиралд ая тал олох гэж баахан гүйнэ. Тэгж гүйгээгүй заримыг нөгөө дарга бас шахна. Ийм увайгүй байдлуудыг сайдын хувьд та эцэс болгооч? -Энэ үнэхээр бодууштай асуудал. Сая ИНЕГ-ын даргаар Загджав гэдэг хүнийг тавих гэж байна гээд баахан шуугилаа. Үнэхээр манай Засгийн газарт ийм хувилбар байгаагүй л дээ. Мэргэжлээрээ олон жил ажилласан туршлагатай хүн тавигдлаа. Батмөнх гэж. Ер нь бол үнэхээр ийм онцгой салбарууд дээр бодох ёстой юм аа. Бид улс төр улс төр гэж хэт их явцуурч байж эдгээр тусгай салбаруудыг баллах вий. Мэргэжлийн хүн тавьж байхгүй бол болохгүй ээ. Мэргэжлийн толгойтой байж байж л доороос жинхэнэ бэлтгэгдсэн мэргэжлийн удирдлагуудыг төрүүлнэ. Энэ залгамж халааг тасалдуулахгүй авч явж байх ёстой. Хаа хамаагүй хүн авчраад л тавьчихдаг. Салбар нь хүлээн зөвшөөрч өгдөггүй. Тэр хүн салбартайгаа ойлголцож, мэдрэлцэх гэсээр байтал асар их цаг хугацаа алддаг. Салбарын үндсэн мэргэжилтнүүд ч өө энэ улс төр гэж ийм заваан юм байдаг юм байна гэсэн гутранги үзэлтэй болчихдог тал ажиглагддаг. -Ер нь улс төр олон онцгой албаруудыг баллаж байгаа шүү дээ? -Би улс төрчдийнхөө хувьд үнэнийг хэлэхэд энэ үзэгдлийг дотроо таалдаггүй. Сайд бол улс төрийн албан тушаалтан. Яг салбарыг авч явах агентлагийн захирлууд, ялангуяа авиа компанийн захирлууд мэргэжлийн хүмүүс байх ёстой гэж боддог. Салбараа мэддэг, ажлын дадлага туршлагатай, хамт олноо мэддэг, хувь хүнийхээ хувьд ноён нуруутай ийм кадрууд байх ёстой. Нарийн яривал буулт, хөөрөлтөө мэддэг тийм хүн байх нь тухайн салбарт өөрт нь хэрэгтэй. Цаана нь өөр нарийн нарийн зүйл олон бий. Ийм юмнуудаа мэдэхгүй хөндлөнгийн хүн ирээд хамаагүй шийдвэрүүд гаргавал аюултай байдалд оруулчихаж болзошгүйг үгүйсгэхгүй. -Төмөр замын салбарт ОХУ-ын талаас хөрөнгө оруулалт хийх асуудал таныг айлчлал хийх үеэр яригдсан байна лээ. Энэ ажил ямар явцтай байгаа вэ? -Төмөр зам манай том салбарын нэг яах аргагүй мөн. Ялангуяа хөрш ОХУ энэ компанийн хувь нийлүүлэгч. 50 хувийг нь эзэмшиж байдаг. Тийм учраас төрийн бодлого энэ салбарт хүчтэй анхаарлаа хандуулж байдаг. Тэр залгамж сайдаас сайдын үед хадгалагдан явж ирсэн. Хойд урд хоёр хөршийг газраар холбодог ганц суваг. Ачаа эргэлтээс олдог орлогын 90 хувийг бүрдүүлж байдаг компани шүү дээ. Төмөр зам дээр хувь нийлүүлэгч ОХУ хөрөнгө оруулалт хийх тодорхой бодлого барьж байгаа. Хөрөнгө оруулалтыг ямар зарчмаар хийх вэ гэдэг дээр хоёр тал ярьж байна. Сая ажлын хэсэг ирээд бид үндсэн дөрвөн чиглэл дээр хөрөнгө оруулалт хийхээр тохиролцлоо. Миний хувьд бол гарын үсэг зурах ажил л үлдсэн. Нэгдүгээрт нь, одоо байж байгаа энэ төмөр замыг хүчин чадлыг нь буюу даацыг нь нэмэгдүүлэх зайлшгүй шаардлага байгаа. Бид бол 1000-аад километр замын 80 гаруйд нь л тэр ажлыг хийсэн байгаа. Үлдсэн нь дөчин хэдэн оны үеийн стандартаар явж байна. Цардмал замаар зүйрлэх юм бол зуны халуунд асфальт нь хайлмагшчихсан автомашин явахаар бамбалзаад байдаг шүү дээ. Бараг тийм байр байдалтай л байгаа. Үүнийг шинэчилье. Хоёрдугаарт, манайхан өөдөө даваан дээгүүр их зүтгүүлж гардаг. Үүнээс болж төмөр замын дүрмийн дагуу авч үзэхэд цагийн хоцролт их гардаг юм байна. Үүнийг шийдье. Тойрууг нь шулуун болгоё. Даваа гүвээг нь янзлая гэж байгаа. Гуравдугаарт, хөдлөх бүрэлдэхүүнийг нэмэгдүүлье гэж байгаа. Бүх зүтгүүрийг шинэчлье. Ачааны вагон, зорчигчдын вагоныг бүхэлд нь шинэчлэнэ. Дөрөвдүгээрт, автомат хориглол буюу цахилгаанжуулалт хийе гэж байгаа. Цахилгаанжуулж чадах юм бол мэргэжилтнүүдийн  үзэж байгаагаар жилдээ 31 тэрбум төгрөгийн хэмнэлт хийх юм билээ. Энэ бол том тоо шүү. Эдгээр ажлуудыг хийх юм бол тэрбум 300 сая долларын хөрөнгө оруулалт орохоор тооцоо гарч байгаа. Эдгээр гэрээ хэлэлцээрүүд ялангуяа Ерөнхийлөгчийн айлчлалын үеэр нэлээн тодорхой болно байх. ОХУ-ын Левитин сайд бид хоёрын хооронд бас анхан шатныхаа санамж бичгүүдийг солилцож байна. Гэх мэтчилэн ажлууд явж байна даа. -Саяхан УБТЗ-ын дарга Магдей харамсалтайгаар таалал төгслөө. Хэдийгээр эмгэнэлтэй явдал ч гэсэн манайхан өөрийн хүнээ захирлаар томилуулах тал дээр ажиллаж болох уу-? -Энэ явдлын дараа би ОХУ-ын Хөдөө аж ахуйн сайд, Орос-Монголын Засгийн газар хоорондын Оросын талын бүлгийн дарга А.Гордеевын урилгаар ажлын айлчлал хийгээд ирсэн. Талийгаач Магдейн шарилыг очиход нь бас таван цаг саатуулж шинжилгээ хийсэн байна лээ. Гэхдээ манайд мэдэгдсэн шүү. Монголчууд их сайхан сэтгэл гаргаж орос хүний ёсоор зан заншлыг нь үйлдсэн байна лээ гэж талархаж байсан. Түүний дараа шинээр төмөр замын агентлагийн дарга болсон Арвашёв гэж хүн байдаг. Тэр хүнтэй бас уулзалт хийсэн. Эдгээр уулзалтууд дээр тодорхой асуудлууд яригдсан. А.Гордеев сайдтай бол Ерөнхийлөгчийн айлчлалын үеэр дэд бүтэц дээр хөрөнгө оруулалтын талаар ямар ямар саналтай байгааг асуугаад тодруулж ярилцаад л өнгөрсөн. Төмөр замын тал дээр Оросын талын хувь нийлүүлэгчдийг төлөөлөн шинээр томилогдсон тэр хүн бол оросын талын хүнээ захирлаар ажиллуулахаар санал болгосон. Би "Орос хүн бол 40 хоногийн дотор тэр хүний асуудлыг хөнддөггүй, хувцас хунарт нь ч хүрдэггүй. Монгол хүн бол 49 хоног өнгөртөл тэр хүний ясыг өндөлзүүлэхгүй гэж үздэг. Энэ хугацааг нь өнгөртөл асуудлыг түр хойш тавибал яасан юм бэ. Миний хувьд бол монгол хүн томилмоор байнаа" гэсэн саналаа л хэлсэн. Ямар шалтгаанаар та монгол хүн тавих хүсэлтэй байгаа юм бэ гэж асууж байна лээ. Би шалтгаан хэлсэн. Нэгд, монгол хүн томилох нь монголын эрх ашигт нийцэж байгаа. Ний нуугүй ярихад талийгаач монголд ажиллаж амьдарч байхдаа сайн л ажиллаж байсан. Гэхдээ хэвлэл мэдээллийн хэрэгслүүд маш их шүүмжлэлтэй ханддаг байсан. Хоёрт, одоо орос хүн ажиллах хугацаа дуусгавар болоход жил хүрэхгүй хугацаа үлдлээ. Очоод ажилтайгаа танилцаж, точкуудаараа тойрсоор байтал зургаан сар болно. Тэгээд үлдсэн зургаан сард нь ажил хийсэн юмгүй солигдох болно шүү дээ. Энэ байдал төмөр замын цаашдын хөгжилд тийм ашигтай биш юм аа гэж хэлсэн. -Тэгээд юу гэж байх юм? -Дүрмээрээ ажиллая аа л гэж байна лээ. Дүрэм гэж ярих юм бол 50 жилийн 40 -д нь орос хүн удирдсан байгаа шүү дээ. Үүнийг та нэг эргэж хараарай гэж хэлсэн. Инээж л байна лээ. Уулзалт ингээд л өндөрлөсөн. Гэтэл сая над руу хоёр хүний анкет явуулсан байна. Ахиад асуудал тавьж үзнэ дээ. -Амжилт хүсье? -Ер нь оролдлогыг хийж л байх ёстой гэж би боддог ш дээ. -Саяхан Ерөнхийлөгч говийн аймгуудад ажиллахдаа танай яаманд их шүүмжлэлтэй хандсан. Ашигт малтмал олзворлож байгаа компаниудын тээврийн маршрутыг тогтоож өгөөгүйгээс болоод хаа хамаагүй зам гаргаж том оврын машинууд давхилдах болсон байна гэж. Энэ талаар сайдын хариуг сонирхмоор байна ? -Ерөнхийлөгчийн тэр шүүмжлэлийг сонссон. Сонсолгүй яахав. Улсын Ерөнхийлөгч хөдөө орон нутагт томилолтоор ажиллаж байхдаа хийсэн тэр мэдэгдэл орон даяар цацагдсан. Ажлын бүрэлдэхүүнд нь орж ажилласан УМХГ-ын нөхдүүд буруу зөрүү мэдээлэл танилцуулсан юм билээ. Энэ асуудлаар Ерөнхийлөгч дээр орж өөрийнхөө гаргасан тушаал, урд байсан журам дүрмийг танилцуулсан. Ерөнхийлөгч их гайхаж байна лээ. УМХГ-ынхан өөрсдөө буруу ойлгосон байсан байх аа. 2005 оны 11 дүгээр сарын 25-нд Г.Батхүү сайд замаа баталгаажуулсан. 2006 оны зургадугаар сарын 27-нд миний баталгаажуулсан тушаал байгаа. Яагаад саяхан ингэж баталгаажуулж байгаа юм бэ гэж мэдээж та асуух байх. Энэ асуудал дээр би дэлгэрэнгүй хариулт өгөхийг хүсч байна. 2004 онд Монгол-Хятадын Засгийн газар хооронд ачаа тээвэр хийх асуудал дөнгөж эхэлсэн. Нүүрс гаргах асуудал дээр шүү дээ. Үүнтэй уялдуулаад баталгаажсан замын асуудал гарч ирж байгаа юм. Говийн хөрс зөөлөн болохоор нөгөө зам амархан муудаад ирсэн. Тэрнээс бэрхшээгээд дур дураараа зам гаргаад яваад эхэлсэн. Тэрийг нь явуулахгүй гэхээр баталгаа нэхдэг. Ингэж аясаараа хөдөлгөх гээд байгаа байхгүй юу. Монгол улсын чинь урд хэсэг тэр аяараа далай шиг замбараагүй зам болох хэрэг үү. Бид зөвшөөрөл өгөхгүй. Үүнийгээ хатуу хучилттай зам болго гэсэн шаардлага тавьж байгаа. Шаардлагын дагуу компаниуд төслөө ирүүлж л байна. Бид асуудлыг ингэж л шийдэх ёстой. Ерөнхийлөгчийн хувьд орон нутгийн удирдлага, мэргэжлийн хяналтынхан буруу ташаа мэдээлэл танилцуулсан юм билээ. Ингэж болохгүй шүү дээ. -Таныг Хятадаас олон сая төгрөгийн үнэтэй зүтгүүр авахаар дур мэдэн гэрээ хэлцэл хийсэн гэх нэг мэдээлэл яваад байх юм. Өөрөөс тань бодитой хариулт сонсмоор байна? -УБТЗ-ын удирдлагаас авахуулаад хөрөнгө оруулалт энэ тэр гээд бүх асуудлыг зөвхөн управлениегийн хурал шийддэг. Түрүүний ярианаас танд бас ойлгогдсон байх. Түүнээс биш нэг сайд очоод аль нэг улсын сайдтай ч юм уу яриад асуудлыг шийдчихдэггүй юм аа. Тийм эрх байхгүй. Сайд мэдэхгүй шүү дээ. Тухайн мэргэжлийн улсууд хоёр талаасаа уулзаж, одоо энд ийм ийм хөрөнгө оруулалт хэрэгтэй байна. Үүнийг хийхэд ийм ийм их бага урсгал засвар орно. Тийм сэлбэг төхөөрөмжүүд орно гээд тэр авах багаж төхөөрөмж юу байдаг юм зүтгүүр, вагоныхоо хөрөнгийг тавиад батлуулдаг л байхгүй юу. Энэ хүрээнд л хийсэн ажлыг гуйвуулж янз бүрээр бичих юм даа. Нэгэнт төрийн хариуцлагатай албыг хашиж байгаа хүн болохоор албан тушаал дагаж ирж байгаа эрсдэл гэж бодоод л дуугүй үүрээд явдаг. Баргийн гүжир гүтгэлгийн хажуугаар дуугүй өнгөрөхийг боддог. Хувь хүнийхээ хувьд ч би хэл үг хийгээд явж чаддаггүй л дээ. Хэвлэл мэдээлэлд ч танил тал байхгүй. Ингээд мөрөөрөө яваад байхаар энэ нэг нөхрийг ер нь яасан ч яахав гэж боддог бололтой юм. -УИХ-ын гишүүдийн хийдэг бизнесийн жагсаалт нэг сонинд гарчээ. Өөрийг тань эрчим хүчний тоног төхөөрөмж, түрээсийн бизнес хийдэг гэсэн байсан? -Ерээд оны дундуур миний л анх байгуулаад ажилласан компани л даа. Үйл ажиллагаа нь эрчим хүчний тоног төхөөрөмж л оруулж ирж нийлүүлдэг компани байсан. Улс орны хувьд эрчим хүчний үйлдвэрүүд, станцууд хүндэрчихсэн тийм л хэцүү үе байлаа. Энэ үед л мэргэжлийн хүний хувьд, бас Орост боловсрол эзэмшсэн хүний хувьд тэнд байгаа найз нөхдөө түшиглээд энэ ажлыг сонгож орсон. Хүн болгон амьдрах аргаа шинээр сонгож байсан үе гэх юм уу даа. Зарим нь гахай үүрээд л явцгааж байсан. Тэр л үе юм. Одоо бол тэр ажлаас хөндийрөөд олон жил болж байна даа. Ялангуяа намайг төрийн бичгийн дарга байх үед тэр компани ямар нэгэн тендерт орж байсан удаа байхгүй байдаг юм. Бүх мэргэжлийн улсууд мэдэж байгаа. Гол нь олон улсын семинар, зөвөлгөө өгдөг л компани шүү дээ. Одоо азийн хөгжлийн банктай ажиллаад дуусч байгаа байх. Дэлхийн банктай ажиллаж байгаа байх. Ийм л үйл ажиллагаа явуулдаг компани байгаа юм. Өөр хүмүүс удирддаг болоод удаж байна. -Сайдын ажлын зангараг гэж нэг ойлголт бий. Сайд гэж хэн юм бэ гэдэгт хариу өгдөг. Сайдын ажлыг дүгнэхдээ манайхан буруу хандаад байх шиг санагддаг юм. Тэр сайд улс төрд хэр тоглосон юм. Улс төрийн элдэв акцууд дээр хэр ил гарч ирж шуугиулсан юм гэх мэтийн хөнгөн зүйлээр дүгнэх гээд байдаг ? -Тэр үнэхээр үнэн. -Гэтэл жинхэнэдээ тэр хариуцсан салбартаа хууль эрх зүй, зохицуулалтын орчныг сайжруулсан юм уу, үгүй юм уу гэдэг дээр сайдын зангаргын хариу гардаг. Та миний асуултыг ойлгосон байх? -Сайд гэдэг албан тушаалтны хувьд бол үнэхээр хариуцсан салбартаа шинэ тутам бий болж буй эрх зүйн орчныг либералчлах, хөгжлийн бодлогыг ямар замаар авч явах вэ, алийг нь түлхүү авч явж, алийг нь зангидаж барих вэ гэдэг л нэгдүгээр асуудал шүү дээ. Аль салбар дээр ямар эрх зүйн акт нь болохгүй байна гэдгийг олж харж УИХ, Засгийн газраар оруулж шийдвэрүүдийг гаргуулах тал дээр түлхүү ажиллаж байна л даа. Яривал их юм байна. Энэ гадаа болж байгаа дуулиан шуугианд оролцоод л оноо цуглуулж явах цаг зав ч гарахгүй юм. Улстөрчийн хувьд тэр зүгийн хөдөлгөөн ч багатай хүн юм биз. -Гадаа болж байгаа шуугиан гэснээс энэ тал дээр ямар байр суурьтай байгааг тань сонирхмоор байна? -Ардчилсан нийгэмд болж л байдаг явдал. Ард иргэд үзэл бодлоо чөлөөтэй илэрхийлж байна л гэж харж байгаа. Тавьж байгаа шаардлагууд дотор нь бас хэлчихмээр юм байх л юм. Тухайлбал ашигт малтмалын хуулийг цуцал гэж байгаа юм. Энэ хуулийг чинь ердөө саяхан батлаа биз дээ. Тэгээд тэр иргэний хөдөлгөөнүүдийн төлөөлөгчид ажлын хэсэгт орж ажилсан шүү дээ. Ямар учиртай шаардлага юм бэ. Би сайн ойлгохгүй л байгаа. -"Ярилцъя" булангийн урилгыг хүлээж авч, цаг зав гаргасанд баярлалаа. Танд амжилт хүсье? -Баярлалаа. Та бүхэнд ч бас амжилт хүсье. -Уучлаарай сайд аа, нэг зүйлийг мартаж. Өөрийг тань Онон уяачид Ланд круйзер бэлэглэсэн гэж сонссон. Энэ үнэн юм уу? -Алдарт уяач Онон бол миний олон жил нөхөрлөсөн сайхан ах. Цэнгэл гэдэг сайд ажил албаа хаяад, найр наадам хэсээд явсан юм биш ээ. Харин Ононгийн хуурай дүү Цэнгэл гэдэг хүн ахынхаа амьдралд тохиолдсон баяртай мөчийг хүндэтгэн баяр хүргэхээр амралтынхаа өдөр очсон хэрэг. Тэгээд найм, есөн уяач нөхөдтэйгээ нийлээд ганц унаа бэлэглэсэн юм. Болсон явдал ердөө л энэ. Тэр ташаа мэдээлэл байна лээ. 
Б.Ганчимэг

