"Монголросцветмет" нэгдлийн нэгдүгээр орлогч захирал Н.А.Кислицын гэгч Монгол Улсын Ерөнхий сайдаас ч илүү эрх дарх эдэлж байна

Монгол-Оросын хамтарсан "Монголросцветмет" манай улсын томоохон уул уурхайн үйлдвэрүүдийн нэг алт, жонш олборлолтоор тэргүүлэгч байгууллага гэдэгтэй хэнбугай ч маргахгүй. Үнэхээр ч тус нэгдэл байгуулагдаад эдүгээ 33 дахь жилдээ үйл ажиллагаа явуулж улс, орондоо төдийгүй дэлхийд данстай том үйлдвэр болов. 
Өнгөрсөн хугацаанд тус нэгдлийн үйл ажиллагаанд манай орны урдаа барьдаг инженерүүд, ЗХУ-ын (хуучнаар) дадлага туршлагатай тэргүүлэх мэргэжилтнүүд гар бие оролцон ажиллаж, сайхан амжилтад хүрч байсан нь эдүгээ түүх болон үлдэх нь. Тус нэгдлийг үүсгэн байгуулах, аж ахуй, удирдлага зохион байгуулалтын хувьд бэхжүүлэх, хайлуур жонш, алтны ордуудыг түшиглүүлэн шинээр үйлдвэр байгуулан ашиглалтад оруулах, түүний хүчин чадлыг богино хугацаанд эзэмшиж манай улсын экспортын чадавхийг нэмэгдүүлэхэд гадаадаас уригдан ирж гэрээгээр ажилласан мэргэжилтнүүд ихээхэн хувь нэмэр оруулж иржээ. Дээрх хугацаанд "Монголросцветмет" нэгдлийн ерөнхий захирлаар Н.М.Лунин, Ю.В.Ларов, Ястребков, ерөнхий захирлын нэгдүгээр орлогчоор Г.В.Пейхель, Ю.А.Чертков нар үр бүтээлтэй ажиллаж ирснийг тус нэгдлийн хамт олон одоо ч бахархан ярих дуртай. Харин эдүгээ тус нэгдлийн нэгдүгээр орлогчоор томилогдон ажиллаж байгаа Н.А.Кислицыний хувьд уулын үйлдвэрийн удирдлага, хамт олон төдийлөн ам сайтай байдаггүй юм байна. Энэ нь түүний ажлаа зохион байгуулж байгаа арга барил, монгол мэргэжилтнүүдэд хэтэрхий дээрэнгүй хандан тэдний санал бодлыг хүлээн авдаггүй, бүхнийг өөрийн дур зорго, эрх ашигт таацуулан муйхарлан зүтгэдэгтэй холбоотой гэж үзэхээс аргагүй байгаа нь дараах цөөн баримтаас хар аяндаа ойлгогдоно. Н.А.Кислицын анх 1996 онд нэгдлийн ерөнхий захирлын эдийн засгийн асуудал эрхэлсэн орлогчоор томилогдсоноос хойш одоо 10 дахь жилдээ ажиллаж байгаа ажээ. Тэрээр өнгөрсөн хугацаанд "Монголросцветмет" нэгдлийн эдийн засаг, техник-технологийн болон гадаад мэргэжилтний асуудал хариуцаж, энэ чиглэлээр бүх асуудлыг шийдвэрлэж ирэхдээ тус нэгдлийн үйл ажиллагааг сайжруулж, эдийн засгийн үр өгөөжийг дээшлүүлэхэд төдийлөн сэтгэл гаргаж зүтгэсэнгүй гэж хэлэхэд хэтрүүлэг болохгүй. Тэрбээр хамтарсан нэгдлийн орлогч захирлаар томилогдон ажилласнаасаа хойш бүтэн долоон жилийн дараа л мэргэжлийн яамнаас урилга, заллага болж баймааж нь ажлаа дуртай дургүй танилцуулсан болжээ. Н.Кислицын зарим асуудалд эдийн засгийн ямар нэг тооцоо судалгаагүйгээр ОХУ-ын сонирхогч байгууллага хүсэлт тавьсан гэдгээр хэтэрхий өрөөсгөлөөр хандаж, технологийн алдаатай шийдвэр гаргаж байсан нь нэгдлийн үйл ажиллагааны зардлыг олон зуун сая төгрөгөөр өсгөхөд хүргэж байсан. Тухайлбал, Бор-Өндөрийн уулын баяжуулах үйлдвэрийг түшиглүүлэн жилд арав хүртэл мянган тонн гагнуурын баяжмал үйлдвэрлэх талаар ОХУ-ын "ИВС" компанитай хамтран ажиллах нь зүйтэй гэж үзэж 200 гаруй мянган долларын хөрөнгө оруулалт хийж шинээр цех байгуулах ажлыг зохион байгуулсан боловч, үйлдвэрлэн гаргах бүтээгдэхүүнийг хэрэглэгч олдохгүй, 2004 оноос уг цех үйл ажиллагаагаа зогсоож, их хэмжээний үргүй зардал гаргаж үйлдвэр хамт олныг хохироосон. Мөн Заамарын районд ажиллаж байгаа "Шижир-Алт" үйлдвэрийн алт авалтыг дээшлүүлж тоосонцор алтыг олборлох технологи нэвтрүүлэх туршилтыг 1999 оноос эхлүүлсэн боловч тодорхой амжилтад хүрээгүй учир 2005 оноос цаашид үргэлжлүүлэх боломжгүй болж уг ажлыг явуулах зорилгоор хийгдсэн судалгаа, шинжилгээ, туршилтын ажилд 800 гаруй сая төгрөг үнс чандар болж хариуцлагагүйн салхинд хийсч одсон. Энэ асуудлыг нэгдлийн шинжлэх ухаан техникийн зөвлөлийн хуралдаанаар хэлэлцүүлж шийдвэр гаргаж байсан мэт харагдаж байгаа боловч, тухайн хуралдаанд мэргэжлийн хүмүүсийг бүрэн хамруулан оролцуулдаггүй, хязгаарлагдмал хүрээнд хэлэлцэж, ажлын үр дүнгийн талаар мэргэжлийн болон хөндлөнгийн байгууллагын дүгнэлтийг гаргуулж байгаагүй нь үндсэндээ өөрөө өөрийнхөө ажилд үнэлэлт дүгнэлт өгч ирсэн нь ихээхэн сонирхол татаж байна. Тэрээр мэдлэг чадвартай монгол мэргэжилтнүүдээс ихээхэн жийрхэж, үг дуугүй өөрийх нь үгээр явах гарын доорхи хүмүүсээр тойрон хүрээлүүлж, ямар нэг санал шүүмжлэл өрнүүлэхгүйгээр аялдан дагагчдыг хөхиүлэн дэмжихэд өөрийн эрх мэдлээ эрээ цээргүй ашигладаг болжээ. Энэ нь зөвхөн сүүлийн дөрвөн жилд нэгдлийн захиргаанд ажиллагсдыг хэрхэн шагнаж урамшуулж ирсэн байдлаас тодорхой харагдаж байна. Тухайлбал, 2001-2004 онд нэгдлийн орлогч захирал В.А.Тюриныг таван удаа шагнаж 16,6 сая төгрөг, орлогч захирал П.Энхбаярыг дөрвөн удаа шагнаж 13,0 сая төгрөг, ерөнхий механикч К.А.Убайдуллаевыг дөрвөн удаа шагнаж, 9,6 сая төгрөг, ерөнхий маркшейдер Г.П.Назаренког 6 сая төгрөг, эдийн засгийн хэлтсийн дарга В.В.Постовскийг зургаан удаа шагнаж 3,6 сая төгрөг, тээврийн мэргэжилтэн Д.Батсайханыг дөрвөн удаа шагнаж 3,5 сая төгрөг, барилгын удирдах газрын дарга В.И.Шмуневскийг хоёр удаа шагнаж 3,6 сая төгрөг, ерөнхий захирал, орлогч захирал болон өөрийнхөө жолооч нарыг 5-7 удаа шагнаж 1,3-2,2 сая төгрөгийг тус тус олгосноор илэрч байна. Үүний зэрэгцээ дээрх хугацаанд өөрөө гурван удаа шагнуулж 30,3 сая төгрөг авсны дотор 2001 оны зургадугаар сарын 28-ны өдрийн 71 дүгээр тушаалаар "Шижир-Алт" компанийн Заамарын үйлдвэрийн хоёрдугаар драгийг хугацаанаас нь өмнө ашиглалтад оруулсантай холбогдуулан 17000 ам.долларын шагнал авсан нь багтаж байна. Үйлдвэрлэлээ өргөтгөж, технологийн оновчтой шийдэл гарган тодорхой үр дүнд хүрсэн тохиолдолд түүнтэй уялдаатайгаар шагнаж урамшуулах нь байх ёстой хэвийн үзэгдэл боловч дээрхи драгийг нэмж суурилуулснаар алт олборлолтын хэмжээ өсөөгүй бөгөөд энэ нь үйлдвэрийн хүчин чадлаа хадгалахын тулд зайлшгүй авч хэрэгжүүлэх ёстой жирийн л нэг графикт ажил, техник зохион байгуулалтын арга хэмжээ юм. Тэгээд ч тус нэгдэлд ажиллаж байгаа монгол мэргэжилтнүүдээс сар тутам бараг 20 дахин өндөр цалин авдаг Кислицыний хувьд техник зохион байгуулалтын арга хэмжээ хэрэгжлээ гэсэн шалтгаанаар бараг бүтэн нэг жилийх нь валютын цалингийн фондтой тэнцэхүйц хэмжээний валютыг (17 мянган долларыг) ганцхан удаагийн шагналаар авах нь шударга байдалд хэр нийцэх юм бол. Энэ шагнасан хэмжээний цалинг тус нэгдэлд ажиллаж байгаа монгол инженер 15 жил хөдөлмөрлөж байж авахаар харагдаж байгаагаас үзэхэд эрх биш нэг бодол төрөх болов уу. Энэ хүний хувийн сонирхол нь зөвхөн үүгээр ч хязгаарлагдахгүй бөгөөд ямар нэг байдлаар хамтарсан үйлдвэрт оролцогч талуудын ахлагч нартай гэрээ байгуулж Москва хотноо 120.0 мянган ам.долларын үнэтэй байр худалдан авч төлбөрийг "Монголросцветмет" нэгдлээр хийлгэжээ. Гадаадын мэргэжилтэн урьж ажиллуулж байгаа ямар ч улс, орон байргүй гудамжны хүнийг урьдаггүй бөгөөд үндэсний мэргэжилтнүүдээсээ олон дахин өндөр цалин хангамж эдлүүлээд дээр нь нэмж эх оронд нь ийм өндөр үнээр байр худалдан авч өгдөг тохиолдол манайхаас өөр газар байдаг болов уу. Гэтэл тус нэгдлийн харьяа үйлдвэрт насаараа ажилласан инженерүүд маань Улаанбаатар хотноо арав гаруй сая төгрөгөөр хуучин ч хамаагүй хоёр өрөө байр авч дийлэхгүй л байгаа шүү дээ. "Монголросцветмет" нэгдлийн хэмжээнд гарч байгаа тушаал шийдвэр нь манай улсын аж ахуйн нэгжүүдээс өөр онцлогтой юм шиг харагдаж байна. Ерөнхий захирлын тушаал гэж байдаг эсэх нь ч тодорхойгүй ч юм шиг. Тушаалын албан бланкаас үзэхэд "Монголросцветмет" нэгдлийн тушаал гэсэн толгойтой байгаа бөгөөд ихэнх тохиолдолд түүнд Ерөнхий захирлаас гадна нэгдлийн Ерөнхий захирлын нэгдүгээр орлогч, орлогч захирал нар, ерөнхий ня-бо, төлөвлөгөө эдийн засгийн хэлтсийн дарга, хуулийн зөвлөх нар гарын үсэг зурж, виз өгдөгөөс харахад хамтын хариуцлагын систем мөрдөгддөг юм болов уу гэсэн сэтгэгдэл төрмөөр. Гэсэн атлаа гадаадаас мэргэжилтэн урьж ажиллуулах, гадаад мэргэжилтэн ажилд томилох, шилжүүлэх асуудлыг үндсэнд н.Кислицын бие даан шийдвэрлэж иржээ. Үүнтэй холбоотойгоор сүүлийн жилүүдэд нэгдүгээр орлогч захиралтай нэг нутгийн цөөнгүй хүмүүс "Монголросцветмет" нэгдэлд контрактаар ирж ажиллах болсон байна. н.Кислицын 2004 оны зургадугаар сарын 7-ны өдөр бүтэц, зохион байгуулалтын ямар ч асуудал авч хэлэлцэлгүйгээр, албан ёсоор урьдчилан мэдэгдэлгүйгээр ТӨХ-ны дарга үүрэг өгсөн, өнөөдрийн дотор тушаал гаргах ёстой гэсэн мугуйд шаардлага тавьж, уул уурхайн салбарт 20-30 жил үр бүтээлтэй ажиллаж байгаа хоёрын хоёр орлогч захирлыг хоморголон халж Монгол Улсын хөдөлмөрийн хуулийг ноцтой зөрчсөн байна. Үүний өмнө н.Кислицын урьдчилан албан ёсоор мэдэгдэлгүйгээр тушаал гаргаж тус нэгдлийн Ерөнхий нягтлан бодогчийн албан тушаалыг түдгэлзүүлж байсан байна. Тэрээр 2005 оны аравдугаар сарын 24-ний өдөр тушаал гаргаж, өөрөө өөрийгөө ОХУ-д томилолтоор ажиллуулах, улмаар үргэлжлүүлэн амралтын дутууг нөхөн амрахаар шийдвэрлэсний зэрэгцээ орлогч захирлын үүрэг гүйцэтгэгч П.Энхбаярыг Ерөнхий захирлаар, орлогч захирал, В.А.Тюринг Ерөнхий захирлын нэгдүгээр орлогчоор хугацаагүйгээр томилсон нь хамтарсан үйлдвэрийн Зөвлөлийн эрх хэмжээнээс ч давсан шийдвэр гаргажээ. Уг тушаалыг мөн л Монголын талын нэг ч удирдах ажилтантай санал зөвшилцөхгүй гаргажээ. н.Кислицын энэ үеэр нутаг буцаж байгаатайгаа холбогдуулан үдэлтийн банкетийг хийж нэгдлийн захиргаа болон харьяа үйлдвэрүүдийн удирдах ажилтнуудтай салах ёс хийгээд явсан билээ. Гэтэл тэрээр 2006 оны хоёрдугаар сарын эхээр буцан ирж дур зоргоор авирлахаа үргэлжлүүлсээр байна. Монгол-Оросын хамтарсан "Монголросцветмет" нэгдлийн үйл ажиллагааны тухай Засгийн газар хоорондын хэлэлцээр 2006 оны нэгдүгээр сарын 1-нээр тасалбар болсон бөгөөд үүнтэй холбоотойгоор тус хэлэлцээрийн хүрээнд мөрдөгдөж байсан бусад баримт бичгүүд мөн адил дуусгавар болох учиртай билээ. Тус хамтарсан нэгдлийн үйл ажиллагааг цаашид ямар хэлбэр нөхцөлөөр явуулах талаар хоёр талын эрх бүхий байгууллагууд санал боловсруулж байгаа ийм үед Н.А.Кислицын гэгч хэн болохыг улс, нийгмийн эрх ашгийн үүднээс эргэн харахад илүүдэхгүй мэт. Гэтэл эгээ л дураар авирлахаа урьдын адил үргэлжлүүлж мөн л бүтэц зохион байгуулалтын асуудлаа эцэслэн авч үзэлгүйгээр тус нэгдлийн хөгжил хэтийн төлөвийн хэлтсийг тарамдуулж, ажилтнуудыг нь үйлдвэрлэлийн шаардлага гэдэг нэрийн дор сэлгэн томилгоо хийж 60 нас хүрэв үү үгүй юү зарим ажилтанг тэтгэвэрт гарган бужигнуулж эхэллээ. Тэтгэвэрт гарах нь хэн бүхэнд тохиолдох зүй ёсны асуудал мөн боловч энэ шалгуурыг зөвхөн монгол мэргэжилтнүүдэд хамруулан авч үзэж байгаатай яав ч санал нийлэх учиргүй. Тэтгэврийн нас хаана ч байсан тэтгэврийн нас л байдаг. Тэгвэл тус нэгдлийн захиргаа болон харьяа үйлдвэрүүдэд 60 насыг хол давсан гадаад мэргэжилтнүүд олон байгаа бөгөөд тэд нар монгол мэргэжилтнүүдээс ямар учраас давуу эрх эдэлж ажлаа үргэлжлүүлэн хийсээр байгааг н.Кислицын өөрөө тайлбарлах биз ээ. Одоо ноён Кислицын юм л болбол нэгдлийн захиргаа байх шаардлагагүй, хэрэгцээ гарвал конторыг хаагаад Бор-Өндөр дээр төвлөрч үйл ажиллагаа явуулна. Зөвхөн монгол ажилтнуудыг л бодож захиргааг ажиллуулан гийгүүлж байгаа ухааны юм ярьж, бүтцийн шинэчлэлт хийхэд ямар хүндрэл бэрхшээл гарах, түүнийг хэрхэн гэтлэн давах, борлуулалт, санхүүжилт, төв байгууллагатай хэрхэн харьцан ажиллах зэргийг судалж тогтоолгүй урьдын адил тооцоо судалгаагүй, асуудалд ханддаг байдлаа хэвээр үргэлжлүүлэхээ зарладаг боллоо. Хамтарсан нэгдлийн хувь заяа хэрхэх нь тодорхойгүй байхад Н.А.Кислицын гэгч дураар авирлагч ёстой л намайг хэн хэлэхэв, нохойг хэн саахав гэгчийн үлгэрийг үзүүлж суугааг засаж залруулах байгууллага, хүн манай улсад байхгүй байна гэж үү? "Монголросцветмет" нэгдлийн нэгдүгээр орлогч захирал Н.А.Кислицын гэгч Монгол Улсын Ерөнхий сайдаас ч илүү эрх дарх эдэлж байна. 
З.БАЯРАА 
