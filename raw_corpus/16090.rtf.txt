№127 (16090)      
1985 оны тавдугаар сарын 28.
ЭМЭГТЭЙЧҮҮД - ИX  XҮЧ

Манай орны нийгэм, улс төрийн амьдралд хөдөлмөрчин эмэгтэйчүүдийн гүйцэтгэх үүрэг, эзлэх байр суурь бэхжин өссөөр байгааг саяхан эх орны нийслэлд болсон эмэгтэйчүүдийн ээлжит их хурал яруу тодорхой харууллаа. Дээд чуулгадаа эх орны зүг зүгээс улс ардын аж ахуйн салбар бүрээс шалгаран ирсэн тэргүүний эмэгтэйчүүд социалист аж төрөх ёсыг нийгмийн амьдралын өргөн хүрээнд хэвшүүлэн тогтоох талаар намаас дэвшүүлсэн зорилтыг хэрэгжүүлэхэд эмэгтэйчүүдийн байгууллагаас зохиосон ажлыг нэгтгэн дүгнэж, цаашдын ажил үйлсийг эрчимжүүлэх асуудлыг хэлэлцэж, өргөн далайцтай, тодорхой зорилт дэвшүүллээ. 

<< Манай эмэгтэйчүүд улс орныхоо нийгэм, эдийн засаг, соёлын амьдралд идэвхтэй оролцож, оюун ухаан, уран гар, нягт нямбай хөдөлмөр, нөр их хичээл зүтгэлээрээ социалист бүтээн байгуулалтын ариун сайхан үйлсэд үнэлж баршгүй хувь нэмэр оруулж байгааг МАХН-ын Төв Хороо сэтгэл ханамжтай тэмдэглэж байна >> гэж Монголын эмэгтэйчүүдийн V их хуралд ирүүлсэн баярын бичигтээ МАХН-ын Төв Хороо цохон тэмдэглэжээ. 

Монголын эмэгтэйчүүд өнөөдөр социалист байгуулалтын идэвхтэй их хүч болж байгаа бөгөөд ажилчин, малчин, тариаланчдын тал хувь нь, нийт ажиллагсдын дотор эрүүлийг хамгаалах системд 76, ардын боловсролд 61, хөнгөн, хүнсний үйлдвэрийн салбарт 69 хувь нь эмэгтэйчүүд болж байна. Өөрөөр хэлбэл хүн амын сайн сайхан аж байдал, эрүүл энх амьдрал, үр хүүхэд, шинэ хүний хүмүүжлийн асуудалд манай эмэгтэйчүүдийн оруулж байгаа хувь нэмэр, гавьяа зүтгэл их байгаа бөгөөд цаашид ч улам бүр өсөж өндөр үр дүнд хүрэх ёстой гэсэн үг юм. 

Улс орны хөгжлийн өнөөгийн өндөр хурдац манай орны эмэгтэйчүүдээс нийгмийн хөдөлмөрт улам идэвхтэй, үр өгөөжтэй оролцох, коммунист ухамсар, мэдлэг боловсролоо байнга цуцалтгүй дээшлүүлэхийг зүй ёсоор шаардаж байна. Эмэгтэйчүүдийн байгууллагын ажлын арга барил, шинжлэх ухааны үндэслэлийг дээшлүүлэх, эмэгтэйчүүдийг нийгэмд үр бүтээлтэй хөдөлмөрлөх идэвхийг нь оргилуулах, эх нялхас, эмэгтэйчүүдийн эрүүл мэндийг хамгаалах. тэдний аж байдал, хөдөлмөрийн нөхцөл, ахуйн соёлыг сайжруулах талаар нам, засгаас авч байгаа дэс дараатай, чиглэсэн зорилготой тодорхой арга хэмжээг амжилттай хэрэгжүүлэхэд эмэгтэйчүүдийн бүх шатны байгууллагын соёл хүмүүжил, зохион байгуулалтын ажил чиглэх ёстой гэдгийг МАХН-ын Төв Хороо баярын бичигтээ онцлон заасан байна. 

Манан орны хүн амын дал гаруй хувь нь хүүхэд залуус болсон өнөө үед социалист шинэ нийгмийг байгуулагч залгамж хойч үеийнхнийгээ эрүүл чийрэг бие бялдартай, өвтэгш хүмүүжилтэй, ариун цагаан хөдөлмөр, хөдөлмөрийн хүнийг дээдлэн хүндэлдэг коммунист өндөр ёс суртахуунтай, арвич, хямгач, хамтач, халуун эх оронч, социалист интернационалч үзэл санаатан, үнэнч шударга, даруу төлөв, ажилч хичээнгүй иргэд болгон хүмүүжүүлэхэд эмэгтэйчүүд, эхчүүд, эмэгтэйчүүдийн байгууллага, нам, улсынхаа өмнө онцгой өндөр хариуцлага хүлээж байна. Социалист аж төрөх ёс юуны түрүүнд гэр бүлийн хүрээнд, ясли, цэцэрлэг, эмнэлэг, ахуйн үйлчилгээнд хэвшин төлөвших учраас энд ажиллагсдын ихэнх болдог эмэгтэйчүүд ихээхэн нөлөөтэй, шургуу дайчин ажил зохиох нь чухал байна. 

Хөдөө аж ахуйг хөгжүүлэх, ялангуяа малын сүү сааль сааж, идээ цагаа боловсруулах, төл бойжуулж, ноос үс авах болон төмс, хүнсний ногоо тариалах зэрэг хүн амын хүнсний хангамжийг сайжруулах талаар нам, засгаас дэвшүүлж байгаа өргөн цар хүрээтэй зорилтыг хэрэгжүүлэхэд эдгээр үйлдвэрлэлд гол хүч болон ажиллаж байгаа эмэгтэйчүүдийн идэвх зүтгэлээс их зүйл шалтгаална. Нэг малаас авах ашиг шим, гагаас авах ургацыг нэмэгдүүлэхийн тулд нэгж бүтээгдэхүүнд зарцуулах материал, цаг, хөдөлмөрийг нарийн тооцоолж, хөдөлмөрийн бүтээмж, эцсийн өгөөж үр ашиг, хэмнэлтийг дээшлүүлэхэд эмэгтэйчүүд уул ажлын эдийн засгийн ач холбогдлыг сайтар ойлгож, үйл ажиллагаандаа удирдлага болгон хэвшүүлэх, үүнд нь орон нутгийн нам, улс, эмэгтэйчүүдийн байгууллагын туслалцаа нөлөөг эрс сайжруулбал зохино. 

Нийтийн хоолны газарт ажиллагсдын дотор эмэгтэйчүүд том байр эзэлдэг бол айл өрх бүрт эмэгтэй хүн хоол ундны асуудал, тэрчлэн өрхийн төсвийг зохицуулахад гол үүрэг гүйцэтгэж байгаа учраас хэрэглээний соёлыг ахуй, амьдралд нэвтрүүлэх, орон сууц эзэмших, байр орчноо тохижуулах, туслах аж ахуй эрхлэх, шинэ хүний ёс суртахууны хэм хэмжээг нийгмийн анхан шатны үүр болох гэр бүлд хэвшүүлэхэд их хурлынхаа шийдвэр ёсоор далайцтай ажил өрнүүлбэл зохино. 

Эмэгтэйчүүдийн дунд үзэл суртал, соёл  хүмүүжлийн  ажлыг зохиохдоо тэдний эрхэлсэн ажил, мэргэжлийн онцлог, хүсэл сонирхолд түшиглэн учир ялгавартай хандаж, эмэгтэйчүүдийн нийгмийн идэвхийг өрнүүлэн, авьяасыг хөгжүүлэхэд чиглүүлж төр, аж ахуй, олон нийтийн бусад байгууллагатай ажлаа уялдуулж, ах дүү орнуудын эмэгтэйчүүдийн байгууллагын баялаг туршлагаас цуцалтгүй суралцах, ЗХУ болон социалист орнууд, дэлхийн эмэгтэйчүүдийн дэвшилт байгууллагатай тогтоосон харилцаа холбоогоо улам бэхжүүлж, энх тайвны төлөө олон улсын эмэгтэйчүүдийн тэмцлийг дэмжсэн үйл ажиллагаагаа байнга идэвхжүүлэх нь манай эмэгтэйчүүдийн байгууллагын чухал зорилт мөн. 

Төв, орон нутгийн нам, улсын байгууллага их хурлынхаа шийдвэрийг нэг бүрчлэн хэрэгжүүлэхэд нь эмэгтэйчүүдийн байгууллагад удирдлага, зохион байгуулалтын биетэй туслалцаа үзүүлж, бусад олон нийтийн байгууллагатай хамтын ажиллагааг нь сайжруулан МАХН-ын XIX их хурлыг ажил хөдөлмөрийн өрнүүн амжилтаар угтахад эмэгтэйчүүдийн оролцоо, идэвхийг шинэ шатанд гаргах хэрэгтэй байна. 

