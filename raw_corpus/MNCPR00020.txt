"Эрнст янг" Монголыг орхижээ

"Эрнст янг". Энэ нэрийг монголчууд сүүлийн арваад жил андахгүй явж ирсэн. Юугаар гэвэл манай оронд хөндлөнгийн хяналт тогтоож нийгэмд анхлан бугшаад байсан авилга, хээл хахууль, идэж уух, хуурч мэхлэх, 
ийм замаар улс, нийгмийн өмч хөрөнгийг шамшигдуулахын эсрэг зүй тогтолцоог бий болгож хэвшүүлэхэд олон улсын хяналт шалгалтын энэ байгууллага үнэлж баршгүй хувь нэмэр үзүүлснээр монголчууд "Эрнст янг"-ыг андахгүй болсон билээ. Гэтэл хөндлөнгийн аудитын энэ байгууллагынхан Монголоос яваад удаагүй байна. Энэ талаар өчигдөр тус байгууллагад хандахад менежер гэх мэт хоёрхон ажилтан үлдсэн, тэд манай удирдлага Малайз улсад ажиллаж байгаа учир тоймтой хариу өгч чадахгүй байна гэлээ. Монголбанк, Сангийн яам, МИАТ, "Эрдэнэт" үйлдвэр гээд манай томоохон байгууллагуудад хөндлөнгийн хяналтын үүрэг гүйцэтгэж байсан олон улсын нэр хүнд бүхий энэ байгууллага Монголоос яагаад явах болов гэдэг асуулт ийнхүү учир битүүлэг үлдэв. Хугацаа дуусаад буцав уу, аль эсвэл үүргээ биелүүлсэн гэж үзээд явцгаав уу гэдэгт одоогоор хариулах хүн алга. Тус байгууллага үүргээ биелүүлэхийн хувьд ажлаа хийж чадсан гэдгийг олон хүн хэлэх байх. Гэхдээ нөгөө талаар Монголд газар аваад дийлдэхгүй байгаа авилга, хээл хахуультай өөрийн чадах чинээгээр тэмцсэн аудитын энэ байгууллага чухам яагаад монголчуудыг орхих болов гэдэг өөрөө асуулт үлдээгээд хоцорлоо гэж Монголбанкны мэргэжилтнүүдээс аваад манай холбогдох албаны хүмүүс эмзэглэж байгаа нь асуудал нэг талаар манайхантай холбоотой үлдэж байх шиг. Ямартай Сангийн яаман дахь тус байгууллагын бүртгэл хэвээрээ байгааг тус яамны холбогдох албаны хүмүүс баталж байна. 
