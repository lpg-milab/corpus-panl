Аав, хүү, бэр, ач бүгд цагдаа

Эзэмшсэн мэргэжлээ үр хүүхдүүддээ өвлүүлсэн Б.Чойжил агсныг олон хүн таних биз ээ. Хүүхэд насаа Говь-Алтай аймгийн Дарви суманд өнгөрүүлсэн малчин Б.Чойжил тухайн үед өөрийгөө цагдаа болно гэдгийг төсөөлөө ч үгүй явжээ.
"Малчин хүнийг цэрэгт явуулахгүй байх даа" хэмээн цаг үргэлж бусдаас сурагладаг байсан түүнд нэг л өдөр цэргийн зарлан дуудах хуудас ирсэн нь 1940 оны үед байв. Сумын төвийн шууданчаар дамжуулан илгээсэн дугтуй дахь зарлан дуудах хуудсыг тэр цэрэгт мордох хүртлээ өөрөөсөө салгалгүй өвөртөлж явсаар нутгаасаа гарчээ. Таван жилийн хугацаатай цэргийн албанд мордсон Б.Чойжил мал хариулж, ан гөрөө хийж байсан үедээ цагийг дэмий өнгөрүүлдэггүй байж. Тэр үеийн бичиг үсэг тайлагдсан нэгнээр үсэг заалгаж, түвэггүйхэн уншиж, бичдэг болсны ачаар хааяа гэрийнхэндээ эсэн мэнд яваагаа захиагаар уламжилдаг байсан гэдэг. Цэргийн алба хаах таван жилд Б.Чойжил чөлөөлөх дайнд оролцож, мөн зургаан сар гаруй хугацаанд хориглолтод байжээ. Эх орноо хамгаалах үүрэг хүлээн цэргийн хүн болсон түүний хувьд таван жилийн хугацаа харвасан сум адил хурдан өнгөрснийг хожим тэрээр хүү Ч.Ганболддоо дурсан ярьдаг байжээ. Цэргээс халагдсаныхаа дараа 1946 онд Б.Чойжил хуучнаар Цагдан сэргийлэх байгууллага буюу цагдаагийн байгууллагад хөл тавьснаар тэднийх аав, хүү, бэр, ач бүгд цагдаа болох замын эхлэл тавигдсан юм билээ. Өдгөө Б.Чойжил гуайн хүү Ч.Ганболд гэр бүл, үр хүүхдээрээ цагдаагийн ажлыг "өмчилсөн"-өө ааваасаа өвлөсөн үнэт эрдэнэ, бурхны хишиг хэмээн бахархаж явдаг байна. Энэ ч утгаараа тэднийх гурван үеэрээ цагдаад ажилтай хүмүүс юм. Цагдаагийн албанд 36 жил зүтгэж, Сүхбаатарын одон, байлдааны гавьяаны улаан тугийн одон, Цэргийн гавьяаны одон, Байлдааны медаль, Алтан гадсаар энгэрээ мялаалгасан цагдаагийн дэд хурандаа Б.Чойжилын хүү Ч.Ганболд одоо ч цагдаагийн хошууч эхнэр Э.Сарантуяагийн хамт өргөсөн тангарагтаа үнэнч зүтгэж явна. Хүүхэд байхын аав шигээ цагдаа болно гэсээр зорьсондоо хүрсэн энэ эрхэм 1977 онд НАХЯ-ны цэргийн дунд сургуульд элсэж, 22 настайдаа дэслэгч болж цагдаагийн байгууллага тэр тусмаа мөрдөн байцаах албанд хөл тавьжээ. Ч.Ганболд тухайн үед өмчийн хэлтэст мөрдөн байцаагчаар ажиллаж байгаад 1985-1990 онд ЗХУ-ын Волга хотын Дотоод явдлын яамны дээд сургуульд сурчээ. Мөрдөн байцаагчаас ажлын гараагаа эхэлсэн тэр ахлах мөрдөн байцаагч, тасгийн дарга зэрэг албыг хашиж байгаад 1998-2001 онд Цагдаагийн ерөнхий газрын Хянан шалгах тусгай тасагт ажиллаж, 2001-2003 онд ОХУ-ын Москва хотын Дотоод явдлын яамны Удирдлагын академийг дүүргээд Цагдаагийн ерөнхий газрын Хянан шалгах тусгай тасагт ажиллажээ. Одоо тэрээр Говьсүмбэр аймгийн Засаг даргын дэргэдэх цагдаагийн хэлтсийн даргаар ажиллаж буй аж. Өдгөө тэрээр цагдаагийн хурандаа цолтой, хууль зүйн ухааны магистр, хууль зүйн албаны тэргүүний ажилтан. Эцгээс өвлөсөн мэргэжлээрээ бусдад үлгэр дуурайл болж яваа энэ гэр бүлд Э.Сарантуяа багагүй үүрэг хүлээдэг. Өргөсөн тангарагтаа үнэнч байхаас гадна үр хүүхдээ өсгөж, өрх гэрийн өнгө төрхийг өөд нь авч явах зэрэг нь гэрийн эзэгтэйн ажил их. Цаг наргүй ажиллах цагдаагийн хошууч тэрээр ЗХУ-ын Эрхүү хотын улсын их сургуулийг хуульч мэргэжлээр дүүргэжээ. Тэрээр Нийслэлийн прокурорын газарт мөрдөн байцаагчаар, дараа нь Засгийн газрын шийдвэрээр прокурорын мөрдөн байцаах албыг цагдаагийн байгууллагад шилжүүлснээр 1992 оноос Чингэлтэй дүүргийн цагдаагийн хэлтэст ажиллаж байв. Түүнчлэн 2002 оноос Улсын мөрдөн байцаах газрын Үнэлгээ, хяналт шалгалтын хэлтэс (ҮХШХ)-т ахлах мөрдөн байцаагчаар ажиллаж байгаад 2004 онд тушаалын дагуу Говьсүмбэр аймгийн цагдаагийн хэлтэст хүүхдийн ахлах байцаагчаар томилогдсон аж. Ч.Ганболдынх хоёр хүүтэй. Том хүү Г.Тамир нь өдгөө мөн л цагдаагийн байгууллагад ажилладаг. Цагдаагийн дэслэгч тэрээр 2001 онд Цагдаагийн академийн гурван сарын сургалтад хамрагдаж, 2002 онд ОХУ-ын Волга хотын Дотоод явдлын яамны цагдаагийн академид элсэж төгсчээ. Улсын мөрдөн байцаах газрын ҮХШХ-т мөрдөн байцаагчаар ажилладаг Г.Тамир "Миний хувьд мэргэжлийн өөр сонголт байгаагүй. Өвөө, аав, ээж бүгд цагдаагийн байгууллагын албан хаагч болохоор надад энэ мэргэжил минь сайхан санагддаг. Цаашид үе дамжсан энэ мэргэжлээ нэр төртэй авч явахын төлөө зүтгэх болно" гэж ярьсан. Г.Тамир хүүхэд байхын өвөө, аав хоёр шиг хөх форм өмссөн цагдаа л болно гэж мөрөөддөг байж. Харин бага хүү Г.Булган ерөнхий боловсролын дунд сургуульд сурдаг бөгөөд хэдийнэ цагдаа болохоор шийдчихсэн гэнэ. Бусдын сайн сайхны төлөө амь насаа үл хайрлах ажилтай цагдаа гэр бүлийн гурав дахь үеийг залгуулж яваа Г.Тамир ухаан орох цагаас аав, ээжийнх нь ажил хүнд хэцүү болохыг мэдэрчээ. Албаны ажил гээд ар гэртээ тухтай ч сууж ундаллаж амждаггүй аав, ээж нь хувийнхаа машины ард гэмт этгээдийг суулган үйлдсэн хэргийг газар дээр нь тогтоохоор явж байсан тухайгаа түүнд ярьдаг байж. Тэгэхэд, "аав, ээж нь залуухан, омог бардам байж дээ" хэмээн дурсах тэд цаг үргэлж хүү Г.Тамирт ажил, мэргэжлийнх нь хувьд үнэнч зөвлөгч нь болдог гэсэн. Харин өөр хоорондоо мөрдөж буй хэрэг, гэмт этгээдийн тухай хэзээ ч бие биедээ ам нээдэггүй гэнэ. Хэдий нэг гэр бүл ч тэдний өргөсөн тангараг нь ийм юм. Халуун хүйтний алинд ч өдөр шөнө гэлгүй иргэдийн энх амьдралын төлөө зүтгэж, хүлээсэн үүргээ нэр төртэй биелүүлж яваа Б.Чойжил агсны үр сад ийнхүү сайн сайхан аж төрж байна. 
Ч.Анна