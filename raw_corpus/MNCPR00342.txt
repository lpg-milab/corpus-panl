Монголч эрдэмтэд Ерөнхийлөгчийн хүлээн авалтад уригджээ

Их Монгол 800 жилийн ойн хөтөлбөрт багтсан содон шигтгээний нэг нь Олон улсын монголч эрдэмтдийн их хурал байлаа. Монголч эрдэмтэд өчигдөр ёслолын бүгд хуралдаанаа Төрийн ордны Их танхимд хийж, үдээс хойш МУИС руу бууриа сэлгэв.
Ёслолын бүгд хуралдааныг нээж Олон улсын Монгол судлалын холбооны ерөнхийлөгч Шигэо Озава үг хэллээ. Ерөнхийлөгч Н.Энхбаяр монголч эрдэмтдэд баяр хүргэсэн. Хурал түүний ивээлд болж байгаа бөгөөд өчигдөр эрдэмтэд Ерөнхийлөгчийн хүлээн авалтад уригджээ. Монгол судлалын холбооны гүйцэтгэх захирал Ц.Ишдорж "Одоогийн байдлаар гадаад, дотоодын 400-гаад хүн хуралдаж байна. Эдний 135 нь монгол" гэлээ. Цаашдаа ч олон монголч эрдэмтэн ирэхээ мэдэгдсээр байгаа гэнэ. Гадаадын эрдэмтдийг Баянгол, Чингис, Улаанбаатар зочид буудалд буулгажээ. Гадаадын эрдэмтэд мандат авахдаа 350 доллар төлсөн аж. Уг хурлын гол хандивлагчид нь Монгол Улсын Засгийн газар, ЮНЕСКО, Япон сан юм байна. Таван өдрийн турш хуралдах Олон улсын монголч эрдэмтдийн хурал таван салбар чиглэлээр хуралдах аж. "Төрт ёсны уламжлал, шинэчлэл", "Нийгэм, эдийн засгийн асуудал", "Үндэсний хэл бичиг, утга зохиол", "Соёл урлаг", "Дэлхийчлэл ба Монгол Улс" гэсэн сэдвүүдэд монголч эрдэмтэд анхаарлаа хандуулахаар төлөвлөжээ. Олон улсын Монгол судлалын холбоо нь 1959 онд Улаанбаатар хотод болсон Олон улсын монгол хэл бичгийн эрдэмтдийн анхдугаар их хурлаас эхтэй аж. Ерөнхийлөгч Н.Энхбаяр баяр хүргэж хэлсэн үгэндээ "Өнөөдөр нээгдэж буй дэлхийн монголч эрдэмтдийн энэхүү их хурлыг бид түүхт ойн их ёслолын тодорхой нэгэн бүрдэл хэсэг болох нэн чухал үйл явдал гэж үзэж байна" хэмээн онцлов. Мөн "Монголч эрдэмтэн мэргэд та бүхэн Монгол орон, Монголын ард түмнийг өөрийн улс орон, ард түмэнтэй холбох найдвартай гүүр болж байдаг тул цаашид мэдлэгт тулгуурласан эдийн засаг, соёл шинжлэх ухааныг хөгжүүлэх, ардчилал, зах зээлийн цэцгийг Монгол орны хөрсөнд баттай ургуулах, орчин үеийн шийдвэрлэвэл зохих олон асуудалд хариу өгч, жинтэй хувь нэмэр оруулна гэдэгт итгэж буй"-гаа илэрхийлсэн. "Төрт ёсны уламжлал, шинэчлэл" салбар хуралдааны үеэр Б.Сайжрах "Монголын тулгар төр байгуулагдахад Хасарын үзүүлсэн үйлдэл", С.Чулуун "Алтан ургийн ноёдын үхэл" зэрэг сонирхолтой сэдвээр илтгэл тавилаа. Улстөрчид ч бас уг хуралд илтгэл тавих нь. УИХ-ын дэд дарга Д.Лүндээжанцан энэ удаа хуульчийнхаа үүднээс Ил хаадын захидал дахь хууль зүйн сэтгэлгээнд анхаарал хандуулах аж. Б.ЭГШИГЛЭН 
