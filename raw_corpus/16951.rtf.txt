№48 [16951] 
1988 оны хоёрдугаар сарын 25.
Хүнсний зах

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программын заалт ёсоор сум, хорооны төвд төмс, хүнсний ногоо, мах, сүү, цагаан идээ зэрэг бүтээгдэхүүнийг худалдах ажлыг өргөтгөж, хүнсний зах зохион байгуулж ажиллуулах ёстой. Бүх аймаг, хотод хүнсний бүтээгдэхүүний захын анги, контор байгуулагдаж бараг таван сая төгрөгийн үндсэн хөрөнгөтэй материаллаг баазтай болж, үйлчилгээний хүрээ өргөжиж, сүүлийн арав гаруй нэр төрлийн есөн сая шахам төгрөгийн бүтээгдэхүүнийг хөдөлмөрчдийн хэрэгцээнд нийлүүлж байна. Үүний дотор албан байгууллага, иргэдэд туслах аж ахуйгаас хүнсний бүтээгдэхүүний зах дээр борлуулсан мах, сүү, цагаан идээ, өндөг, төмс, хүнсний ногоо, байгалийн өгөөжийн хэмжээ 1985 оныхоос 18. 6 - 50, 5 хувь нэмэгджээ. Эрдэнэт хот, Өвөрхангай, Увс аймгийн захын анги, контор, албан байгууллага иргэдтэй гэрээ, хэлцэл хийж, графикаар авч борлуулах, үйлчилгээнийхээ хүрээг өргөтгөх, материаллаг баазаа бэхжүүлэх талаар нэлээд санаачилгатай ажиллаж байна. 

Албан байгууллага, иргэдийн туслах аж ахуйн нэгдэл бүтээгдэхүүнийг захын худалдаагаар дамжуулан, хүн амын хүнсний хангамжийг нэмэгдүүлэх үйл ажиллагааг гардан зохион байгуулахын оронд хэн юу авчирч борлуулахыг идэвхгүй хүлээх байр суурь баримталбал дэвшүүлсэн зорилтыг хэрэгжүүлэхэд бэрхшээл тулгарах нь мэдээж хэрэг юм. 

1987 онд Өвөрхангай аймгийн хүнсний бүтээгдэхүүний зах сая шахам төгрөгийн хүнсний бараа худалдан борлуулж, 200 гаруй мянган төгрөгийн ашигтай ажилласан байхад Өмнөговь аймгийн захын анги дөнгөж хоёр зуу гаруйхан мянган төгрөгийн борлуулалт хийж, 40 мянган төгрөгийн алдагдал гаргажээ. 

Хөдөлмөрчдийн эрэлт хэрэгцээг олон нэр төрлийн чанар сайтай бүтээгдэхүүнээр жилийн турш жигд хангах, ялангуяа сумын төвийн хөдөлмөрчдийг өвөл, хавар сүү, цагаан идээгээр, зун, намар мах, махан бүтээгдэхүүнээр тасралтгүй хангах, хүнсний төрөл бүрийн барааг худалдааны цэг, салбараар үйлчлүүлж байгаа айл өрх, хүн амын тоог харгалзан, зөв хуваарилж, хүргэх асуудлыг аймаг, хот, сум хороодын АДХ-ын гүйцэтгэх захиргаад ажил хэрэгчээр шийдвэрлэж, хяналт тавьж ажиллах хэрэгтэй байна. 

Сум, хороо, суурин газрын төвд мах, сүү цагаан идээ, талх, төмс, хүнсний ногоог байнга худалдан борлуулж, оршин суугчдын хэрэгцээг хангах ажил жинхэнэ ёсоор зохиогдохгүй ор нэр, үзүүлбэр төдий байгаагаас хөдөлмөрчид хохирч, өдөр тутмын хэрэглээний хүнсний бүтээгдэхүүнээр гачигдахад хүрдэг нь АДХ-ын гүйцэтгэх захиргаад, худалдаа бэлтгэл. хөдөө ах ахуйн байгууллагын хойрго ажиллагаатай шууд холбоотой юм. Санаачилга гаргаж, нөөц бололцоог дайчилж, хүнсний бүтээгдэхүүний эх булаг бий болгож худалдааны дэлгүүр, мухлагаар борлуулах систем тогтоогүй, хөдөө аж ахуйн нэгдэл, сангийн аж ахуй х. хөдөлмөрчдийнхөө эрэлт хэрэгцээг хангах овсгоотой ажиллахгүй, улсын гар харж, элдэв шалтаг зааж. тухал ажлыг урсгалд тавьж байгаагаас хүнсний захын өгөөж дээшлэхгүй байна. Ер нь худалдаа бэлтгэлийн байгууллага, хөдөлмөрчдийн гар дээр байгаа хүнсний нэмэгдэл, илүү бүтээгдэхүүнийг тохиролцооны цуглуулан авч, комиссын худалдаагаар борлуулж байх тухай тогтоолын заалтыг хангалтгүй биелүүлж байна. 

Хүнсний захыг аймаг, хот, сум, суурин газар эрт байгуулан, албан байгууллага, иргэдийн амины аж ахуйн илүүдэл нэмүү бүтээгдэхүүнийг чөлөөтэй худалдаалах боломжийг дүүрэн ашиглаж. хүнсний хэрэгцээний нэлээд хэсгийг хангах нь хүний төлөө тавих тодорхой халамж мөн. 

Хүн амын хүнсний бүтээгдэхүүний хэрэгцээг зөв тодорхойлж, тэр дагуу бололцоогоо дайчлан хангах эх үүсвэрийг сайн судалж, төлөвлөн хэрэгжүүлэх, юуны урьд албан байгууллагын болон иргэдийн амины туслах аж ахуйд нөхөрлөл, хоршооллын хэлбэрийг ашиглан, гахай, шувуу, туулай, зөгий үржүүлэх, төмс, хүнсний ногоо тариалах, бүтээгдэхүүнээр нь гуанз, цайны газар, өрх гэрийнхээ хэрэгцээг хангадаг болгох, тэрчлэн илүүдэл бүтээгдэхүүнээ зах зээлд борлуулан худалдаалж сурах, сургах ажлыг зориуд зохион байгуулж дүгнэж байвал зохино. 

Суурин газар, үйлдвэр, үйлчилгээний олонхи байгууллагын хэрэгцээт хүнсний бүтээгдэхүүний зонхилох хэсгийг хангах боломжийг бүрэн ашиглахын тулд хүнсний зах болон туслах аж ахуйд ажиллагчдын үндсэн, нэмэгдэл хөлс, урамшуулал шагнал, зах зээлийн үнэ, одоогийн мөрдөж байгаа түр дүрэм, заавар, үйлчилгээний тарифыг боловсронгуй болгох асуудлыг тухайн аймаг, сумдын онцлогийг харгалзан, шийдвэрлэж байх нь зүйтэй. 

Аймаг, хотын хүнсний бүтээгдэхүүний захын анги, конторыг худалдааны системд хамааруулбал комиссын болон хүнсний захын ажлыг нэгтгэн зохицуулж, мэргэжлийн удирдлага, тоног төхөөрөмжөөр хангаж, социалист худалдааны аргад сургахад зохих түлхэц өгөх ёстой. 

Албан байгууллага, иргэдээс хүнсний зах дээр бүтээгдэхүүнээ худалдахад хэрэгцээт тоног төхөөрөмж, ариун цэвэр, эрүүл ахуйн шаардлага, боловсон байдлыг хангаж, хяналтыг сайн байлгах нь чухал юм. Хөдөө аж ахуйн нийгмийн аж ахуй болон иргэдийн амины туслах аж ахуйн илүүдэл, нэмэгдэл бүтээгдэхүүнийг хот, суурин газрын зах зээлд зохион байгуулалттай төвлөрүүлэн, борлуулахад тохиолддог элдэв саад, хязгаарлалыг арилгаж, аймаг, сумаас тээврийн болон бусад бололцоогоор хангах арга хэмжээ авч тусалж байвал зохино. Хөдөө аж ахуйн нэгдэл, сангийн аж ахуй, албан байгууллага, иргэдийн амины аж ахуйн хүнсний илүүдэл, нэмүү бүтээгдэхүүнийг сум, суурин газар, аймаг, хотын зах зээлд борлуулах ажлыг улам өргөтгөж, зохион байгуулалтыг боловсронгуй болгон сайжруулах нь хүн ардын сайн сайхан аж байдлыг дээшлүүлэх нам, засгийн бодлогыг хэрэгжүүлэх талаар орон нутгийн улс, олон нийт, аж ахуйн байгууллагуудын хүлээсэн хойшлуулшгүй үүргийн нэг мөн. 

