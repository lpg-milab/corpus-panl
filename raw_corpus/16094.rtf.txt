№131 (16094)         
1985 оны зургадугаар сарын 1.
Хүүхдийн төлөө халамж

" Сайн сайхан бүхнийг хүүхдэд зориулъя >> гэсэн Лениний уриа манай нам, засаг, нийт хөдөлмөрчдөөс хүүхдийн төлөө тавих анхаарал халамжийн гол зарчим болж байдаг билээ. Хувьсгалын жилүүдэд ард түмний ариун цагаан хөдөлмөрийн үр дүнд бий болсон сайн сайхан бүхнээ үр хүүхдэдээ зориулж, тэднийг тал бүрийн өвтэгш хүмүүжилтэй, эрдэм авьяас хосолсон ажилч хөдөлмөрч, сайн хүмүүс болгон хүмүүжүүлэхийн төлөө шаардагдах бүх нөхцөл бололцоог нь бүрдүүлж ирлээ. Манай оронд бүх ардын онцгой халамжинд байдаг иргэд бол хүүхдүүд юм. 

Хүүхдэд зориулсан эмнэлэг, сувилал, ясли, цэцэрлэгийн барилга байгууламжийн тоо жилээс жилд өсч, нэг хүртэлх насны хүүхдийг асран сувилах, эмчлэх, эрүүл чийрэг өсгөж торниулахад улсаас их хэмжээний хөрөнгө зарцуулж байна. Тэрчлэнгээр ерөнхий боловсролын сургуулийн барилга, хүүхдийн театр, клуб, номын сан, пионерийн ордон барьж байгуулах, хүүхдэд зориулсан ном, сурах бичиг хэвлэх, хувцас хунар, тоглоом наадам үйлдвэрлэх, уран бүтээл олшруулах энэ бүхэн улс, ардын аж ахуй, соёлын төлөвлөгөөнд албан ёсоор заавал тусгалаа олж, системтэй хэрэгжиж байдаг билээ. Манай орны социалист байгуулалтын цар хүрээ улам гүнзгийрч, үйлдвэрлэл, хүмүүсийн  амьдралд шинжлэх ухаан, техникийн ололт хурдан нэвтэрч байгаагийн хэрээр өсвөрийн үеийнхний оюун ухаан бие бялдрыг хөгжүүлэх, сурган хүмүүжүүлэх ажлын далайц нэмэгдэж, тэдэнд тавих халамж гүнзгийрч байна.  Хүүхдийн төлөө халамж, хүүхдийн хүмүүжлийн асуудал бол манай оронд үнэхээр бүх нийтийн үйлс болсон юм. Үр хүүхдээ бага балчраас нь ёс суртахууны шилдэг чанар эзэмшүүлж, сургалтыг хөдөлмөрийн дадлага олгох үйл явцтай нягт холбож, социалист бүтээн байгуулалтын үйлсэд тал бүрээр бэлтгэж, оюун санаа, бие бялдар, хөдөлмөрийн өвтэгш хүмүүжилтэй шинэ хүн төлөвшүүлэх нь манай социалист нийгмийн үндсэн зорилтын нэг мөн. 

Социалист ертөнцөд хүүхдийн эрүүл энх, сайн сайхны төлөө, тэдний хүмүүжил, боловсролд зориулж системтэй, төлөвлөгөөтэй үйл ажиллагаа явуулж, гүнзгий анхаарал халамж тавьж байхад хөрөнгөтөн орнуудад материаллаг баялгийн ихэнхийг хувьдаа өмчилж, хүн хүнээ дарлаж мөлжих ёсон дээр тулгуурласан нийгмийн капиталист байгууллын хар гайгаар хүүхдийн хувь заяанд санаа тавих улсын нэгдмэл бодлого байдаггүй учраас зовлон зүдүүрийн хар сүүдэр юуны өмнө хүүхдүүд дээр тусч байна. Тэдгээр орны ажилчин, тариачдын хүүхдүүд ихэнх нь сургуульд суралцаж чадахгүй, өлөн зэлмүүн амь зууж байна. Ази, Африк, Латин Америкийн нэлээд оронд олон сая хүүхэд гачигдал, өвчлөлт, өлсгөлөнд нэрвэгдэж байна. Хөрөнгөт ертөнцийн хамгийн баян гэж гайхуулдаг АНУ-д 1982 - 1984 онд өсвөр үеийнхэнд үзүүлэх төрөл бүрийн тусламжид зориулсан зардлыг 23, 5 миллиард доллараар хорогдуулж, хүүхдээс булааж авсан тэр хөрөнгийг цэрэг дайны зардалд зориулж байна. Хөрөнгөтөн ертөнцөд хүүхдийг ядуурал гуйланчлалд оруулахаар үл барам оюун санааг нь хордуулж, мэдээллийн элдэв хэрэгслээр дамжуулан заль мэх, арьс өнгөөр гадуурхах, алах талах зэрэг хүн ёсны эсрэг үзлээр мунхруулж, ёс суртахууны талаар эрэмдэг зэрэмдэг болгож байна. 

Орчин үед цөмийн дайн гаргуулахгүйн төлөө, хүнийг үй олноор нь устгах хөнөөлт зэвсгээр хөөцөлдөх, дайны хэнээрхлийг сансарт хүртэл дэвэргэхийн эсрэг нэг хоёр орны хүрээнд биш нийт дэлхийн хэмжээнд шургуу тэмцэл явуулахыг шударга хүн төрөлхтөнөөс түүний хойчийг залгамжлах хүүхэд багачуудын эрх ашиг шаардаж байна. 

Нам, ард түмнийхээ хувьсгалт, дайчин, хөдөлмөрч баатарлаг уламжлал, социализм, коммунизмын үйл хэрэг, монгол, зөвлөлтийн ард түмний болон улс түмний найрамдалд чин үнэнч, эх оронч, интернационалч үзлээр хүмүүжсэн монголын хүүхэд багачууд хамгийн олон хүүхэдтэй Ази тивээс эхлээд таван тив, далай тэнгис, агаар мандалд дайны түймэр дэгдэхгүй, дандаа энх амгалан байгаасай гэж хүсч мөрөөдөж байна. Хүүхдийг хамгаалах олон улсын өдрөөр дэлхийн олон сая хүүхдүүдэд амлах хамгийн том, чухал бэлэг бол бүх нийтийн энх тайван мөн. 

