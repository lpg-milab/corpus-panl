Битүүний өдрөөр Үндэсний бөхийг огцруулав

Энэ коммунистуудад нураахгүй юм алга боллоо. Үндсэн хуулийн баярыг тохиолдуулан Засгийн газрыг унагаж, Цагаан сараар ганц үздэг үндэсний бөхийн наадмыг маань самраад хаячихлаа.
Одоо Бөхийн өргөө явж болхи жүжиг үзсэнээс Драмын театр орж жинхэнийг нь харсан нь дээр биз дээ. Ядаж мэргэжлийн жүжигчид тоглодог юм. Сар шинээр хүмүүс золгонгоо бөх ярихаа ер больчихож. Аваргын бяр яагаа ч үгүй байна шүү гэлтэй ч биш. Монголд, тэр тусмаа үндэсний бөхийг хэн нь ямрыг мэдэхгүй эр хүн даанч үгүй. Хуйвалдаж, луйвардаж засгийн эрхийг хэрхэн булааж буй ичгүүргүй явдлыг ханатлаа харж бухимдацгаав. Ганц орой ч атугай стрессээ тайлж сайхан бөх үзсэн шигээ тухлахыг бүгд л хүссэн. Барагдашгүй хэмээх гал нохой жилийн Цагаан сард зориулж уламжлал ёсоороо 256 бөх зодоглов. Энэ барилдаанд 43 настай УИХ-ын эрхэм гишүүн, коммунист Б.Бат-Эрдэнэ, Социалист залуучуудын идэвхтэн, дасгалжуулагч Г.Өсөхбаяр, урвагч "Эрэл" намын Д.Сумъяабазар нарын "Бөх улстөрчид" магнайлсан байлаа. Харин аварга А.Сүхбат, гарьд Б.Гантогтох, Ц.Цэрэнпунцаг нарыг үүдээр ороод ирэх болов уу хэмээн нэгийн даваа дуустал хүлээн горьдов. Хүмүүс гэнэт шуугилдлаа. Мань "жижиг" хүрэн дээлээ өмсчихсөн ороод ирлээ дээ. Янз нь. За ашгүй дээ... гэтэл Ч.Батзориг заан амныхаа бөхөд тэрий хадаад явчихжээ. Ганц үзүүштэй барилдаан Бүрэнбаатар, Бямбажав хоёрынх болов. Начин, аймгийн арслангийн хөлд нь орж, ард нь гарч, урагш нь сөхчүүлэх гээд. Бямбажавын барьц гаднаас харахад ашигтай атлаа зайлшгүй унах байдалд хүрсэн. "Хоёр нүүгээд мад" гэгчээр уран шийдлүүд угсрагдсан нь бөх мэддэггүй хүний сонирхлыг татахуйц барилдсан юм. Хэрэг төвөгт орооцолдсон Д.Одхүү начин "Ахаа намайг бодоорой" гээд хэвтэх нь өрөвдмөөр. Л.Пүрэвжав харцага овоо барилдсан. Цаашид явах гэтэл Б.Бат-Эрдэнэ амлаж аваад "хориг" тавив. Тэрээр хачин уйтгартай ноололдож яваа харагдсан. Дахин нэг харахад өмнө нь сөгдчихсөн мөргөөд байсан уу яасан. Ардчилсан хүчний эсрэг кноп дарахаас өөрөөр хуруугаа ч хөдөлгөөгүй энэ хижээл эрийг жилийн турш бэлтгэлтэй залуу махбоди дийлэхгүй байсан гэдэг юу л бол. Триминатор, Шварцнеггертэй кино үзэж буй мэт жүжиглэл эндээс эхэлж цаашид цагаандаа гарч хүүхэд нохойн доог болов. Барилдаж байсан хоёр бөхийг хоёуланг нь хасч дараагийн даваанд өрсөлдөгчгүй нэгэн орон тоог бий болгов. Тэрэн дээр нь Б.Бат-Эрдэнэ дүрмийн дагуу хий барилдаж даваагаа ахиулах жишээтэй. Энэ мэх нь 65 дугаар тойрогт намын дарга М.Энхболд тасархай ялалт байгуулж УИХ-ын хаалгаар анх шагайсан үеийг санагдуулна. Долоогийн даваанд улсад гурав түрүүлээд байгаа Г.Өсөхбаярыг мань аварга амлалаа. Бат-Эрдэнэ Өсөхбаярын хоёр шуудганд дуртай үедээ хүрч бардам зогсоно. Цаадах нь яахаа мэдэхгүй гөлөлзөнө. Хайрдаг, тийрдэг их овилгогүй нэгэнсэн. Хувьсгалт нам тэрнийг сайхан хүмүүжүүлжээ. Бас ирэх сонгуульд Хувьсгалт нам нь нэр дэвшүүлж Их Хурлын гишүүн болох юм гэнэ лээ. Энэ барилдааныг гадаадынхан харсан бол хоёр гараараа өмдийг нь тайлах гэхээр ичээд суучихлаа гэж ойлгох байх. Ингээд үзүүр түрүүний хоёр бөх үлдэв. Эрх биш жүжиг энд хүрээд төгсч Сумъяабазар нь хаяхчаа болох байлгүй дээ гэсэн нь тэгдэггүй юм байна. Феодалын үед ноёны бөхийг уначихаар "дахиул, дахиул" гэдэг байсийм гэнэ лээ. Одоо цагт өөр болжээ. Ноён өөрөө олбог дээрээсээ үсэрч ирээд түрүүлчихдэг. Амар юм. Ийнхүү МАХН Засгийн эрхийг авсныг тохиолдуулан Бат-Эрдэнэ, Сумъяабазар, Өсөхбаяр, Одхүү нар урлаг! , спортын бахдам амжилтаар Ерөнхий сайд М.Энхболддоо өвөрмөц бэлэг барив. Үзэгчид үүнд хилэгнэн дургүйцэж нулимж, нүүр рүү нь лааз, ундааны саваар шидэж шараа болгов. Ариун дагшин гэгддэг монгол Бөхийн өргөө арвин хогийн сав болон хувирч олон нийтийн хаясан хогоор дүүрэв. Ийм хөгийн юмыг М.Энхболд нар найруулж ард түмнээ даажигнаж байгаа юм болов уу. Хэд хоногийн өмнө зохиогдсон "Болор цом" яруу найргийн наадам яалаа. Луйвраар түрүүлсэн Ж.Мөнхбат гэгч "Хувьсгалт намын минь тугийг шатаачихлаа" гээд цагаан хоолой барин гудамжаар орилж явсан. Элэнцгийн нь уран бүтээлч байхав. Өрөө төлж яваа царай нь тэр. Хамгийн шударга барилдаан гэгддэг байсан Битүүний наадмыг гутаасан Б.Бат-Эрдэнэ, Г.Өсөхбаяр, Д.Сумъяабазар, Д.Одхүү нарыг цаашид барилдах эрхийг нь ойрын жилдээ халъя. Тийм дүрэм байдаг санагдана. Тэгэхгүй бол 13 удаа түрүүлээд зогсож болохгүй. Муу ёрын тоо байна гээд хойтон өдийд нөгөө гишүүн чинь дахиад зогсож байж мэднэ. Ихээхэн мухар сүсэгтэй улс гэсэн эд нар. Цагаан сарын барилдаан маань сайхан болов уу? ! 
Ж.Гангаа
