№138(16728)   
1987 оны зургадугаар сарын 10.
Бэлчээрт хотлуулах отор 

Мал сүргийг оторлон таргалуулах нь түүний тогтвортой өсөлтийг ханган, зүй бус хорогдлыг багасгаж, улмаар мал аж ахуйн бүтээгдэхүүний үйлдвэрлэлийг нэмэгдүүлж, үр ашгийг дээшлүүлэх үндэс бөгөөд энэ нь ахмад малчдын туршлага, шинжлэх ухаанаар батлагдсан мал маллагааны уламжлалт арга мөн. 

МАХН-ын Төв Хорооны X бүгд хурал << . . . хүнсний асуудлыг оновчтой шийдвэрлэхийн тулд бэлчээрийн мал аж ахуйн уламжлалт аргыг аль болохоор боловсронгуй болгох. . . чиглэлийг хатуу мөрдлөг болговол зохино >> гэж онцлон заасан юм. 

Бэлчээрийг шимтэйд нь малын төрөлд тохируулан зохистой бүрэн ашиглаж, дээд зэргийн тарга хүч авахуулах нь мал аж ахуйгаас хамгийн хямд, арвин их, чанар сайтай бүтээгдэхүүн үйлдвэрлэх нөхцөл төдийгүй малын зүй бус хорогдлыг бууруулах, хээл бүрэн авахуулах, онд сайн оруулах гол үндэс болдог. Одоо мал сүргээ оторлон таргалуулах ажил эхэллээ. Өнгөрсөн оны тал өвөлжилтийн бэлтгэл хүлээн авсан материалаас үзэхэд мал оторлох ажлыг бүх аймаг, суманд зохион байгуулж, түүнийг ашиг шимийг нь авахтай уялдуулан, отрын бүс нутаг байгуулж, график гарган мөрдүүлсний дээр сар бүр нэмэгдүүлэх жингийн даалгавар өгч дүгнэж байсны дүнд улсын хэмжээгээр дундаас доош тарга хүчтэй малын тоо 1985 оныхоос олон арван мянгаар буурсан байна. 

Мал оторлолтыг чанартай сайн зохион байгуулсан Баян-Өлгий, Увс аймгийн малын 98, 2 - 98, 4 хувь дундаас дээш тарга хүч авсан байхад, мал аж ахуйн үйлдвэрлэлийн хувь заяаг шийдвэрлэх энэ чухал ажлыг хийсэн болж хэлбэрдсэн Дорноговь, Хөвсгөл, Баянхонгор, Өмнөговь аймгийн малын 3, 5 4, 9 хувь дундаас доош тарга хүч авчээ. Ялангуяа Дорноговь аймгийн Хатанбулаг, Даланжаргалан, Айраг, Хөвсгөл, Баянхонгор аймгийн Богд, Баянцагаан, Баянлиг, Хөвсгөл аймгийн Рашаант, Чандмань-Өндөр, Их-Уул, Тосонцэнгэл сумын малын тарга хүч бусдаас муу байсанд аймаг, сумдын удирдлагууд хатуу дүгнэлт хийж, уг дутагдлыг шийдвэртэй арилгавал зохино. 

Малын идэшлэх хугацаа нь талбайн хэмжээ, ургац, малын төрлөөс шалтгаалж харилцан адилгүй байдаг. Зуны улиралд бог тал хоногт дунджаар 1 1, 4 тэжээлийн нэгж буюу 100-150 грамм шингэн уурагтай тэжээл хэрэглэхийн тулд 14-16 цаг бэлчээрлэх шаардлагатай бөгөөд тийм хэмжээгээр идшилж чадвал амьдын жин нь хоногт 100-120 граммаар нэмэгдэж, хэвийн байдлаар тарга тэвээрэг авна. Үхэр 15 цагаас илүү хугацаанд бэлчээрлэж байж хоногт жингээ 600 грамм хүртэл нэмэгдүүлнэ. Тэжээлээ задлан шингээхэд ус чухал бөгөөд хонинд хуурай тэжээлийн кг тутамд хоёр литр, үхэрт дөрвөн литр ус хэрэгтэй. Харин малын уух усны температур 712 градус, эрдэсжилт найм орчим хувь байвал тохиромжтой. Ийм боломж тэр бүр байхгүй нөхцөлд худаг, гол мөрний цэвэр тунгалаг ус бүрэн тохиромжтой. Мал сүргээ оторлон таргалуулахад технологийн ийм онцлогийг баримтлан ажиллавал зохино. 

Ямар ч малыг өсвөр наснаас нь эхлэн соргог бэлчээрт маллаж, жилийн аль ч улиралд, цаг агаарын ямар ч нөхцөлд ая тавыг алдагдуулахгүйгээр тарган цатгалан байлгаж, ашиг шимийг байнга нэмэгдүүлж болдгийг тэргүүний сайчуудын туршлага, шинжлэх ухааны ололт баталсаар байна. 

Дорнод аймгийн Цагаан-Овоо сумын << Галуут >> нэгдлийн хоньчин, БНМАУ-ын хөдөлмөрийн баатар Р. Цагаандамдин тавдугаар сараас эхлэн малаа оторлож, есдүгээр сарын нэгэн хүртэл хоногт дунджаар зуун грамм хүртэл жин нэмэгдүүлэн, нийт есөн кг махан тарга, аравдугаар сарын 15 хүртэл хонины жинг хоногт 200 граммаар нэмэгдүүлж, нийт отрын хугацаанд 18 кг-аас дээш тарга хүч авахуулдаг байна. Зонхилох ургамлын цэцэглэлтээс үр боловсрох хүртэлх хугацаанд мал махан тарга авдаг хамгийн хариуцлагатай чухал цаг бөгөөд энэ үед бог малын оторлолтыг зохиох үр дүнтэй аргын нэг нь бэлчээрт хотлуулах отор юм. Цаг агаарын байдалд тохируулан өвс. ногооны элбэг, усны тунгалаг, ургамлын сайныг давуулан хариулж, малын хий явдлыг багасгаж, өөрийн зөнгөөр нь бэлчээрт хотлуулан амраахыг ингэж нэрлэдэг. 

БНМАУ-ын хөдөлмөрийн баатар, төрийн шагналт, алдарт хоньчин С. Цогтгэрэл зуны цагт өвс ногооны шимтэйд малдаа багц ногоо, балга ус, чимх хужир илүү идүүлж уулган, арга эвийг олж, хий явалтыг багасган, бэлчээрийг хамгийн зохистой ашиглаж чадсан малчны мал жил жилийн хур зузаан тарга хүчтэй болж чаддаг гэж ярьдаг. Ингэж оторлох нь жирийн отроос хэд хэдэн сайн талтай юм. Тухайлбал бог малыг шөнө дунд хүртэл бэлчээрт идэшлүүлж, тэнд нь хотлуулан амрааж, өглөө эрт бэлчээж, ирж, очих гэж цаг алдахгүйн дээр аль сайн нутгийг сонгох бололцоотой, бэлчээрийг нарийн хуваарьтай ашиглах боломжтой байдаг. 

Ер нь тэргүүний малчдын ажиллагаанаас үзэхэд таргалуулна гэдэг нь малаа туугаад олон түүхийн нэр биш, бэлчээрийг түргэн сэлгэж шинэ өвс ногоо идүүлэх хэвтрийн байнга цэвэр хуурай байлгах, идэшлэх хугацааг уртасгаж, ус, хужраар хангаж, малын биед булчин мах, өөх, тос их хуримтлуулах явдал юм. Үүнд л отрын ажлын гол нь чиглэх ёстой. Мал оторлон таргалуулах ажил жилийн жилд өрнөдөг боловч чанар төдий л дээшлэхгүй байгаагийн нэг шалтгаан гэвэл технологийн горимыг баримтлахгүй, шинжлэх ухааны үндэслэлтэй аргыг малчдад зааж зааварлах ажлыг тодорхой хийхгүй, нийт дунд нь ерөнхийлөн шаарддаг хуучирсан арга барилтай холбоотой юм. Иймд зоотехникч, малын эмч нар малыг отроор таргалуулах технологийг өөрсдөө сайн эзэмшиж, оторлох явцад биечлэн оролцож технологийн сахилгыг хатуу мөрдүүлж, тухайн хугацаанд малын жингийн нэмэгдлийг нарийн тооцоолж байх хэрэгтэй. 

Малд тарга хүч авахуулах ашигтай хугацааг үр дүнгүй алдах нь нийгэмд учруулж байгаа юугаар ч нөхөшгүй их гарз хохирол гэж үзэж, аймаг, сумдын нам, улс, хөдөө аж ахуйн байгууллага энэ оны мал оторлох ажлыг үр дүнтэй хийх тодорхой төлөвлөгөөтэй ажиллавал зохино. 

