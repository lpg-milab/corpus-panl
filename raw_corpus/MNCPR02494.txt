Ертөнцийн гоо сайхан үүдээ нээх шөнө

Сайхан гэх нэр айраг амтагдаж сонсогддог. Булганы Сайхан сум гэхээр бүх Монголчууд анддаггүй нь бараг ийм учиртай байх. Монголын цуутай сумдын нэг Сайханыг зорих шалтгаан намар болохоор яагаад ч юм аман дотор хар аяндаа л орж ирээд байдаг. 
Ганцхан сарын өмнө нов ногоон байсан хорвоо унтаад сэрэхийн зуур шав шар. Дурдан шаргал харгуйг навчис үсэргэн туучиж явна. Намайг тэнд ер бусын нэгэн учрал хүлээж байгаа ч юм шиг. Урд минь ийнхүү нутгийн зам санаа сэтгэлийг хөглөн хөглөн хөвөрч байв. Сайхан сум янзаараа хөхүүртэй айраг шигээ л шуугиж байна. Гэрт гадаагүй айраг сэнгэнээд л... Эндэхийнхэн ер нь хоол иддэг ч юм уу, үгүй ч юм уу гэлтэй. Лав архи зарах хэрэггүй газар шиг санагдсан. Улаан мотоциклтэй, улаан царайтай харчуул нь давхилдаад л... Уаз 469-өөс авгай хүүхнүүд шаагилдан бууж ирээд л. Нуураа чи хөлдөх гээд л байна уу даа Нугас гэдэг амьтан чинь хөөрхий боллоо шүү дээ... ай л хөөрхий минь дээ хө... гэх гансарсан дуу айлуудын гэрээс хангинаад л... намрын хөдөө янзаараа, сумын төвийн танил амьдрал хэвээрээ. *** Намрын дунд сарын шинийн арван тавны шөнө Сайханыхан орон гэрээ орхиод эр эмгүй Орхон голынхоо эрэгт очицгоодог гэх сонин яриа сонсогддог байлаа. Өвс хадлангаа базааж аваад, айраг сүүгээ хурааж дуусаад, гүүгээ тавьж барлах ёслол гэдгээ айл саахалтаараа хийж шувтрахын алдад үлгэр домгийн  юм шиг нэгэн гайхалтай шөнийг тэмдэглэцгээдэг гэнэ. Шинийн арван тавны саран чанх дээр мандах дүн шөнө Орхоны усанд бүсгүй хүн ордог. Тэгж орсон бүсгүй хамаг л өвчин зовлонгоо үлдээж, ариусдаг юм байх. Намрын даргисан хүйтэн голд авгай хүүхнүүд нь үс гэзгээн задлан орцгоож, уснаас гарч ирэнгүүт нь эрчүүд нь халхгар том дээлэндээ ороон авч, шөнөжин тэндээ дуулалдан наргицгаадаг гэх. Ийм нэгэн сонирхолтой үйл явдлыг нүдээр үзэх гэсэн хүслэн Сайханы зүг салхи татуулан давхих шалтгаан минь боллоо. Тэмдэглэлт шөнийн урд өдөр сумын төвд хүрлээ. Булганы хойд талын сумдын сургуулиуд Сайханы төвд цуглаад урлагийн бага наадам гээчийг тэмдэглэж байгаа гэнэ. Машин тэрэг хөлхөлдөөд ерөнхийдөө энэ жижигхэн суурин хөдөлгөөнд орчихжээ. Таараад амар мэнд мэндсэн эхний хүн л за усанд орох гэж явна уу гэх . Дээрх учралын сураг хол ойргүй түгэж, тэмдэгт шөнийг үзэхээр тэр сууринг зорьдог машин тэрэгний цуваа олширсон бололтой. Айрагны сав ачсан машинууд хөтөл дээгүүр даван орж ирсээр л байв. Сургуулийн зааланд хүүхэд шуухадгүй цугларчээ. Сум сумын багш нар авьяас чадвараа сорьцгоож, дуу хуур хангинаж, юм юм л болж байна. Гоцлол болоод хослон дуучдын хоорондох өрсөлдөөн ширүүн болов. Сум сум өөр өөрийн Баясгалан, Жавхланг сойжээ. Тэдний дотроос Хутаг-Өндөрийн хос хотын дуэтүүдийг ч тоосоороо булахаар авьяастай залуус байв. Ийнхүү өдөржин тэмцэлдсэний эцэст Сайханы баг дошин дээрээ байгаагийн хэргийг гаргаж багаараа магнайлсан. Хөдөөгийн "концерт зааланд" суугаад тоглолт үзэж, ард иргэдийнх нь цагаан цайлган сэтгэлийг мэдэрч, орон хотын нанчилдаанаас огт ангид явах гоё ч юм шиг. Ийнхүү сумын төвийн нэгэн үдэш яах ийхийн зуургүй өнгөрч, товлосон өглөө гадаа ирчихсэн жингэнэж байлаа. Орой Орхон дээр уулзъя гэх гоёхон болзоо гудамжаар дүүрэн. Хүмүүсийн яриаг чагнаж байхад бүгдээрээ л тэнд нүүж очих нь уу гэмээр. Тэр өдөр ер бусын хүйтэн байсанд сэтгэл жаахан түгшиж байлаа. Ийм хүйтэн байхад усанд яаж орцгоодог юм бол. Хүмүүс тийшээ очихгүй байвал яанаа гэсэн хөнгөн түгшүүр төрж байв. *** Намрын дунд сарын шинийн арван таван. Энэ ертөнцийн хамгийн гоо шөнө. Монголын хамгийн урт, хамгийн хүйтэн, хамгийн цуутай гол. Эргийнх нь хоёр талаар энд тэндгүй гэрэл улалзана. Ороож урссан Орхоны хөндий энэ намрын хамгийн тансаг шөнөө угтаж байгаа нь энэ. Арван тавны сар Орхоны дээрээс асгарч харагдана. Айраг цагаагаа базааж, ааруул ээзгийгээ хүүдийлж аль байдгаараа бэлдэж бэлдэж ирсэн атлаа авгай хүүхнүүд шөнийн голын хөвөөнд яанаа, ийнээ болон айлгүйтэцгээх нь цаанаасаа л зохисон, сонжиж шоолохын аргагүй сонгодог явдал шиг. Угаасаа л орох нь тодорхой. Усанд орох гэж ирсэн нь л үнэн хойно уруул чимчигнүүлсэн хүйтэн айраг дотрыг нь бас чимчигнүүлэв үү гэлтэй өнөө гэрэвшингүй суусан хүүхнүүд шаагилдан дээл хувцсаа тайлцгааж, шөнийн Орхоны урсгалд галбираа зурцгаасаар явж орцгоодог юм байна. Голын урсгал руу өлмий дээрээ цөмцгөнөлдөн орж яваа тэр хүүхнүүдийн дээр энэ ертөнцийн хамгийн гоё сар мандаж байгаль дэлхий эгэлгүй нэгэн зургаа буулгаж байлаа. Асгарсан цагаан сарны туяатай хамт Орхоны урсгал долгилж, эрэг рүү нь хэсгээрээ шуугилдан орж яваа суурингийн хүүхнүүд сүрэг цагаан хун шиг гоо үзэгдэнэ. Намрын дунд сарын шинийн арван тавны шөнө ертөнцийн гоо сайхан үүдээ нээх агшин юм шиг. Хацар нүүрийг шөнийн хүйтэн салхи жингэнэн ороолгож, өвс ногоо шүүдэр татан дарайж, голын ус нүцгэн биеэрээ гүйгээд ороход байтугай хуруу дүрэхэд осгоочихмоор жихүүн шөнө суурингийнхан тэнд цуглараад зузаан дээлэндээ ороогдон хултай айрган дотроо сарыг хөвүүлэн ууцгааж сууна. "Хорвоогийн хамгийн нажидтай амьтан бол бүсгүй хүн юм шүү дээ. Намрын дунд сарын шинийн арван тавны сар чанх голлохдоо Орхоны урсгалд хамгийн сайн энергээ асгадаг. Ийм үед нь эмэгтэй хүн орж сэтгэлийн тамаа Орхоны урсгалд сэгсэрч орхиод гарвал сайн. Орхоныг эр гол ч гэдэг. Бүсгүй хүнд сайн гэж ярьдаг дом эндээс эхтэй биз. Холоос ирсэн амьтан ороод явалгүй яахав" хэмээн нэг авгай хуучилсан... Бүсгүй хүн сэтгэлийн тамаа сэгсрээд гардаг байх... Үг ч гэж үг. Шөнө ч гэж шөнөө. Цээжиндээ ийм гайхалтай цэц тээж явдаг ард түмэн монголоос өөр хаа ч байхгүй. Энэ ертөнц гараараа барьж аваад ч итгэхийн аргагүй түмэн янзын илбэ жидтэй. Тэрний нэг нь байхыг ч үгүйсгэхгүй. Ямар ч байсан хожим нүдэнд харагдан, сэтгэлд үзэгдэж, дурсамж хөглөн байх гайхам сонин зураг надад лав нэгээр нэмэгдлээ. Сайханыг сайхан болгож байдаг суурингийнхны халуу оргисон тэр амьдрал надад олон зүйлийг бодогдуулсан. Монгол маань хямран хөрзийж, ямар нэгэн муухай юм наашилж явна уу гэмээр цөвүүн үеийн ард түмэн аргаа бараад өөртөө жаргал зохиож байна уу гэсэн эргэлзээ ч төрсөн. Тийм ээ, тэр бол тэдний бий болгосон ертөнц, тэдний цуглуулж яваа аз жаргал, амьдралаа гоё болгохын тулд бодож олсон үлгэрийн цаг нь гэж өөртөө аяархан шивнэв. Угаасаа ямар нэгэн төр засаг биш аливаа нутаг нугынхан өөрсдөө л өөрсдийн гэх гоо сайхныг бүтээдэг шүү дээ. 
Б.Ганчимэг

