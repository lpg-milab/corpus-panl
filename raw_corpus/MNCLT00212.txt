Г.ДАМБА

ШҮҮМЖЛЭЛИЙН ХАРИУ
 
Өвөр Жаргалантын нүцгэн хөх уулс бүтэн гурван хоног дуу, хөгжмийн ая эгшигт баясан гайхан өндөлзөв. Уулын бэлийн дулаан өвөлжөөнд налайсан малчны хотонд өвлийн дунд сарын тачигнасан хүйтэн өдөр гэнэт урлагийн хур буужээ. Аварга малчин Пунцагийн найман ханат данагар цагаан өргөө дорхноо жүжгийн хүрээлэн болж хувирав.
<<Далай нуур>> чуулгын дуу хөгжмөөр <<урлагийн бүтээлийг малчны гэрт>> гэдэг зохицтой ажлын гурав хоног эхэллээ. Аваргын гэргий Жаргал, хадам ээж Дэлгэр, туслах малчин Цэвээн, эхнэр Оюун, тэдний гурван хүүхэд ийнхүү сургийг нь сонсож эчнээ танил болсон нэрт дуучид, бүжигчдийнхээ уянгатай хоолой, уран хөдөлгөөнийг нүд бүлтийлгэн ширтэж, чих дэлдийлгэн сонсож, хамаг ухаан санаа нь гоо сайхны ертөнцөд нисэн одоод,
барагтай нэг шөвгөөр хатгахыг ч мэдэхээргүй бишрэн сууцгаана.
Хэдэн цагийн дараа жүжигчдийн тоглосон <<Мартагдашгуй 42 хоног>> дуурь Дэлгэр эмгэний сэтгэл зүрхэнд мөнх оршсон залуу зандан насыг нь өөрийн эрхгүй санагдуулав. Нар шингэх үед Пунцаг аварга ухасхийн гарч мянган цагаан хонио хотлуулаад яаран орж ирэхэд хөнгөн хөгжмийн хамтлаг тоглолтоо эхэлж байв. Цахилгаан хөгжмийн нүргэлэх, цан хэнгэрэг нижигнэх аймшигт дуунд хоттой хонь үргэж, уяатай морь янцгаан, хөгшин халтар нохой нь сүүл хавчин улин хуцсаар зугатаж алга болов.
Үүрийн цагаан гэгээнээр гоцлол дуучдын <<Хар хөмсөг>> хамтлагийн тоглолт эхлэв.
Үрээ сайвар зээрд нь
Ижил дундаа янзтай
Үеийн бяцхан тэр нь
Ах нар дундаа янзтай
гэсэн дуу хуур хангинасаар.
Өглөөний улаан нарнаар сурагчдын <<Бүрээ бөмбөр>> дөрвөлийн дуу хангиналаа. Жаргал хүүхэн тогоо дүүрэн өтгөн шаргал цайгаа самрах зуураа тэдний тоглохыг сэтгэл баясан ширтэнэ. Хоёрдахь өдрийн орой үзэгчид, жүжигчдийн хэн хэн нь айхавтар ядарч цуцжээ. Гэвч тоглолтын хөтөлбөр дундаа ч ороогүй, Туслах малчны гэрийг сүүдэр шийч газар болгоод залуу малчин Оюунд зориулж <<Дүнсгэр мөрөн>> олон ангит киног шөнөжин урсгав.
Аваргын илүү гэрт агшин зуур тайз засч хүүхдэд зориулан <<Алтан загасны үлгэр>> хүүхэлдэйн жүжиг тоглож байлаа. Хот айлын гурван бяцхан хөвгүүн даханд хучаастай шовойтол суугаагаараа унтана.
Гуравдахь өдрийн үдээс хойш хот айлынхан хөгшин залуугүй дуу хөгжимд пологтож, олон хоног үргэлжилсэн цасан шуургатай өдөржин шөнөжин тулалдсаны дараах шиг ихэд ядарцгаажээ. Одоо дуу бүжгийг сонирхох биш харин ч үзэн ядах болов.
- За боллоо, ханалаа, хүн малгүй ядарч гүйцлээ, Одоо ажлаа бодъё, та минь гэж Пунцаг аваргыг өгүүлэхэд урлагийн бригадын ахлагч Гандөш их л ялж дийлсэн дуугаар:
- Цангаа чинь нэг юм гарав уу даа, аварга минь. Тэгвэл энд гарын үсгээ зурчих! гээд баахан хүснэгт, дэвтэр гардуулав.
<<Суурьт соёл урлагийнхан ирдэггүй гэж дахиад хэзээ ч, хаана ч ялангуяа төвөөс яваа дарга нарт гомдол гаргаж шүүмжлэхгүй гэсэн тангараг бичиг>>, <<тоглолтын үнэ таван зуун наян төгрөгийг цалин дээрээс суутгахыг зөвшөөрнө гэсэн баталгаа>>, <<урлагийн гэрэл гэгээгээр малчин биднийгээ гийгүүлсэнд их баярлалаа гэсэн талархлын дэвтэрт>> тэр хотны хэдэн хүн гарын үсгээ зурж өгөөд сая нэг юм хоёр яс салав.
Урлагийнхныг уулнаас нижигнэсээр буцахад малчны хотонд хүн, малгүй бүдүүн нарийн дуугаар пижигнэтэл хурхирсаар хоцров.

1987 он.
 
