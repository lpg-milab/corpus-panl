№48(16638]  
1987 оны хоёрдугаар сарын 25.
Хүмүүжих орчин

Сургуулийн системийг боловсронгуй болгох тухай МАХН-ын Төв Хорооны сэдвийг хэрэгжүүлэх асуудал гагцхүү багш, сурган хүмүүжүүлэгчдийн ажил, ерөнхий боловсролын сургуулийн сургалт, хүмүүжлийн арга хэмжээгээр хязгаарлагдах, өөрөөр хэлбэл цэвэр сургуулийн үүрэг биш гэдэг нь хэнд ч ойлгомжтой юм. Сурагчдад шинжлэх ухаан техникийн гүн бат суурь мэдлэг, хөдөлмөрийн болон үзэл суртал, ёс суртахуун, гоо зүйл хүмүүжил, мэргэжлийн бэлтгэл олгоход шийдвэрлэх үүргийг бүх шатны сургууль, багш, сурган хүмүүжүүлэгчид, эвлэл, пионерийн байгууллага гүйцэтгэхдээ хүүхэд залуучуудын хүмүүжих орчны хүчин зүйлд тулгуурлах ёстой. 

Багш, хүмүүжүүлэгч бүр өсвөр залуу үеийг сургаж, хүмүүжүүлж байгаа одоогийн арга ажиллагааныхаа ололт амжилтыг бататгахын хамт нэгэн хэв загварын хэлбэр төдий зүйл, хоцорч хуучирсан доголдол дутагдал, улиг болсон арга барилыг тууштай зоригтой орхихгүйгээр хүмүүжлийн ажилд чанарын өөрчлөлт гаргаж чадахгүй. 

Аль ч шатны сургуульд сургалт, хүмүүжлийн ажлын нэгдэл төдий л сайн хангагдаагүй, хүмүүжлийн тал нь хоцрогдонгуй байгаагийн нэг шалтгаан нь хүмүүжих орчны бүхий л хүчин зүйлийг дутуу үнэлсээр ирсэнд оршино. 

Сургууль бол коммунист хүмүүжлийн ажлыг шинжлэх ухааны үндсэн дээр албан ёсоор зохиодог байгууллага учраас эцэг эх, олон нийтийн байгууллагын хүчийг нэгтгэн төвлөрүүлэх асуудлыг зохицуулан зохион байгуулж, удирдлага туслалцаагаар хангах үүрэгтэй юм. Сургууль дээр хичээл, сургалтын явцад олгосон хүмүүжил, үзэл баримтлал нь сурагчдын гэр орон, оршин суугаа газар, орон сууц, гудамж, үзвэр үйлчилгээний газарт улам бүр бэхжиж хэвшил болж байхаар хүмүүжлийн орчин бүрдсэн байх ёстой. 

Гэр бүлийн гишүүдийн хоорондын харилцаа, зан суртахуун, соёлын түвшин, тэнд тогтож хэвшсэн заншил энэ бүхэн сурагчдын хүмүүжих хамгийн том нөхцөлийн нэг мөн. Эцэг эх, ялангуяа залуу эцэг эхийн сурган хүмүүжүүлэх ерөнхий мэдлэг нимгэн, хүүхэд хүмүүжүүлэх эв дүй дутмагаас болж гэр бүлийн орчинд хүүхдийн хүмүүжилд үзүүлэх нөлөө сайнгүй, заримдаа бүр сөрөг нөлөө ч тусах нь олонтаа байна. Хүүхдэдээ анхаарал халамж тавьдаггүй, буруу дууриал үзүүлдэг, үлгэргүй эцэг эхийн талаар хариуцлага ярих, хөдөлмөрийн хамт олон, албан байгууллага, байр, орон сууцны зөвлөл, нийт хөдөлмөрчний зүгээс хүүхдийн хүмүүжилд тавих хяналт шаардлагыг дээшлүүлэх, ялангуяа төрөл бүрийн мэргэжил боловсролтой, өөр өөр ажил хөдөлмөр эрхэлдэг эцэг эхийн хүүхдээ хүмүүжүүлэх арга барилыг сурган хүмүүжүүлэх, сэтгэл зүйн үндэстэйгээр төгөлдөржүүлэх системтэй нөлөөг сургууль, багш нар. ардын боловсрол болон нам, улс, олон нийтийн байгууллагууд тал бүрээр сайжруулах хэрэгтэй байна. 

Оршин суугчид, эцэг эхийн оролцоотойгоор орон сууц гудамжны хороо, байрын зөвлөл бүр орон сууцаа хайрлан хамгаалах, засч сэлбэх. тохижуулах. зүлэг мод тарих, ном унших. дуу хөгжим сурах. өндөр настан, хүн бүлгүй айл өрхөд туслах зэргээр хүүхдийн чөлөөт цагийг өөрсдөд нь үр ашигтай зүйлд чиглүүлж зохион байгуулах, тэрчлэн сурагчид спорт, биеийн тамир, урлаг уран сайхны авьяасаа хичээлийн бус цагийг ашиглан хөгжүүлэх тухайд ихээхэн өөрчлөлт гаргах цаг болжээ. 

Уулын баяжуулах << Эрдэнэт >> үйлдвэр орон сууцны байранд ерөө тасалгаа гарган төрөл бүрийн дугуйлан байгуулж, өөрийн зардлаар мэргэжлийн багш ажиллуулж байна. Сургуулиас гадуур хүмүүжил олгох байгууллага цөөн байгаа одоогийн нөхцөлд энэчлэн орон сууцанд бололцоогоороо өрөө тасалгаа гаргах, аймаг, орон нутаг, үйлдвэр, аж ахуйн газрын хөрөнгөөр авсаархан клуб, тоглоомын газар барьж, сурагчдын чөлөөт цагийг үр ашигтай зохион байгуулах шаардлагатай байна. 

Өсвөр үеийг коммунист ёсоор хүмүүжүүлэхэд онцгой нөлөөтэй орчин нь өнөө үеийн мэдээллийн хэрэгсэл, юуны урьд кино, радио, телевизийн нэвтрүүлэг бөгөөд энэ нь өсвөр үеийнхний оюун санааны ертөнцийг баяжуулан тэлж, сонирхол, авьяас билгийг хэрэгжүүлэхэд үнэлж баршгүй их ач холбогдолтой юм. Олонхи айл гэрт радио, телевизортой болсон учраас хүүхэд залуучуудад зориулсан радио, теле нэвтрүүлгийн чанарыг сайжруулж, өгөөжтэй болгох, танин мэдүүлэх, хүмүүжүүлэх чиглэл зорилтыг зөв тодорхойлох ёстой. 

Сурагчдад хөдөлмөрийн хүмүүжил, мэргэжлийн баримжаа олгох ажлыг үндсээр нь өөрчлөн шинэчлэх нь сургуулийн системийг боловсронгуй болгох ажлын үндсэн хэсэг бөгөөд түүнийг хэрэгжүүлэх ажил үйлдвэр, албан газар, байгууллагын оролцоогүйгээр шийдвэрлэгдэхгүй учир албан үйлдвэрийн газар, байгууллага, шеф сургууль, цэцэрлэгийн хамтын ажиллагааг шинэ уур амьсгалаар өөрчилбөл зохино. Сургуулиудад анги, кабинет тохижуулах, үзүүлэн самбар хийх зэрэгт нь ойр зуурын туслалцаа үзүүлэх төдийгөөр хязгаарлагдаж ирсэн хуучин арга хэлбэрийг халж, үйлдвэр, аж ахуйд өсвөрийн үеийнхнийг амьдрал, хөдөлмөрт бэлтгэх, тэдэнд түгээмэл мэргэжил эзэмшүүлэх, бүх талын хүмүүжил олгох түшиц газар бий болгох ёстой. 

Хүүхдээр ямар нэг ажил л хийлгэж байвал хөдөлмөрийн хүмүүжилтэй болчих мэтээр хялбарчлан ойлгодог хуучин сэтгэлгээ, өрөөсгөл үзэл бодлыг өөрчилж, жишээлбэл хөдөөгийн сургуулийн сурагчид мал аж ахуйн үйлдвэрлэлд улирлын чанартай зарим төрлийн ажил хийснээр амьдрал үзэж, үйлдвэрлэлд тусалж, хөдөө аж ахуйн технологийн зах сэжүүртэй танилцах төдийгөөр биш, харин хөдөө аж ахуйн үйлдвэрлэлийн шинжлэх ухааны үндсийг системтэй мэдэж, тодорхой хэмжээгээр мэргэжлийн түвшинд ойртохуйцаар хөдөлмөрийн дадал, хүмүүжил олгох ажлыг зохион байгуулах хэрэгтэй байна. 

Хөдөлмөр мэргэжлийн сургалтыг зохих түвшинд явуулахын тулд юуны өмнө хүүхдийн нас, Сэтгэхүйн онцлогт тохирсон ажлын байраар хангаж, хийлгэх ажил, бүтээгдэхүүний нэр төрлийг зөв тогтоох, ерөнхий боловсролын дунд сургууль бүрийг бааз үйлдвэр, аж ахуйн газартай болгох ёстой. Аймаг, хотын АДХ-ын гүйцэтгэх захиргаад үйлдвэр, аж ахуйн газрын материаллаг бааз, хүч чадал, байршил, орон нутгийн ажиллах хүчний хэрэгцээ зэргийг харгалзаж энэ асуудлыг алсын хараатай, оновчтой шийдвэрлэвэл зохино. 

