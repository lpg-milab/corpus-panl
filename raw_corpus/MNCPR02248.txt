Хонь, тэмээний нутаг дундуур

Аливаа сумдын тухай бичиг тэмдэглэлийг үзэхэд нутгийн үзэсгэлэнт байгаль, түүхэн үйл явдал, баатарлаг хүмүүс, алдар гавьяатнуудаа түшиж ярих нь голлодог. Тэгэхээс ч яах билээ. Тийм баримжаагаар яривал Дундговь аймгийн Өлзийт сум хонь, тэмээний томоохон нутаг.
Ялангуяа тэмээн сүргийн тоогоор аймагтаа нэгд, улсад дээгүүр байртай хэлцэгдэж ирсэн газар юм шүү дээ. Ганц нэг жишээ хэлэхэд, 1970-аад оны эхээр 100 ингэнээс 99 хүртэл ботго бойжуулж, Тагт бригадын төвд мянган ботгоны баяр хийж, 1973 оны гуравдугаар сарын эхээр Монгол Улсын хэмжээнд анх удаа тэмээчдийн наадам зохиож, 1975 онд сум анх удаа мөнгөн буйлаар мялаалгаж Даланзадгад хотод болсон улсын тэмээчдийн зөвлөгөөнд хамгийн олон төлөөлөгчид оролцож явсан зэрэг түүхтэй юм. Нутгаас төрсөн яруу найрагчийн хувьд би тэр үед говийн тухай сэдвээр "Тэмээний мөр", "Тэмээний хүүхдүүд", "Хүрээт гуай Улаан талбайд", "Тэмээний уралдаан" зэрэг олон шүлэг бичиж, МЗЭ-ийн шагнал хүртэж явсан удаатай. Тэр байтугай алс хангай нутгийн хүү С.Эрдэнэ, Ш.Сүрэнжав, Т.Галсан зэрэг нэрт зохиолчид манай нутгаар уван цуван ирж "Тэмээ гэдэг амьтан чинь ..." зэрэг сайхан тэмдэглэлүүд бичиж, 1977 онд хангайн зохиолч Д.Урианхай Дэн Шургуулын говьд очиж хөдөөгийн айлд төл бойжуулалцан "Үүрийн гэгээнээс үдшийн бүрэнхий хүртэл" гэсэн баримтат зохиол бичиж явсан билээ. Хоёр жилийн өмнө сумынхаа 80 жилийн ойд зориулсан ном тэрлүүлж суухдаа би энэ мэт магтах бахархах болгоноо бүртгэн судалж, тэр номдоо заримыг оруулж байсан минь саяхны явдал. Гэтэл хэдхэн хоногийн өмнө тэрхүү өссөн төрсөн нутаг дундуураа бүтэн хоёр өдөр давхиад айл малын бараа харалгүй шахам буцаж ирснээ хэлэхээс аргагүй санагдлаа. Хориод настайдаа би "Сүрэг сүргээр налайсан зандан хүрээ тэмээд" гээд "халуурхаж" хэвтсэн минь хаашаа алга болох нь энэ вэ гэж харуусах сэтгэл төрлөө. Ингэж асуух ч хүн тааралдахгүй шахам агаад хэрэв асуувал "Өмч хувьчлалаар барагдсан" гэх ганцхан хариулттай. Үнэхээр ч тэмээд ижлээсээ салбал тогтож сууж өгдөггүй амьтан болохоор "Алдахаасаа өмнө мах болгоод авъя" гэсэн санаа олон хүний толгойд орж ирсний хар балгаар тэмээний нутаг гэж явсан газар маань эзгүйрэн хоосорчээ. Хойч үеийн хүмүүст би "сүрэг сүргээр налайсан" гээд шүлгээ уншвал "худлаа залдаг нөхөр байна" гэхээр болсонд нь гутармаар ч юм шиг. Нутгийн алс захын нэг айлд хүрч очтол хонь малын арваад гүзээ толгой гадаа тавиастай харагдсаны цаад учир нь машин мотоцикль хөлөглөсөн махны ченжүүдийн "бүтээл" байв. Тэднийг буруутгах юм алга. Эрдэнэдалай сумаас нааш ирэхэд ч энэ явдал давтагдлаа. Гэтэл шатахууны үнэ нэмэгдэнэ гэдэг нь хотоос аймагт, аймгаас суманд илүү хүнд тусч, тэр нь малын толгой авах "эрлэг" босч ирэхийн дохио болдог юм байжээ. Өнгөрсөн үеийг бодвол хөдөө нутагт айл бүр, тэр ч байтугай хүн бүр унаатай, шатахуун хэрэглэдэг болсны гайгаар түүний үнэ нэмэгдэх тоолонд хоттой хонь руугаа сарвалзах нь олшроод явчихдаг санж. Дээр нь бас хот хүрээнд суугаа оюутны төлбөр гэж сүрхий юм бий. Сүүлийн үед бид чинь Өөш манхан, Цагаан суваргаар нүд хужирлаад нааш цаашаа давхихдаа "мал харагдана уу" гэж санах нь хүртэл бага болж нүд дасч яваа юм биш биз дээ гэж бодогдох боллоо. Төрсөн нутагтаа очих үед "Сүүмэн сүүмэн харагдах Билгэхийн гурван өндөр" гэсэн мөрийг минь уншиж угтах хүн олон байж билээ. Гэтэл сая Билгэхийн гурван өндрийн нэгнийх нь оройг цоолоод цагаан шороо гаргаад хаячихсныг нь та харсан уу гэж надаас асуудаг юм байна. Тодруулж асуувал "Монгол газар" гэсэн өөриймсөг юм шиг нэртэй аж ахуйн нэгж ард түмний дургүйцэл лусын хилэгнэлийг ч эс анзааран энд тэнд цоо хатгаж "хотонд ирээд хонь минийх" гэдэгтэй адилхан аж загнах болсон шиг дуулдана. Нутаг ус эзгүйрч байгаа нь тийм амьтаст аян шалтаг болдог юм байх. Айлууд нүүж одоод байхад өссөн төрсөн нутаг усандаа ганц хоёроор үлдсэн айл, хүмүүсийг жинхэнэ эх орончид гэж талархахад болохгүй юм алга. Аль ч бутны нь ёроолоос Алт эрдэнэс ундардаг ... гэж нэг шүлэгтээ үг алдсан минь бусдад мэдээлэл өгч гай тарьсан хэрэг биш биз дээ гэж хүртэл бодогдохоос аргагүй боллоо. Дэлхийн хэцийн дундуур болон өвөр биеэр хувиараа алт олборлогчид хэдэн жилийн өмнөөс бууж гэдэс дотрыг нь юүлж эхэлсэн. Ашиглаж байгаад хаясан нутаг дээр нь цац суварга шиг шомбойтол овоолсон олон шороо үлдэж, хүүхэд байхад газар ухахаар "хорхойн там хийлээ" гэж ихчүүл загнадаг байсантай хавьтахааргүй гүн гүнзгий нүх хонгилууд нүдний хоосон ухархай шиг онгойж харлах нь тун ч эвгүй. Ёстой л "Алтыг нь аваад авдрыг нь хаяна" гэдэг энэ болжээ. Яав даа, та минь гэж харуусмаар. Алт олборлож байгаа газар дээр нь очиход зуныхаараа бариастай гэрүүд, үс гэзгий нь самнаж янзлаагүй хүүхдүүд, хоорондоо "үерхэж" хэлхэлдсэн том ноход, ухсан шороогоо шигшдэг дугуйтай тэргэнцэр маягийн юм ундуй сундуй хаясан хэвтэх нь яаж аятайхан харагдах вэ. Хонь, тэмээний сайхан нутаг минь хөрсөн дээрээ төдийгүй хөрсөн доороо ч шавхагдахыг харах муу цаг иржээ гэж бодогдохоос яах билээ. Дээр үед сумын төв байсан Тагтын сууринд эл хульхан хэдэн балгас, цорын ганц айл үлдсэн нь нэлээн хэдэн жилийн өмнөх явдал. Хүний бага эмч Цогтбаатарын Хүүхнээ энд олон жил эрүүл энхийн найдвартай сахиул хийж суугааг аймаг болоод яам тамга нь олж хардаг болов уу гэж би дотроо боддог юм. 1950-иад оны улаан булан, хоршооны агуулахын улаан туйпуун байшингийн балгас энд ямар нэгэн суурин байсныг "хуучлах" төдийхөн. Бага сургуульд миний суралцаж байсан дөрвөн тасалгаатай жижиг байшин хамгийн сүүлд бригадын контор байгаад ор мөргүй алга болсон нь надад харамсалтай санагддаг билээ. Тэр байтугай Буянт бригадын төвд байдаг сургуулийн орчин үеийн хөөрхөн байшин 2-3 жилийн өмнөөс хоосорч эхэлсэн. Ингээд манай сум хөдөө орон нутагтаа нэг ч сургуульгүй боллоо. Гэтэл ноднин жил Увсын нэг компанийн эзэн Д.Сурмаажав гэдэг хүн Өмнөговь сумын Улиастай багийн төвд сургууль бариулаад ашиглалтад өгч байх нь хичнээн сайхан харагдсан гээ. Энэ нь орчин үед багийн төвд сургууль хэрэггүй болчихоогүйн тод жишээ мөнөөс мөн. Наад зах нь сурагч оюутнуудыг орон нутагтай нь холбож байх нэг гол шижим нь хөдөөгийн сургууль байх учиртай. Хэдэн жилийн өмнө нутагтаа явж байгаад би Сүүл толгойн хавьд байдаг "Оюутны хороо" бүхий нутаг дээрээ очдог юм. 1972 оны аравдугаар сарын сүүлчээр тэнгэр хэд хоног цочир хүйтрэхэд манайх бууцгүй газар барьсан тэрхүү шинэ хороог нөмөрдөн буухдаа, энэ зун Улаанбаатараас оюутнууд ирж барьсан гэдгийг мэдээд "Оюутны хороо" гэдэг шүлэг бичсэн юм. Надаас өөр хэн ч тэнд очсон шүлэг бичихээр дүнгэнэсэн сайхан чулуун хороо байв. Гэтэл орхигдсон гэмээр бууцан дээр хойно өмнөөсөө эмсгий шүд шиг сэтийсэн намхан хороо үлдсэнийг хараад урам хугарч билээ. Хамгийн гол нь оюутнуудын нэгэн зуны тэр сайхан хөдөлмөр талаар өнгөрөх янзтай үлдсэнд нь харамсахаас би яахав. Гэх мэтээр яриад байвал залуугийн шүлэгтэйгээ харьцуулан дурсах юм олон гарах бололтой. Цаг үеийн донсолгоон дунд энэ мэтээр сэтгэл дундуур явах юм захаас аван тааралдах ч гэсэн манай нутгаас ямар ч үед нэрийг нь салгаж болохгүй "алт эрдэнэс" гэвэл дуу хуур. 1941 онд Хөнжлийн уулын араас цэрэгт мордсон Гогойн Дамбийжанцан гуайгаар энэ түүх эхэлнэ. Цэргийн чуулгын хөгжимчин явсан энэ хүн 1971 онд гавьяат цол хүртсэн нь Өлзийт сумын олон гавьяатын анхных билээ. Дэлийн хэцээр нутагтай Нямын Дагийранзыг мэдэхгүй хүн Монголд байхгүй. Ямартаа "Миний дуу Монголд ганцхан шүү" гэж агсам тавьсан гэх онигоо шиг юм дуулддаг нь оргүй үг биш гэхээр. Сүүлийн үед Дундговийн дуу хуурын төв нь Өлзийт суманд шилжсэн гэж хэлэх хүн ч тааралддаг юм. 1950, 1960-аад оны үед Дэлгэрхангай нутгаас олон алдартан төрж байсан болохоор ингэж хэлэхэд буруу ч юмгүй. Говийн нэг малчин айлаас олон дуучин, тэдний дундаас А.Дашпэлжээ, А.Нэргүй, А.Дунжмаа нарын гурван гавьяат төрсөн баримт нь үүнийг аяндаа хэлнэ буй заа. Бас нутаг усаараа овоглогдсон Талын Цэрэнгийн гурван дуучин бүсгүй төвийн урлагийн тайзнаа нэрээ мандуулж явна. "Өнөр бүл" киногоор олны танил болсон эгч Ц.Чулуунцэцэг нь гавьяат жүжигчин болчихоод явж байна. Нутагтаа соёлын ажил хийж яваа нөхөр маань "Манай сум зүүн талдаа дуучнаар, баруун талдаа хуурчдаар илүү харагддаг" гэсэн нь ортой ч юм шиг. Баруун талаас төрсөн алдарт хуурч Г.Дамбийжанцан, Н.Дагийранз, А.Нэргүй нарын араас хүүхдүүд төрж байна. Их Монгол Улс байгуулагдсаны 800 жилийн ойгоор 20 морин хуурчин эндээс төв рүү илгээсэн тухай мэдээ сонсоход урамтай байв. ... 1974 онд би нутагтаа ирж амраад "Нар, тэмээ, өндөр хүчдэл гурав" гэсэн шүлэг бичиж нийтлүүлсэн юм билээ. Гэтэл энэ намар манай сумын хонь, тэмээний нутаг дундуур "Миний зөгнөсөн" өндөр хүчдэлийн шонгууд ороод иржээ. Юутай баярлалтай билээ. Нэг гэм нь баяр ёслол хийгээд хоёр сар гаруйн хугацаа өнгөрсөн боловч өндөр хүчдэлийн гэгээ сумын төвийг гийгүүлж амжаагүй л яваа ажээ. Тэр нь улсын комиссынхон ирээгүй байгаагаас гэж ярилцдаг бололтой. Бас нэг дэд станцын тухай яриа ч явдаг л юм байна. Сумын төвд олон жилийн мөрөөдөл болсон өндөр хүчдэл ирлээ гэж хөл алдаад хуучин гэрэлтүүлэгчээ салгаж орхисон болохоор энэ хэр "Уулын буга ч үгүй, унасан бух ч үгүй" гэдэг дээр тулчихаад байна. Харин цахилгааны утсанд ойртож үзээгүй явсан тал нутгийн өндөр наст өвгөн хэрээнүүд бууж суухдаа богино холбоос үүсгэн амь үрэгддэг тухай яриа сонсогдож байна. Тэр лүгээ нэгэн адил говийн ард түмний нүд, сонорт шуурхай "нисэн" хүрэх ёстой олон сувгийн мэдээлэл зуур замдаа өвгөн хэрээний үлгэрээр "нүд аньдаг нь" харамсалтай билээ. Гэтэл хааяа ганц нэгээрээ тааралдах хөдөөний малчин айлууд янз бүрийн эх үүсвэр ашиглаад цахилгаан гарган, олон сувгийн нэвтрүүлэг үзэж суугаа нь сумын төвийнхнөөсөө давчихсан ч юм шиг. Гэхдээ энэ нь түр зуурын ялгаа, бэрхшээл гэж ойлгоё. Хонь, тэмээний нутаг дундуур он жилийн салхи дүүлэн дүүлсэн нь хэвээрээ. 
