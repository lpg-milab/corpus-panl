Ядарч зүдэрсэн манайхныг чирч явах хүн нь хоёр бага дүү минь байсан юм

Тэртээ 1995 онд Марз уулын ослоос ганцаараа амьд үлдсэн С.Өлзийбаярын сургийг гаргахаар зорилоо. Хэдэн ч жилийн өмнө С.Өлзийбаярын бие ямаршуухан байна, амьдрал ахуй нь хэрхэж вэ хэмээн Баянхошуунд байх төрсөн эгчийг нь эрж сураглан очиж байсан замаараа будилсаар хүрэхэд хуучин байсан жижигхэн цагаан байшиндаа өмнө байсан гэрийн эзэд угтав. 
Зулай дарж төрснөөрөө бол 11 хүүхэдтэй айлын дундах ч төрсөн гарсан ах, эгч, дүү нарынхаа амьдрал ахуйг зохицуулж чиглүүлэх үүргээрээ ууган эгчээс ялгаагүй болсон энэ С.Бүжий хэмээх эмэгтэйн амьдрал гаднаас нь харахад огт өөрчлөлтгүй юм шиг. Гэхдээ гурван ч жилийн өмнө гурван оюутан хүүхдээ нэг мэргэжлийн зах атгуулах гэж өдөр шөнөгүй зүтгэж байна гэж ярьж байсан бол одоо ач тусыг нь үзэхтэйгээ болжээ. Хүүхдүүд нь сургуулиа төгссөн, С.Бүжий гуайн өдөр шөнөгүй ажиллах үүрэг дундарсан. Өнгөрсөн хавар бие нь өвдсөнөөс хойш гэрийн хүн болсон хэмээн сууна. Харин тэр С.Өлзийбаяр дүүгээ хэрхэн дурсав? -Айхтар осолд өртсөн дүү тань хаана амьдарч байна вэ. Танайхны амьдрал ахуй ямаршуухан байна? -Дүү маань Хөвсгөл аймгийн Ханх суманд бий. Бидний төрж, гарсан сум юм шүү дээ. Аавынхаа хуучин муу байшинд Өлзийбаяр маань амьдардаг. Уг нь ганцаараа ч биш, төрсөн хоёр ах нь тэнд цуг оршин сууж байгаа. Тэдний нэг нь гэрлээгүй, нөгөө нь их олон охин нойтон хүүхэдтэй. Биестээ дэм тус өгье гэхэд өөрсдийгөө давж илүү гардаггүй л улс даа. Өлзийбаяр их турж эцээд, харласан байна гэсэн. Бас их өтөлж гэнэ лээ. Би ч ойрд уулзаж, учирч чадаагүй л дээ. Осол аваарт өртдөг жил 27 настай байсан хүн юм шүү. Одоо 40 хүрч байна. Бидний амьдрал гэвэл яахав дээ, уг нь олуулаа улс. Ээж минь 16 төрж байсан хүн юм гэнэ лээ. Үхэж үрэгдээд, өргүүлсэн нэгийгээ оруулаад тооцвол одоо есүүлээ байгаа юм байна. (Тэрбээр төрсөн ах, дүү нарынхаа нэрийг хэлэн хуруугаа даран тоолов) Миний хувьд ч тэр, энэ саяын айхтар ослын тойрон мэдээллийг эргэцүүлж суухад нийгмийн хандлага байдал гээд цаг төр одоо их өөр болжээ. Дүү маань осолд өртчихөөд байх цагт бол бидний аав насны аягаар хүнд өвдөөд хотод ирчихсэн байлаа. Миний хань бас хүндээр өвчилсөн. Өлзийбаярын дээдэх эгч Туяа Хөвсгөл аймгийн төвд бие нь их муу байсан цаг үе. Ах дүү олуулаа ч их ядарч зовоод ирэхэд тус дэм байхгүй үед ч ёстой олуулаагийн хэрэг байдаггүй юм байна гэж цөхөрч байсан үе надад их бий шүү. Тэднийг минь миний хань л зохицуулж, зааж чиглүүлдэг байлаа. Гэтэл тэр хүн нь хэвтэрт орчихдог. Яаж болгож байсан юм бэ гэж бодохоор одоо их гайхдаг юм. Ахуй үйлчилгээнд л ажиллана. Аав, хань минь муу дээр нь Хөвсгөлд байгаа дүү хүүхэн тэгж хагалгаанд орохоор боллоо боломж бололцоогоороо мөнгө төгрөг явуул гээд л банк шиг л юм ярина. Тэгээд болгоод л байж дээ. -Том охин тань ханьтай болж, хэзээ хэзээгүй төрөх нь бололтой? -Энэ охин минь ЭМШУИС төгссөн. Одоо Монголынхоо эмийн үйлдвэрт эм шинжээчээр ажиллаж байна. Намраас тусдаа гарна гээд л. Бүгд л намайг орхиод явах шинжтэй. Яахав, хүүхдүүд дор дороо ажил албатай залгасан болохоор сэтгэл тэнүүн. Энэ зун ээжийгээ нэг нутаг руу нь явуулъя л гэж яриад байгаа юм. Урд цагт ч хэцүү байж. Юун талдаа 100 гаруй мянган төгрөгийн зардал хийж Хөвсгөл явснаас хэдэн хүүхдийнхээ сургалтын төлбөрийг хурааж байя гэж шамдсаар, цаг хугацаа өнгөрчээ. Ханиа өнгөрүүлчихээд, энэ хэдэн хүүхдийг ямар ч гэсэн тус бүрт нь сургуулийн бараа харуулна гэж ганцаараа шийдэж, зүтгэж байдаг тэнэг хүнээс л гарах зүрх байсан байх. Яаж тэгж шийдчихээд, цор ганцаараа зүтгэж байв аа гэж одоо бодохоор бараг айдаг юм. Одоо наймдугаар сарын эхээр охин минь төрнө. Хүүхэд харах ажилтай болно байх. Тэрнээс өмнө явж, гол нь Өлзийбаярын амьдрал ахуйг зохицуулах, ярьж хэлэлцэж, зөвших юм их байна аа. Энд дэргэдээ авчирдаг ч юм уу гэж л бодох юм. Тэр хүүхэд чинь уг нь халамжийн тэтгэвэртэй байсан. Өөрөө хотын харьяалалтай. Тэр Хөвсгөлийн Ханх руу паспортоо шилжүүлээ ч үгүй. Есөн сар шахам эмчилгээ хийлгээд, гайгүй болонгуутаа сэтгэл санаагаар унаж архи дарсанд орох шинжтэй болохоор нь Хөвсгөл рүү явуулж байсан. Нүүснээс хойш халамжийн тэтгэвэр авч чадаагүй, тэгээд хаагдсан байна уу, хаашаа байна. Ханх сумаас нь авч болдог юм уу, үгүй юу гэж холбогдох хүмүүстэй нь уулзъя. Тэр үед хөдөө явахад нь би өөрөө итгэмжлэгдсэн хүн болж үлдье гэх ухаанаа олохгүй л ээрч муурч явсан цаг үе дээ. -Дүүгийн тань халамжийн мөнгө энэ тэрийг гэр бүлийн хүн нь мэдэж зохицуулахгүй юу. Ер нь Өлзийбаяр гуайн бие одоо ямар байна вэ. Асаргаа их шаардах уу? -Эхнэр нь нааш цааш явж, наймаа хийдэг байсан. Нэг ирэхэд нь би таван үг хэлсэн юм. Тэрнээс хойш хотод орж ирэхээрээ ирж, очихоо байсан байна лээ. Одоо Ханх сумандаа ч тэр хоёр тусдаа байдгийг мэдэх хүмүүс мэдэх л байх. Бие муутай, өвдөж хавдаад байвал хаяад явах хэврэг улс болсон шүү дээ одоо цагийн хүмүүс. Өлзийбаярын бие муу. Осолд орохдоо нугасандаа гэмтээд, тэрнийг нь мэдэхгүй аарцагны гэмтэл гэж дээш харуулж хэвтүүлэн хөлийг нь сойсоор байгаад хүндэрч ужгирсан байдаг юм. Хөвсгөлд 15 хоног шахам халуун нь буухгүй, бие нь сайжрахгүй. Хөгшин настай аав, хэвтэрт орсон хань маань хотод болохоор аргаа барсан би ядаж нэг дор байя гээд, үхсэн ч сэхсэн ч аваад л явъя, төв газраа бараадъя гэж эмчтэй нь уулзан гарын үсэг зураад хот руу нисч байсандаг. Тэгээд Гэмтлийн эмнэлэгт ирэхэд тэр нурууны нь шарх мэдэгдэж байгаа юм шүү дээ. Удчихсан болохоор өвчлөөд, махгүй болсон байсан. Гуянаас нь арьс авч нөхөхдөө махгүй ясан дээр тавьчихсан болохоор цаашаа наалдаад томоос том хонхорхойтой нүх болсон. Сүйрлийн үеэр дээрээс унахдаа модонд нүдээ уруулснаас болж одоо байнга нулимс нь гарч байдаг. Тэр нүдний нь хараа муу. Байнга доогуураа шингэнээ өөрийн мэдрэлгүй алддаг. -Нэг байртай болсон байх аа, уг нь? -Өө, муу муухайгаа дуудуулж явж Нисэхээс нэг байр олж өгсөн юмдаг. Надад хэлэлгүйгээр эхнэртэйгээ нэг орж ирж, зарчихаад явсан байна лээ. Ханхад ямар ч байсан нэг том дэлгүүртэй болсон гэсэн. -Ганц охинтой билүү, одоо том болоо биз? -Одоо тавдугаар ангийн хүүхэд байх шүү. Осолд ороход нь найман сартай хүүхэд байсан. Одоо аав, ээж хоёрынхоо дунд ирж, очин л байдаг шиг байгаа юм. Ер нь бол ядарч зүдэрсэн манайхныг чирч явах хүн нь манай хоёр бага дүү л байсан юм даа. Ээж маань эрт өөд болсон болохоор хоёр бага дүү маань манайд байж сургууль соёл төгссөн юм. Хоёр багын том нь Өлзийбаяр байхгүй юу. Хань минь ёстой өөрийн хүүхэд шиг ижилсүүлж өсгөж, хоёр дүү ч тус бүр сургуулийн бараа харсан. Өлзийбаяр Донецкт уул уурхайн чиглэлээр төгсч ирээд цэрэгт явтлаа геологиор ажилласан. Тэр осолд орох үед бас л нэлээд том ченж байлаа. Хөвсгөлөөс нэхий оруулж ирнэ. Тэр удаа худалдаж борлуулахаар тооцсон хэдэн унадаг дугуй, биедээ бэлэн 700 шахам мянган төгрөгтэй явсан байдаг юм. Тэр үеийн сая гаруй төгрөг гэдэг бага мөнгө биш шүү. Өлзийгийн доодох, манай отгон нь одоо Ханхын хил дэр бий. Сая хил дээр буудалцаан энэ тэр болоход бас нөгөө дүү минь өртчихөөгүй байгаа гээд л санаа зовж суулаа. -Та ер нь тэр осол болсон цаг үеийг эргээд санах уу. Тийм амьдрал нь жигдэрч явсан хүн осолд ороод л, өнөөдөр ханьдаа, охиныхоо ээжид гологдоход хүрч, орь ганцаараа. Үхсэний хохь, амьдын зол гэж үг байдаг даа? -Ямар ч байсан дүү маань "Одоо буцах гэж байна, нэхийгээ үнэд хүргэж өгч чадсангүй, хурдан эргээд ирнэ, намайг хотод ирээд уулзалгүй явлаа гэж аавд битгий хэлээрэй..." гээд утсаар ярьсан юм. Би хариуд нь эгчийн нь нөхөр муу, аав бас тааруу байна, хүүхдүүд нялх болохоор хоол цай зөөхөд ч бэрх юм, миний дүү энд ирж хэсэг суурьш гэж хэлсэн. Дүү ч тэгье тэгье гээд уриалгахан байсан. Бас эхнэрийнх нь ах дүү олон хүн хотод бий. Тэдэн рүү ч Болороо бид хоёр энд хэсэг суурин байна, буцаад удахгүй ирнэ гээд л ярьсан байдаг. Орой нь Хөвсгөлийн төвд байдаг дүү маань "Өлзий өнөөдөр гарсан уу, тэр онгоц осолдоод юу ч үлдээгүй гэнэ..." гэж ярьсан. Тэгээд нисэх рүү ярьтал дүү минь баараггүй нисчихсэн байсан даа. Дүүтэй минь хамт худ ураг болсон талын нь хоёр залуу бас их мөнгөтэй явсан байдаг юм. Ах дүүсийн гурван хүргэн гэхээр базууд юм уу даа. Нэгний нь бие бүтэн ч шилэн хүзүүгээр нь шаасан мод нэг нүдээр нь гараад ирсэн байсан гэж байгаа. Нисэх онцгой байдал зарлачихаад оруулахгүй, бүтэн нэг хоногийн дараа дүү чинь ганцаараа амьд гарчээ гэж хэлж байсан юмдаг. -Ослоос хойш хэдийд нь та дүүтэйгээ анх уулзаж байв? -Тэгээд л шууд Хөвсгөл рүү ниссэн. Эмнэлгийн хаалгаар ортол хярвас, түлэнхий үнэртэж байлаа. Тэр цагийг бодохоор одоо ч бараг түлэнхий, хярвас хамар цоргих шиг болдог юм. Эмнэлгийн коридорын нэг талд үрэгдсэн хүмүүсийг, нөгөө талд ачаа барааг нь тавиад хөшиг татсан байсан. Ар гэрийнхэн нь ирэхээр хүнээ ол, ачаа барааг нь ол гэсэн байдлаар л ажиллаж байсан шүү дээ. Тэгээд бид өөрсдийнхөө мөнгөөр Унгар руу маш их үнэтэй эм тариа захиж, дүүгээ эмчилж байлаа. Гэтэл осолтой холбоотойгоор эмчилгээ, арчилгаанд нь төсөвлөгдөн гарсан мөнгө төгрөгийг зам зуураас нь хүмүүс өөрийн хоол болгочихоод байсан тухай би хэзээ хойно дуулж л байсан юм. -Одоо тэгээд дүү тань аавынхаа хуучин байшинд ганцаараа, өвчтэй амьдарч байна гэсэн дүр харагдлаа. Танд тэгчих юмсан даа, тэгэхэд төр засгаас тус дэм үзүүлчихээсэй дээ гэсэн хүсэл байдаг уу? -Одоо юу ч хүсэх вэ дээ. Яахав, саяын ослоос амьд үлдэж байгаа хүмүүс ингээд 10 гаруй жилийн дараа Өлзийбаяр шиг хөсөр хаягдах вий гэсэн хандлага миний ярианаас нийтэд төрнө байх. Гэхдээ саяын айхтар ослын хүмүүс бол эх орныхоо төлөө, өөрсдөд ногдсон албан үүргээ гүйцэтгэж явсан. Хайртай хүмүүсээ алдчихаад байгаа ар гэрийнхэнд нь эмгэнэл илэрхийлэх байна. Дүүгийн минь хувьд гэхэд одоо муугаар бодоход лав л таван жил цаашилбал, 10, 15 жил өвдөж зовоод ч болов амьдарчих л хүн. Энэ хугацаанд ядаж нэг тамхиа хүнээс гуйхгүй, хүнээс илүүгүй гэхэд уранхайгүй хувцас өмсөхдөө эхнэрийнхээ царайг хараад байхгүйгээр халамжийн мөнгө тогтоолгохсон, энэ байдалд холбогдох хүмүүс шуурхай сайн тусалбал сайнсан даа гэж л хүсч байна. 
Б.ХАЖИДМАА