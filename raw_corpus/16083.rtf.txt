№120(16083)             
1985 оны тавдугаар сарын 19.
Өгөөж ихтэй сүрэг

Манай нийт мал сүргийн арав гаруй хувийг эзэлдэг үхэр сүрэг мал аж ахуйн бүтээгдэхүүний гучин тав, махны гуч гаруй хувь, сүү, цөцгийн тосны зонхилохыг өгдөг. Хүн амын хүнсний хангамжийг улам нэмэгдүүлэхэд үхэр сүргийн ашиг тус их юм. Манайд үхэр сүргийг сүүний болон мах сүүний, махны ашиг шимийн чиглэлээр үржүүлж байна. Сүүлийн жилүүдэд ЗХУ-ын тусламжаар Улаанбаатар, Дархан, Чойбалсан, Эрдэнэт хотын ойролцоо саалийн механикжсан фермүүд, үхэр бордох талбай байгуулж, хот, суурин газрын оршин суугчдыг жилийн турш сүү, махаар хангах шинэ технологи бүхий орчин үеийн эрчимжсэн аж ахуй хөгжүүлэх аятай нөхцөл бүрдлээ. Улсын хэмжээгээр зуун хээлтэгчээс бойжуулсан тугал өмнөх таван жилийнхээс арваар, улсын төвлөрсөн бэлтгэлд нийлүүлэх сүүний үйлдвэрлэл, цөцгийн тосны бэлтгэлт 13, 5 - 9, 7 хувь нэмэгдэв. Үхэр сүргийн ерэн хувь нь дулаан хашаа байраар хангагдаж, өсвөр үхэр өсгөн бойжуулах, үнээ төллүүлэх ажлыг хамтын хүчээр төвлөрсөн цэг, баазад зохион байгуулдаг дэвшилт арга туршлага нэвтэрч, үр дүнгээ өгч байна. 

Тугал хүлээн авч бойжуулах, үнээ, гунжийг ногоонд аль болох түргэн хугацаанд цатгаж бүрэн таргалуулах, үнээ хээлтүүлгийг зохион байгуулах, сүү, цөцгийн тос үйлдвэрлэх үхрийн аж ахуйн хамгийн хариуцлагатай ажлын үе орон даяар эхэллээ. Эцсийн өндөр үр дүнд хүрэхийн тулд эдгээр ажлыг эхнээс нь чамбай сайн зохион байгуулах ёстой. Тугал бойжуулах, үнээ, гунжийг оторлож ногоонд цатгах, тарга тэвээрэг авахуулах, үнээ хээлтүүлэг, сүү, цөцгийн тос үйлдвэрлэх ажлыг урсгалд нь орхиж ор нэр болгодог газарт л тугал давжаарч, өвчинд нэрвэгдэн хорогдох, эсвэл үржлийн чадваргүй болж, улмаар тугаллах насандаа сувайран, ашиг шим нь буурдгийг удирдах ажилтан, мал аж ахуйн мэргэжилтэн, малчид анхаарахгүй байж болохгүй. Сүү хүлээн авах тасгийн нутаг бэлчээрийг оновчтой зөв сонгохыг онцолж анхаарах ёстой. Газрын гарц, усны хангамжийг үл харгалзан, тасаг заводыг голдуу олон жил талхалсан нэг нутагт жилийн жилд гаргадгаас үнээ, гунж тарга тэвээрэг муу авч, сүү шим нь татрах, үүнээс болж тугал махалж, таргалахгүй, өсөлт хөгжилт нь саатаж давжаарах нь цөөнгүй бөгөөд үүний улмаас үлэмж хэмжээний нөөц бололцоо алдаж байна, Тухайлбал нэгдэл, сангийн аж ахуйн зарим удирдах хариуцлагатай мэргэжилтэн ажлын хялбар, зардлын хямдыг эрхэмлэж, дур зоргоор нийлүүлэг хийж, уг ажлыг урсгалд нь орхидгоос болж жил бүр бүх үнээний гуч гаруй хувь сувайрдаг бөгөөд түүний олонхи нь гунж, дөнж юм. Энэ нь чухамдаа өсөлт хөгжилт нь саатсан давжаа тугал бойжуулсны хор уршиг мөн. Хээлтүүлгийг оройтуулдгаас дараа жилийн төл хэнзэрч давжаарахын нэг шалтгаан үүсдэг. Өнгөрөгч жил гэхэд нийт үнээний жаран хувь зургадугаар сараас хойш тугалласан бөгөөд энэ жил ч тодорхой өөрчлөлт гарахгүй төлөвтэй байна. 

Үхэр сүргийн өсөлт, үүлдэрлэг чанарыг сайжруулах ажлын эцсийн зорилго нь хүн амын хүнсний хангамжийг нэмэгдүүлэхэд оршино. Ийм учраас МАХН-ын Төв Хороонд болсон саяхны уулзалт дээр үнээ, гүү, ингийг фермээр сааж, хот суурины хүн амыг сүү, цагаан идээгээр илүү хүртээмжтэй хангахыг онц чухалчлан анхаарсан билээ. Үхэр сүргийг тогтвортой өсгөх зорилтыг хэрэгжүүлэхэд шийдвэрлэх ач холбогдолтой тодорхой үе шатны ажлын нэг нь үнээ хээлтүүлгийг сайн бэлтгэлтэй, зөв зохион байгуулах явдал мөн. Үхрийн сууриудыг сүү, тосны тасаг, заводаас зайдуу буулгаж соргог бэлчээрт маллан үнээ, тугалыг таргалуулдаг. Ороо нь орсон үнээг бухтай хамт хашиж хээл авахуулдаг, бух, үнээнд нэмэгдэл тэжээл өгч гардан хээлтүүлэг хийдэг, үнээний ороог идэвхжүүлж зэргээр хээл авахуулдаг Архангай, Баянхонгор, Ховд аймгийнхны туршлагыг эзэмшиж нэвтрүүлж хэрэгтэй. Тэгэхдээ нэгдэл, сангийн аж ахуйн сүүний тасагт байгаа ( сарлагаас бусад ) нутгийн үүлдрийн үнээг гардан нийлүүлгээр, цэвэр үүлдэр, түүний эрлийзийг зохиомлоор хээл авахуулахаар бодож бэлтгэлийг хангуулбал зохино. 

Үхрийн өсөлтөд арчилгаа маллагаа үлэмж ач холбогдолтой учраас хашаа байр, хэвтэр, бууц, ус хужир, өвс тэжээлээр хангах, бэлчээж хариулах, усалж хужирлах, тэжээж бордох технологийн горимыг нарийн чанд баримтлах явдал хөдөө аж ахуйн удирдах ажилтан, мэргэжилтэнд, малчдын анхаарлын төвд ямагт байх ёстой. 

<< Эцэг мал сүргийн тал >> гэсэн ардын уламжлалт цэцэн үг байдаг нь үр төл, удам угсаа, өсөлт хөгжилт сайтай, ашиг шим арвинтай, зөв сайхан галбиртай тийм малыг шилж сонгон хээлтүүлэгчээр  тавьж сүргийнхээ ашиг шимийг улам нэмэгдүүлэхийн чухлыг сургамжилсан үг юм. Ийм учраас нутаг орон, аж ахуйн чиглэл, сүргийн бүтцийг харгалзан нутгийн шилмэл омгийн болон сайн үүлдрийн хээлтүүлэгчийг зөв сонгон авч үхэр сүргийнхээ чанарыг  байнга сайжруулахад нэгдэл, сангийн аж ахуйн удирдлага, мал аж ахуйн мэргэжилтэн, ялангуяа зоотехникчид, үхэрчин, саальчин бүр өөриймсөг санаачилгатай хандах хэрэгтэй. 

Үхрийн аж ахуйг шинжлэх ухааны үндэслэлтэй, өндөр үр ашигтай хөтлөн хөгжүүлэхэд түүний материал техникийн баазыг бүх талаар бэхжүүлэх, аль болохоор дэвшилт технологи хэрэглэх, үржлийн бүртгэл тооцоо нэвтрүүлэх нь гарцаагүй чухлыг мартаж болохгүй. Үхэр сүргийн тогтвортой өсөлтийг хангах, тухайлбал тугал хорогдолгүй бойжуулах, гунжинд тарга тэвээрэг бүрэн авахуулах, хээлтүүлгийг шинжлэх ухааны үндэслэлтэй хийх, сүү, цөцгийн тосны үйлдвэрлэлийг дэвшилттэй аргаар зохион байгуулж, хүн амыг сайн чанарын мах, сүү сүүн бүтээгдэхүүнээр хүрэлцээтэй хангах бүх ажил орон нутгийн нам, захиргаа, аж ахуйн байгууллагын удирдах ажилтан, мэргэжилтэн нарын ажлын арга барил, зохион байгуулах ур чадвар, хариуцлага, санаачилгаас шууд шалтгаална. Ийм учраас өөр өөрийн аж ахуйн үхэр сүргийн өсөлт, эдийн засгийн үр ашгийн байдалд тодорхой судалгаа дүгнэлт хийж цогцолбор арга хэмжээ авч хэрэгжүүлэх явдал сум, орон нутгийн нам, улс, хөдөө аж ахуйн байгууллагын хойшлуулшгүй зорилт болж байна. 

