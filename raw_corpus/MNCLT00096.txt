Ч.НАЦАГДОРЖ 

ХАРИУ ХҮСЭЭГҮЙ ЗАХИДАЛ
 
Би энэ захидлын хариуг ирээсэй гэж хүсэхгүй байна. Тэгэх тусмаа ажлын тухай чамайг дахин бүү дурсаасай гэж гуйя. Магадгүй чи энэ захиаг хүлээж аваад надаас уучлал гуйхаар санагдах ч юм билүү. Магадгүй чамд би ухаантай, эсхүл бүр тэнэг ч юм шиг бодогдож болно. Ямар ч байлаа гэсэн чиний амнаас тэр тухай дахин сонсохыг л би хүсэхгүй байна. Чамд энэ бүхэн минь тун арчаагүй бөгөөд бүсгүй хүний аргаа барсан гуйлт юмуу, эсхүл өөрийгөө эрхэмлэн өмгөөлөх гэсэн арга саам шиг л санагдаж болно. Ямраар ч санагдлаа гэсэн намайг уучлах хэрэггүй. Бүсгүй хүн гэхэд миний энэ бичиж байгаа бүхэн хатуу хариг болж таашаал энхрийллийн үнэр амт алдсан байж болно. Эрхэм нөхөр минь үүнийхээ төлөө чамаас биш гэргийгээс чинь уучлал гуйхад би бэлэн байхсан. 
<<Нэг үйлдвэрийн ерөнхий инженер болно гэдэг чиний амьдралд яагаад муугаар нөлөөлөх юм бэ. Чамд сайн сайхан амьдаръя, ажиллая гэсэн хүсэл тэмүүлэл, авьяас чадал бүх юм бий. Гэтэл чи тэр зорилгоос мэдсээр байж ухрах гэж үү>>. 
Чамаас би ийм үг дуулна гэж даанч санасангүй. Намайг мөн ч их өрөвдөж дээ. Чамайг би өрөвч зөөлөн сэтгэлтэйг мэдэх боловч ажил төрлийн хувьд ийм ялдам бодол санаатай болсныг чинь мэдээгүй явжээ. Мэдсэнсэн бол энэ тухай юу гэж дурсах вэ. Чиний бичсэнийг өөр хүн үзлээ гэхэд намайг, үгний өө эрсэн юун ч их номчирхуу амьтан бэ л гэнэ. Энэ ч аргагүй. Аль нэг савтай юмыг тэмтэрч үзчихээд тааж хэлэх амаргүй л байдаг сан. 
<<Дэлгэрмаа, чи яагаад энэ ажлаас татгалзсаныхаа учрыг над тодорхой бөгөөд яаралтай бичээрэй. Би ойлгоогүй байж ч болох юм>>. Хэрэв чамайг ингэж бичээгүйсэн бол би энэ захиаг бичихгүй байсан. <<Яаралтай>> гэж онцлон бичсэн чинь надад тийм ч аятайхан сонсдохгүй байна. Миний төлөө ингэтлээ донсолсон сэтгэл чинь тийм ч их халуун дотно санагдсангүй. Нэгэнт би тэр ажлаас татгалзсан болохоор чиний энэ шаналал чинь талаар болж л үлдэх нь дээ. Одоо яая гэх вэ. Харин чи <<тодорхой>> гэсэн ганц үгэнд чинь л хариу бичиж байгааг минь чи ойлгоорой. 
Ерөнхий инженер мөдхөн солигдоно. Энэ хүн хэний өмнө ч худлаа ярьж, хэнийг хууран мэхлэхээс буцахаа байжээ. Чи, түрүүчийн захианаас энэ мөрийг минь уншаад ийм хүнийг тийм удирдах өндөр тушаалд ажиллуулж байдаг яачихсан дарга нар вэ гэж бараг тэр өдөржингөө бухимдан зовсон байж ч магадгүй. Нэг өдөр чамайгаа тэгж зовоход чинь бүтэн жил зовсон гэдгээ би нуухгүй. Үүнийг уншаад чи үхээнц дорой арчаагүй амьтан гэж одоо намайг хэлбэл чинь би маргахгүй ээ. Хүн амиа бодоод ирэхийн үед хөөрхийлөлтэй болдогийг биеэрээ, бүр зүрх сэтгэлээрээ гашуунаар мэдэрсэн минь нэг хүнд хэрэг болж мэднэ. Би залхууралгүй, гэмшиж ухаарсныхаа хүчээр энэ тухай бичиж, чиний сэтгэлийг бага ч гэсэн тайтгаруулах гэсэн юм. 
Би дээд сургууль дөнгөж төгсүүтээ энэ үйлдвэрт ирсэн гэдгийг чи андахгүй. Юу хийж эхэллээ, цахилгааны засварчин. Чи үүнийг сайн мэднэ. Гайхаж ч байсан, дээд сургууль төгссөн инженерийн мэргэжилтэй, тэгээд бүсгүй хүнийг энэ үйлдвэр ингэж ч хатуухан гараар хүлээж авах гэж дээ гэж чи халаглаж байсан удаа бий. Над ч гэсэн заримдаа тэгж санагддаг байлаа. Хэрэв ганцхан намайг ингэж хүлээж авсан бол чи бидний зөв байхсан. Харин Адъяа л цахилгааны инженерээр шууд томилогдсон нь миний хувьд ичгүүртэй мэт байлаа. Хамт сургууль төгсөөд, хамт нэг үйлдвэрийн нэг цехэд хуваарилагдсан хэрнээ түүний захирамжинд ийнхүү гэнэт орсондоо хэд хоног сэтгэл тавгүй байлаа. Эхний үед ажиллаж болмооргүй шиг санагдаад өөр үйлдвэрт цэвэрлэгч ч хийсэн яахав гэж бодож байв. Тэр үед би, энэ тухайгаа чамд ер яриагүй. Ярих ч аргагүй байлаа. Одоо ч гэсэн хэлэхэд ухаангүй хэрэг мэт боловч бага ч гэсэн юмны учрыг олохын тулд үнэнийг ярилцахаас өөр зам алга гэдгийг чи хүлээн зөвшөөрнө бизээ. 
Адъяа дээд сургуулиа хутганы ирэн дээр төгссөнийг би мэднэ. Диплом хамгаалах үедээ цахилгааны задгай хэлхээний зураг дээр гүйдлийг буруу зааж байсан хүн өнөөдөр үйлдвэрийн цахилгааны инженер, тэгээд бүр удирдах хүн болчихсонд л би гайхширч байлаа. Магадгүй тэвдэж сандарсандаа тэгж байсан байж болно. Гэлээ ч... 
Хэрэв чиний бие муудсаныг олж сонсоогүйсэн бол миний диплом хүмүүсийн хүсдэг тэр өнгөтэй байж ч болох юм. Гэвч би сайн төгссөн. Ганц удаа намайг уучлахыг хүсэж байна. Чи ингэж бичсэнийг минь энэ удаа уужим сайн сэтгэлээр цагаатган бодож үзээрэй дээ. Энэ бол хувь заяаныхаа эндлийг өөрөөсөө зайлуулах гэсэн хэрэг огт биш ээ. Харин ч би тэр нэг шалгалтанд тааруу дүн өгчихсөнийгөө чамд улам ихээр ойртож байгаагаар мэдэрч, сэтгэлдээ чамайг хичнээн ихээр үгүйлж байснаа одоо нэхэн бодоход амьдралын минь хамгийн сайхан үеийн нэг шиг санагдаж байна. Чамайг энэ тухай сонсохыг хүсвэл дараа чамд ярьж өгөхөөсөө ч татгалзахгүй. 
Харин одоо Адъяа бид хоёр юу болсон нь чамд сонин байлгүй дээ. Автомат тохируулагч бүхий олон машинтай энэ үйлдвэрт Адъяа шиг мэдлэгтэй хүн амьдрахад бэрх болохыг би сайн мэдэж байлаа. Тэгэх тусмаа над ч гэсэн энд ажиллахад түүнээс хүнд болохыг би битүүдээ ойлгож байлаа. Үнэнийг хэлэхэд ад би атаархсангүй, засварчин болсондоо л гутраагүй юм. Цахилгааны засварчин арваад хүн байлаа. Тэдний хамгийн ахмад нь Балдан гэж жар гасан нэг өвгөн. Хамгийн залуу нь надаас гурав дүү нэг намхан хархүү, бусад нь хижээл насны хүмүүс. Тэд шинэ инженертэй болсондоо баярлаж байгаа гэж жигтэйхэн. 
За охин минь, чи инженер болчих нь энэ үү. Аль нутгийнх вэ дээ гэж Балдан гуай анх удаа надтай ам нээсэн юм. Чухам <<охин минь>> гэсэн энэ хүний өег дотноор өгүүлсэн үгэнд л би баригдаж хэд хоноогүй бол өөр үйлдвэрт саналаа өгөөд явчих байв. Зарим нь ажилдаа дарагдсан шинжтэй тэвдэж бухимдсан, заримдаа алгуур наазгай мэт эвшээлгэж суниасан, эсхүл үг ч солих завгүй засвартаа улайрсан энэ хүмүүсийн дунд нэг мэдэхэд гурван сар болчихжээ. Санасан бүхэн өөрөөр эргэсний учрыг олоход бэрх юм. Бид хоёр ч энэ хүмүүсийн дунд нэр нүүрээ барж хөгөө тарина гэж бодоод түргэн шиг өөр тийшээ шилжих нь зөв гэж бодож байв. Мэдээж хэрэг, элдвээр буруу шаардлага тавьж дургүйг минь хүргэнэ. Ингээд л маргаан гарч, мэдэх мэдэхгүйдээ хүрэхийн үед бид гэдэг ажилчдын дунд ямар хүн болж таарах вэ. Гурав хонохын ч арга алга гэж бодсон чинь даанч богинджээ. Адъяагийн нэг удаа л эвгүй үг хэлснийг тооцохгүй бол бидний дунд чанга ярилцах ч хэрэг гарсангүй. Адъяа засварчдаас зайдуухан явж төвөгтэйхөн гэмтэл гарвал намайг үзэхийг гуйна. Би ч дуртай үзнэ. Тэгээд нэг өдөр Адъяа засварчдын дунд ирээд: 
Манай Дэлгэрмаа ч цахилгааныхаа хувьд надаас хавьгүй дээр. Би яахав ганц хоёр томьёо л илүү бодож мэднэ гэж шуудхан хэлчихэв. <<Томьёо илүү мэднэ гэнэ ээ>> гэж бодогдсон боловч мэргэжлийн хувьд үнэнээ хэлсэнд нь баярлахдаа 
Надад Адъяагаас илүү юм байхгүй шүү. Тэр ч байтугай над Балдан гуайгаас асуух юм гарч байна гэж яаран хэллээ. Бидний яриа засварчдад дотно санагджээ. 
Ийм инженерүүдтэй улс чинь зүтгээд байхаас өөр яах билээ гэж тэдний нэг нь хэлэхэд Адъяа <<баярлалаа>> гээд толгой дохион мэхэсхийв. 


Энэ ярианаас хойш төдий ч удсангүй. Адъяа гэж хэн болох нь над мэдэгдлээ. Механик цехийнхэн улирлын ажлын гүйцэтгэлийг дүгнэсэн товч үг хэллээ. Олон үг нуршаагүй боловч хэлсэн бүхэн нь худал гээч. Юу болох нь энэ вэ. Үүнийг тэр үед надаас өөр хэн ч мэдээгүй дээ. Хэн нэг нь намайг сайн ажигласан бол миний улайсан нүүрийг хараад улан цайм хэнэггүй ярьж буй Адъяагийн үгэнд эргэлзэх л байсан. Хөөрхий, хэн ч түүнийг анзаарсангүй. Үгэнд нь итгэж битүүдээ талархсан хүмүүсийг л би харж суулаа. Энэ үед би гэгч хэн гэдгээ үзүүлж түүнийг суумагц л босож ний нуугүй хэлмээр санагдана. Гэвч чадсангүй. Ай нөхөр минь, хүн гэдэг нэр төрд ямар их дуртай амьтан бэ. Тооцоогоор үзэхэд цахилгаан хэмнэлттэй нь тодорхой байвч үнэндээ хэмнээгүй учрыг хэлчихэд тун амархан. Цехүүдийн доторхи хүч ихтэй хэд хэдэн сэнсний хөдөлгүүр дараа дараагаар эвдрэхэд бид засварын цехэд аваачиж өгсөн юм. Гэтэл засах сэлбэг байгаагүй учир арга тасрахдаа бэлэн байгаа жижиг хөдөлгүүрүүдийг оронд нь авчирч тавиад туршиж үзсэн хэрэг л дээ. Хөдөлгүүрүүд хүч багатай ч гэсэн сэнснүүд хэвийн ажиллагаанд орж тэгээд л цахилгаан бага хэрэглэсэн нь тэр. Гэтэл Адъяа энэ сорилтыг, хэмнэхийн тулд шинэ санаачилга гаргасан гээд машинуудын цахилгаан багтаамжийн зайн хуваарийг шинэчилсэн гэж ярьсан юм. Нэгэнт ийнхүү хэлчихсэн болохоор хэргийг задалж орхивол засварчдын урам нь хугарч ажлаа үнэлж үзсэнгүйд тооцож бас ч намайг атаархсандаа нэгнийхээ мууг үзлээ гэж санах ч хүн гарч магадгүй байв. Ингээд л би амиа бодоод үлдчих нь тэр дээ. Адъяа ч шинэ санаачилга гаргаж, ажилд шуурхай хандсан нэр олоод сар ч хүрээгүй байтал өөр цехийн дарга болж удсан ч үгүй үйлдвэрийн ерөнхий инженер болчихсон юм даа. Бидний гол нэг дутагдал маань хэн ч гэсэн хийх ёстойгоо хийлгүй заншчихсанд л байна шүү. Сандал уначихсан хэвтэж байхад босгоод тавьчихсан хүн шинэ санаа сэдэж, ажил хийсэн нэр авч байна. Бид ч тэр, ажилчид ч тэр ялгаа алга. Найз минь, харамсах юм гэвэл энэ л болоод байна. 
Намайг чи бүсгүй хүн болохоор одоо л хамаг юмаа дэлгэж бие биенийхээ нүгэл хилэнцээ уудлах нь гэж битгий бодоорой. Чамайг санаж мөрөөдөж, сэтгэлдээ хий хоосон хүсэн хүлээж, түүгээрээ өөрийнхөө зүрхийг тэжээн баярлаж, өөртөө гомдож, бас дахин сэтгэл тэнийж явснаа би нуухыг хүсэхгүй. Одоо чамд үүнийгээ хэлэх эрхтэй гэж би бодож байна. 
Тэгээд яалаа. Аа тийм. Адъяа бид хоёр зэрэг шахуу дэвшиж дээ. Би түүний оронд цахилгааны инженер болчихлоо. Ажил их. Хаанаасаа гараад байгаа эх нь үл мэдэгдэнэ. Бухимдах, ширүүн үг хэлэх бишгүй гарна. Адъяа яагаад тэгж эв дүйгий нь олоод байсан юм бол. Нэг өдөр гүйцэтгэх цехийн дарга над дээр ирлээ. 
- Дамжлага бүрэн биш байдаг, яавал дээр вэ Дэлгэрмаа, уг нь та нартай холбоотой нэг ажил ч дарагдаад бараг хагас жил болж байна гэж миний янзыг үзэх гэсэн мэт тэр хүн үгээ зөөн байж хэлэв. 
- Та Адъяаг байхад хэлсэн үү? 
- Хэлсээн 
- Яаралгүй баттай сайн бодож үзье. Одоохондоо би нэг зүйл үйлдвэртээ нэвтрүүлэх санаатай оролдоод... гэсэн. 
Үнэндээ тэр Адъяад оролдсон юм огт байгаагүй л дээ. Бид зогссон дамжлагыг шалгаж үзвэл гадаадаас сэлбэгээ авдаг машин байлаа. Машины дулаан тохируулагч нь шатжээ. Сэлбэг нь Англиас ирсэн боловч хүчдэл нь тохирохгүй байж. Тэгээд л уг тохируулагч агуулахын буланд хэдэн сар тоосонд булаастай хэвтчихсэн байв. Үзвэл хүчдэлийг нь тохируулж болох байлаа. Хийц нь нарийн боловч бидний мэдэх жирийн л юм. Энэ тохируулагчаас болж би тэр удаа үхтлээ ичиж билээ. Чухамдаа үүнээс хойш Адъяагаас болж шүү. Хүчдэл бууруулах трансформатор хийх гэж бүтэн долоо хоног боллоо. Шатсан трансформаторын гол олж ороомгийг тооцоолон ороогоод хэд хэд шалгасны дараа тохируулагч ч хэвэндээ ажиллаж эхэллээ. Гэтэл нэг өдөр ерөнхий инженер биднийг цуглуулж цехнийнхний өмнө намайг магтаж гарлаа. Бараг техникийн шинэ нээлт хийсэн юм шиг ярихад нь би нүүр хийх газраа олж ядахдаа: 
- Нөхөдөө. Адъяа намайг сайн таньдаг болохоор надаар зүгээр л тоглож байна. Энэ трансформаторы чинь Балдан гуай бид хоёр хийсэн юм шүү. Үнэндээ Балдан гуай л хийсэн юм гэж хэлэхэд: 
- Тэгж ярихгүй. Бид шинэ санаачилгын комисст илтгэнэ. Чи ч өргөдлөө бич. Шагналы нь олгоно уу гэж бичихээ мартав гэж албархуугаар хэлээд гараад явчихдаг байна. 
Миний уур хүрсэн гэж. Даанч, хүнээр ингэж тоглох гэж байх уу. Инженерийн хувьд хийх ёстой юмаа хийж байхад ингэж зориуд дэвэргэсэн нь намайг доромжилсон хэрэг байлаа. Гэвч түүний ийнхүү сүр бадруулан ярьсан нь өөрийнхөө урдах гэмийг булах гэсэн арга байсныг би хожим нь мэдсэн юм. 
Адъяаг харахад нуруу чацархаг, зүс царай тэгш, инээх нь аялангуй, ер түүнээс өөлөх юм үгүй, хэн ч харсан нүдэнд дулаахан залуу. Гэвч түүний алхах гишгэх бүр нь илбэдэх мэт хуурмаг байгааг мэдэх тусам ажил хийх сонирхол минь улам багасгах шиг болно. Ийм хүнийг дэвшүүлж байдаг дарга нарыг бодохоос л тэд бүгдээрээ Адъяатай адил хүмүүс шиг бодогдож юунд ч энд ирлээ дээ гэж санагдах үе ч гарна. 
Хэрэв манай Балдан гуай шагнуулаагүй бол, гүйцэтгэх цехийн нэг машин эвдрээгүй бол би энэ үйлдвэрээс явчихсан байж мэдэх юм. Намайг амралтаар яваад иртэл өнгөрсөн сарын үйлдвэрийн төлөвлөгөө 10 шахам хувиар давсан сайхан мэдээ үүдэнд хадаастай харагдаж, манай цехийнхэн ч сайшаал магтаалын үг сонсож зарим нь ч бүр шагнал авсан байлаа. Цахилгаанчдаас Балдан гуай маань шагнал хүртсэн дуулдлаа. Би энэ хүнийг хайрлаж <<а>> үсэг ч уншиж мэдэхгүй мөртлөө цахилгаанчны энэ мэргэжлийг гайхамшигтай эзэмшсэний нь учрыг олох гээд чадаагүй юм даа. Гэмтлийг зургаар хараад ер мэдэхгүй. Зүгээр л тээстрээ <<цахилгаан хэмжигч бага>> бариад гарахаараа надаас түргэн олчихно. Яарч сандарсан үед Балдан гуай л аминд орно. Тэвдэхээрээ хамрын нь хөлс бурзайна. Тэр үед нь юу ч асуугаад нэмэргүй дуулах ч үгүй, дууллаа гэхэд хариу хэлэхгүй. Нөгөө гэмтлээ олох гээд олсон бол засах гээд хэдэн цагаар ч сууж мэднэ. Гэм нь жаахан гөжүүд. Санаандаа таараагүй юманд хуруугаа ч хөдөлгөх дургүй. Харин энэ удаа нэг л хачин юм болжээ. Балдан гуайг шагнуулсныг мэдээд баяр хүргэх гэж зориуд уулзсан минь санаандгүй юмтай тулгарчихлаа. 
- Балдан гуай, танд баяр хүргэе. Та л манайхаас шагнуулсан байна гээд гар барих гэтэл 
- Үгүй хүүхээ.. Дэлгэрмаа... Аан би ч шагнуулсандаа.. гэснээ гараа дуртай дургүй өглөө. Би эхлээд гайхсанаа тэр дороо л хөгшний нь биеийг асуучихлаа. Балдан гуай ч 
- Манай хөгшин сайн шүү. Харин уржигдар орой халуун саваа хагалчихсан. Тэгээд... гээд түгдэрсхийснээ... хүүхээ чамтай би нэг уулзъя гэв. 
Балдан гуай хувцасны шүүгээнээсээ цаасанд боодолтой зүйл аваад өрөөнд минь орж ирээд хоёулханаа байсанд их л аминчлан 
- За инженер минь би ч буруу юм хийгээд л шагнуулчих шиг боллоо доо гээд боодолтойгоо задлахад халуун сав, нэг зурагт номын хамт байв. Би гайхсандаа 
- Юу ... гэснээ яамай даа халуун саваар шагнаа юу. Та хагалчихсан гээ биз. Одоо үүнийгээ аваачаад өгчих гэв. 
- Харин дээ хүүхээ. Би өчигдөр аваачих гээд л бас л болж өгөхгүй оргиод 
- Яагаад 
- Ерөнхий инженер маань хоёр машины автомат салгуулаад цахилгааны нь машинтай шууд холбуулчихсан шүү дээ. Одоо ч хөөрхий дүнгэнээд л байна. Энэ зөв юм бол ч муу Балдан гуай нь энэ халуун саваа гэртээ аваачнаа. Хүүхээ, Чи л хэлж өг, би чамайг хүлээгээд л сууж байна. Эндээ гэхэд нэг л буруу юм шиг санагдах юм. 
- Та тэр холбосны төлөө шагналаа гэж бодоод байгаа юм бол, таныг би түүний бурууг мэдсэний чинь төлөө энэ зүйлээр чинь шагначихаж болно биз дээ. 
Энэ ярианы дараа би шууд ерөнхий инженерийн өрөө рүү гүйхээрээ очлоо. Орох гэтэл яг өмнөөс минь Адъяа гарч ирснээ намайг хараад сонирхсон шинжтэй үг ч дуугарахгүй зогсчихов. 
- Та чинь яаж байнаа 
- Аа, яаж байна? Таныг харахад би зогсож байгаа биз 
- Тийм байна. Түр зогсчихоод, тогтонги ус шиг ялзарч.. 
- Хн.. өрөөнд ор л доо , та 
- Та хэд хэдэн машины автомат.. 
- Аа тэр үү. Тэр яах вэ. автоматын зарим нарийн сэлбэг алга. Түүний чинь хүлээвэл төлөвлөгөө.. 
- Мэдэж байна. Энэ сард техникийн бүрэн ашиглалтаас төлөвлөгөө биеллээ гэж та яриа биз дээ. 
- Би таныг бүсгүй хүний чинь хувьд хүндэлж үзээд энэ ялыг чи өөртөө авъя. 
- Машин эвдэрвэл та өөрөө машин болох уу? 
- Би толгойгоороо хариуцна 
- Танд хариуцлаганд дэнчин тавих юм бий гэж үү? 
Ингэж хэлчихээд цехийн машинуудыг шалган үзээд шууд холболтыг тасалж зогсоогоод хэзээ ч сэлбэг ирсэн цагт машиныг ёсоор нь ажиллуулмаар санагдав. Гэвч би тасалж чадсангүй. Шууд холболтыг тасдахад утас биш өөрийгөө л энэ машинаас, энэ үйлдвэрээс, энэ хүмүүсээс тастан хаячих гэж байгаа юм шиг бодогдоод, хэрэв тастлаа гэхэд энэ ажилчин, энэ хүмүүсийн бодол санааг мөн л тастаж, ажиллаж хөдөлж түүндээ хүсэл бодлоо өгсөн хүмүүсийн эсрэг ганцаараа зогсож, тэднийг хүндэтгэн үзээгүй юм шиг санагдаад ирэхийн үед өөрийгөө хий зэмлээд, эрх нь байдагсан бол бүх удирдлагыг солиод Балдан гуайгаар дарга тавьчихмаар ч бодол санаа урган ирнэ. Жаахан юм балгад халамцаад ирэхийн үедээ: 
Инженерээ, би чинь хорь шахам жил энэ үйлдвэрийн судсыг барилаав шүү. Энэ үйлдвэр ч минийхийг барилаа. Хэн хэндээ өлзийгөө өгөөд бид хоёр чинь нэг судастай болчихлоо шүү дээ, хүүхээ гэж Балдан гуай үе үе ярина. <<Нэг судастай>> гэдэг энэ үгийг одоо л би эргэцүүлэн бодож сууна. Ажилчин хүн машин техниктэйгээ нэг судастай болохгүй бол ажлын тухай яриад ч хэрэггүй юмаа. Ийм суутал засварын цехийн нэг ажилчин орж ирүүтээ: 
- Та нэг машин үзээч. Ерөнхий инженерийг явж байхаар нь үзүүлтэл би цахилгааных биш автотехникийн инженер гээд хавьтуулсангүй, хачин юм даа гэж хэлчихээд гараад явчихлаа. 
Адъяа яагаад ийм үг хэлдэг байна. Мэдэхгүйдээ бантаад амь нь тэнцэхдээ ийм үг хэлсэн нь миний хувьд ил байсан юм. Гэхдээ энэ чинь намайг, энэ үйлдвэрийн бүх ажилчдыг шууд басамжлан тохуурхсан хэрэг юм. Цахилгаангүйгээр автотехникийн тухай ярина гэдэг инээдэмтэй, тэгээд ч бүр ичгүүр сонжуураа алдаж улаан цаймдаа гарсных. Ийм ч ерөнхий инженер байх гэж. Энэ чинь үсгээ мэдэхгүй байж уншина гэсэн хэрэг. Эсхүл ус уусаар байгаад цангаж үхлээ л гэсэн үг юм. 
Энэ хэрэг над гэнэт нэгэн бодол төрүүлсэн учир би хэнтэй ч зөвлөлгүй шууд үйлдвэрийн дарга дээр орж Адъяагийн тухай мэддэг бүхнээ урсгаж гарлаа. <<Адъяа ямар ч буруу байхгүй, бид бүр онцолбол би гэдэг хүн энэ хүний хамаг алдааг мэдсээр байсан хэрнээ хэлж засалгүй байсаар ийм байдалд хүргэчихлээ. Түүнд буруугий нь хэлээгүй маань амьдралаа, үйлдвэрээ ажилчдаа хууран мэхлэхэд хүргэж байна. Би буруу бодож байжээ. Би алджээ. Над л хамаг буруу байна>>. 
Маргааш нь үйлдвэрчний хорооны дарга намайг дуудлаа. Тэр тун залуу, гэлээ ч ажилсаг чамбай хүн дээ. 


Адъяагийн тухай дууллаа. Чи асуудлыг тун зоригтой шударга тавьсан байна гэж намайг талархан хэлэхэд над нэгэн бодол зурсхийн орж ирлээ. 
Үнэн юмыг үнэнээр нь хэлэхэд зоригтой хүн болчихдог нь аймшигтай байлаа. Сэтгэлд нэгэн яруу найрагчийн шүлэг эргэлдэж, үнэнээ ярихын тулд ихээхэн зориг зүрх гаргаж байсан ямар ч янзын хүмүүс байж вэ дээ гэж хойч үе маань гайхах байх даа гэсэн санаа нь бууж ирлээ. Би үүнийг хэлмээр байтал тэр хүн өөрөө ч тэр зуураа бодоод олчих шиг санагдсан учир олон юм ярьсангүй. 
Хожим хэдэн сарын дараа намайг дуудсан хүн намын үүрийн дарга байлаа. Жирийн юм ярьж эхэллээ. Гэр орон, ах дүү, таньдаг нөхөд. Тэгж байснаа: 
- Өөрийг чинь бид ерөнхий инженерээр ажиллуулах бодолтой байгаа юм. Үүнийг юу гэж үзэж байна гэлээ. Би тулгамдсандаа шууд хариулж амжилгүй, амьсгаа аваад: 
- Би их баярлаж байна. Намайг хариуцлагатай ажилд итгэж ажиллуулах гэсэнд. Гэхдээ энэ итгэл зөвхөн ганц таных ч байсан би энэ ажлыг хийж дийлэхгүй гэв. Бид бие биеэ үе үе харж хэсэг зуур дуугүй суутал: 
- Тиймээ, итгэл... Зарим хүмүүс олны энэ итгэлийг ганцхан өөртөө л зориулах гэж оролддог юм. Бид залуус та нарт итгэдэг. Итгэхгүй бол энэ үйлдвэр, улс орон маань ч дэвжиж дээшлэхгүй. Та бид хоёр ч энэ тухай энэ өрөөнд ингээд яриад сууж байхгүй шүү дээ. Адъяа бол та бидний итгэлийг түрийвчиндээ хийчихсэн байна. Түүний хэлсэн бүхэнд бид итгэж байсаан. Энд хяналт шалгалт суларсан тал бий боловч бас учир бий. Ийм хүмүүс байдгийг бид бас мэднэ. Гэхдээ би итгэсээр л байх болно гэж намын үүрийн дарга хэлээд <<өөртэй чинь дахин уулзана>> гэлээ. 
Итгэл. Энэ үг огцом богино сонсдоод зүрхний минь цохилттой хэм нэг бол сэтгэлийн гүнд аянга мэт нижигнэн байгааг одоо би мэдэрч байна. Би чамайг хүсэн хүлээдэг байсан боловч итгэдэггүй байж дээ. Чи ч бас над итгэсэнгүй. Чамд би <<хайртай>> гэж хэзээд ч хэлээгүй. Чи тэр үгийг хэлээд байсныг би мэднэ. Гэвч чи над итгэсэн бол ганц л харцнаас минь энэ үгийг олж болох байсан. Магадгүй би энэ үгийг хэлж чадаагүй байж ч болох юм. 
Эрхэм найз минь. Чамд энэ захидлыг яаралтай явуулах гэтэл бидэнд хүнд зовлон тохиолдож саатсан болохыг хэлмээр байна. Балдан гуай маань бараг гэнэт л биднийг орхин одлоо. 
- Дэлгэрмаа, хүүхээ чи.. ерөнхий инженер болчихвол муу Балдан гуайгаа мартчих байх даа гэж гомдонгуй атлаа өрөвдөм сулхнаар өгүүлэв. Яриандаа болоод тамирдаж байгаагий нь би мэдээд: 
- Би ерөнхий инженер болохгүй. Тэгэхээр таныг мартахгүй дээ. Тэгээд ч хүн мартчихдаг хүнийг дэвшүүлж болдог юмуу гэснээ орны нь урдуур унжсан хөгжлийн үзүүрийг өргөж засуутаа. Та хэвтвэл зүгээргүй юу гэлээ. 
Балдан гуай ядарсан нь илт байлаа. Духанд нь хөлс чийгтэй дааварлаж, бие барьснаас зүүн гарын хуруунууд нь үлмэдэг чичирхийлж, санчигны судас нь хүчтэй түргэнээр лугшин гүрвэлзэж байгааг харахад ямар нэг амьтан амь нь тэмцэн цовхчиж байх мэт. Өвгөн чичирхийлж байгаа зүүн гараа барьж базлан: 
- Би ч бүр зөнөчихөө юү дээ. Яалаа гэж чи намайг мартах вэ, тэр үнэн шүү гэснээ хоолойгоо засаад ямар даргатай байхаа бид чинь мэднэ шүү хүүхээ. Муу Балдан гай нь дор хаяад л ерөнхий инженерээр ямар хүнийг тохоон томилохоо мэдэх л хүн дээ гээд яльгүй инээвхийлэх төдий болов. 
Гэрт нь ярилцсан энэ яриа бидний хамгийн сүүлчийнх байсан юм. Гэхдээ энэ хүн намайг тохоон томилсныг би сайн мэдэж байна. Намын үүрийн даргатай дахин уулзахдаа би үүнийг дурсан ярилаа. 
- Тиймээ, бид бүгдийн санал бодол байгаа юм гэж тэр хүн хэлж билээ. Тэгэхэд нь 
- Хэрэв миний саналыг асуувал би их засварын мастер Пэрэнлэй гуайг л энэ ажилд томилно доо гээд харин Адъяа маань хаана ажиллах юм бол гэж асуучихлаа 
- Эндээ 
- Дургүйцэх болов уу? 
- Дуртай дургүй ч заавал энд ажиллуулна. Зангий нь мэдэхээрээ бид тэр хүнийг харж байна. Өөр газар оччихвол бас л.. 
- Тийм дээ.. 
Хэд хоногийн дараа ерөнхий инженерээр түр томилогдсон хүн нь Пэрэнлэй гуай байлаа. Энэ хүн дээд сургуулийн диплом, тэмдэгтэй боловч амьдралын их сургууль төгссөн бидний багш хүн юмаа. Миний саналыг дагаагүй нь мэдээж боловч хамт олныхоо бодолт ойртон очсондоо би дотроо баярлаж байна. Ингээд би ерөнхий инженер болоогүй юм даа. 
Захидлынхаа төгсгөлд чиний хүсэж хүлээж байсан тэр үгийг одоо л би чамд хэлж чадах байна. <<Чамд би хайртай тиймээ, хайртай>>. Энэ бичсэнийг минь хань ижилдээ уншиж өгөөрэй. Тэр хүн намайг танихгүй ч гэсэн энэ үг эмэгтэй хүн, найз нөхрөө хүндэтгэн хайрласан жирийн сайхан сэтгэлийн ариун үг гэдгийг ойлгоно биз ээ. 
Хариу захиа хүсэхгүй байгаа минь энэ захидлын хариу болж байгааг чи битгий мартаарай. 
Дэлгэрмаа 1974 он 