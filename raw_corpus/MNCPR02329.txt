Муур бол бурхны шавь юм

Монголчуудын дургүй энэ амьтанд гадныхан маш их хайртай, өв залгамжлагч хүртэл болчихсон саятан муур хүртэл байдаг.
Гадныхан яагаад мууранд хайртай вэ... Тэд муурандаа нэр хайрлаад зогсохгүй бараг хүүхэд лугаа энхрийлэн өсгөдөг. Муурыг байнга илж байвал ядаргаа тайлагдан, санаа сэтгэл тайвшран эерэг энерги авдаг гэж ярьцгаадаг. Зарим нь ганцаардахгүйн тулд муур тэжээж, өхөөрдөн тоглож хань татдаг. Харин монголчууд мууранд дургүй. Маш зөнч сэжигч гэхээс эзнийхээ үхлийг хүлээж байдаг муу ёрын амьтан гэж үздэг. Ямар нэгэн таагүй зүйл үүсэх нь гэдгийг урьдаас мэдээд түүнээс дайжин сэмхэн алга болчихдог болохоор нь "муур муу юм дууддаг" гэж зэвүүцдэг байсан биз ээ. Гэвч бас сайн сайхан зүйлийг зөгнөдөг ажээ. Хэрвээ муур өөрөө танай гэрт орж ирвэл түүнийг хөөх хэрэггүй. Ямар нэгэн сайн сайхан мэдээг тээж ирлээ гэцгээдэг. Муур тайван амгалан хэрүүл шуугиангүй, баяр хөөртэй хүмүүсийн дунд байх дуртай. Орчин үед муурыг зэвүүцэн үзэх нь аажмаар багасч, янз бүрийн зорилгоор тэжээх хүмүүс олширчээ. Хашаа хорооныхоо хулгана зурамнаас салахын тулд "хулганы жинхэнэ ангууч"-ийг тэжээдэг айл төдийгүй аялал жуулчлалын баазууд хүртэл олон болсон. Гэр хорооллын муурнууд хашааны хамгаалагч нохойтой ижилсэн найзалж хашааны цэвэрлэгчийн үүргийг гүйцэтгэнэ. Орон сууцны айлд муур байвал ялаа шумуулаас гадна жоом хүртэл харагдахгүй болно. Зарим гэр бүл ямар нэгэн амьтан тэжээвэл үр хүүхэд маань аливааг энэрэн хайрлах сайхан сэтгэлтэй болж хүмүүжнэ хэмээн үздэг болсон. Арай цэвэрч амьтан болохоор муурыг сонгох нь бий. Цэвэрч учраас хоол идсэнийхээ дараа заавал нүүр гараа угаана. Савраа шүлсдэж байгаад нүүрээ арчиж гардаг бөгөөд инээд хүрмээр. Энэ нь биологийн хувьд өөр зорилготой байдаг гэсэн. Бухимдсан хүний уур уцаар нь дороо алга болно. Муурны хэл арзгар ширүүн бөгөөд түүнээс нь шүлс мэт шингэн зүйл ялгарч байдаг. Магадгүй түүгээрээ нүүр гараа угаадаг байх. Урьд өмнө нэгэн зүрх муутай хүн зүрхэн тус газраа муураар долоолгодог байсан бөгөөд үүнийхээ ачаар зүрхнийхээ өвчнөөс салсан тухай яриаг сонсож байсан билээ. Муурыг долоох тоолонд зүрхэнд нь иллэг болж тайвшруулдаг байсан бололтой. Муурын тухай домог яриа ч их бий. Хөдөөгийн нэгэн бөглүү газарт жижигхэн сүм байдаг байжээ. Тэр сүмд нэгэн золбин муур амьдарч байсан бөгөөд гадагш гаралгүйгээр сүмийнхээ дээвэрт л хоноглодог байжээ. Сүмийн гол шүтээний өмнө аянчин мөргөлчдийн өргөсөн зүсэн зүйлийн амттан өрөөстэй байхад түүнд хүрдэггүй байв. Нэгэн өдөр сүмийн лам нар цуглаад энэ муур их сайн муур байна гээд адис хүртээжээ. Тэр цагаас хойш муур яаж ч үсэрсэн дөрвөн хөл дээрээ л буудаг болсон гэнэ. Ингэж муур бурхны шавь болсон учраас бурхан тахилын өмнө хичнээн амттан байсан ч өмнүүр нь гардаггүй бөгөөд түүнд ерөөсөө хүрдэггүй гэнэ. Муур шүүгээ тавиур дээгүүр үсэрч харайгаад сахилгагүйтдэг хэрнээ зөвхөн бурхан тахилд ойртдоггүй нь сонирхолтой. Хэрвээ та муур тэжээдэг бол үнэн эсэхийг ажиглахад гэмгүй. 

