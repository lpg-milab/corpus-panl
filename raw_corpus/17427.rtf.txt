№210(17427) 
1989 оны есдүгээр сарын 2.
АЖИЛ   ЭЗЭНГҮЙДЭХ

МАХН-ын Төв Хорооны VI бүгд хурал дээр нөхөр Ж. Батмөнх хэлсэн үгэндээ << Ажил эзэнгүйдэх, эсвэл хариуцлага эзэнгүйдэх энэ хоёр дутагдлыг бүх шатанд арилгах хэрэгтэй байна >> гэж онцлон тэмдэглэсэн билээ. 

Нийгмийн амьдралын бүх хүрээнд өрнөж байгаа өөрчлөн байгуулалтын эцсийн үр дүн, амжилт нь иргэн бүр ажилдаа жинхэнэ эзэн байж, хариуцлагаа гүнээ ухамсарлаж, идэвхтэй шургуу хөдөлмөрлөж байгаа эсэхээс шууд шалтгаалах учраас бүгд хурлын дээрх заалт онцгой ач холбогдолтой юм. 

Манайд ажил бүхэн эрхэлсэн эзэнтэй, хүн бүр тодорхой үүрэг хариуцлагатай байдаг. Улс, нийгмийн их бага ямар ч ажил эрхэлсэн иргэн бүхэн түүний төлөө нийгмийн сангаас цалин хөлс хүртэж, чухам тэр нь амьдралын нь эх булаг болж байдаг. 

Манай орны хөдөлмөрчдийн олонхи нь хийснийхээ хэрээр авах социалист зарчмыг чанд мөрдөж, өөрчлөн байгуулалтыг амжилтад хүргэхэд тодорхой хувь нэмэр оруулж байгаа боловч ажил эзэнгүйдэх, хариуцлага эзэнгүйдэх ноцтой дутагдал тасралтгүй ирж улс нийгмийн ажил хохирох, удаашрах, тасалдаж доголдох нь цөөнгүй байна. Социалист байгуулалтын аварга их ажил үйлс нь үй түмэн холбоо, нэгдэл, шижим нэгжээс цогцлон бүрэлдэх учраас нэг цэг, үндсэн нэгжид ажиллаж байгаа нэг ажилчин, малчин, албан хаагчийн хайхрамжгүй, хариуцлагагүй  ажиллагаа нийгэмд, нийтийн үйл хэрэгт багагүй хор хохирол учруулж байна. Нэг малчин хариуцсан малаа олигтой таргалуулаагүйгээс төл, ноос, мах, сүүний гарцыг бууруулж, тэр нь үйлдвэрийг түүхий эдээр, хүн амыг хүнсээр хангахад багагүй хохирол учруулдаг. Нэг үйлдвэр, цех, ажилчны улсын жишиг, технологийн горим, ажлын дэг журам зөрчих явдал нийгэмд асар их хохирол учруулдгийн баримт цөөнгүй. 

Өнгөрсөн хагас жилд үйлдвэр, аж ахуйн 521 нэрийн бүтээгдэхүүний чанарыг түүвэрлэн шалгаж, аттестатчилахад 12 нэрийн бүтээгдэхүүн чанарын гуравдугаар ангид оржээ. Хөтөлийн цемент, шохойн үйлдвэрийн цемент, Хөдөө аж ахуй, хүнсний үйлдвэрийн Яамны харьяа хүнсний засвар угсралтын конторын давсны цехийн хүнсний давс, төмрийн заводын угаагуур, нидрүүлэг, эмээлийн бүүрэг, барилгын модон эдлэлийн үйлдвэр зэрэг газрын үйлдвэрлэсэн нэлээд нэрийн бүтээгдэхүүнээс эхлээд улс ардын аж ахуй, хөдөлмөрчдийн чухал хэрэгцээт олон төрлийн бүтээгдэхүүн стандартын шаардлага хангахгүй байжээ. Тэдгээр бүтээгдэхүүн хэрэгцээ хангахгүй, удаан хугацаагаар борлогдохгүй хадгалагдаж улс, нийгэмд багагүй хохирол учруулжээ. Үйлдвэрлэлийг удирдах, зохион байгуулах, хянаж шалгах, гардан гүйцэтгэх үүрэг хариуцлагатай тодорхой хүмүүс ажлаа, хариуцлагаа эзэнгүйдүүлж, ноосны үзүүлэлтийг шүтэн, санаа амарлингуйтаж, нийтээ хохироосон атлаа цалингаа хэвээр нь авдаг, эсвэл ахиухан хөлс авахын тулд улам илүү үрлэг гаргадаг эзэн биш сэтгэлгээ л дээрх гаж явдлын уг сурвалж болж байна. 

Ажил эзэнгүйдэх, хариуцлага сулрах ноцтой алдагдал зун, намрын урин дулаанд илүү олон гардаг баримт гэрчилж байна. МАХН-ын Төв Хорооны VI бүгд хурал их барилгын ажлыг улам эрчимжүүлэх, хөрөнгө оруулалтыг оновчтой болгох чухал шийдвэр гаргасан байтал долдугаар сард барилгын гүйцэтгэгч байгууллагууд сарын үйлдвэрлэлийн программыг 65 сая төгрөгөөр тасалж, гүйцэтгэсэн ажлын хэмжээ өмнөх сарынхаас 70 шахам сая, өнгөрсөн оны мөн үеийнхээс 0, 4 сая төгрөгөөр буурчээ. Ийм ноцтой тасалдлын нэлээд хэсэг нь удирдлага, зохион байгуулалтын, өөрөөр хэлбэл, барилгын үйлдвэрлэлийг удирдаж байгаа олон арван албан хариуцлагатны сэтгэлгээ, арга барилын хоцрогдол, ажлаа эзэнгүйдүүлэн, хариуцлагаа сулруулснаас болжээ гэсэн дүгнэлт гарч байна. 

Зун, намрын улиралд цаг хожиж амжуулдаг олон ажил өвс хадлан, сүү, тос бэлтгэх, мал оторлох ажилд ч ноцтой назгайрал, саатал гарч байна. Харьцангуй сайхан зуншлагатай Дорнод, Сүхбаатар аймагт бэлтгэсэн өвс ноднингийн мөн үеийнхээс ихээхэн доогуур байна. Өөрчлөн байгуулалтын өнөө үед ингэж ажлаа эзэнгүйдүүлж, хариуцлага алдаж байгаа албан хариуцлагатан, ажилчин, малчин, сэхээтнийг ил тод илчлэн нийтийн анхааралд тодорхой гарган тавьж, хохирол зөрчлийг нь арилгуулах, ажлыг нь өөрчлөн сайжруулах бодитой тэмцэл хийх хэрэгтэй юм. Ажил эзэнгүйдүүлж хариуцлага алдсан, эрхэлсэн хөдөлмөрөө жинхэнэ ёсоор хийж чадахгүй, мэдлэг, чадвар нь хүрэхгүй байгаа хүнтэй эвлэрэн бөөрөнхийлж, ая тал засаж, сануулах, шүүмжлэх төдийгөөр хэлбэрдэн өнгөрөөж байгаа нь нийгмийн шударга ёс, эрин цагийн шаардлагад хэрхэвч зохилдохгүйг ард түмэн хурцаар шүүмжлэн шаардаж байна. 

Аппарат нь нүсэр, ажиллагаа нь олон шат дамжлагатай, арга барил нь хуучирсан, ардчилал, ил тод байдал хаалттай газруудад л ажил эзэнгүйдэх, хариуцлага эзэнгүйдэх дутагдал илүү гарч, нийгмийг завхрааж, улс орны хөгжилд саад тотгор учруулагчид олноор шигдэн сууж байгаа нь нууц биш ээ. Чухам ийм газарт хүнтэй хагас дутуу ажиллах, голлох удирдах ажилтан нар нь зун, намар нэг зэрэг амрах, ажил шийдвэрлэх эрх үүрэггүй хүн албан газар толгойлон үлдэж үлгэн салган алба залгуулах зэрэг хариуцлагагүй явдал их гарч байна. 

Эдгээр нь үйлдвэр, аж ахуйн газар, байгууллага, хамт олны бие даасан байдлыг хангаж, үйл ажиллагааг идэвхжүүлэх талаар нам, засгаас гаргасан заалт шийдвэртэй харш юм. Бие дааж, илүү үр ашигтай ажиллах заалт шийдвэрийг цалгардуулан, назгайран хариуцлага алдах, эзэнгүйдүүлэх, явдлаар солих эрх хэнд ч байх ёсгүй. 

Ажил эзэнгүйдэх, эсвэл хариуцлага эзэнгүйдэх ноцтой хоёр дутагдлыг арилгахын төлөө намын. удирдлага, төрийн хяналт, бүх нийтийн тэмцлийг газар бүрт хүчтэй болгож байж сая өөрчлөн байгуулалтын шаардлагыг хангаж, нийгмийн эрх ашгийг хамгаалж чадна. 

