Би дураараа очоод тэр гэрээг байгуулчихаагүй

"Монголросцветмет" нэгдэл, ОХУ-ын "Полиметалл" компанитай Асгатын мөнгөний ордыг 50:50 хувиар хамтран эзэмшихээр байгуулсан гэрээг манай Засгийн газар хууль бус хэмээн үзэж цуцаллаа. Дуулиан тариад байгаа энэ асуудлаар "Монголросцветмет" нэгдлийн Ерөнхий захирал О.Эрдэнээтэй ярилцав. 
-ОХУ-ын "Полиметалл" компанитай таны байгуулсан гэрээг Засгийн газар ээлжит хуралдаанаараа цуцалчихлаа. Яагаад гэнэтхэн ийм шийдвэр гарах болов оо? -Засгийн газрын хуралдаанаар тийм шийдвэр гарсан. Уг шийдвэрийн талаар ЗГХЭГ-аас сэтгүүлчдэд хандан хэвлэлийн бага хурал хийж учир шалтгааныг нь мэдээлсэн учраас би юу хэлэх вэ дээ. -Таныг Засгийн газрын хуралдаанд дуудаж оруулсан биз дээ? -Оруулсан. Гэхдээ би 18 цагийн үед орсон л доо. Хуралдаан үдээс өмнө эхлээд асуудлаа ярилцаад үндсэндээ тохирчихсон байсан. Тэгээд надад хуралдааны тэмдэглэлийг уншиж танилцуулсан. "Монголросцветмет" нэгдлийн үйл ажиллагааны тухай Засгийн газар хоорондын шинэ хэлэлцээр байгуулагдаагүй, нөгөө талаар гэрээнд гарын үсэг зурахын өмнө Засгийн газарт танилцуулаагүй процессын алдаа гаргасан гэсэн үндэслэлээр гэрээг цуцлах шийдвэр гаргасан юм билээ. Тэгээд Асгатын ордыг ашиглах асуудлыг зохих журмын дагуу дахин Засгийн газарт оруулж танилцуулахыг Төрийн өмчийн хорооны даргад даалгасан. Гол нь стратегийн орд газруудын жагсаалтыг УИХ хэлэлцэж батлаагүй байхад гэрээ хийлээ гэж буруутгасан юм. Өөрөөр хэлбэл намайг эрх мэдлээ хэтрүүлсэн гэж үзсэн.
-Ерөнхийлөгчийг ОХУ-д айлчилж байх үеэр гэрээг байгуулсан байх аа? -Тэгсэн. -Та Ерөнхийлөгчийн айлчлалын группт явсан бил үү? -Би бизнес группт нь багтсан. -Тэгээд яагаад гэрээ байгуулсан талаар тухайн үед нь мэдээлээгүй юм бэ? Айлчлал дууссаны дараа Ерөнхийлөгч сэтгүүлчидтэй уулзахдаа ч энэ талаар огт дурсаагүй. Айлчлалын өмнө ч ОХУ-д очоод Асгатын ордын талаар огт хөндөхгүй гэж Шадар сайд мэдэгдэж байлаа. Гэтэл бид Оросын вэб сайтаас гэрээ байгуулсан тухай мэдсэн. Тэгэхээр нууцаар гэрээ байгуулсан гэсэн хардлага төрүүлэх нь зүйн хэрэг. Заавал ингэж нууцлах хэрэг байсан юм уу? -Цаг үе нь л тэгж таарсан хэрэг. Нууж хаасан юм ерөөсөө байхгүй шүү дээ. Айлчлалын дараа би Женевт суудаг хүүхдүүд дээрээ очиж сувилуулахаар явсан л даа. Амралтаа ч авчихсан байлаа. Тэгээд ч айлчлалын өмнө манайх лицензийнхээ төлбөрийг цаг тухайд нь төлөөгүй байсан учраас Кадастрын албанд хураалгачихаад Засгийн газраас буцааж олгох шийдвэр гарснаас болж дуулиан болоод байсан үе. Бас Ерөнхийлөгчийн айлчлалын албан ёсны хөтөлбөрт "Полиметалл"-тай гэрээ байгуулах тухай огт байгаагүй. -Тэгээд яагаад гэнэтхэн Асгатын асуудал босоод ирдэг билээ. Миний сонссоноор бол арванхоёрдугаар сарын 7-ны өдөр Москвад Элчин сайд Хангайгийн өрөөнд бүх сайд нарыг байлцуулж байгаад Ерөнхийлөгч Асгатын ордыг "Полиметалл"-тай гэрээ байгуулан хамтран эзэмших талаар үүрэг өгсөн юм биш үү? -Арай ч тэгж үүрэг өгөөгүй ээ. Элчин сайд Л.Хангайгийн өрөөнд яриа болох нь болсон. Тэгэхэд бараг Засгийн газрын бүх сайд байсан. Д.Тэрбишдагва сайд, Н.Энхболд сайд, С.Отгонбаяр, Б.Жаргалсайхан, Шадар сайд, элчин сайд Л.Хангай, за тэгээд Ерөнхийлөгч өөрөө ч байсан. -Яг "Монголросцветмет" "Полиметалл" хоёрын тухай яриа болсон уу? -Тэгсэн. Асгатын мөнгөний ордын тухай яриа болсон. Оросын тал Ерөнхийлөгчийн айлчлалын үеэр гэрээнд гарын үсэг зурах талаар аль аль талаасаа хүчин чармайлт гаргая гэсэн саналыг тавьсан юм билээ. Маргааш нь Ерөнхийлөгч Путинтай уулзах байсан. Тэгээд л хэлэлцэх асуудлуудынхаа тухай ярьж байгаад намайг дуудуулсан байсан. Оросын талаас яриа хэлэлцээр нь явагдаад гэрээнд гарын үсэг зурахад бэлэн болчихсон байсан. Харин манайх бэлэн болоогүй байсан хэрэг. Учир нь Оросын "Полиметалл" компанитай хамтарсан компани байгуулах яриа, хэлэлцээг бид үндсэндээ зургаан сарын турш хийсэн. Гэрээний үндсэн нөхцөлийн талаар 2006 оны арваннэгдүгээр сард болсон "Монголросцветмет" нэгдлийн Зөвлөлийн хуралдаанд оруулж хэлэлцүүлсэн байсан юм. Тэгээд тайлбараа хэлэхэд Ерөнхийлөгч "Та нар одоо ийм юм яриад зогсч байхдаа яадаг юм бэ? Тэр Сугар яасан юм бэ" гэхэд нь "Сугар дарга Япон руу эмчлүүлэхээр яваад энэ талаар ярилцаж амжаагүй" гэхэд нэлээд бухимдангуй байсан. Би Д.Сугар даргын зөвшөөрөл ирвэл гарын үсэг зурахад бэлэн гэдгээ тэнд байсан хүмүүст танилцуулсан. -Тэгээд дараа нь Ерөнхийлөгч Улаанбаатар руу ТӨХ-ны дарга Д.Сугар руу ярь гэсэн юм уу? -Л.Хангай сайд, Д.Тэрбишдагва сайд, Н.Энхболд сайд бид нар маргааш Д.Сугар даргатай ярилцъя гээд тарсан. Б.Жаргалсайхан сайд ч "Хэрвээ Д.Сугар албан бичиг ирүүлчих юм бол болохгүй ч юм байхгүй л дээ" гэсэн. Ингээд л ерөнхийдөө ойлголцоод тарсан. Тэрнээс "За Эрдэнэ ээ чи гарын үсэг зурна шүү. Чамд эрхийг нь өглөө" гэж хэлээгүй нь үнэн. -Тэгээд Сугар дарга хэний хүсэлтээр Москва руу тэр бичгийг факсдсан юм бэ. Өнгөрсөн долоо хоногийн эхээр манай сонинд хэвлэгдсэн Гадаад хэргийн сайд болон Хүнс, хөдөө аж ахуйн сайд Д.Тэрбишдагва нарт хаягласан албан бичиг мөн биз дээ? -Танай сонинд гарсан бичиг мөн л дөө. Тэр өдөр Ерөнхийлөгч "Та нар энэ асуудлаа Сугартай ярь л даа. Засгийн газрын комисс гэж байгаа биз дээ. Одоо ийм юм яриад сууж байх даа яахав дээ" гэсэн. Тэгээд маргааш нь ярилцаж байгаад Сугар руу ярьсан. -Яг хэн нь ярьсан бэ? -Гадаад хэргийн сайд Энхболд, Хүнс, хөдөө аж ахуйн сайд Тэрбишдагва хоёр ярьсан. Тэгээд л Сугар дарга тэр бичгийг факсдсан юм. Зарчмын хувьд зөвшөөрсөн гэсэн бичиг шүү дээ. Хамтарсан үйлдвэрийн Монголын хэсгийн шийдвэр гэсэн үг. Хамтарсан үйлдвэр өөрийн онцлогтой. Д.Сугар даргаас шийдвэр ирснээр гэрээг байгуулсан. Тэгээд ч тухайн үед "Полиметалл"-ын асуудлыг Засгийн газрын хуралдаанаар хэлэлцүүлэх тухай яриа байгаагүй. -За тэгээд Сугар даргын бичиг Москвад иржээ. Харин та гэрээг хэзээ нь байгуулсан юм бэ? -Арванхоёрдугаар сарын 8-ны өдөр. Өөрөөр хэлбэл, Л.Хангай даргын өрөөнд тийм яриа болсны маргааш нь. -Гэрээг байгуулахад та ганцаараа байж байгаад байгуулчихаагүй юм байгаа биз дээ? -Бид ямар Кремлийн ордонд зурах биш, хоёр талын хүмүүс байлцаж байгаад л зурцгаасан. Нэгэнт л Монголын хэсгийн шийдвэр ирсэн болохоор цааргалах зүйл байгаагүй. Энэ гэрээг байгуулахад мэргэжлийн баг ажиллаж, хуулийн компанитай зөвлөсөн. Өөрөөр хэлбэл, би дураараа очоод тэр гэрээг байгуулчихаагүй гэдгээ хэлмээр байна. -Сайд нараас байлцаагүй юм уу? -Байгаагүй. Тэгээд гэрээнд гарын үсэг зурчихлаа гэдгээ би Монгол-ОХУ-ын Засгийн газар хоорондын комиссын дарга Д.Тэрбишдагва, Гадаад хэргийн сайд Н.Энхболд нарт мэдэгдсэн. -"Монголросцветмет" нэгдлийн үйл ажиллагааны гэрээг Орос, Монголын Засгийн газрын хоорондын хэлэлцээрээр зохицуулдаг юм байна. Гэтэл тэр гэрээ 2006 оны нэгдүгээр сарын 1-нээс дуусгавар болсон гэсэн тийм үү? -Шинэ хэлэлцээрийн төслийг хоёр тал үзэглэсэн. Удахгүй байгуулагдах байхаа. -Харин Батболд сайд Хангай даргын өрөөнд болсон яриа бол Засгийн газар хоорондоо байгуулдаг тэр хэлэлцээрийг л хөндсөн. Гэтэл ар хударгаар Эрдэнээ "Полиметалл"-тай гэрээ байгуулчихсан гэж байна билээ. -"Монголросцветмет" нэгдлийн үйл ажиллагааны тухай Засгийн газар хоорондын хэлэлцээрийг байгуулах эрх надад байхгүй шүү дээ. Засгийн газар л байгуулах эрхтэй. Тэгэхээр энэ бол надад хамаагүй. Хамтарсан үйлдвэрийн зөвлөл нь зөвшөөрсөн юм чинь аж ахуй хоорондын гэрээг байгуулахад болохгүй юм байхгүй гэж бодож байсан хэрэг шүү дээ. -Тэгэхээр урд өдөр нь Ерөнхийлөгч ч шамдуулсан, сайд нар ч Сугар руу ярьж бичиг ирүүлсэн болохоор гэрээг байгуулах нь зүйтэй гэж та ойлгосон байх нь ээ? -Би тэгээд л гэрээг байгуулаад мэдэгдсэн. Учир нь Тэрбишдагва сайд бол Засгийн газар газар хоорондын комиссын Монголын хэсгийн дарга. Тэгээд Гадаад хэргийн сайд ч байсан. -Тэгвэл бүгд л мэдэж байсан юм байна. Одоо харин бүгд мэдэхгүй гэж байгаа. За энэ ч яахав гэж бодъё. Харин Засгийн газрын хуралдаанд "Полиметалл"-тай байгуулсан гэрээг хүчингүй болгох асуудлыг хэн оруулж ирсэн хэрэг вэ? -Батболд сайд оруулсан гэсэн. -Өмнө нь Кадастрын албанаас танай лицензийг хурааж авсны дараагаар Батболд сайд Засгийн газрын хуралдаанд лицензийг танайд буцааж олгуулах талын асуудлыг оруулж ирсэн байдаг. Тэгэхээр түүнийг танай талын хүн юм болов уу гэсэн ойлголт байлаа. Гэтэл одоо байгуулсан гэрээг нь цуцлуулчихлаа. Тэгэхээр ноён Батболд хэний заавраар яваад байна даа? -Би энэ талаар юу ч мэдэхгүй байна. Гэрээ байгуулсан нь үнэхээр тэр хуулийн заалтыг зөрчих нь зөрчсөн. -Лицензийг буцааж олгуулаач гэж та Батболд сайдад хүсэлт гаргасан уу? -Үгүй. Үндэсний аюулгүй байдлын зөвлөлөөр яригдаж Засгийн газар хоёр байгууллагынхаа асуудлыг шийдвэрлэх үүрэг өгсөн юм билээ. -Тухайн үед Батболд сайд "Монголросцветмет" бол Засгийн газар хоорондын байгуулсан хэлэлцээрээр үйл ажиллагаа нь зохицуулагддаг байгууллага. Монголын ч юмуу Оросын хуулиар явдаггүй гэж байгаад лицензийг олгуулсан байгаа. Харин одоо Монголын Засгийн газар дангаараа байгуулсан гэрээг нь цуцалчихлаа. Тэгэхээр Оросын Засгийн газар ямар байр суурь баримтлах бол? -Одоохондоо мэдэгдэх юм алга байна. "Монголросцветмет" хоёр орны хувь нийлүүлсэн байгууллага болохоор ямар нэгэн байдлаар асуудал хөндөгдөхийг үгүйсгэхгүй. -"Полиметалл"-ын зүгээс ямар нэгэн хандлага гарч байна уу? -Тэд манай Засгийн газраас гэрээг цуцалсан гэдгийг мэдсэн. Намайг тайлбар гаргаж өг гэсэн. "Гэрээг цуцалсан цаашид яах нь тодорхойгүй байна" гэж утсаар хэлсэн. Гэрээний дагуу ямар нэгэн хөрөнгө оруулалт хийгдээгүй болохоор хөрөнгө оруулагч талдаа учир байдлаа танилцуулаад асуудал дуусна гэж бодож байгаа. Гэхдээ Оросын тал ийм гэрээ байгуулж хамтарсан үйлдвэр байгууллаа гэдгээ дэлхий нийтэд цацчихсан шүү дээ. Гэтэл хэдхэн хоногийн дараа Монголын Засгийн газар гэрээг нь цуцалчихлаа гэхээр гадны хөрөнгө оруулагчдад ямар ойлголт төрөх бол доо. "Монголд хөрөнгө оруулах эрсдэлтэй юм байна" гэсэн нийтлэг ойлголт бий болчихвий дээ. "Полиметалл" бол мөнгө олборлолтоор Оросдоо нэгдүгээрт, дэлхийд гуравдугаарт ордог томоохон компани. -Байгуулсан гэрээгээр бол Монголын тал Асгатын орд газрыг Стратегийн орд газрын жагсаалтад оруулахгүй байх үүрэг хүлээсэн байсан гэсэн байх аа? -Үгүй. Харин Асгатын орд Стратегийн орд газрын жагсаалтад орох юм бол "Полиметалл" эзэмшлийнхээ 50 хувиа хадгалах заалт байсан. Хөрөнгө оруулагч өөрийнхөө хөрөнгө оруулалтыг баталгаатай, найдвартай нөхцөлд оруулна шүү дээ. "Полиметалл"-тай байгуулсан гэрээнд нууж хаагаад байх, хууль зөрчсөн заалт ерөөсөө байхгүй гэдгийг дахин хэлье. -Таныг албан тушаалаас чинь өөрчлөх талаар Засгийн газар хавиар яригдаж эхэлсэн байна. Энэ талаар та юм сонсов уу? -Үгүй. Тийм зүйл сонсоогүй. -Үйлдвэр, худалдааны сайд таны оронд өөрийнхөө хүнийг томилуулна, ер нь ч анхнаасаа тийм байр суурьтай байсан гэж өөрөө хэлж байна билээ. Тэр хүн хэн юм юм бол. Сураг сонсвол танай ерөнхий геологчийг таны оронд зүтгүүлэх гэж байгаа бололтой. -Энэ талаар сайдаас өөрөөс нь асуувал шударга байх. Би үнэндээ юу ч сонсоогүй. -Засгийн газрын хуралдаан дээр таныг нууцаар гэрээ байгуулснаа хүлээн зөвшөөрч буруугаа хүлээсэн гэсэн үнэн үү? -Засгийн газрын шийдвэрийг хүндэтгэж байна, гэхдээ энэ гэрээ хэлэлцээрийг хамтарсан үйлдвэрт мөрдөгддөг хэлэлцээр, дүрмийн хүрээнд хийсэн гэдгээ хэлсэн. Өмнө нь ийм төрлийн хамтарсан аж ахуйн нэгжийг тус нэгдэл байгуулж байсан. Тэгэхэд Засгийн газраар хэлэлцэж байгаагүй юм билээ. -Москвад байлцсан тэдгээр сайд нараас Засгийн газрын хуралдаан дээр "Энэ асуудлыг Ерөнхийлөгч асууж бүгд ярилцаж байсан" гэж хэлээд танд хань болчих сайд алга уу? Тухайлбал, Сугар дарга руу утсаар ярьж албан тоотыг факсаар авсан Тэрбишдагва, Энхболд сайд нар юу ч дуугараагүй гэж үү? -Намайг ороход Гадаад хэргийн сайд хуралдаан дээр байгаагүй. Харин зарим сайд энэ талаар ярьсан байлгүй дээ. -Гэтэл Тэрбишдагва сайд айлчлалын үеэр ерөөсөө тийм яриа болоогүй гээд нэгэн сонинд ярилцлага өгчихсөн байна шүү дээ? -Би тэр сонинг уншаагүй. -Хамгийн сүүлд асуухад таны бодлоор Асгатын ордод "Полиметалл"-аас өөр хөрөнгө оруулчих чадалтай томоохон компани байна уу? -Надад одоохондоо тэр байна гээд хэлчих тийм юм алга. Уг нь "Полиметалл" эхний ээлжинд 16 сая ам.долларын хөрөнгө оруулалт хийхээр гэрээнд тусгагдсан байсан. Энэ бол бодит ажил байсан. Би энэ гэрээг байгуулахдаа өнөөдөр хамтарсан үйлдвэрт мөрдөгдөж байгаа дүрэм журмын дагуу хийсэн. Хууль зөрчөөгүй. "Полиметалл" бол дэлхийн хэмжээний компани. -Одоо зөвхөн тендер зарлах л үлдэх шив дээ? -Гэхдээ тендерийг манай Засгийн газар дангаараа мэдэж зарлахгүй. Заавал Оросын Засгийн газар болоод тэдний төрийн өмчийн хороотой зөвшилцөж байж зарлана. 
Л.Мөнхбаясгалан
