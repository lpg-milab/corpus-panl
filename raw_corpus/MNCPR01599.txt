Эх орны хишиг-өрөөл мах

Бензин шатахууны үнэ тэнгэрт хадлаа. Уг нь хэдхэн хоногийн өмнө Үйлдвэр, худалдааны сайд Х.Наранхүү Орост очиж ирээд "Би эрх бүхий нөхөдтэй нь уулзаж яриа хэлэлцээ хийлээ. Ямар ч байсан энэ хавар бензиний үнэ нэмэгдэнэ гэж айлтгүй шүү. Тайван амгалан байцгаа" хэмээн хэлж байсан сан.
Түүний хэлснээр юутай ч наадам болтол бензиний үнэ нэмэгдэхээргүй янзтай байлаа. Гэтэл нэг л шөнө өнөөх үнэ нь нэмэгдчихэв. С.Баяр Ерөнхий сайд болуутаа амнаасаа унагасан үгийг монголчууд мартаагүй байгаа. Тэрээр гурил будаа, бензин шатахуун гэх мэт цөөхөн хэдэн бараа бүтээгдэхүүний үнэд төр хяналтаа тогтоож, түүнийг өсгөхгүй байх талаар хамгаас түрүүнд анхаарч ажиллана гэж хэлж байсан билээ. Гэтэл Ерөнхий сайд нь ч, салбар хариуцсан сайд нь ч ард олноо улайм цайм молигоддог байна шүү. Шатахуун импортолдог хэдэн компанийн захирлууд ёстой л эзэн нь юмаа мэдэж, эрэг нь усаа хашна гэдэг энэ дээ гэдгийг Засгийн газарт ч, муусайн монголчууддаа ч үзүүллээ. Тэд үнэд хяналт тавих, зохицуулах тухай Ерөнхий сайдын яриаг нохой хуцсаны дайтай тоосонгүй. Үнийг зах зээл тогтоодог юм уу, С.Баяр тогтоодог юм уу гэж адарч байна. Тэгээд л ганцхан шөнийн дотор литр бензиний үнийг 90-165 төгрөгөөр нэмчихлээ. Дарга сайд нар яах вэ, яаж ийгээд цалингаа нэмчихнэ. Үгүй ядвал авлига авчихна. Ажилгүй, багахан цалинтай, эсвэл тэтгэврийн хэдэн төгрөг авдаг хөгшчүүл одоо яаж амьдрах болж байна вэ. Бензиний үнийн өсөлтийг дагаад бүх юмны үнэ өсч эхэллээ. Микроныхон "400 төгрөгөөр зорчино шүү" гэж айлгаж байна. Таксийн хөлс ч талийжээ. Наймаачид "бензиний үнэ нэмэгдчихээд хэцүү байна шүү дээ хө" гэх ганцхан үгээр ам таглана. Тийм мундаг тайлбарт хэчнээн ухаантай тайлбар олж хийе ч гэсэн арга буюу хүчин мөхөстөнө. Одоо энэ Засгийн газар ганцхан зүйлээр биднийхээ сэтгэлийг засч, тархийг угаах аянд морджээ. Тэр нь монгол хүн болгонд "Эх орны хишиг" сангаас мундахгүй хишиг хүртээнэ гэх "сэтгэл уяраам" пиар. Хэдхэн хоногийн өмнө энэ талаар Засгийн газрын хуралдаанаар хэлэлцэж, нэг хүнд наана ч үгүй, цаана ч үгүй 50 мянган төгрөг олгохоор тохирсон тухайгаа Нийгмийн хамгаалал, хөдөлмөрийн сайд Д.Дэмбэрэл ид бах болгон ярьж байв. Гэтэл одоо өнөөх 50 мянган төгрөг олгоно гэсэн амлалт нь лөөлөө болж байх шиг. Учир юу гэвэл, мөнгөнийхөө оронд өмд гутал ч юм уу юухан хээхэн өгөх юм байх. Тухайн хүний аж амьдралд чухам юу хэрэгтэй байна вэ, түүнийг нь л авч өгнө гэж дарга нар айлдаж байна. Эрүүл ухаантай хүний амнаас ийм үг гарах уу даа та минь. За яахав, гардаг юм гэхэд тэр хэрэгтэй гээд байгаа зүйлээ яаж олж, зохицуулж өгөх улс вэ. Доржийнх гэрлийн мөнгөө төлмөөр, Дондогийнх хоолны махгүй гээд айл болгон элдэв янзын шалтаг тоочиж таарна. Дөрвөн жилд ганцхан удаа болдог өрхийн бүртгэлийн үеэр ч үзэгддэггүй хороо захиргааныхан тэр болгоныг зохицуулаад үнэн сэтгэлээсээ хийж чадах болов уу. Харин ч завсраас нь өнөө хэдэн бор төгрөгийг нь зувчуулаад иргэн хүн "Эх орны хишиг"-ээ хүртэж чадахгүйд хүрэх биз ээ. ОУВС-гийнхан саяхан Монголд ирж, манай улсын эдийн засаг, төсөв, мөнгөний бодлогын талаар дүгнэлт гаргалаа. Дээрх байгууллагын ажлын хэсгийн ахлагч Р.Кроненберг Монголд ажилласныхаа дараа олон дүгнэлт зөвлөмж хэлсний дотор нэг ноцтой зүйл байгаа юм. Тэр нь эх орны хишгийн тухай юм. Тэрээр "хэрвээ энэ мэтээр бэлэн мөнгө тараавал танай оронд инфляц гаарна шүү" гэх утгатай үг хэлсэн байна билээ. Сангийн яам, Монголбанкныхны хэлж буйгаар одоо инфляц 17.5 хувьтай байгаа юм гэсэн. С.Баярын Засгийн газар инфляцыг нэг оронтой тоонд барина гэж амласан юм. Хэрвээ хишиг тараахаар энэ үзүүлэлт нэг оронтой тоо байтугай хорин хэдэн хувьд хүрчихвэл дуртай ч дургүй ч хэлсэн үгээсээ буцахаас өөр замгүй. Уг нь сонгуулиас өмнө өнөөх их хайр хишгээ олон түмэнд хүртээж, бид та нарынхаа төлөө ийм их юм хийлээ гэж сайхан шоу сурталчилгаа хийхээр төлөвлөж байгаа юм билээ. Ерөнхийлөгч Н.Энхбаяр аль жилийн өмнөөс ашигт малтмалын гэнэтийн ашгаас олсон мөнгөнөөсөө түмэн олондоо хувь хүртээнэ гэх болсон юм. Харин тэрээр энэ үгээ хэлэхдээ ард түмнийхээ аж амьдралыг бус, өөрийнхөө унасан нэр хүндийг сэргээх гэж л хөөрхөн пиар хийсэн хэрэг. Монгол хүний хүнсний гол хэрэглээ- мах, гурилын үнэ хаданд гарчээ. Хонины кило мах гурван мянган төгрөгөөс давлаа. Ямааных ч түүнээс нэг их дутахааргүй үнэтэй болжээ. "Эх орны хишиг" гэсэн гоё нэртэй сангаас жил бүр өгөх 50 мянган төгрөгөөр төр бидэнд хамгийн хэрэгцээтэй юмыг маань авч өгнө гэвэл нэг өрхөд богийн өрөөл мах л дөнгөн данган оногдох болж байна. Тэгэхээр туранхай ямааны өрөөлийг эх орны хишиг энэ тэр гэж тэнгэрт тултал өргөмжлөөд яах вэ дээ. 
Б.Батбилиг
