Комүсүби Б.Дашням "Алтан гадас"хүртлээ

Монгол Улсын Ерөнхийлөгч Н.Энхбаяр өчигдөр зарлиг гарган сумо бөхийн комүсүби цол хүртсэн Б.Дашнямыг төрийн дээд шагнал "Алтан гадас" одонгоор шагналаа. Ерөнхийлөгчийн зарлигт "Мэргэжлийн сумо бөхийн ур чадварыг чадамгай эзэмшиж, дээд зиндаанд амжилттай барилдан комүсүби цол хүртэн спортын өндөр амжилт үзүүлж байгааг үнэлж шагналаа" гэжээ.
Ерөнхийлөгч Н.Энхбаяр түүний энгэрт одон зүүж өгөхдөө "Өнгөрсөн башёд амжилттай сайн барилдаж бөх сонирхогч монголчуудаа баярлуулсан сайхан амжилтыг тань ийн үнэлж шагналаа. Энэ бол гарааны эхлэл. Улам эрчтэй барилдаж хичээл зүтгэл, хөдөлмөрөө үнэлүүлээрэй" гэж захисан юм. Ийнхүү Б.Дашням ягаан өнгөтэй, сумогийн гоёмсог хүндэтгэлийн хувцасныхаа энгэрт "Алтан гадас" одон гялалзууллаа. -Өмнө нь ямар нэгэн одон, тэмдэг авч байсан уу гэж сонирхоход тэрбээр "Баатарчуудын тэмдэг зүүж байсан" гэж хошигнов. "Төрөөс шагнал хүртсэндээ үнэхээр баяртай байна. Улам их хичээж барилдах болно" гэж тэрээр нэмж хэлсэн юм. Хоёр мянга шахам ээжийг "Алдар эх" одонгоор мялаав Энэ өдөр Ерөнхийлөгч мөн алдарт эхчүүдэд одон гардуулсан юм. "Алдарт эх"-ийн нэгдүгээр одон хүртэхээ нийслэлийн Хан-Уул дүүргийн есдүгээр хорооны иргэн алдарт эх Э.Алтанцэцэг өчигдөр орой мэдсэн гэнэ. Найман хүүхдийн эх тэрбээр хүүхдүүдээрээ л бахархдаг гэлээ. Өөрөө ч тэрбээр найман хүүхэдтэй өнөр гэр бүлээс гаралтай болохоор олон хүүхэдтэй болохыг хүсдэг байсан аж. Түүний том хүүхэд 20-той, бага нь хоёр настай аж. Архитектурын техникч мэргэжилтэй энэ ээж хүүхдүүдээ өсгөж хүмүүжүүлэхэд л бүх цагаа зарцуулдаг байна. Энэ өдөр мөн нийслэлийн Баянгол дүүргийн арваннэгдүгээр хорооны иргэн Б.Түмэнжаргалыг "Алдарт эх"-ийн нэгдүгээр одон, Баянгол дүүргийн наймдугаар хорооны иргэн Н.Бадамханд, Сонгинохайрхан дүүргийн арваннэгдүгээр хорооны иргэн Д.Байгалмаа, Чингэлтэй дүүргийн арвантавдугаар хорооны иргэн М.Гантөмөр, Сүхбаатар дүүргийн арван хоёрдугаар хорооны иргэн А.Оюунбилэг, Баянзүрх дүүргийн есдүгээр хорооны иргэн С.Саранцэцэг нарыг "Алдарт эх" хоёрдугаар одонгоор тус тус шагналаа. Тодруулга: Энэ онд Монгол Улсын Ерөнхийлөгчийн зарлигаар нийтдээ "Алдарт эх" нэгдүгээр одонгоор 277 эх, хоёрдугаар одонгоор 1487 ээж шагнуулсан байна. 
Б.Эгшиглэн

