Хөтөлчүүд 20-25 төгрөгөөр хямд үнэтэй гурил иддэг

Удахгүй газар тариалан эрхлэгчдийн их ажил эхэлнэ. Тиймээс өнөөдөр газар тариалангийн салбарт үйл ажиллагаа эрхлэгч аж ахуйн нэгж, иргэдийн нэгдсэн зөвлөгөөн Улаанбаатар хотноо болж байгаа юм. Үүнтэй холбогдуулан Хүнс, хөдөө аж ахуйн яамны Тариалан эрхлэлтийг дэмжих сангийн "Хөтөл" салбарын захирал Ч.Гантулгатай уулзаж ярилцлаа. 
Сүүлийн 10 жилд аваагүй нөөц бүрдүүлсэн. - Юуны түрүүнд танай "Хөтөл" салбарын үйл ажиллагааны чиглэлийг сонирхъё гэж бодлоо. Танай салбар бие даасан ч гэсэн төрөөс явуулж буй бодлогын хүрээнд үйл ажиллагаагаа явуулдаг уу? -Тариалан эрхлэлтийг дэмжих сан нь 2005 оноос эхэлж бүтэц зохион байгуулалтын өөрчлөлтөд орж бие даасан статустайгаар үйл ажиллагаагаа явуулж байгаа. Энэ сангийн салбарууд нь газар тариалангийн бүс нутгийг голлосон хөдөө орон нутагт голчлон байрладаг л даа. Үүний нэг салбар нь Сэлэнгэ аймгийн Сайхан сум буюу Хөтөл тосгонд байрладаг Тариалан эрхлэлтийг дэмжих сангийн "Хөтөл" салбар юм. Манай салбар нь Засгийн газраас Хүнс, хөдөө аж ахуйн салбарт явуулж байгаа бодлогыг хэрэгжүүлэх үүрэг функцтэй ажилладаг. Түүнчлэн бие даасан аж ахуйн үйл ажиллагаа явуулах, энэ үйл ажиллагаанаас олсон орлогоосоо бусад газар тариалангийн салбар, тэр дундаа газар тариалангийн үйлдвэрлэл эрхэлдэг аж ахуйн нэгжүүдэд хүрч үйлчлэх, үйлчилгээний зардлыг нөхөх ийм үндсэн зарчим барьж ажиллаж байна. -Тэгвэл танай салбараар дамжин хэрэгждэг гол ажил? -Тариалан эрхлэлтийг дэмжих сангаар дамжигдаж газар тариалангийн салбарт техник технологийн шинэчлэл хийгдэх, сэлбэг материал, химийн бодис, ургамал хамгаалах бодисуудыг нийлүүлэх, мөн гол нэрийн бүтээгдэхүүн болсон үрийн улаан буудайгаар хангах, үрийн улаан буудайг шинэчлэх, байгаль цаг уурын өөрчлөлттэй тодорхой бүс нутгуудад зохицсон сортуудыг шинээр үйлдвэрлэлд нэвтрүүлэх гэсэн ийм үндсэн үйл ажиллагаануудыг эрхэлж явуулж байна. Түүнчлэн газар тариалангийн үйлдвэрлэл явуулдаг аж ахуйн нэгжүүдийн бүтээгдэхүүнийг худалдаж авах, өөрөөр хэлбэл үрийн болон таваарын буудайг тухайн жилийн ургацаас нь худалдаж авч хүнсний улаан буудай болон үрийн улаан буудайн нөөцийг зохих хэмжээгээр бүрдүүлэх ажлыг хэрэгжүүлж байна. -"Хөтөл" салбарынхан улаан буудайн нөөц бүрдүүлэх ажилдаа ахиц гаргаж байгаа гэж би сонссон юм байна? - Тийм ээ ахиц гарч байгаа. Улаан буудайн нөөц бүрдүүлэх чиглэлийн ажил сүүлийн жилүүдэд амжилттай сайн явагдсан. Үүнд газар тариалангийн бүс нутагт цаг агаарын нөхцөл байдал таатай байсны дээр бүтэц зохион байгуулалтыг шинэ шинэ хэлбэрээр ажиллуулсан нь нөлөөлсөн л дөө. Өнгөрсөн жил л гэхэд манай салбар дотоодын ургацаас 10 мянга гаруй тонн улаан буудайн нөөц бүрдүүлсэн байгаа. Энэ нь бараг сүүлийн 15 жилд байгаагүй нөөц бүрдүүлэлт болсон. Цаг агаарын таатай нөхцөл байдлаас гадна ургацыг худалдаж авах хөрөнгө мөнгөний асуудлыг Засгийн газраас зохих хэмжээгээр шийдэж өгсөн нь мөн нөлөөлсөн байгаа.Мөн нөөц бүрдүүлэх ажлыг Тариалан эрхлэлтийг дэмжих сан цаг хугацаанд нь зөв, сайн зохион байгуулсантай холбоотой гэж үзэж байгаа. Сайдын тогтоосон үнэ оновчтой болдог - Манай тариаланчдад тулгардаг бэрхшээлүүдийн нэг нь техник шинэчлэлийн асуудал. Тэгэхлээр Хөтөл салбар тариаланчдынхаа техник шинэчлэлийн асуудалд хэр анхаарал хандуулж байна. Тариаланчдад өөрсдөд нь энэ асуудлаа шийдчих боломж бололцоо байдаг уу? Тариалан эрхлэлтийг дэмжих сангаар дамжин хийгдэж байгаа техникийн шинэчлэл гэвэл Японы Засгийн газраас хэрэгжүүлж КР-2 төслийн хүрээнд нийлүүлэгдсэн техникийг тариаланчдад тодорхой нөхцөлтэйгөөр олгож байна. Нөгөө талаар импортоор нийлүүлэгдэж байгаа, байгаль цаг уурын нөхцөлд тохирсон шинэ технологи, техникийг сэлбэгээр оруулж ирэн нийлүүлж байна. Тухайлбал, манай салбарт л гэхэд үр тарианы үрлүүрийн эд ангиуд байж байна. Мөн үр тариа хураах комбайны сүрэл хэрчигчүүд байна. Хөрс боловсруулах машины булдах эд ангиуд ч байгаа. Түүнчлэн ОХУ-д шинэ технологийг хэрэгжүүлэх төвд зориулж үйлдвэрлэгдсэн хөрс боловсруулах болон үрэлгээний машинуудын загварыг оруулж ирсэн байгаа. Энэ загваруудтай тухайн бүс нутагт ажиллаж байгаа үйлдвэрлэгчид танилцаад авъя гэсэн санал өгвөл бид ХХААЯ-ны болон Тариалан эрхлэлтийг дэмжих сангийн Удирдах зөвлөлөөр хэлэлцүүлээд тодорхой тоогоор, тодорхой хугацаанд оруулж ирэн тариаланчдад нийлүүлэх боломжтой байна. Тариалан эрхлэгчид өөрсдөө техник технологийн шинэчлэл хийж болох уу гэвэл болно л доо. Гэхдээ энд нэг бэрхшээл бий. Манай бүс нутагт л гэхэд 300 гаруй аж ахуйн нэгж бий. Тэд нэг хоёроороо хойд хөршөөс мөн нэг хоёр техник ачаад ирнэ гэхэд зардлаасаа эхлээд хэцүү шүү дээ. Тиймээс нийтийн эрх ашигт нийцсэн нийтийн мөрдөж байгаа дэвшилттэй техник, технологийг авахдаа нэгдсэн хангамжийн системд хамрагдвал үнэ нь хямдрахаас гадна чанар чансаа нь сайжирна. Мөн баталгаат засварын болон сэлбэг, хангамжийн асуудлыг нөхөж шийдэх давуу талуудтай юм. - Нөөцийн үр бэлтгэхийн тулд худалдаж авах, нөөцөлсөн үрээ эргээд аж ахуйн нэгжүүдэд борлуулахад зарим тариаланчид үнэ нь хямд байна, өндөр байна гэсэн хэл үг гаргах нь бий. Тэгэхлээр үрийн буудайн үнийг хэн тогтоодог юм бэ? - Улсын нөөцөд хүнс, үрийн нөөцийг бүрдүүлэх ажил хэдийгээр Тариалан эрхлэлтийг дэмжих сангаар дамжин хийгдэж байгаа ч гэсэн тухайн худалдаж авах үрийн тоо хэмжээ, нэгжийн үнэ зэргийг Хүнс хөдөө аж ахуйн сайдын тушаалаар тогтоогддог. Яагаад заавал сайдын тушаалаар тогтоогдож байна вэ гэвэл нэгдүгээрт Засгийн газрын тогтоолоор батлагдсан манай санг ажиллуулах журамд тусгачихсан байдаг, хоёрдугаарт ийн сайдаас тогтоож өгсөн үнэ нь маш оновчтой үнэ болж өгдөг. Ингэснээр хүнсний гол нэрийн бүтээгдэхүүний үнийн өсөлтийг тодорхой хэмжээгээр зохицуулах, нөгөө талаар тариаланчдын тарьсан ургацыг зах зээлийн, цаг хугацааны эрсдлээс хамгаалж өгч чаддаг. Өөрөөр хэлбэл, ургац элбэг байх үедээ бүтээгдэхүүний үнэ бага байгаад ховордсон үед өсдөг зах зээлийн хэлбэлзлийн үнийн эрсдлээс тариаланчдыг хамгаалах зорилгоор тухайн үед, ургацаа хураасан тэр цаг мөчид нь оновчтой, дундаж үнээ тогтоогоод тэр үнээр нь сан худалдаж авдаг. Буцаагаад гурил үйлдвэрлэгчдэд ашиг гэж нэмэлгүйгээр харин үйлдвэрлэлийн зардлынхаа тодорхой хувийг нэмээд борлуулдаг л даа. Тодорхой хувийг нэмнэ хэмээн онцолж буй нь бас учиртай. Өөрөөр хэлбэл намрын байгаль цаг уурын нөхцөл байдлаас хамаараад дутуу болцтой буюу чийг өндөртэй, гэсэн хэдий ч хүнсний буудайн стандартыг хангасан улаан буудайг технологийн шаардлага хангасан тодорхой нөхцөлд хадгалах төрөлжсөн үйлдвэр агуулах манай улсад цөөн байдаг. Нийслэлд л гэхэд зөвхөн "Алтан тариа", орон нутагт Дорнод, Булган аймгийн гурилын үйлдвэрийг эс тооцвол манай сангийн гурван салбарт л улаан буудайг шаардлага хангасан нөхцөлд хадгалах агуулах байгаа. Энэ агуулахдаа улаан буудайг талбай дээр нь шатаалгүй, тариаланчдад эрсдэл үүсгэхгүйгээр үйлдвэртээ хүлээж аваад хатаалга гэх зэрэг ажлыг зохих технологийн дагуу хийж хадгалдаг. Тиймээс дээрх үйл ажиллагаанд зарцуулагдаж байгаа тодорхой зардлыг л нэмж гурил үйлдвэрлэгчдэдээ улаан буудайгаа борлуулдаг. Хэрэв бүх зардлаа нэмнэ гэх юм бол дотоодын улаан буудайн үнэ өснө. Энэ өсөлтийг дагаад гурилын үнэ өсөх шаардлагатай болдог юм. Нэг тонн улаан буудайг байгаа чийгнээс нь зөвхөн хоёр хувиар бууруулахад л 12 мянган төгрөг нэмэгдэж гарч байдаг. Энэ зардлыг бүх улаан буудайд тооцоолон нэмбэл асар өндөр үнэ гарч ирнэ. Тиймээс энэ зардлаа аж ахуйн нэгжийн бусад орлогоосоо нөхөж явдаг. -Гаднаас импортоор оруулж ирсэн үрээр үрийн шинэчлэл хийдэг хэдий ч дотооддоо үрийн шинэчлэл хийх боломж бий юу? -Үрийн улаан буудайг шинэчлэх, сайжруулах, тариаланчдын хийсэн уриншийг хаягдуулалгүй заавал тариулах нь бидний ажлын бас нэг хэсэг нь байдаг л даа. 2006 онд үнэхээр үрийн дутагдалтай байсан. Энэ асуудлыг шийдвэрлэхийн тулд тариалан эрхлэлтийг дэмжих санд ОХУ-аас импортын үр оруулж ирэх зайлшгүй шаардлага гарч ирсэн. Тиймээс мэргэжлийн хяналтын газар, итгэмжлэгдсэн лабораториор шинжлүүлж шаардлага хангасан 5000 гаруй тонн үрийн улаан буудайг оруулж ирж тариулсан. Ингэснээр нэг гагаас авах ургацын хэмжээ сайн үрээр тариалсны үр дүнд 2-3 центрээр нэмэгдсэн. Гэхдээ бид байнга гаднаас үрийн буудайг авахдаа гол нь биш. Гаднаас сайн чанарын үрийг оруулж ирээд тариалсан дотоодын аж ахуйн нэгжүүдэд мэргэжлийн байгууллагуудын дүгнэлтийг гаргуулаад ийм ийм аж ахуйн нэгжүүдээс ийм сортын үрийг худалдан авч болно гэсэн дүгнэлт гарсны үндсэн дээр тухайн аж ахуйн нэгжээс үрийн буудай авч нөөцлөх ажлыг зохион байгуулж байна. Өнгөрсөн онд л гэхэд зөвхөн манай салбарт гаднаас оруулж ирээд таригдсан үрээс 2000 гаруй сайн чанарыг үрийг нөөцөлж авсан. Тариалалт эхлэхэд үндсэндээ ганц сарын хугацаа үлдлээ. Тиймээс манайхан үрээ дахин нэг цэвэрлэгээнд оруулаад өөрийн бүс нутагт байгаа тариаланчдад 2000-2500 тонн сайн чанарын үрийг нийлүүлэхэд бэлэн болгочихоод байна. Зээлээр шатахуун авч болно, гэхдээ бидний шаардлага хатуу -Салбараа бэхжүүлэхийн тулд чамгүй ажил хийж байгаа гэл үү? - Манай сан чинь ер нь улсын төсвөөс мөнгө авдаггүй юм шүү дээ. Сангийн салбаруудын ажиллах журам гэж байдаг. Сангийнхаа хөрөнгийг салбарууддаа тухайн жилд хийгдэх үйл ажиллагаанд нь төсөвлөн баталж хуваарилж өгдөг юм. Гэхдээ энэ өгдөг төсвөө жилээс жилд багасгаж байгаа. Яагаад гэвэл салбаруудын зарж байдаг төсөв сангийнхаа зориулалтаар үйлдвэрлэгчдэдээ очдог учраас. Хөтөл салбар нь бие даасан үйл ажиллагаа явуулдаг учир бэлтгэл ажил, үйлдвэрлэлийн бааз дэд бүтэц бусад асуудлыг шийдвэрлэхийн тулд тодорхой хэмжээний ажлуудыг хийж байна. 2006 онд үйлдвэрийн болон конторын барилгын засварын ажлуудыг хийлээ. Ажилчдын ажиллах нөхцөл, нийгмийн асуудлыг шийдвэрлэж бялдаржуулах танхим, тодорхой хүнд нөхцөлд ажилладаг ажилчдадаа хөдөлмөр хамгааллын хувцас, усанд орох байр зэргийг шинээр барилаа. Нөгөөтэйгүүр үйлдвэр дотроо 2-3 худаг гаргаж үйлдвэрийн болон ахуйн усны асуудлыг шийдлээ. Таслагдаад байсан дулааны асуудал шийдвэрлэгдсэн. Ингэснээр халаалтын зардлыг жилд 4-5 сая төгрөгийн хэмнэлттэй ажиллах нөхцөл бүрдсэн байгаа. Үйлдвэрлэлийн чиглэлд гэвэл дунд оврын гурилын үйлдвэрийг ажилд оруулж тодорхой хэмжээний гурил үйлдвэрлэж байна. Үүний үр дүнд Хөтөлд ажилладаг 10 мянга орчим иргэн нэг килограмм гурилыг 20-25 төгрөгийн хямд үнээр худалдан авч хооллож байна. Энэ нь манай салбараас тариалангийн бүс нутагт хүнсний асуудлыг шийдэхэд хүнс, хөдөө аж ахуйн салбарт хэрэгжүүлж байгаа нэг дэвшилттэй ажил болж байна. Үүнийгээ тасалдуулахгүй цаашид үргэлжлүүлэн хэрэгжүүлэх болно. Хүний хүнсний асуудлыг шийдвэрлэснээр мөн малын тэжээлийн асуудлыг шийдэх бизнес төлөвлөгөө боловсруулагдаж сангийн Удирдах зөвлөлөөр батлагдчихаад байна. Газар тариалангийн нөгөө талд мал аж ахуй хамт явдаг учраас дээрх ажлаа тодорхой үе шаттайгаар хэрэгжүүлснээр мал аж ахуйн салбарт мөн дэвшил гарах юм. Газар тариалангийн үйлдвэрлэлийн илүүдэл бүтээгдэхүүн болон тэжээлийн бүтээгдэхүүнийг тулгуурлаж олон эрчимжсэн аж ахуй, фермерүүд шинээр байгуулагдаж байна. Энэ фермерүүд, мал аж ахуйн үйлдвэрлэлийн тэжээлийн хэрэгцээг үндэслэн судалгаа гаргаснаар энэ ондоо багтааж махны чиглэлийн үхэр, хонь тэжээх тусгай найрлагаар хийгдсэн тэжээлийн үйлдвэрийг ашиглалтад оруулахаар төсвөө хянуулчихсан, ажлаа эхлэхэд бэлэн болчихоод байна. -Удахгүй тариаланчдын их ажил эхлэнэ. Өдгөө яаралтай шийдэх тулгамдсан асуудал танай салбарт байна уу? -Өмнөх жилүүдийг бодвол тариаланчдын бэлтгэл ажил үндсэндээ хангагдчихаад байна. Үр цэвэрлэгдээд тарихад бэлэн болсон, шаардлагатай аж ахуйн нэгжүүдэд ХХААЯ-ны зөвшөөрөлтэйгөөр үрийг олгоно. Үрлэх машины сэлбэгийн нөөц бий. Энд нэг шинэ зүйл гэвэл манай Хөтөл салбар үйлдвэрлэлийн технологийн зориулалтаар нэг удаагийн ээлжинд 250 тонн шатахуун нөөцлөх агуулах 1991 оноос хойш ашиглагдахгүй байсныг өнгөрсөн жил мэргэжлийн байгууллагуудаар засварлуулж шинэчлээд ашиглах болсон. Ингэснээр тариаланчдын үйлдвэрлэлийн технологийн ажилтай уялдуулан тухайн цаг үед нь хямд үнэтэй, чанар сайтай дизель, түлшээр хангах боломжийг бүрдүүлээд байгаа юм. Урд жилийн ургац хураалтын үе буюу долдугаар сараас хойш тариаланчдыг шатахуунаар хангах ажлыг зохион байгуулснаар аж ахуйн нэгжүүдийн хэрэгцээг шийдвэрлэж чадсан зүйл болсон. Өнөө жил ч ийм ажил үргэлжилнэ. Ер нь тариаланчдын үйлдвэрлэлийн нийт зардлын 35-40 хувийг шатахуун, туслах материалын зардал эзэлдэг. Гэтэл тариалан эрхлэгчид маань ид ажлын үедээ хэрэглэгдэх шатахуунаа наад зах нь сав багтаамж, техникийн асуудлаас болоод нөөцөлж чаддаггүй. Нөгөөтэйгүүр бараг бүтэн жилийн туршид нөөцлөх шатахууны авах мөнгө, санхүүгийн боломж байдаггүй л дээ. Тиймээс бид Сэлэнгэ аймгийн баруун таван сум, Дархан-Уул аймгийн газар тариалан эрхэлдэг хоёр сум, Орхон аймгийн мөн 2-3 сум, Төв, Булган аймгийн зарим сумдын газар тариалан эрхлэгч аж ахуйн нэгжүүдийг шатахуунаар хангах зорилт тавьж байгаа. Түрүүчийн шатахуунаа татаж нөөцөлчихөөд байна. Тэгэхлээр тариалан эрхлэгчдэдээ хэлэхэд манайхаас шатахуун худалдаж авах бололцоотой байгаа. Гэхдээ хамгийн гол нь худалдаж авна гэдгийг л давтаж хэлмээр байна. Яахав яамтай зөвшилцөөд зээлээр шатахуун олгож болно. Гэхдээ ийм нөхцөлд нэгдүгээрт салбар бие дааж хийж байгаа учраас шатахуун зээлээр авах хүсэлтэй аж ахуйн нэжүүдийн эргүүлж төлөх чадварыг сайн судалж хатуу шаардлага тавин ажиллана. Тухайлбал, тухайн аж ахуйн нэгжийн зээлийн баталгаа, баталгаа гаргаж байнга хөрөнгийн лавлагаа, зээлийн эрсдэл зэргийг судалж байж шатахуун зээлээр олгох эсэх асуудлыг шийдвэрлэнэ. Газар тариалан эрхлэгч цөөн аж ахуйн нэгж, иргэд зээлийн гэрээний үүргээ хангалтгүй биелүүлж байсан уламжлал бий. Тиймээс шатахууны энэ харилцаан дээр тэр уламжлалыг таслан зогсоож шинэ маягаар ажиллах харилцааг бий болгоно. 

