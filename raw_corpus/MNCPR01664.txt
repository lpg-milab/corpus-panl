Хэн ч хождоггүй тоглоомоор наадах хэрэг байна уу?

Бооцоот, тааварт тоглоомын газрууд манайд цэцэглээд хэдэн жилийн нүүр үзлээ. Хууль зүй, дотоод хэргийн яамнаас энэ хугацаанд нийт 151 ийм төрлийн үйл ажиллагаа явуулах зөвшөөрөл олгосон гэнэ. Одоо 83 нь тогтмол үйл ажиллагаа явуулж байгаа гэсэн.
УИХ-ын Хууль зүйн байнгын хороо өчигдрийн хуралдаанаараа Бооцоот тааварт тоглоомын газруудын онцгой албан татварын асуудлыг хэлэлцлээ. Байнгын хорооны гишүүд нам, эвсэл гэж хуваагдалгүйгээр аль аль нь албан ёсоор дахин зөвшөөрөл олгохгүй байх зөвшөөрөл авсан газруудын үйл ажиллагаа явуулах хугацаа дуустал Онцгой албан татвар тогтоохоор шийдлээ. Гэхдээ Засгийн газраас оруулж ирсэн 8000 ам.долларын татварыг ихэнх гишүүн бага гэж үзэн 10-20 дахин нэмэгдүүлэх саналтай байлаа. Гишүүн Д.Лүндээжанцаны хэлснээр "ДОХ, хар тамхи, мөрийтэй тоглоом аль аль нь адилхан улс оронд аюул занал учруулж байгаагаараа их, багын ялгаа бараг байхгүй. Хэрэв эх орондоо хайртай л юм бол энэ асуудлыг нэг тийш нь болгох хэрэгтэй" гэж байлаа. Хууль зүйн яаманд ч иргэд, байгууллагуудаас энэ асуудлыг цэгцэлж өгөх хүсэлт олноороо ирдэг гэж сайд нь энэ үеэр хэлж байсан. Нийт үйл ажиллагаа явуулж байгаа эдгээр газрууд өнгөрсөн онд гэхэд л 40 орчим сая төгрөгийн татвар төлсөн нь нэг аж ахуйн нэгжид дунджаар 300 мянган төгрөг оногдож байгааг Сангийн сайд хэлж байсан. Гэтэл хэрэг дээрээ өдөрт хичнээн зуун саяар нь эргэлдүүлж байдгийг захын татварын байцаагч нэг тоглоомын газар орж хэдэн цаг сууж харахад л хангалттай мэдэх боломжтой. Одоо үйл ажиллагаа явуулж байгаа бооцоот тааварт тоглоомын газруудын 32 нь гадны хөрөнгө оруулагчтай гэж бүртгэгджээ. Гэтэл гадныхан манайд тиймхэн хэмжээний татвар төлчихөөд хичнээн монгол айлын амьдралыг сүйрүүлж байхад үүнийг нь хөрөнгө оруулалт гэж ойлгоод сууж байх нь нэг л санаанд багтамгүй юм. Хамгийн анх 2002 онд энэ төрлийн үйл ажиллагаа явуулах зөвшөөрлийг өгч байсан гэнэ. Ц.Нямдорж, Ц.Мөнх-Оргил сайд нарын үед хамгийн их зөвшөөрөл олгогдож байжээ. Харин Д.Одбаяр сайд ажлаа хүлээж авснаас хойш нэг ч зөвшөөрөл өгөөгүй бөгөөд зөвшөөрөл авъя гэсэн аж ахуйн нэгж байгууллага, хувь хүмүүс Онцгой албан татварын хууль яригдаж байхад ч хүсэлт гаргаж олноороо хандаж байгаа гэсэн. Тэгэхээр хэдий хэрийн ашигтай ажиллаж Онцгой албан татвар ногдуулсан ч ашиг олно гэдгээ тооцоолсон л байх нь. Харин эрхэм гишүүд одоо үйл ажиллагаагаа явуулж байгаа газруудад зөвшөөрлийнх нь хугацааг дуустал ажиллуулъя. Тэгэхгүй бол нөхөн төлбөрийн асуудал бас гарч ирнэ гэж байсан. Бооцоот тоглоомтой холбоотой олон сөрөг үр дагаврын нэг нь бидний нүдэн дээр харагдаж байгаа Хадгаламж зээлийн хоршоод гишүүдийнхээ мөнгөөр хэрхэн туйлсан талаар их, багагүй л сонсож байгаа. Үнэхээр ч "Бүтээн байгуулалт хөгжлийн сан"-гийн Энхтөр гэгч залуу 5-10 мянган доллараар нэг газарт орж тоглох нь юу ч биш гэдгийг мөрийтэй тоглоом тоглодог хүмүүс андахгүй мэднэ. Тэр ч байтугай хүмүүсийн рецедив гэж нэрлээд байдаг өмнө нь олон удаа элдэв гэмт хэрэгт холбогдож байсан хүмүүстэй хамт явж тоглож байсныг бэлээхэн хэлээд өгнө. Бүр Цагдаагийн газрын Эдийн засагтай тэмцэх хэсгийн ажилтан өөрөө тэдэнтэй бооцоот тоглоомын газар орж ирэн өнөөх рецедивүүдээрээ мөнгө хийлгэн тоглож байсан. Хэрэг мөрдөж яваа нь тэр үү, авлига авч яваа нь тэр үү бүү мэд. Ямар ч байсан цагдаа, гэмт хэрэгтнүүд нь хамт орж ирээд цагдаадаа нөгөөдүүл нь мөнгө өгч тоглуулж байгаа нь хэнд ч хачирхалтай санагдаж байгаа нь ойлгомжтой. Энэ бол ганц жишээ. Түүнээс биш цагдаагийн өндөр албан тушаалын олон хүн ийм тоглоомын газраар байнга үйлчлүүлдэг төдийгүй олон сая төгрөгөөр тоглодог гэнэ. Төсвийн байгууллагын цалин ямар байдгийг хэн хүнгүй мэднэ. Тийм атал тоглоом тоглох тэр олон сая төгрөг цагдаагийн ажилтнуудад хаанаас олддог нь бас сонин. Мөн УИХ-ын гишүүд, сайд нар ч тоглодгийг олон хүн гэрчилнэ. Хууль сахиулдаг төрийн цагдаа, хууль баталдаг төрийн түшээд нь элдэв гэмт хэрэгтнүүдтэйгээ зэрэгцэн нэг газар хамтдаа орж ирэн тоглож байна гээд төсөөлдөө. Уг нь ийм төрлийн үйл ажиллагаа Монголд огт хэрэггүй гэдэг нь энэ хэдэн жилийн хугацаанд хангалттай харагдлаа шүү дээ. Зөндөө олон алдар нэртнүүд тоглоомноос болж амьдралаа үрснээ тоочин, олон бизнесмен юу ч үгүй болсноо хэлж халаглаж сууна. Алдаад байгааг нь мэдсээр байж юунд тоглоод байдаг талаар сонирхоход, хамаг байдгаа өгчихсөн болохоор хагасыг нь ч гэсэн буцааж авах юмсан гэж тоглосоор байгаад л ийм болчихлоо гэх хүн олон байдаг аж. Уг нь баян орны, баян иргэдийн зугаагаа гаргадаг энэхүү тоглоомыг хожсон хүн дэлхийд нэг ч байдаггүй гэж интернэтээс уншихад л хангалттай ойлголт авна. Гэтэл ядуу хүн нь баянаасаа олон болчихсон манайх шиг улсад хуруу, хумсаа хугалахаа шахан олсон хэдэн төгрөгөө хэн зүгээр зугаа болгож тоглоё гэхэв дээ. Нэг удаа тоглоход нь өсчихдөг болохоор дандаа ийм байна хэмээн хууртан модоо барихад хүргэдэг нь иймэрхүү төрлийн тоглоомын хууль. Тиймдээ ч хүн биш рулет хожиж ирсэн дэлхийн жишиг байх. Манайхан автомат тоглоом гэдэг нэрэнд хууртан зөвшөөрөл өгөх нь эцсийн дүндээ ялгаагүй мөнгөө алдах нэг хэлбэр. Өндөр хөгжилтэй Японд пачинко гэсэн хаягтай автомат тоглоомын газрууд олноороо байдаг. Дүрс эвлүүлэн зоос унагах энэ тоглоомонд олон Япон айл хамгаа барсан жишээ телевизээр байнга гардаг. Ийм тоглоомонд орсон 70 гаруй настай нэгэн эмэгтэй, эхлээд мөнгө хожих гэж тоглодог байсан. Одоо бол мөнгө хожихоос илүү дүрс эвлүүлдэг товчлуурын болон зоос унах чимээг сонсохгүй бол амар тайван байж чадахгүй болсон гэж яг л хар тамхинд донтохтой ялгаагүй зүйл хэлж байсныг санаж байна. Тэнд гэр бүлээ тэжээх гэж, хэдэн бор юмаа олох гэж очин ажил хийж байгаа монголчуудаас ч автомат тоглоомонд хамаг байдгаа өгөөд гарч чадахаа байчихсан хүмүүс цөөнгүй байдаг аж. Гэхдээ Пачинко хэмээх олон давхар том байшинд дэлгэцэн дээрх дүрс эвлүүлдгээс өөр манайд байгаа шиг рулет огт харагдаагүй. Дэлхийн аль ч оронд хэний ч мөнгийг залгиж чаддаг энэ тоглоом манайх шиг улс оронд ямар үр дагавар авчрах нь ойлгомжтой. Ямартай ч УИХ-ын Хууль зүйн байнгын хорооны эрхэм гишүүд санаа нэгтэйгээр автомат бооцоот тоглоом манайд хэрэггүй гэдгийг хүлээн зөвшөөрсөн нь олзуурхууштай. Гэхдээ зарим гишүүний ярьж байгаагаар монголчуудыг оруулдаггүй зөвхөн гадныхан тоглодог маягаар зохицуулж болдоггүй юмуу гэсэн нь бодит байдалтай нийцэхэд бас л хэцүү. Учир нь тоглоомын газруудаар үйлчлүүлж байгаа иргэдийн 90 гаруй хувь нь монголчууд байдгийг санахад илүүдэхгүй. Бооцоот таавар тоглоомын цаана иргэдийн мөнгийг залилах, авлигатай холбоотой олон асуудал хамт нуугдаж байсныг хадгаламж зээлийн хоршооны дампуурсан жишээ нотолж байна. Харагддаггүй, баригддаггүй нөгөө авлига, гэмт хэрэг чинь энд байж байна. 
Д.Мөнгөндалай

