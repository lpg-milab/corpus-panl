"Айвенхоу Майнз"-ын удирдлагад монгол ажилчид шаардлага тавьжээ

Өмнөговь аймгийн Оюу толгой хэмээх газрыг тэр чигээр нь эзэмшиж эрэл хайгуул хийж буй "Айвенхоу Майнз" компани төрийн түшээдээс эхлээд сэтгүүлчдэд ажлаа танилцуулахаар заллага болж байсан нь саяхан.
"Оюу толгой"-д очсон багийнхан "Айвенхоу Майнз" ямар их ажил амжуулж байгааг магтан дуулсаар ирсэн. Тэнд ажиллаж буй монгол ажилчдын цалин хөлснөөс эхлээд амьдрах орчин, аюулгүй байдал бүрэн хангагдсан гээд л хэвлэл мэдээллийн хэрэгслээр ээлж дараалан цацагдаж эхэлсэн. Монголчуудын сарын цалин 800-1000 ам.доллар байдаг тухай компанийн захирал нь ярьж байсан. Гэтэл бодит байдал маш зөрүүтэй гэнэ. Хэвлэл мэдээллийн хэрэгслээр бодлогоор сурталчилсан өндөр цалин, аюулгүй ажиллагаа, эв найртай харьцаа яг халуун тогоон дотроо тэнгэр газар шиг ялгаатай байдаг тухай редакцад хандсан нэгэн хэлсэн. Оюу толгой дахь "Хөгжил" төслийн засвар үйлчилгээний хэлтсийн монгол ажилчид "Айвенхоу Майнз"-ын удирдлагад хандаж шаардах бичиг барьжээ. Тэнд ажилладаг монголчуудыг байнга дарамталдгаас удирдах тушаалын гадаад дарга нарын байнгын хүнд дарамтан дор ажиллаж байгаагаа эсэргүүцэж ийн өргөх бичиг барьсан байна. Энд дөчөөд монгол хүний эрх ашиг хөндөгдөж байгаа юм. Монгол даргыг нь ажлаас халсан байснаа төрийн түшээд болон хэвлэл мэдээллийнхэн ирэх сургаар буцааж ажилд нь оруулсныг ч тэр залуу хэлж байв. Монгол ажилчдын удирдлагадаа уламжилсан шаардах бичиг 11 зүйлтэй аж. Тэр бүрт хууль дүрэм зөрчигдөж байгааг, гадаад дарга нар монголчуудад хэрхэн ханддагийг, удирдлагуудаа эсэргүүцэх болсон шалтгаанаа дурджээ. Үүнд, ажлыг ямар ч төлөвлөгөө, дэс дараалалгүйгээр яаруу сандруу гүйцэтгүүлдэг, монгол мэргэжилтнүүдийн санал дүгнэлтийг огт харгалзалгүй ажлаас хална гэж байнга дарамталж, осолд өртөж болзошгүй эрсдэлтэй ажлуудыг хүчээр тулган хийлгэдэг, хичнээн ч өндөр мэргэжилтэй байсан ялгаагүй монгол хүнийг дорд үзэж, мэдлэг чадваргүй гадны хүний үгийг илүүд тооцон тэдний үзэмжээр асуудлыг шийддэг, аливаа алдаа дутагдлыг ямар ч буруугүй монгол ажилчинд тохож ажлаас халдаг гэх мэт зөрчлийг дурдаад засвар үйлчилгээний хэлтэст ажлын өндөр мэдлэгтэй, дадлага туршлага бүхий харьцааны соёлтой монгол хүнийг даргаар тавихыг шаардсан байна. Мөн Р.Фрийдландын телевизээр хэлсэнчлэн 800-1000 ам.долларын цалинг өнгөрсөн хугацааны зөрүүтэй нь хамт авахыг хүсэмжлээд "Энэ бол дэндүү худал зүйл байсан" гэж тодотгожээ. Үүний зэрэгцээ Оюу толгой дахь "Хөгжил" төслийн ажилчид энэ оны долдугаар сарын 1-нээс 90/14 гэсэн графикаар ажиллаж байгаа. Ийм графикаар ажилласнаар цалинг 43 хувиар нэмэгдүүлнэ гэсэн боловч одоо болтол өгөөгүй. Тиймээс хуучин графиктаа эргэж шилжих, эсвэл нэмэгдэл цалингаа өгөхийг, мөн өөр компаниар гүйцэтгүүлсэн чанарын шаардлага хангахгүй ажил, Улаанбаатарт угсарч авчирсан техникийн алдааг засуулдгаа зогсоохыг шаарджээ. Эцэст нь, монгол ажилчдын эрх ашгийг хуулийн дагуу хамгаалж чадах албан ёсны орон тооны Үйлдвэрчний эвлэлтэй болгохыг удирдлагуудаасаа шаардаад шаардлагын хариуг арванхоёрдугаар сарын 22-ны 12 цагт албан ёсоор өгөх хүртэл хэлтсийн ажилчид ажил хаялт зарлаж буйгаа мэдэгдсэн байна. Монгол ажилчдын энэ эсэргүүцэл ахицтай үр дүнд хүрээгүйгээс шаардах бичигтээ дурдсаны дагуу тэмцлийн дараачийн алхам болсон хэвлэл мэдээллийн хэрэгсэлд хандсан нь энэ аж. Арванхоёрдугаар сарын 8-нд Айвенхоу Майнзад нэг жижиг осол гарсан. Тэнд ажилладаг Индонезийн мэргэжилтэнг усанд орж байхад бойлуур дэлбэрснээс болж түүний бие болон хоёр хөл түлэгдсэн байна. Техник, аюулгүй ажиллагааны шаардлага хангахгүй тоног төхөөрөмжийг гадаадын дарга нарын шахалтаар яаралтай хийж гүйцэтгэснээс болсон энэ ослын бурууг монголчуудад тохож, тэднийг байнга дарамталж байгааг ажилчид эрс эсэргүүцэж байна. 
Н.Саранчимэг
