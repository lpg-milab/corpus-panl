Та тусгаар тогтнолын өдрөө мэдэх үү?

Их Монгол Улс байгуулагдаад 800 жилийг туулахдаа ямагт мандан бадарч байсангүй. Хоёр зуу гаруй жилийг манж гүрний мэдэлд өнгөрөөжээ.
Бусдын дарлал эрхшээлээс хэдийд ангижирч, ямар хүчин үндэстний тэрхүү эмгэнэлт байдлыг өөрчилж өнөөдрийн тусгаар тогтнолыг авчрав. Чингисийн байгуулсан улсын уугуул хэсэг чанагш оршин тогтнох нөхцөл бүрдэв гэдгийг ямагт дурсаж байх учиртай. Эл үйл явдал 800 жилийн ойг тэмдэглэх хүрээнд өөрийн байр сууриа эзлэх ёстой. Улс үндэстний тэмцэл, замналын эцсийн үр дүн тусгаар тогтнолоор хэмжигдэнэ. Үүнийг мартагнаж, цаад яриад байгаа том зүйлээсээ салгавал утгаар бага болно. Гэтэл энэ оны чухлыг бүхий л түвшинд онцлон дурдахдаа тусгаар тогтнолоо тунхагласны 95 жилийн ой тохиох талаар таг дуугүй байх юм. 1911 онд Халхын эх оронч ноёд дээдэс улс орноо тусгаарлах тухайгаа тунхаглаж ёстой жинхэнэ шинэ эрин үеийн эхлэлийг Монголын түүхэнд тавьсныг хүн бүр мэдэж байгаа. Саяхан нэгэн сэтгүүлч манай улсын дипломат алба 1921 оны хувьсгалаас өмнө үүсчээ гэж бичсэн байсан. Тийм ээ, үлгэр эхэлдгээр өөрийн эцгийг төрөөгүй байхад өвөг эцгийн тэмээг хариулж явлаа гэгч болоод байгаа юм. 2006 онд орон даяар улс хувьсгалын 85 жилийн ойг, нэг яам нь 95 жилийн ойгоо тэмдэглэх болох нь. Уг нь арван нэгэн оноос бүх юм тоолж тооцож эхлэхэд болох мэт. 1911 оноос хойшхи үйл явдлууд бүгдээрээ тусгаар тогтнол хэмээх их барилгад сэргээн засварлалт хийсээр өнөөг хүрсэн хэрэг. Ийм нэг нэр томъёо шинжлэх ухаанд ч байдаг байх. Их ойг тэмдэглэх ажлын явцад нэгд, тусгаар тогтнолын он цагийг нэг мөр эцэслэн шийдэх, 1911, 1945 оны алиныг авахыг товлон шийдвэрлэж, тусгаар тогтнолын өдрийг тунхаглан олноо сонордуулах. Хоёрт, тусгаар тогтнолоо тунхаглахаар зориг шулуудан анх хуран цуглаж хэлэлцсэн газар болох Богд хан уулын Төр хурахын аманд гэрэлт багана босгох. Хөшөө дурсгал босгох нь өнөө үед моод болсон хэдий ч энэбээр түүнтэй үл адилтгах зүйл мөн. Улс болгонд тусгаар тогтнол бүхнээс эрхэм дээгүүр, урдаа барих бахархал байдаг. Жил бүр түүнийгээ тэмдэглэдэг. Гэтэл манайх олон өнгийн хувьсгал, олон Үндсэн хууль, улсын нэрийн олон өөрчлөлт бүрийг алгасалгүй тэмдэглээд, тусгаар тогтнолд нэг л дургүйд хүчгүй гэдгээр хандах юм. Харин өнгөрсөн жил 1945 оны бүх нийтийн санал хураалтын өдрийг анх удаа тэмдэглэсэн нь баярлах зүйл мөн. Гадаадынхан манай тусгаар тогтнолын өдрийг мэдэхгүй. Яг албан ёсоор зарлаагүй шүү дээ. Энэхүү өдрийг тогтоож цаашид хэвшвэл баяр хөөр гэхээсээ илүү ач холбогдлыг бодож болох юм. 
Ахмад дипломатч Я.ДАШНЯМ 

