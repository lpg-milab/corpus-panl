№40  (16003)       
1985 оны хоёрдугаар сарын   15.
ИХ   БАРИЛГЫН ГЭРЭЭ

Их барилгын гэрээ бол гүйцэтгэгч, захиалагч байгууллага, тэдгээрийн албан тушаалтны үүрэг, хариуцлагыг тодорхойлсон эрхийн нэн чухал акт мөн. 

Өнгөрөгч оны сүүлчээр гарсан их барилгын гэрээний дүрэмд барилгын ажил гүйцэтгэгч болон захиалагч байгууллагын харилцан гүйцэтгэх үүргийг нарийвчлан тодорхойлсны гадна гэрээний сахилга зөрчсөн гэм буруутай байгууллага хүмүүст ногдуулах хариуцлагын хэлбэр, хэмжээг тодорхойлон тогтоолоо. Барилгын гэрээ нь барилга угсралтын төлөвлөгөөг биелүүлэхэд төдийгүй, их барилгын ажлыг төлөвлөх урьдчилсан чухал нөхцөл болдгийн хувьд улсын төлөвлөгөөний сахилгыг бэхжүүлэх нэг гол хэрэглүүр мөн. 

Иймд их барилгын гэрээ байгуулах нөхцөл, хугацаа, журмыг хатуу чанд сахиж, гэрээний үүргийн биелэлтийг заавал хангаж, тогтмол дүгнэн мэдээлж байх нь их барилгын гэрээнд оролцогч бүрийн хууль ёсны үүрэг болж байна. Үлэмж хариуцлагатай энэ үүргээ гүнээ, ухамсарлаж санаачилгатай сайн ажилласны үрээр Барилга, Барилгын материалын үйлдвэрийн Яамны харьяа нийтийн аж ахуйн техник туслалцааны барилгын удирдах ерөнхий газар, Увс, Өвөрхангай, Булган, Ховд, Өмнөговь, Сэлэнгэ, Хөвсгөл, Хэнтий аймгийн трест, контор зэрэг гүйцэтгэгч байгууллага өнгөрсөн онд ашиглалтад оруулах барилга болон барилга угсралтын төлөвлөгөө, гэрээний үүргийг амжилттай биелүүлэв. Гэвч барилга угсралт, их засвар болон материал, техникийн үйлдвэрлэл, нийлүүлэлтийн төлөвлөгөө, гэрээний үүргийг тасалдаг дутагдал зарим газарт амь бөхтэй үргэлжилсээр байна. 

Тухайлбал, Барилга, Барилгын материалын үйлдвэрийн Яамны харьяа техник туслалцааны үйлдвэрийн барилгын трест, техник туслалцааны угсармал орон сууцны барилгын трест, Завхан, Говь-Алтай, Архангай аймаг, Дархан хотын барилга угсралтын трест, контор, Түлш, Эрчим хүчний үйлдвэрийн Яамны харьяа эрдэм хүчний техник туслалцааны барилга угсралтын трест зэрэг гучаад байгууллага гэрээний үүргийг хөсөрдүүлж ашиглалтад оруулах хүч чадал, барилга байгууламжийн 1984 оны төлөвлөгөөг тасалсан нь тэвчиж үл болох ноцтой дутагдал мөн. Түүнчлэн Хөнгөн, Хүнсний үйлдвэрийн Яам, Хөдөө аж ахуйн Яам, Дорноговь, Дорнод, Говь-Алтай, Хэнтий аймгийн захиалагч байгууллага захиалгат барилга байгууламжийг хугацаанд нь ашиглалтад оруулах талаар хүлээсэн үүргээ биелүүлсэнгүй. 

Их барилгын гэрээний сахилгыг зөрчих нь юуны өмнө аж ахуйн гэрээ байгуулахаас үндэслэлгүй татгалзах, байгуулсан гэрээгээ тогтоосон хугацаанд дүгнэхгүй орхих, үл биелүүлэх, эсвэл гэрээний үүрэг зөрчсөн буруутай талд хуулиар тогтоосон хариуцлага хүлээлгэхийн оронд харилцан найр тавьж эвлэрэх зэрэг хэлбэрээр илэрч байгаа юм. 

Сүхбаатар, Өвөрхангай, Завхан, Төв аймгийн барилгын байгууллага, өнгөрөгч онд аж ахуйн гэрээ байгуулаагүй буюу зохих журмаар дүгнээгүй байна. Түүнчлэн Барилга, Барилгын материалын үйлдвэрийн Яамны харьяа цахилгаан, сантехник угсралтын нэгдсэн трест, Дорноговь аймгийн төвийн нэгдсэн халаалтын зуух барих ажилд туслан гүйцэтгэгчээр оролцож, 1984 оны эхний хагас жилд сая шахам төгрөгийн тоног төхөөрөмж угсрах ажил гүйцэтгэхээр ерөнхий гүйцэтгэгчтэй гэрээ байгуулсан боловч уг хугацаанд огт ажил хийгээгүйгээ мэргэжлийн ажилчид дутагдалтай гэдгээр тайлбарлажээ. Үүнийг ерөнхий гүйцэтгэгч зөвшөөрч, гэрээг дүгнэсэн төдий өнгөрснөөр гэрээт ажлыг 90 гаруй хувь таслахад хүрчээ. Түүнчлэн төлөвлөгөөгүй, эсвэл зураг төсөв нь зохих журмаар батлагдаагүй байхад барилга байгууламжийг барьж эхлэх буюу аж ахуйн гэрээ байгуулахыг шаардах, технологийн горим зөрчиж, чанар муутай барилга. барих, тийм барилгыг хүлээн авах зэргээр гэрээний сахилгыг зөрчих явдал олонтаа үзэгдэж байна. 

Барилга, байгууламжийн зориулалтын материал, тоног төхөөрөмжийг гэрээт газарт нь нийлүүлэхгүй, бусад газар дур мэдэн шилжүүлэх зэргээр фондын сахилга зөрчдөг дутагдал материалтехникийн хангамжийн нэлээд газарт байсаар байна. Эдгээр дутагдлыг эрс шийдвэртэй таслан зогсоохгүйгээр их барилгын төлөвлөгөөг бүрэн хангаж чадахгүй. Ер нь Намын Төв Хорооны IX бүгд хурлын шийдвэр, 1985 оны төлөвлөгөөт бүх зорилтыг амжилттай биелүүлэхэд их барилгын ажил шийдвэрлэх ач холбогдолтой нь тодорхой юм. Ийм учраас түүний хүчирхэг хөшүүрэг болсон их барилгын гэрээний сахилгыг чанд сахихад холбогдох бүх байгууллага, хүмүүсийн хүч анхаарлыг төвлөрүүлэх явдал нам, төрийн байгууллагын хойшлуулшгүй зорилт болж байна. 

Юуны өмнө их барилгын гэрээг зохих дүрэм, шаардлагын дагуу байгуулах, нэгэнт хүчин төгөлдөр болсон гэрээний үүргийг бүх тал ёсчлон биелүүлсэн байхаар уг ажлыг зохион байгуулах хэрэгтэй. Ашиглалтад оруулах барилгын материалтехник хангамж, машин механизм, хүн хүчний хэрэгцээг оны болон улирлын эхнээс сар, өдрийн графиктай болгон, түүний дагуу оролцогч байгууллагын хүлээсэн үүргийг гэрээнд тодорхой зааж, биелэлтэд нь нам, захиргаа, олон нийтийн байгууллага байнгын хяналт тавьж их барилгын төлөвлөгөөний биелэлтийг дүгнэхдээ гэрээгээр харилцан хүлээсэн үүргийн нь гүйцэтгэлтэй нягт холбон дүгнэж байвал зохино. 

Түүнчлэн өнгөрсөн онд барилгын төлөвлөгөө, гэрээний үүрэг тасалсан шалтгаан, түүнд нөлөөлсөн хүчин зүйл бүрийг үндэслэлтэй судлан дүгнэлт хийж, дутагдал дахин давтагдахаас урьдчилан сэргийлэх арга хэмжээг цаг алдахгүй авах нь яам, тусгай газар аймаг, хот, барилгын нам, захиргаа, олон нийтийн байгууллагын тэргүүн зэргийн зорилт мөн. 

Гэрээгээр хүлээсэн үүргийн биелэлт гүйцэтгэлийн сахилгын байдалд улсын болон салбарын арбитраас тавих хяналт шалгалтыг хүчтэй болгон, үр нөлөөг сайжруулах нь чухал байна. Ялангуяа их барилгын гэрээг зөвхөн бичиг цаасны ажил болгон хувиргах, хэлбэрдэх аливаа үзэгдэлтэй шийдвэртэй тэмцэж гэрээний дайчлагч ролийг дээшлүүлэх нь их барилгын ажилд оролдогч болон арбитрын бүх шатны байгууллага, ажилтнуудын үүрэг мөн. 

