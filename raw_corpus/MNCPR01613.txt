Энхбаярын өөдөөс "жов" гэх хүн үлдэхгүй нь

Ерөнхий сайд М.Энхболдын Засгийн газрыг огцруулах эсэхийг өнөөдөр шийдвэрлэнэ. 
АН-ын 25, бусад жижиг намууд болох ИЗН, АТН-ын гурван гишүүн нийлээд бүгд 28 УИХ-ын гишүүн огцруулах талаар тогтоолын төсөл УИХ-д өргөн барьсан. УИХ-ын бүхий л шат дамжлагыг дамжин эцсийн шийдвэр гаргах мөч тулж ирлээ. Энэ хооронд чухам юу болж өнгөрөв өө. АН-ынхан болон нөгөө бусад намын гишүүдийг сөрөг хүчин үүнээс өөр юу хийх вэ хэмээн амтай болгон нь хэлдэг. Тэд ч засгийг огцруулах хүний тоогоо хүрэхгүйг мэдсээр байж огцруулах тогтоолын төсөл өргөн барьсан нь цаанаа хэн нэгэнтэй тохирсон буюу ямар нэгэн найдвар байсан л байж таарна. Үүнийг нь МАХН-ын 13 гишүүн батлаад өгсөн. Гэнэтхэн л тэд намын дарга, Ерөнхий сайд хоёрыг зааглах нь хэрэгтэй юм гэдгийг мэдсэн дүр эсгэн намын даргадаа шаардлага хүргүүлж эхлэв. Уул нь энэ санаа аль хоёр, гуравдугаар сарын үед МАХН-ын "Уламжлал-шинэчлэл, Ардчилал шударга ёс" жигүүрээс гараад өөрсдийн гишүүдийн хараалыг барж байсан. Гэтэл төр засгийн өндөрлөгт сүүлийн 17 жил тасралтгүй сууж байгаа аригчихсан хэдэн хижээл эрчүүд намын шинэчлэл яриад дэгдэгнээд байдаг боллоо. Нам засгийн өндөр алба хашиж байхдаа үүнээ ярьж ч байхгүй яасан юм. Одоо л гэнэтхэн ийн гэгэлзэн хэд хоноод л намын даргадаа элдэв юм бичсэн шаардлага бариад цувран гүйж очих нь хэвлэл мэдээллээр тасрахгүй дуулдаж байна. 80 настай намыг 40-өөд настай дарга нь л шинэчилнэ үү гэхээс 60 гарч яваа харцуул дөнгөхгүй нь хэний ч мэдээж хэрэг. Шинэчлэл өөрчлөлтийг залуу халуун нас л хийдэг болохоос тэр хэдийн өөрчлөлт хийхийг хүлээвэл нөгөө хар усан дээр өрөм тогтооно гэгч болох байлгүй. Ард түмний дунд тарсан яриа ер нь ортой байдаг. Тэгвэл М.Энхболд сайдыг энэ намын дарга хүү их амны хишигтэй хүүхэд байна шүү. Монголын төрд энэ хүүгийн үе шиг мөнгө нь багтахгүй байсан цаг бий билүү. Дандаа л тийм юм хийе гэтэл мөнгө байдаггүй хэмээн гоншгонож байдаг асан бол одоо байгаа мөнгөө үрэх гэж л хэрүүл болдог боллоо. Их мөнгөний сургаар л энэ хүмүүс албан тушаалыг нь булаацалдаж шинэчлэлийн нэрийн дор дайрцгааж байна. Малын тоо анх удаа 36 сая болж өслөө. Улсын нөөц нэг триллион ам.доллар болсон. Ийм баян тарган байсан төр түүхэнд бийсэн билүү. Дээр нь их дөлгөөн хүү юм гэцгээдэг болжээ. Үүнийг бас бодууштай л санаа. Нээрэн ч энэ их хөрөнгө мөнгө олон хүнийг нойргүй хонуулж байна. Мөн энэ намын эрх мэдлийг өнгийсөн хүмүүс сүүлийн үед олширчээ. Тэд эрх мэдлийн хуваарилалтаас гадуур үлдсэн хүмүүс юм. Ц.Нямдорж УИХ-ын даргаас буухдаа "надаар тоглосон хүн дараагийн ээлжинд засгаар тоглох болно шүү" хэмээн анхааруулж байсан нь батлагдаж байна. Энэ бүх яриа эх орны төлөө гэсэн сайхан санаанууд явж явж цаанаа ганц хүний эрх ашгийн төлөө л хийгдэж байгаа гэдгийг улс төр ажиглагчид хэлдэг. Энэ нь одоогийн Ерөнхийлөгч нам дахь байр сууриа алдаж байгаадаа бачимдан өөрийн гар хөлийн хүмүүсээ хөдөлгөснөөс үүдэлтэй хэмээн тэд үздэг. Ерөнхийлөгч үндэсний телевизээр үг хэлэхдээ "Би Ерөнхий сайдаа М.Энхболдод өгсөн. Сүүлдээ үгэнд орохоо больсон. Би УИХ-ын даргаа Ц.Нямдоржид өгсөн. Бас л үгэнд орохоо болив" хэмээн гомдоллосон. Мөн УИХ-ын гишүүн Д.Арвин ч бас яг үүнийг давтан хэлсэн билээ. Энэ бүх албан тушаалыг Ерөнхийлөгч өөрийн хувийн зүйлээ зүгээр өгчихсөн аятай л санаж гомдож явдаг аж. Үгэнд орохоо байсан хүнийг намын даргаас шахаж дараагийн сонгуульд өөрөө нэр дэвших эрх авах гэж л энэ бүхнийг тэрбээр хийж байна. Монгол төр ганц хүний амаар явдаг цаг аль хэдийнэ тэртээд хоцорсон. Түүхийн хуудас буцаж эргэдэггүй юм гэдгийг одоо мэдэх цаг болсон баймаар юм. Н.Энхбаярын өөдөөс цор цор хийсэн Ц.Нямдорж төрийн өндөр албанаас зайлуулагдлаа. Одоо түүний үгэнд орохоо больж байгаа М.Энхболдыг бас явуулах нь. Хэрэв М.Энхболдыг тэд хөөж чадвал Монгол төрд одоо Н.Энхбаярын өөдөөс "жов" гэж хэлэх хүн үлдэхээ байх нь. Тэр үнэхээр өөрийнхөө юмыг авч байгаа аятай загнах юм хэмээн хүмүүс хэлж байна. Мөн Засгийн газар огцрохгүй л болов уу хэмээн ажиглагчид нэгэн дуугаар үзэж байгаа аж. "Сөрөг хүчин яаж ч чадахгүй. Тэдний тоо ч огцруулах саналд хүрэхгүй. Мөн хүсэхгүй хүмүүс ч гарна. Нөгөө 13 дараагийн сонгуульд нэр дэвших эрх олж авах гэж л ийм юм яриад байгаа. Тэр нь бүтсэн, бүтээгүй намаасаа зөрж бөх зүрх гаргах сачий байхгүй. АН болон бусад хүчнүүд яаж ийж байгаад огцрууллаа гэхэд дараа нь хэн юу хийж чадах вэ. Тэгээд ч дандаа Н.Энхбаярын санаагаар болдог юм гэж юу байсан юм. Засгийн газарт алтан толгойтой Ерөнхий сайд гараад ч юм хийх хугацаа байхгүй. Ирэх хавар сонгууль болно. Ийм үед ингэж тэнэгтэх улс төрийн хүч дэлхийд байхгүй хэмээн тэд хэлж байна. 
Ж.Сандагдорж

