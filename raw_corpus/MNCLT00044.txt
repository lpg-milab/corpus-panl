Ц.ДАМДИНСҮРЭН

ЧЕМОДАНТАЙ ЮМ

	Сэлэнгэ аймгийн нэг тунгалаг үдэш  Сэлэнгэ аймгийн Сүхбаатар хотын цэцэрлэг дотор ногоон модон бандан дээр хоёр залуухан хуүхэн сууж байна. 
	Тэр хоёрын нэг Цээмаа хуүхэн, зааны ясан савх шиг цагаан хуруутан гараараа нуурын ус шиг долгиотсон хар гэзгээ илээд, эрвээхэйн далавч шиг эрээн мяндсан алчуураараа янзаган нарийхан хүзүүгээ ороогоод, салхинд ганхсан хонгор зул цэцэг шиг гунхалзан сууж байна. 
	Нөгөө хүүхэн Бумаа найз Цээмаагаа харж хааяа инээмсэглэхэд түүний хөөрхөн уруулын цаанаас цав цагаан шүд нь шинэхэн цасан дээр тунгалаг нарын гэрэл  туссан юм шиг харагдана. 
	Эрээн мяраан хувцас өмссөн ганган Цээмаагийн дэргэд төв энгийн   хувцастай цэвэрхэн  бор  хүүхэн  Бумаагийн сууж байгаа нь тогос шувууны дэргэд хээрийн галуу сууж байгаа юм шиг харагдана. Хоёр бүсгүйн өмнө зүлгэн дээр тавьсан  алаг цэцгүүд зөөлөн салхинд найгаж Цээмаа Бумаа хоёр баяр хүргэх мэт дохилзож байна. 	
Жаргаж байгаа нар далд орохынхоо өмнө амжиж хоёр бүсгүйг сайн ажиглаж авъя гэсэн юм шиг 
баруун байшингийн хажуугаар шуналтайгаар шагайна.
	Сайхан цэцэрлэгийн дотор муухай хогтой өндөр төмөр сав "Юуг яаж гутаах вэ?" гэсэн юм шиг ёрдойж байна. Түүний хар сүүдэр нар доошлох тутам улам урт болсоор Цээмааг дамжаад Бумаагийн нарийнхан шилбэн дээр тусаад нугарч өрөөсөн хөлий нь бугуйлдаад авсан юм шиг харагдана.
	Цэцэрлэг дотуур яваа хүмүүсийн нүд хоёр бүсгүйн зүг луужингийн зүү шиг татагдан хандаж байна. Таяг тулсан хазгар өвгөнийг түшиж яваа залуу, тэр хоёрын хажуугаар өнгөрөхдөө
	-  Энэ цэцгүүд мөн ч сайхан ургажээ гэхэд өвгөн нь:
	- Тийм ээ, бас энэ бөхчүүдийн хөргийг аятайхан гэнэ. Хоёул ингэж цэцэг хөрөг хоёрын тухай ярилцах боловч цэцэг хөрөг хоёрын алиныг ч бараг
харахгүй Цээмаа, Бумаа хоёрыг ширтээд өнгөрлөө. Цээмаа тэднийг ширвэж хараад
	-Ийм ядарсан амьтан ингэж тэнэж явахын оронд тэтгэврийн газарт хэвтэж байгаасай гэв. Цээмаа Бумаагийн  зүүсэн эрдэнэ  чулуун ээмэг бөлзгийг ээлжпэн харж:
	-  Чиний энэ ээмэг бөлзөг хоёр мөн ч чамин эд шүү. Буджав авчирч өгсөн биз?
гэхэд Бумаа:
	-  Тийм ээ!  Ноднин Буджав Чехословакаас авчирч өгсөн юм гэв.
	-  Шил үү, чулуу юу?
	-  Чулуу.  чулуу! Эрдэнийн  чулуу юм гэнэ билээ. Чиний ээмэг ч бас чамин эд байна шүү дээ.
	-Пөх! Битгий дооглоод бай! Би сувдан ээмгээ гээчихээд энэ мууг зүүж яваа юм. Энэ чинь далайн хөөс, урьд нэг оюутан над бэлэглэж өгсөн юм гээд Бумаагийн нөхөр Буджав урьд оюутан байхдаа Цээмаад ээмэг бэлэглэж өгсөн, "гэрлэе" гэж гуйж байсныг дотроо санана. "Буджавтай гэрлэсэн бол энэ ээмэг бөлзөг хоёул над зүүлттэй байх байжээ" гэж санаашран бодно. Цээмаагийн энэ мэт атаархах сэтгэл улам өрнөсөөр одоо мэх залийг хэрэглэхэд хүргэв. Тэгээд Цээмаа хэлэв:
	-Чи даанч дуугүй номхон хүн юм. Жаахан аальгүйтэж сурвал эрэгтэйчүүдийг балмагдуулж чадна даа гэв.
	- Аальгүйтэж яах юм бэ? Яршиг. Би чинь Буджаваасаа өөр хүний өөдөөс эрс харж чаддаггүй. Аятайхан хэдэн үг сольж мэддэггүй бүрэг ядуу амьтан.
	-   Эр   хүний   өөдөөс   аятайхан   харж маягтайхан хэдэн үг сольж маасганаж сурах хэрэгтэй юм шүү. Жаахан маасганаад өдөөд байвал ямар ч эр хүн заавал татагдана. Зулын гэрэл харсан эрвээхэй шиг эргэлдээд ирэхээр нь жаахан горьдоож зулгуйдаж байгаад сүүлд нь... далавчий нь жаахан хуйхлаад явуулчихгүй юү? Горьдоогоод гонсойлгох сонин байдаг юм гээд Бумааг тохойгоороо ёвров. 
	Бумаа инээгээд:
	-Хөөе гэм! Энэ хогийн савнаас муухай юм үнэртэж байх шиг. Эндээс зайлъя гэв. Цээмаа хамраа шантайлган үнэрлээд:
	-  Юу ч үнэртэхгүй байна. Энэ дотор тамхины иш, алимны хальс энэ тэрхэн л байгаа биз.
	- Ялзарсан хог байгаа юм биш үү?
	-   За   боль!   Муухай   юм  битгий  ярь. Дотроо муухай юм байлаа ч гэсэн, гаднаа цэвэрхэн юм байна шүү дээ. За бид хоёрт   хогийн    савнаас    өөр   ярих   юм байхгүй  гэж  үү?   гэхэд  Бумаа   Цээмаагийн сүүдэрт толгойгоо халхалж:
	-Ер нь хүнтэй хэдэн үг аятайхан сольж сурах ч нээрэн хэрэгтэй байх шүү. Чи   тэр маасганах арга ухаандаа намайг сургаад өгөөч гэхэд Цээмаа жуумалзаж:
	-  Сургана, сургаад өгнө. Амархаан! Чи өөрөө ч мэднэ л дээ. За тэр хоёр хүн ирж явна. Чи тэдний өөдөөс толгойгоо жаахан өлийлгөөд нүдээ талимааруулаад харчих. Би ажиглаж байя. Дутагдал гаргавал хэлээд өгнө гэв. Хоёр хүнийг дэргэдүүрээ өнгөрөх үед Бумаа нүдээ талимааруулан өнгөрөх үед Бумаа нүдээ талимааруулан харах   гэснээ инээд алдаж хоёр гараараа нүүрээ дарж тонгойв. 
	Тэр хүмүүсийг өнгөрсөн хойно Бумаа Цээмааг мэлийтэл харж хэлэв:
	-   Үгүй,   ер   нь   чадахгүй   юм  байна. Болъё болъё гэв. Цээмаа Бумааг шоглон зэмлэв.   
	-  Эрдэм сурахад цөхөрч болохгүй гэж чи хэлдэг биш билүү?
	-   За яршиг энэ  чинь ямар эрдэм юм бэ?
	-   Эрдэм байхгүй яах вэ.  Чухам эрдмийн дээд эрдэм шүү гээд Бумааг ажиглан харав. Бумаа:
Жаахан   байзнаад   Цээмаа   гэнэт   Бумаагийн тохойг татаж хэлэв:
	- Танай хар хүн чамд хайртай юу?
	-За яршиг. Хайртай л юм шиг байдаг.   Гэвч  хүний  дотор  хүн  орж үзсэн биш дээ. Яаж мэдэх вэ?
	-  Мэдэх л хэрэгтэй дээ, сорьж мэдвэл зүгээр юм биш үү?
	-   Сорьж болноо. Урьдаар манай хар хүнийг сорьж үзье. Дараа нь танай хар хүнийг сорьж үзье. Тэгэх үү? За юу? гэж шийдвэртэй   асуугаад   нүдээ   анийлган арга үхааныг бодож байна. Бумаа жаахан дусагнаж байснаа:
	-   Юугий   нь  яаж   сорих  юм   болоод байна гээд инээв.
	- Хайртай хайргүйгий нь сорихгүй юу?
	- Дэмий   байхаа.   Ямар   хөгийн   юм болдог  бол  доо?  Зүгээр  тоглож  байгаа
хэрэг биз дээ?
	-  Тиймээ тийм! Тоглож сориод үзье л дээ.    Тэгээд    бас    эр    хүнтэй    жаахан маасганаж сурахгүй юу?
	-  За мэдлээ, мэдлээ гэж Бумаа хэлэв.
	-  Хүнийг сорьж үзэхгүй суучихна гэдэг ер нь буруу юм. Чихэр байна гээд үмхчихсэн чинь давс байвал хэцүү шүү гээд инээхэд Бумаа гайхаж:
	-  Танай Дэндэв чинь тэгээд давс бай гаа юу?
	-  Үгүй үгүй. Чихэр нь ч чихэр л дээ. Жаахан давс хужир хольцоотой хямдхан чихэр байх шиг юм. Чи намайг ингэж 
байна гэж Дэндэвт хэлж гай болов гэхэд Бумаа хэлэв:
	-  Би хэнд ч муу юм хийдэггүй. Ялангуяа найздаа муу юм хаанаас хийх вэ дээ гэв.
	Ингэж ярилцсаны дараа Дэндэвийг яаж сорих арга ухааныг  Цээмаа Бумаад зааж өгөв. Бумаа ч тэр заавраар оролдоод үзэхийг зөвшөөрөв.

      


	Нэг   сайн   өдөр   Дэндэвийн   зуслангийн гэрийн гадна дэлгэсэн хивсэн дээр Бумаа,  Дэндэв,  Дэндэвийн  эгч  Догоо, Цээмаа,   бас   тэдний   танил   хэдэн   хүн суугаад айраг  ууж. . даалуу таньж байна. Цээмаа "Цай чанана" гэж гэртээ ороод алга болов. Өндөрлөг нуруутай чийрэг эр Дэндэв тоглож байгаад Бумааг хартал, Бумаа түүнд зүүн нүдээ ирмэв. Дэндэв гайхаж хоёр нүдээ аньчихав. Дараа нь Бумаа даалуугаа дэргэдэх хүндээ шилжүүлээд гэрт орж толинд нүүрээ харж үсээ самнаж гарч ирээд тоглогчдыг ажиглан зогсохын далимд Дэндэвийн мөрийг түшив. Дэндэв мөрөө илэх далимд Бумаагийн гарыг илэв. Тэгэхлээр Бумаа Дэндэвийн шилэн хүзүү рүү халуун амьсгалаар зөөлхөн үлээчихээд суудалдаа сууж далуу тавив. 
	Гэтэл Бумаагийн царай нэг л хачин болчихоод   хүний   үүлүүг   тахир   есөөр идэх гэж тавиад шоолуулав. Дэндэв суниах далимд дэргэдээ сууж байгаа Бумаагийн мөрийг түшив. Тэгэхэд Бумаа:
	-За даалуу битгий харчих гээд зайлсхийв. Бумаагийн царай хачин болчихоод байгааг Дэндэв ажиж түүний сэтгэлийг засахын төлөө "Үлэмжийн чанар" гэдэг дууны эхний  бадгийг зөөлөн дуугаар аялав:

                            Үлэмжийн чанар төгөлдөр
                            Өнгө тунамал толь шиг
                            Үзэсгэлэнт царайгий чинь 
                            Үзвэл лагшин төгс маань 
                            Үнэхээр сэтгэлийг баясганам 

гэнэ. Тэгээд тоглож байхын завсар Дэндэв Бумаад хандаж хэлэв:
	-Чи төлдөр шүүгээгээ хөдөлгөж доорх шалы нь угаах юмсан гэж байсан Угаасан уу? гэхэд Бумаа:
	- Үгүй, үгүй, маргааш л угаана гэв.
	-Тэгвэл би маргааш ажил тарсны дараа танайхаар ороод шүүгээгий чинь зайлуулж  өгье.   Тэгэх үү?   гэхэд  Бумаа хэлэв:
	-Би маргааш орой шалаа угаана. Чи амжвал ороорой. Амжихгүй бол яах вэ? Зүгээр, Буджав мөд хөдөөнөөс ирнэ гэж хайхрамжгүй хэлэв. Бумаа Дэндэвийн мөрийг түшсэнээс эхлэн тэдний бүх харилцсан байдлыг Цээмаа гэр дотроос нарийвчлан ажиглаж хэлэлцсэн үгийг алдалгүй чагнаж хөмхийгөө зуугаад хулгана гэтсэн муур шиг зогсож байлаа. 
	Тоглоом дуусаж Бумааг явах болоход Цээмаа түүнийг үдэж гаргав. 
	Цээмаа замдаа Дэндэвтэй яаж харилцсан тухай Бумаагаас нарийвчлан асууж мэдээд:
	-  Чамд "Онц сайн" дүн тавья. Чи аягүй бол багштайгаа өрсөлдөж болох хүн байна, гээд инээж нүүрийг нь ширтэв.

	   


	Нэг өдөр Дэндэв гэртээ сууж байгаад Цээмаад хэлэв:
	-Бумаа нэг л жаахан аальгүйтээд байх болжээ. Ганцаараа байж уйдаа юм болов уу? Буджав дандаа хөдөө явж байх юм гэсэнд Цээмаа өлгөж аваад:
	-  Та хоёрын хэн нь илүү аальгүйтсэн бол   доо?   Мэдэхгүй.   Сэнж   байхгүй сэн бол дэгээ хаанаас тээглэх вэ? Чи Бумаад нүдээ ирмээд л, гары нь илээд л, гэрт нь шөнө очоод л,  элдвийн заваан юм яриад л, татаж чангаагаад л жигтэй юм болоод байна гэгч билээ гэхэд Дэндэв тайлбарлаж хэлэв:
	-Бумаа жаахан аальгүйтээд байхлаар нь чулуу хөшөө шиг хүрлийгээд байх эвгүй  юм уу гэж бодоод нүдээ ирмэсэн, мөрий нь илсэн нь үнэн. Гэрт нь очиж  шүүгээг нь хөдөлгөж өгсөн, нэг аяга цай уугаад л гарчихсан. Өөр юу ч болоогүй. Найзындаа туслах хэрэгтэй байна шүү дээ. Дээд сургуульд гэрээрээ суралцахад хэрэгтэй ном байна уу гэж шүүгээтэй номы нь жаахан эргүүлсэн гэхэд Цээмаа нэлээд уурлах байдалтай болж:
	- Чи  өөрөө өдөж хатгаж байгаад Бумааг зөвшөөрөмгүй болохоор боольхойгоо Бумаад тохож аальгүйтсэн энэ тэр гэж байна гээд буруу хараад сонин уншаад суучихав. Энэ өдөр хоёул нэг ч үг сольсонгүй өнгөрлөө. 
	Бас Цээмаа Дэндэвийг хамт ажил хийдэг нэг хүүхэнтэй хардаж худал хуурмаг үг тараах болов.
	Ер нь сүүлийн үед Цээмаа Дэндэвээс үргэлж өө сэв эрж хэрүүл өдөх боловч Дэндэвийг хэрэлдэж өгөхгүй болохоор улам хорсож дураараа загнаж зэмлэдэг болов. Дэндэвийн хамаг ажлыг  хийж өгдөг, Дэндэвийн эгч Догоо гуайг элдвээр хяхаж хавчиж байгаад хөөгөөд явуулав.    Дэндэвийг    нэг    сар    хөдөө
суманд ажиллаад ирэхэд,
	-Чи занхайрч явсан байх.Эмчид ОЧИЖ биеэ үзүүлээд бичиг авчир гэж хөөгөөд ойртуулахыг болилоо. Тэгж байтал Дэндэв Хөдөөний нэгдэл
дээр байнга ажиллах болсонд Цээмаа:
	- Миний бие муу байна. Эмнэлгээс холдож чадахгүй гээд хөдөө гарсангүй. Дэндэвийг хөдөөнөөс хааяа ирэхэд гэртээ ч суулгахгүй боллоо. Дэндэв тэгэхлээр илэрхий гомдож гасалсан ч үгүй, уурлаж хэрэлдсэн ч үгүй, зүгээр л сольж өмсөх хувцсаа аваад явчихжээ. Тэгээд Дэндэв Цээмаа хоёр чухамдаа салжээ.
Цээмааг ганцаараа болохоор Бумаа, Буджав хоёр ээлжээр эргэдэг байлаа. Буджав Цээмааг эргэх гэж очоод баахан удаад байдаг болжээ. Гэвч Бумаа цагаан сэтгэлтэй гэнэн, найз нартаа их итгэдэг хүн учраас огт сэжиг авсангүй. Бумаа нэг өдөр Цээмаагаас асуув:
	-   Буджав  чамайг эргэж очоод ажилд чинь туслалпцаж байна  уу?  гэсэнд Цээмаа жуумалзаж:
	-   Буджаваар  туслалцуулах ажил   над байхгүй.   Харин  найз  минь би Буджавыг жаахан сорьж үзлээ. Чиний төлөө сорьж байгаа хэрэг шүү. Урьд  бид хоёр хэлэлцэж тохирсон шүү дээ гэв. Бумаа тэгэхэд инээж:
	-За яаж байна цаадах чинь? гэв.
	- Яах ч үгүй юмаа. Шавар  бурхан шиг л дүнхийгээд суух юм гээд их инээв.
Бумаа хэлэв:
	-Манай Буджав жаахан хөнгөмсөг боловч ер нь завхайрч явдаггүй юм. "Янаг сэтгэлгүй бол хүүхэнтэй ойртож чаддаггүй" гэж өөрөө хэлдэг юм гэв.
	-Тиймээ Буджав ч чиний баттай хань юм байна. Намайг л лав тоохгүй юм гэж Цээмаа зальтайхан хэлэв. Цээмаагийн үгийг Бумаа мөн итгэж байв. Гэтэл Буджав, Цээмааг тоохгүй байна гэдэг бол огт худал үг байлаа. 
	Буджав урьд оюутан байхдаа Цээмаад дурлаж "Сууя, гэрлэе" гэж гуйж байсан боловч Цээмаа тэр үед Буджавыг "Мөрөндэө хувцасгүй. хармаандаа мөнгөгүй  даржин оюутан" гээд тоохгүй байсан юм. Одоо Буджавыг дээд мэргэжилтэй, дээгүүр тушаалтай болохоор Цээмаа тоож хэд аятайхан харж сорилт хийсэнд Буджав ардын домогт гардаг ёсоор харзанд гүйсэн зээр шиг хатирч очоод хашир анчны хавханд орох шиг Цээмаагийн гарт оржээ. 
	Тэгээд Цээмаа Буджав  хоёр нууцаар ханилж эхлэв. Сорилт нь ханилалт болж хувираад улмаар ханилалт нь гэрлэлт болж хувирах ойртлоо. Үүнд ганцхан Бумаа саад болж байлаа.
 	- Би ч нөхрөөсөө салчихаад олонд муу хэлэгдээд    чамайг    хүлээгээд    л     сууж байна. Одоо чи яах гэж байна даа гэсэнд Буджав санаа алдаж:
	- Би   чамтай   сууя   гэж урьд   ч   гуйж байсан,   одоо   ч   гуйж   байна.   Ганцхан Бумаагаа...   Бумааг  хөөрхийлөх  юм  даа гэв. 
Тэгэхлээр Цээмаа ширүүнээр харж:
	- Бумаагаа    гэнэ    шүү!    Чи    Бумааг хөөрхийлөөд      намайг      хөөрхийлөхгүй байна уу? гээд мэгшин уйлж эхлэв. 
Буджав сандарч Цээмааг түших гэхэд Цээмаа,    Буджавыг   ширүүнээр   түлхчихэв. Буджав айсан туулай шиг бүлтэгнэж  байж шивнэн хэлэв:
	-  Бумаагаас одоо би сална. Хоёул тэгээд хурдхан гэрлэчихье.  Өнөөдөр ч харихаа    больё    гээд   дуугаа    чангаруулж
	-  Яадаг юм эцгий гэж хэлээд хоёр зээр алаад дэргэдээ тавьчихсан  залуу анчин шиг   ханхалзаж   суув.   Тэгээд   Цээмааг овоо тайтгарахаар 
	-Намайг Улаанбаатарт дуудаж байна. Өнөөдөр цахилгаан мэдээ авлаа. Тэнд би удахгүй байх. Ирээд л хоёул гэрлэчихье гэв. Тэгэхлээр Цээмаа нүдээ сортойлгон харж босож ирээд:
	- Хөөе! Тэгвэл чи буцаж ирж яах юм Болбол тэндээ үлдчих. Хоёул Улаанбаатарт явчихъя. Энд гэрлэвэл элдвийн яриа, муу үг тасрахгүй, дэмий юм болно.
	-Чи Улаанбаатарт явж чадах уу?
	-Чаднаа чадна! Би одоо амралтаа авчихъя. Улаанбаатарын Рашаан комбинатад амрах нэг путёнк манай албан газарт ирсэн байна билээ. "Тэргүүний хүндээ өгнө" гэж байна билээ. Би түүнийг авахдаа л авна. Чи хэзээ явах вэ? Аа тэгвэл дараагийн долоо хоногийн хоёр дахь өдөр хоёул явчихъя. Тэнд очоод тэнгэр тултал жаргачихъя. Харин Бумаад сэдэв авахуулж болохгүй. Чи Бумаад улам хайртай юм шиг байгаарай. Сална сарнина гэж бүү ярь. Би хэл амд дургүй юм. Зүгээр л орхиод явчих... Мөд ирнэ гэж хэлээд Ажлаар явсан хүн аль саатахыг хэлж гүйцэх вэ! Нэг сар болно гэсэн хүн, нэг жил болох ч байдаг. Хэдэн жил болох ч байдаг. Тэгээд хоёр дахь өдөр хоёул явчих уу? гээд тэнсэх байдалтай Буджавыг харсанд үргэлж толгойгоо дохиж байсан Буджав их баярлаж:
	-Тэгье тэгье. Би хоёр билет авчихна шүү. Чи зүгээр л юмаа аваад бэлэн болгоод галт тэргэн дээр очоорой. Хэлэлцэж тохирлоо шүү.
	-Аан тийм, хэлэлцэж тохирлоо. Харин бид хоёрыг хамт явахаар Бумаа энэ тэр сэжиг авч магадгүй. Чи хоёр дахь өдөр хүртэл манайхаар бүү ир. Би танайхаар нэг ороод гарчихна. Би Бумааг Улаанбаатарт хамт явъя гэж хэлнэ.Чи ч бас тэгж хэлж байгаарай. Харин дагуулаад явж болохгүй шүү. Чи үнэтэй сайн хувцсаа аваарай. Муусайн новшоо орхичих. Харин хадгаламжийн кассанд байгаа юмаа... 
Бумаад мэдэгдэлгүй аваад яваарай. Тэр чинь чамд хэрэг болно. Над хэрэггүй. Над өөрт маань жаахан юм бий. За  юу? гэсэнд Буджав:
	-За за. Мэдлээ мэдлээ гээд Цээмааг үнсэв. Цээмаа хариуд нь Буджавын толгойг тэвэрч таалав. Цээмаа Буджавыг түлхэж:
	-За чи одоо яв гэсэнд гарахдаа хэлэв:
	-Чи галт тэргэнд явахаас хагас цагийн өмнө очоорой. Би тэнд байж байна гэв. Буджав Цээмаа хоёул ингэж хэлэлцэн тарав. 
	Буджав Цээмаа хоёрын болзсон хоёр дахь өдрийн үдэш боллоо. Улаанбаатарт явах галт тэрэг Сүхбаатар хотын өртөөн дээр зогсож байна. Цээмаа галт тэрэг хөдлөхөөс яг хагас цагийн өмнө юм хумаа аваад очтол өмнөөс нь нэг танихгүй хар хүү угтаж ирээд:
	-Цээмаа гуай! Таны билет энэ гэж билетийг өгөөд вагонд юм хумы нь оруулалцаж өгөв. Бас:
	-Энэ Буджав гуайн чемодан гээд шар чемоданыг вагонд оруулж Цээмаагийн дэргэд тавив. Цээмаа түүнийг харвал Буджавын хуучин чемодан мөн байна. Харин түүний түлхүүр нь цоожиндоо өлгөөтэй байна.
	-Цоожилсон юм  уу энэ чинь гэсэнд тэр залуу хүү
	-Мэдэхгүй мэдэхгүй.     Буджав гуай өөрөө   одоо   ирнэ   гэж   хэлээд   гүйгээд гарчихав. Цээмаа юмаа цэгцлэн тавьж байтал:
	-  Ээ Цээмаа! гэж дуудах сонсдов. Вагоны цонхоор хартал Буджав, Бумаа, бас тэдэнтэй хамт ажилладаг хоёр залуу ирээд зогсож байна. Цээмаа гарч тэдэнтэй мэндлээд, Бумааг    тэвэрч    үнсээд,     Буджавыг   тааламжтай харав. Цээмаа Бумаад хэлэв:
	-Би Улаанбаатарт очоод дөнгөж Рашаан комбинатад амарчихаад буцаад ирнэ. Энд гэр бараагаа янзлах элдэв ажил бий гээд санаж байгаагаа шал урвуулаад ажиггүй ярьж байв. Бумаа хэлэв:
	- Чи Улаанбаатарт очоод Буджавыг их сориод байвал дэмий шүү гээд эвгүйхэн инээв.
	- Хаанаас даа. Бид бараг уулзах ч үгүй байх гээд Цээмаа Бумааг дахин тэврэв. Бумаа ажиггүй энгийн байхыг хичээж элдэв үг ярихыг оролдох боловч үг бүрээ түгдэрч хэлээд нэг хачин байв. Тэгэхлээр "Золиг чинь хардаж байгаагүй байгаа" гэж бодоод Цээмаа Бумаагийн дэргэдээс салахгүй зогсож хөгжилтэй юм үргэлж ярьж байв. 
	Буджав хоёр хүүхнээс иэрвэж зайлаад аав ээждээ загнуулсан хүүхэд шиг цэрвэж зайлаад аав ээждээ загнуулсан хүүхэд шиг  хавчганаад ийш тийш гүйж байв. Бумааг өөр хүнтэй ярьж байх завсар Буджав толгойгоо долоовор хуруугаараа зааж, дараа нь чигчийн хуруугаа гозойлгон "Би их муу хүн" гэсэн дохиог Цээмаад өгөв. 
	Гэвч Цээмаа тэр дохионы учрыг сайн ойлгосонгүй. Тэгтэл дохио дуугарч галт тэрэг хөдлөх боллоо. Цээмаа "Баяртай" гэж үлдсэн хүмүүсийн гарыг барьж ёслоод ор гэж нүдээрээ  дохио өгөөд вагонд оров. 
	Цээмаа цонхоор харвал Буджав харагдсангүй Бусад нь гараар дохиж баяр хүргэж байна. Галт тэрэг хөдөллөө. Цээмаа ханзан дээр суугаад харвал өнөөх өнгөрсөн зун цэцэрлэг дотуур явж байсан хазгар өвгөн таягаа бариад нөгөө ханзан дээр жаахан согтуу байна.
 	"Энэ золиг чинь, Буджав бид хоёрыг наргиж хоноход саад болох нь" гэж бодоод зэвүү нь хүрсэн боловч Буджавтай хамт явах болсондоо
сэтгэл нь баясаж Буджавын орж ирэхийг хүлээж суув. 
	Галт тэрэгний явц ширүүсэж байна. Гэтэл Буджав алга л байна. 
	Таван минут өнгөрлөө, Буджав байдаггүй. Арван         минут         өнгөрлөө. Буджав байдаггүй.
	Хагас цаг өнгөрлөө. Одоо Цээмаагийн сэтгэл зовж эхэллээ:
	"Өнөөх золиг чинь, вагонд орох гэж халтирч    ойчоод    чиргүүлдэж    үхээгүй байгаа" гэж бодоод гудмаар хэд явж бусад өрөөнүүдийг онгойлгож
шагайсан боловч Буджав байдаггүй. 
	Тэгэхлээр "Өөр вагонд ороод танил юмтайгаа марзаганаж суугаа юм болов уу?" гэж бодоод гарч эрэхээр шийдэв.
	Гэнэт   Буджавын   чемодан   цоожгүй
байгааг харж     "Цоожилъё"      гэж     бодоод унжсан түлхүүрий нь ийш тийш мушгив. Гэтэл чемодан нь онгойчихлоо. 
	Амсраар нь цухуйж байсан нэг дугтуйтай захидал шиг юм ойчив. Аваад үзвэл дээр нь "Буджаваас Цээмаад" гэж бичсэн захидал гарлаа. Гайхаад дугтуйг нээж үзвэл нэг захидал  гарлаа. 
Түүнийг уншвал: 
	"Цээмаа минь! тариа хураалтын ажлыг дуусгаад ир гэж Улаанбаатараас тушаал
ирсэн тул миний явах хойшлогдлоо. Бусад явдал миний хайрт эхнэр Бумаагийн захидалд тодорхой бий. Ёслогч Буджав" гэжээ. 
Цээмаа дээш доош ээлжлэн хараад бодлоо:
	"Хойшлогдох нь ч яах вэ, байж болох" хэрэг.     Түүнийгээ     амаараа    хэлдэггүй яасан золиг  вэ? Бас " Миний хайрт эхнэр Бумаа" гэж бичих юм. Надаар тоглоом хийж байгаа юм  уу? Яасан хүний үнэргүй золиг вэ!" гэж зэвүүцээд чемоданыг харж " Өөрөө  явахгүй юм бол чемоданаа надаар тээлгэдэг нь юу юм бэ?" гэж улам дургүйцээд "Бумаагийн захидал гэдэг нь хаа байгаа юм бэ? "  гэж бодоод чемоданыг сөхөөд үзлээ.
	Тэгтэл нүдэнд нь нэг юм гяласхийв. Бумаагийн үргэлж зүүж явдаг өнөөх эрдэнэ чулуун ээмэг бөлзөг хоёр чемоданы тагийн дотор зүүлттэй гялтганан унжиж байлаа. Цээмаа бүр их гайхлаа. 
	Цааш нь харвал чемодан дүүрэн алим байна. Шаамарын монгол алим, уурласан ичсэн хүүхний царай шиг улайж чинэрээд байцгааж байна. Алимын нэг хажууд эмэгтэй хүний сайхан ноосон цамц байна. 
	Нөгөө хажууд хэдэн ном байна. Номын нэрийг хальт харвал "Цагаан бээлий", "Шадар гурван цэрэг" зэрэг харагдлаа. Алимын дундаас нэг дугтуй цухуйж байна. Дээр нь "Бумаагаас Цээмаад" гэсэн хаяг харагдана. Захидлыг сугалж үзвэл түүний үг: 
	"НаЙз Цээмаа минь! Найз гэж чамайг нэрлэхэд тун хэцүү байна. Чиний гаднах байдал сайхан тогос шиг боловч доторх санаа чинь муухай хогийн сав шиг юм байна. Чи Буджавыг минь дагуулаад Улаанбаатарт очоод гэрлэх гэж байжээ. Намайгаа мэхэлж араар минь тавих гэж байжээ. Би ав ажиггүй явтал Догоо гуай над хэд хоногийн урьд хэллээ: 
"Буджав Цээмаа хоёрын найзлах нь арай дэндэж байх шиг. Цээмаа ямар ч шившигтэй хэрэг хийхээс    буцахгүй    хүн    шүү!"    гэлээ. 
	Тэгэхэд би "Даанч дээ" гээд анхандаа хайхрахгүй өнгөрүүлсэн боловч сүүлдээ Буджавын хүзүүнд уруулын будаг шиг юм наалдаж ирсэн нэг явдлыг дурсаж санаад магадлан сурвалжилж, Буджавыг очихлоор чи үүдээ түгждэг байсан зэрэг гарцаагүй баримт хэдийг олж мэдлээ. 
	Буджаваас магадалж асуугаад байтал тэр аргагүй мухардаж үнэнээ хэллээ. Буджаваас та хоёрын хийсэн хэрэг, хэлэлцсэн үгийг нэгд нэггүй сонсож мэдлээ. 
	Тэгэхээр би Буджавт шууд хэлсэн:
	"Чи надаас салбал сал. Харин  Цээмаа чамд хань болохгүй" гэлээ. Тэгээд Догоо гуай бид хоёр чиний муухай санаатай хүн болохыг шалгаж мэдээд Буджавт тайлбарлаж хэлсээн. Буджавыг чи оюутан байхад нь даржин оюутан гэж голоод дарга хүн гэж Дэндэвийг шилж суусан юм байжээ. 
	Үүнийг би сая мэдлээ. Дэндэв чамайг гоёж гоодох гэж мэрийсээр яваад дээд боловсролгүй хоцорчээ. Одоо дээд боловсролтой хун олшрохоор Дэндэв аргагүй жаахай буурсан байна. 
	Тэгэхлээр чи давс хужир гэж голж хаяад Буджавыг гохдож эхэлжээ. Энэ бүхний нарийн учрыг би сүүлийн хэд хоногт ойлголоо. Догоо гуай энэ талаар багагүй тусаллаа. Чи хэрвээ Буджавт үнэхээр янаг сэтгэлтэй байсан бол  чамайг олон талаар уучилж болох байсан.
	 Гэтэл чамд янаг хайрын сэтгэл алга! Чи янаг хайрын сэтгэлийг тачаал шуналын хэрэг болгожээ. Тэгээд чи хүн чанараа алдаж адгуусны зэрэгт ойртсон байна.
Буджавтай чи суувал түүнтэй жаргал зовлонгоо хуваалцах үнэнч хань нь болж чадахгүй, харин Буджавыг сайн явбал хань болоод саар явбал хаяад талийх болно. Чамд чухамдаа хүн хэрэггүй, мөнгө юм хэрэгтэй ажээ. Тэгэхлээр чи энэ чемодантай юмыг Буджавын оронд аваарай! Буджавтай сууна гэж чи битгий горьдоорой!
Буджав надаас салдаг ч юм гэсэн, чамаас  арай  дөнгүүр  юм түүнд  олдох байна. Эр хун долоо дордож найм дээрдэнэ. 
	Харин Буджав "Чамтай ханилахаа болилоо. Улаанбаатарт очихоо хойшиллоо" гэж чамд хэлэхээр танай руу гүйж очих гэхлээр нь би тас хориглоод явуулаагүй. Чи намайг номхон тэнэг хүн гэж яаж ч мэхэлж байсан амархан гэж боджээ. Тэр хар санааны чинь хариуд би чамайг энэ удаа мэхэллээ. Би урьд ч хүнийг мэхэлж яваагүй. хойшдоо ч мэхлэхгүй. Нэг удаа чамайг мэхэлсэн маань муухай хэрэг боловч иаашдаа чамд сургаал болох юуны магад. Уржигдар   Дэндэв   хөдөөнөөс   ажлын далимаар  ирээд  яаралтай  буцах  завсар чамайг Улаанбаатарт явахыг дуулаад  хоршооноос ноосон цамц авч чамд өгөөрэй   гэж   орхисныг   энэ    чемоданд хийлээ.   Чи   Улаанбаатарт   очоод   биеэ сайн эмнүүлээрэй. 
Ялангуяа сэтгэл санаагаа сайн эмнүүлж засах биз гэж найдаж байна. За баяртай. Ёслогч Бумаа" гэжээ. 
	Үүнийг уншаад Цээмаа их уурлаж  уйлмаар  инээмээр  болж  салганасан  гараар  чемоданыг түлхгэл  цаана  нь Цээмаагийн авчирсан сагсан савтай юм  тээглэв.   Түүнийг   автал   нь   дотор   нь Буджавтай хоёул замдаа ууна гэж бодож авчирсан нэг шил коньяк, нэг шил жимсний архи хоёр сагсны амсраар ойчих шахаж байна. Үүнийг хараад  шидэх  гэтэл    цонх  битүү  тул   аргагүй өвгөний ширээнд тавимаар болов. Тэгтэл хазгар өвгөн өөртөө өгч байна  гэж ойлгоод:
	-Буянаа дэлгэрсэн сайн охин бол гэж коньякийг шүүрч аваад хоёр шилэн аяганд хурдан хийж
	- Чиний сайн санаа, сайхан явдлын төлөө гэж аягыг тулгаж өөрийнхийгөө уучихаад нөгөөг Цээмаад ойртуулав. Цээмаа бачимдахын эрхэнд хагасы нь хүртэл балгачихаад санаа алдан шуухитнан амьсгаадаж байна. Өвгөн дахин ууж согтоод ярьж  байна:
	-Бүсгүй минь! Сэтгэл чинь жаахан зовж байгаа юм шиг байна. Чиний сэтгэлийн зовлон, сайн нөхөртэйгөө уул захлаар дороо арилчихна Харин миний  
сэтгэлийн зовлон бол үхтэл арилахгүй. Би Улаанбаатарт хөлөө эмнүүлэх санаатай явж байгаа хүн, Хүн ч гэж дээ, харла хүний оронцог! 
	Залуудаа би бөх шиг юм явсан. Харийн хошууны сайн бөхчүүдийн тойгийг мулталж олон ч хүнийг хөлгүй  болгосон. 
	Тэгээд би гучин насандаа    Сүмбэрийн    наадамд    баруун хошууны Онон начинтай барилдаж байгаад тойг руу нь өшиглөөд авсан, тойгий нь онолгүй би халтираад ойчлоо. Босох гэсэн, босож  болдоггүй. Миний түнхэлцэг мултарчээ. 
	Тэгээд би гуч гаруй жил хазганаж явна. Би хүнийг хорлосоор  яваад сүүлд нь өөрийгөө хорлосон хүн дээ. Түүнийгээ бодоход  үхрийн   тойг   залгичихсан   юм шиг гол дотор горойгоод явчих юм гээд нулимсаа  арчив. Цээмаа, анх удаа ам нээж:
	-Өөрийнхөө танил бөхийн тойгийг мулталж явсан удаа бий юу? гэж түгдрэн асуув. 
	Тэгэхэд өвгөн Цээмааг дотноор харж:
	- Үгүй, даанч дээ хөө! Би хичнээн муу муухай  хүн  боловч  өөрийн  хошууны танил нөхдөө хорлох тийм муухай хэргийг арай ч хийгээгүй хөө гэсэнд Цээмаа сандран босож үлдсэн аягатай архийг дуустал уучихаад ханзан дээр буруу харж ойчоод  эхэр татан уйлж эхлэв.

1965
                                                                                                                                                                                                                                    
