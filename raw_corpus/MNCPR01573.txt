Д.Энхбатын үхэлд эрх баригчид буруугүй гэж үү!

Дамирангийн Энхбат нас барсан тухай мэдээлэл цацагдлаа. Түүнийг Монголын ард түмний суут хүү байсан гэж хэлэхгүй. Харин тэр алдаж, онож явсан зүгээр л хүн байсан юм билээ. Анх 1977 онд хүний биед хүнд гэмтэл учруулсан хэргээр нэг жил зургаан сарын хорих ял авчээ. 
Түүнээс хойш янз бүрийн хэргээр таван удаа шийтгүүлсэн байна. Он удаан жил шоронд хоригдож уушгины багтраагаар өвчилж, улмаар биеийн байдал ял эдлэх боломжгүй гэсэн эмнэлгийн дүгнэлтээр суллагдаж байсан аж. Ийм өвчтэй хүн эрс тэс уур амьсгалтай хүйтний улирал урттай манай оронд амьдрахад бэрхшээлтэй. Харин дулаан уур амьсгалтай Европын орнуудад амьдарвал өвчин нь сэдрэхгүй байх сайн талтай гэнэ. Тэр үүнийгээ мэдээд Францыг зорьсон хэрэг. Олон л монголчууд гадаад оронд хараар амьдарч байгаа. Тэдний нэгэн адил Д.Энхбат ч тэнд амьдарч асан юм билээ. Монголыг бодвол зөөлөн уур амьсгалтай тэнд Д.Энхбат амьдарч эхэлсний хувьд өвчинд нэрвэгдсэн биед нь цаг агаар зохиж бие нь сайжирч байсан гэдэг. Тэгээд ч алдаж, онож явсан хүний хувьд одоо л нэг сайхан амьдарна хэмээн бодсон биз. Бас ч гэж хал үзэж, халуун чулуу долоож явсан хүний хувьд бусдадаа тусалж байсан тухай сураг бий. Гэтэл юу болсон гээч. Түүнийг Францаас хулгай хийж ирсэн тухай "Өдрийн сонин" маш их бичсэн. Тэр бүхнийг уншигчдадаа сануулах үүднээс зарим нэг баримт, болсон явдлыг сэргээн бичих нь зөв гэж үзлээ. Д.Энхбатыг Франц улсын Каен хотын цагаачлалын албанд бүртгэлтэй байхад нь 2003 оны тавдугаар сарын 25-нд Монголд авчирсан байдаг. МАХН 2003 оны ээлжит сонгуулиар үнэмлэхүй ялалт байгуулахдаа 1998 онд бусдын гарт үрэгдсэн төр нийгмийн нэрт зүтгэлтэн С.Зоригийн хэрэг "Ардчилсан холбоо" эвсэл засгийн эрхэнд байхад илрэхгүй. Засгийн эрх солигдсоны дараа энэ хэрэг илэрнэ хэмээн шоудаж гарч ирсэн. Гэвч УИХ-ын 2004 оны ээлжит сонгууль хаяанд ирсэн 2003 онд энэ хэргийн илрүүлэлтэд ахиц гараагүй байлаа. Сонгуулийн өмнө тухайн үеийн эрх баригчид цагдаа хүчний байгууллагатай хүч хавсран С.Зоригийн хэрэг илэрсэн хэмээн шоудах үүднээсээ түүнийг Франц улсаас хулгайлсан юм. Д.Энхбатыг барьж ирсэн даруйдаа өөрийгөө байцаагч Бат-Эрдэнэ гэж танилцуулсан пинтүү халимагтай, 168 см орчим өндөртэй залуугийн хамт "Чи үхэхээсээ өмнө нэг гавъяа байгуулж хамаатан саднаа 500 сая төгрөгтэй болгооч. Ч.Энхтайван ("Цагаан шонхор"-ын) надад Зоригийг алах санал тавьсан. Би зөвшөөрөөгүй гээд хэлчих, тэгээд л болно. Эсвэл чи Зоригийг алснаа хүлээ" гэж тулгасан тухай өмгөөлөгчөөрөө дамжуулан ард түмэнд хүргэж байв. Ч.Энхтайван С.Зоригийг алах хүсэлт гаргана гэдэг бол тухайн үеийн Ардчилсан намын дарга М.Энхсайхан ард нь байгаа гэж тайлбарлах гаргалгаа. Талийгаачийг Ардчилсан намынхан дотроосоо "нухчихжээ", Зоригийн хэрэг илэрлээ гэж хэлэх Н.Энхбаярын найруулсан жүжиг байсан юм. Үүнийг батлах мэт тэр үеийн Хууль зүй, дотоод хэргийн сайд Ц.Нямдорж УИХ дахь намынхаа бүлгийн хурал дээр "Би намынхаа өмнө гавъяа байгуулна, та нар хараарай, даргагүй нам сонгуульд яаж ордгийг үзүүлнэ" гэсэн алдарт үгээ хэлсэн байдаг. Д.Энхбатыг хулгайлахдаа Франц улсын Каен Лэ Хавээ гэдэг газар Цэрэнпагма гэдэг эмэгтэйгээр утсаар дуудуулан авчирч машины багажинд хийн авч давхисан тухай мэдээлэл бий. Түүгээр зогсохгүй Брюсселийн Элчин сайдын яаманд авчраад тариа хийжээ. Улмаар тэнд хоёр хонуулахдаа сэрэх тоолонд нь тарьсаар байсан тухай мэдээлэл 2003 онд цацагдсан. Түүнийг Франц, Бельги, ХБНГУ-ыг дамжуулан хулгайлсан байлаа. Тэр үед манай улсаас Францад Батбуян хэмээх Элчин сайд байсан. Энэ хүнийг Ц.Нямдоржтой нэг нутгийнх гэж нэрлэдэг. Тэр үнэн байх аа. Ямар ч байсан энэ хүн хариуцлага хүлээгээгүй. Харин консул байсан нэгэн бүсгүй ажлаасаа хөөгдөн хэлмэгдэж байсан юм. Мөн уг үйл ажиллагаанд оролцсон Д.Тэрбишдагва Герман улсаас ирсэн. Өөр ямар нэгэн хариуцлага хүлээсэн хүн байхгүй. Түүнийг Германаас Монгол руу оруулахдаа бараа, таваар мэт байдлаар нэвтрүүлсэн тухай ярьдаг. Энд авчраад ч олигтой байлгаагүй бололтой юм билээ. Онгоцоор авчирсан хүнээ машинаар Сэлэнгэ хүргэж тавдугаар сарын 18-нд Алтанбулагийн хилээр орж ирсэн хэмээн баримт бүрдүүлсэн байх нь бий. Д.Энхбатыг Франц руу цагаачлахаас нь өмнө тагнуул, цагдаагийнхан С.Зоригийн хэрэгт сэжиглэн шалгаж байсан юм билээ. С.Зоригийг бусдын гарт үрэгдсэн тэр шөнө түүний байсан газрыг Долгорсүрэн гэдэг эмэгтэй гэрчилдэг учир хэрэг тулгаж чадаагүй бололтой. Тэр хэдийгээр алдаж, онож явсан ч хүн гүтгэмээргүй, дээр нь өмгөөлөгч Л.Санжаасүрэн манай улсын түүхэнд байтугай олон улсын хэмжээнд ч гараагүй байж болох, өөрөө шоронд ортол түүнийг өмгөөлсөн. Нөгөө талаар тэр үед Ардчилсан намын дарга М.Энхсайхан БНХАУ-ын коммунист намын урилгаар журмын нөхдийнхөө хамт тус улсад айлчилсан юм. Түүнийг ирэхээр нь уг хэрэгт холбогдуулан "Буянт-Ухаа"-гийн нисэх онгоцны буудал дээрээс барих тухай мэдээлэл түгж байв. Тэр үед Ардчилсан намынхан даргыгаа өмгөөлөн тэмцэж, хэвлэл мэдээллийнхэн олон улсад болон нийтэд цаг алдалгүй бодит байдлыг мэдээлж байсан учир түүнийг онгоцны буудалд баривчлах үйл ажиллагаа бүтэлгүйтсэн. Энэ хэрэг намжиж, сонгууль болж төр засаг солигдсон. Түүнийг шоронд хийсэн. Архаг хууч өвчтэй, дээр нь хүчтэй хордлого авсан байх магадлал өндөртэй тул шоронд үхүүлээгүй нэр зүүлгэхийн тулд хэдхэн хоногийн өмнө наранд гаргаж ертөнцийн мөнх бусыг үзүүллээ. Хэрэв тэр хүнийг хилс хэрэгт золиослохын тулд Францаас барьж ирээгүй бол тэндээ амар тайван амьдарч явах байсан биз ээ. Хоёр хүүхдийн эцэг, хүний хань, аавын хайртай хүү байсан гэдэг нь үнэн. Иймд Д.Энхбатын үхэлд түүнийг хулгайлж тамлан зовоосон үйл ажиллагааг зохион байгуулсан хариуцлагыг тэр үед МАХН-ын дарга, Ерөнхий сайд байсан, ганцаар захирагч Н.Энхбаяр үүрэлцэхгүй гэж үү. С.Зоригийн хэрэг илрэх тухай "сенсааци" дэгдсэн тэр өдрүүдэд "Өдрийн сонин"-ы ерөнхий эрхлэгч, орлогч эрхлэгч, зарим сэтгүүлчдийг тагнуулын байгууллага дуудаж "Зоригийн хэрэг илрэх шатандаа орлоо. Та нөхөд сөрөг байдал үзүүлбэл амьдралаараа хохирно..." хэмээн сүрдүүлж байсан. Энэ тухай тэр үед нь манай сонин нийтэлж байсан юм. 
