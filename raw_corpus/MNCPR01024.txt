Шар хоолойн асрамжийн газрын хүүхдүүдийн хувь заяа хэрхсэн бэ?

Гачууртын Шар хоолойд Германы хөрөнгө оруулалттай хүүхдийн асрамжийн газар үйл ажиллагаа явуулаад хэдэн жилийн нүүр үзжээ.
Одоогоос хоёр жил гаруйн өмнө тус асрамжийн газарт хүүхэд асрах биш харин ч доромжилж эрхийг нь зөрчиж, бэлгийн зүй бус дарамтад оруулж байна, мөн Христийн шашны хаалттай урсгалыг номложээ гэх мэдээлэл ихээхэн шуугиан тарьж билээ. Гэвч үнэн худал нь батлагдахгүйгээр үйл явдал замхарсан. Дуулианыг бас тэнд болсон үйл явдлыг тус асрамжийн газарт ажиллаж байсан Г.Нармандах нийтэд илчилсэн байдаг. Гэхдээ өөрийгөө нууцалсан. Уг асуудал улмаар хууль хяналтын байгууллагад хүрч, олны анхаарлын төвд ирсэн ч тэгсгээд дарагдсан нь хачирхалтай. Тэрхүү асрамжийн газар үйл ажиллагаагаа үргэлжлүүлсээр байгаа. Тухайн үед болсон явдлын талаар нэхэн Г.Нармандахтай уулзлаа. Германчуудын эрхлэх Гачууртын Шар хоолойн асрамжийн газарт оршин сууж, хүмүүжиж байсан гурван настай 10 хүүхэд одоо Ерөнхий боловсролын сургуульд элсэх чинээнд хүрсэн гэхэд хилсдэхээргүй байх. -Та ямар учир холбоогоор явж тэр асрамжийн газарт ажилд орсон байдаг юм бэ? -Би өөрөө зураач хүн. Герман хэлтэй. Клаудия гэдэг герман эмэгтэйтэй удаан нөхөрлөсөн. Тэгээд би 2004 онд нэг хэсэг ажилгүй байлаа л даа. Клаудия тэр асрамжийн газрыг дэмжмээр байна гэж ярьдаг байсан. Ядаж хананд нь зураг зураад өгөөч, хөлс мөнгийг нь өгье, хэн хэндээ үр өгөөжтэй юм гэж бид тохирсон хэрэг. Ингээд арваннэгдүгээр сарын орчимд би хөнжил пүүгээгээ аваад тийшээ очив оо. Тэндхийн захирал нь Хорст Бесте, орчуулагч нь буюу асрамжийн газрын үйл ажиллагаа зохицуулах чинээний эрх мэдэлтэй хоёрдугаар зэргийн хүн нь Наранхүү гээд миний үеийн залуу байсан. Хорст бас намайг нэг ээлжийн орчуулагчаараа ажиллаач гэсэн юм. Долоо хоногт тодорхой давтамжаар тэнд байнга ажиллах болсон үеэс л асрамжлуулагч нэрийн дор гурван настай 10 хүүхдийг тодорхой бус зорилгоор байлгаж, магадгүй ёс бус байдлаар санхүүжилт төвлөрүүлдэг гэсэн хандлагыг мэдэрч эхэлсэн. Хүүхдүүд төрсний гэрчилгээ, эрүүл мэндийн дэвтэргүй, ямар ч бичиг баримтгүй. Мэргэжлийн багш ч байхгүй. Тэр газар нэг албан байгууллага гэхэд ажилтнууддаа зүгээр л халааснаасаа мөнгө гаргаад л тоолоод өгчихдөг. Байгууллагын дотоод зохион байгуулалт гэхчилэн асуудлыг үл тоолоо гэхэд хүүхдүүдийн асуудал тэнд байгаа нийт ажилтнуудын анхаарлыг татаж байсан. Гурван настай хүүхдүүдийн дунд ихэр хүү охин хоёр байсан юм. Тэр хоёрын охин нь хүүгийн эрхтнийг хөхөөд байсныг бид харсан. Тийм байдал, зуршлыг хэн олгов гэхчилэн асуудал тулгарч эхэлсэн л дээ. Тэдгээр хүүхдүүдэд Наранхүү ямар учиртай нь мэдэгдэхгүй, хачирхалтай ханддаг байсан. Өвөртөлж унтаад л, янз бүрээр оролдоод хачирхалтай байдлаар ойр дотно байгаа баримтуудыг ажилтнууд мэддэг байсан. Энэ бүхнийг би тухайн үед дэлгэж байсан. Дүүрэг, тэндхийн эмнэлэг, цагдаад ёс бус баримтуудыг дэлгэн өргөдөл гаргаж дор нь бүх ажилтан гарын үсгээ зураад эцэст нь Хорстод ч нэг хувийг өгсөн. Тэр шууд л нүдэн дээр минь урсан. Тогоочийг халаад бусдын нь цалинг 40 мянган төгрөг байсныг газар дээр нь 80 мянган болгоод хэл чимээ гаргахгүй ажиллах ёстой, Наранхүү асар сайн хүн гэхчилэн ухуулсныг нотлох баримт олон бий. -Тийм байдал үүсэх эрхийг яаж авав, Хорст, Наранхүү гэж хэн бэ гээд л асуудал ургана. Тэдний үйл ажиллагааны талаар сүүлийн үеийн ямар нэг мэдээлэл танд байна уу? -Яахав дээ, сайхан асрамжийн газар байгууллаа гээд л нялхсыг асрахаас арван хүүхэд авчихсан байх. Хорст сүүлдээ нэг охиныг нь өргөж авсан байсан. Тэгээд дараа нь үйл ажиллагаагаараа кино хийгээд, Германдаа цацаад маш их хандив, төсөв цуглуулсан тухай би мэдсэн. Ер нь бол маш харгис шашны урсгал хөгжүүлсэн үйл ажиллагаа нь тус асрамжийн газар мөн гэсэн дүгнэлтийг манай Клаудия хийсэн л дээ. "Help international" гээд байгууллагаас санхүүждэг. Extrem урсгалын шашин болох тухай Клаудия олж мэдсэн байсан. АНУ-аас үүсэлтэй, Германд нэлээд хүчтэй дэлгэрсэн урсгал. Гэхдээ АНУ-д ч, Германд ч хуулиараа хаан таслан зогсоосон. Африк, Монгол мэт оронд л дэлгэрч байгаа тайлбарыг Клаудия надад хэлж байсан. Бас Наранхүү нь маш том пастер байсан гэж байгаа. Наранхүү ч гэсэн гадаад руу гарсан байх. Тэдний асрамжийн газрын тухай мэдээлэл анх гаргахад Наранхүү сураггүй алга болсон. Оронд нь Туяа гэж эмэгтэй ирсэн. Тэр бас Наранхүү шиг сөрөг хандлагатай хүн байсан. -Тэгээд хүүхдүүдийг зүй бус ашиглаж байсан талаар баримтаасаа та дурдах боломж байна уу? -Тухайн үеийн баримтууд олдох боломжтой. Тэр бүх баримт нэг хүнд байдаг ч Хорстын зүгээс дарамтад ороод нийтэд дэлгэж чадаагүй тухай дуулсан. Ер нь ёс бус байдлаар хууль, хяналтын байгууллагыг ч зохицуулсан гэж би ойлгодог. Хүүхдүүдийг гэхэд л эмчийн үзлэгт оруултал гурав нь бэлгийн замын халдвартай, долоо нь цагаан хорхойтой гарч байсан юм. Хүүхдийн вакцинд ч хамрагдуулдаггүй. Тухайн үед миний хувийн амьдралд гачигдал гарч, бас Хорстоос айж байсан болохоор нуугдсан гэх үү дээ. Одоо бол би үр хүүхэдтэй боллоо, хүүхэд шиг минь хүний үрсийг гадны шашныхан орж ирээд дур хүслээрээ юунд ашиглаж байгаа бол гэж бодохоос сууж чадахгүй байна. Бас Германаас Клаудия ч сураг ажиг тавиач гэдэг боллоо. Ийм нэг уулын аманд хичнээн гадныхан хичнээн хүүхдээр тоглоом хийж суудаг юм билээ. Тэгээд шулмын хорлол болно гээд хүүхдүүдэд телевиз үзүүлдэггүй байсан, үлгэрийн ном үзүүлэхгүй, нөгөөдүүл нь хэлд ч орохгүй. Цаашид яаж амьдрах, ямар хүмүүс болох вэ гэдэг нь тун бүрхэг. Тухайн үед ажилтнуудын хамт олноороо авахуулсан зургийг үзүүлэхээр хүүхдүүд Наранхүүгээс л их айдаг байсан. Тэр хүн юу хийгээд, яагаад явдаг байсныг сэжиглэх бас нэг үндэс гэж би боддог. Дараа нь очсон Туяа ч хүүхдүүдийн хумсыг лав, махыг нь гарч өвдтөл авчихдаг. Яагаад ингэж байгаа юм бэ гэхээр цагаан хорхойтой учир эмч ингэж авч бай гэсэн гэж хэлдэг байсан. Тэдгээр хүүхдийг одоо монгол асрамжийн газар авчирч, тэр харгис шашны урсгалынхнаас чөлөөлөх хэрэгтэй байна. Би энэ асуудлаар хуулийн хүмүүстэй харилцаж үзсэн. Монголын хууль мөнгөтэй, хүчтэй хүний талд үйлчилнэ шүү дээ гэсэн тайлбар л хэлж байна. -Хорстын талаар та мэдэх зүйлээ тодруулахгүй юу? -Хорст бол Германаас ирж очин л байдаг байсан. Одоо ч тийм байх. Тэр анх Монголд орж ирсэн үедээ хүүхэд дайрч, амь насыг нь хөнөөчихсөн гэж байгаа. Тэгээд эцэг эхэд нь хоёр сая төгрөг өгөөд л цагаадчихаж байсан тухай намайг очиход ажилтнууд ярьдаг байсан. Одоо 50 эргэм насны эр шүү дээ. 
Б.ХАЖИДМАА
