Зүүний магнай хаачив

Цагаан сараар унагуулж, унаж, давуулаад байсан бөхчүүд намынхаа баяраар хаачив гэлтэй ор сураггүй алга болцгоов. Түрүүлбэл шоолно. Унавал баална. Зарим нь дэмий л "зэрийтэл"-д хутгалдан тэтгэврийн өвгөдийн хажууд харагдана лээ. Үнэн шударга барилддаг, үнэн хүчит, үнэн намдаа хайртай юм бол барилдах чинь яасан юм бэ. Үнэн л байгаа байхгүй юу гэж үзэгчид ам амандаа хүүрнэх нь үнээн. МАХН-ын наян тавны найрт энэ цагийн бөхийн өнгийг тодорхойлогч нараас хэн нь ч тоож очсонгүй. Үлдсэн нь хэл амнаас айгаад юун барилдах. Ховдын Ц.Мягмарсүрэн Ш.Уламбаяр начинг хаяж энэ наадамд түрүүлэв. Улсын наадамд аз од нь их л бага гийдэг Б.Ганбат, Ц.Мягмарсүрэн, Х.Мөнхбаатар заанууд аль дөрвийн даваанаас магнайлж, араас нь харцага алгасаад Амартүвшин начин толгойлсон "Аймаг, цэргүүд" харагдав. Энэ эрэмбэ нь төр барьж буй гол намын баяр биш "Гар утасны" 10 жилийн ойгоос жул тул даруй сувгаа сольж, уран сайхны киног чухалчилж байв. А.Сүхбат, Г.Өсөхбаяр, Д.Сумъяабазар, Б.Гантогтох нар алга. Тэднийг хаяж эсвэл тэдэнд унаж буй нь харагдахгүй бол энэ цагийн бөхийн өнгө төрх, үзэх харах таашаал сургуулийн хүүхдэд ч сонин биш. Ингээд ирэхээрээ үндэсний бөх үндсэндээ дампуураад эхлэх нь байна шүү. Сонирхолгүй болгосны буруутан нь хожим хариуцлага хүлээхгүй. Хамаа ч үгүй. Улс төрөө хөөгөөд одно. Сая түрүүлдэг, үзүүрлэдэг Мягаа заан, Уламбаяр начин нар төрийн их наадамд хэд давсан, хэд түрүүлсэн хэн билээ. Нэг л удаа долоо, тав давсан санагдана. Хойшид далай, даян, дархан болох л байх. Үнэндээ спортын хатуу, хөтүү дэвжээн дээр тэрхүү алдарт хүрэх тийм "хямдхан" билүү. Нөгөө нам засагтаа хайртай Бат-Эрдэнэ яагаад зодоглосонгүй вэ? Нөгөө улсад гурав түрүүлдэг Өсөхөө аварга Ху намынхаа баярт чимэг болон зогссонгүйн учир юун. Бэртсэн үү, бэлтгэл алдсан уу? Эсвэл дахин ундааны саваар нүдүүлэхээс сэжиглэв үү? Өнөөдөр Монголд үндэсний бөхийн спорт бусдаас хавьгүй эрчимтэй хөгжиж олны сонирхлыг татаж чадсан нь Ардчилал, Үндэсний үзэл чөлөөтэй болсны үр дүн. Тэр хэрээр олон мянган үзэгчийг цуглааж, тэр хэрээр ашиг орлого өвөртөлж чадсан. Социализмын үед самбо, жудогийн хүнд жингийн амжилт гаргадаггүй хүүхдүүд, нас ахисан ахмадын хооронд энэ "тэмцээн" болдог байсан нь нууц биш. Өдгөө монголын сор болсон хүчтэнүүд Бөхийн өргөөнд ирдэг болсон. Үзэгч, бөх гэсэн холбоосыг аймаг, цэргийн цолтнууд аварга, арслантай хэрхэн барилдах явцыг харах гэсэн болохоос сиймхийгээр нь байдаг л начин үзүүрлэхийг үзэх гэж хамаг мөнгөө төлөөгүй нь худлаа юм уу? Тэд алга болж, эд үнэн хүчээр барилдсан нь буруу биш. Гэхдээ Баян сумын наадам ч үнэн хүчээрээ болдог л биз ээ. Цагаан сарын барилдааныг ая эгшиг оруулж дэглэснээс улбаалж бантсан бөхчүүд ирэхээ болив. Бид ч үзэхээ байв. Энэ нь тийм бах ханахаар сайхан юм гэж үү? Их Хурал завсарласан гэсэн. Завсарлаагүй байхад нь тувтан бэлтгэл хийгээд, тэгээд түрүүлээд байдаг нөгөө их аварга буюу зүүний магнай хаачив. 
Ж.Гангаа
