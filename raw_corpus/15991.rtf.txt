№28 (15991)                
1985 ОНЫ ХОЁРДУГААР САРЫН 1.
АРВИЧ ХЯМГАЧ ХҮМҮҮЖИЛ

Хүн бүрийн заазал дагаж мөрдөх журам, эдийн засгийн чухал үзүүлэлтийн нэг, нийгмийн гишүүдийн хүмүүжлийн онцгой шаардлага бол арвич хямгач, аж ахуйч хүмүүжил мөн. Социалист байгуулалтын өргөн далайцтай зорилтыг амжилттай шийдвэрлэхэд ч, ард түмний сайн сайхан аж байдлыг дээшлүүлэхэд ч нийт хөдөлмөрчний аж ахуйч, арвич хямгач, эдийн засагч хүмүүжил маш чухал үүрэгтэй юм. Материаллаг нөөцийг зүй зохистой ашиглах, эрчим хүч, шатах тослох материалыг ариг гамтай зарцуулах, социалист өмчийг хайрлан хамгаалж арвижуулах нь нэг хэсэг хүний, эсвэл түр зуурын асуудал биш, үнэхээр бүх нийтийн урт хугацааны том зорилт мөн. 

Улс ардын аж ахуйд арвилан хэмнэлтийн бодлогыг хувь хүнээс гадна хөдөлмөрийн хамт олон бүр тууштай хэрэгжүүлж, хяналтдаа байлгаж, хамт олны гишүүн бүрийг ширхэг тоосго, дусал шатахуун, ам даавууг нүдлэн хамгаалж, ариг гамтай зарцуулахад сургах ёстой. Үүнд хөдөлмөр зохион байгуулалтын төрөл бүрийн бригад, аж ахуйн тооцоо, арвилан хэмнэх, хувийн данс зэрэг дэвшилт хэлбэрийн үр нөлөөг ашиглаж, арвич хямгач хүмүүжлийг юуны урьд хөдөлмөрийн хамт олон бүрийн хүрээнд хэвшүүлэх, улмаар нийгмийн гишүүн бүрт эзэмшүүлэх талаар эрс шийдвэртэй, далайцтай ажил зохиох, хөдөлмөрчдийн эдийн засгийн мэдлэг, боловсрол, хүмүүжлийг дээшлүүлэх арга барилаа боловсронгуй болгох нь нам улс, олон нийтийн байгууллагуудын хойшлуулшгүй зорилт болж байна. 

Иргэн бүр аливаа ажилд нийгмийн эрх ашгийн үүднээс хандаж, бага зардлаар эцсийн өндөр үр дүнд хүрэх, социалист өмчийг хамгаалан арвижуулах, ухамсар дадал заншлыг хэвшүүлэх ажлыг юуны урьд хүмүүсийн ухамсарт үлдэж хоцорсон салан задгай үрэлгэн, тооцоогүй, хувиа хичээсэн, аж ахуйч бус үзэл бодлыг арилгахад чиглэсэн үзэл суртал хүмүүжлийн ажил уйгагүй өрнүүлэх ёстой. Арвилан хэмнэх журмыг газар бүхэнд нэвтрүүлэхийн төлөө тэмцэлд хамт олон, хүн нэг бүрийг хамруулах, нэг нь нийтийн төлөө, нийт нь нэгийн төлөө зарчмыг тууштай хэвшүүлж, аж ахуйч байхын чухлыг бодит жишээ, тэргүүний хүмүүсийн арга барил, үлгэр дууриалд тулгуурлан, бүтээлчээр сурталчлан нэвтрүүлэх зэргээр арвич хямгач хүмүүжлийг төлөвшүүлэхэд үйлдвэр, аж ахуйн газар, албан байгууллагын дэргэдэх нам, залуучууд, үйлдвэрчний эвлэлийн байгууллага бодитой ажил байнга зохиож, үр дүнгий нь тооцоолж байх нь чухал. 

Хөдөлмөрчин олны арвич хямгач хүмүүжлийн эцсийн үр дүн нь хүн амын зонхилох хэсэг болсон хүүхэд, залуучуудын дунд зохиох үзэл суртал, эдийн засгийн хүмүүжлийн ажлын далайц, үр нөлөө ямар байхаас хамаарна. Хүүхэд, өсвөрийн үеийнхнийг бага балчраас нь, нарийвчлан хэлбэл ясли, цэцэрлэг, бага сургуулийн наснаас нь нягт нямбай, арвич хямгач болгон хүмүүжүүлэх ёстой бөгөөд ерөнхий боловсролын сургууль, ХЗЭ, пионерийн байгууллага энэ талаар одоогийнхоос эрчимтэй, туйлын ажил хэрэгч, олон хэлбэрээр хүмүүжлийн ажил явуулах хэрэгтэй. 

Эх орондоо социализмын материалтехникийн баазыг цогцлон байгуулахад залуу үеэ тал бүрээр бэлтгэх ажлын нэг чухал үзүүлэлт нь эдийн засгийн хүмүүжил учраас дэвтэр, харандаагаа ариг гамтай эдлэхээс эхлээд социалист өмчид эзний ёсоор хандаж, өсгөн арвижуулах үзэл санааны гүн бат итгэл үнэмшлийг уйгагүй олгох, энэ асуудлыг багш нарын заах арга, хүмүүжлийн ажлын салшгүй бүрэлдэхүүн хэсэг болгож, сурах бичиг, үзүүлэн таниулахын агуулгад тусгах ёстой. 

Арвич хямгач хүмүүжил нь социалист аж төрөх ёсны нэг чухал шинж учраас түүнийг зөвхөн үйлдвэрлэл, үйлчилгээний хүрээнд төдийгүй, айл өрх, хүн бүрийн амьдрал ахуйд тууштай нэвтрүүлэх шаардлагатай. Айл өрхөд цахилгаан эрчим хүч хэмнэх, уур усыг дэмий урсгахгүй, байр сууцаа ариг гамтай эдлэх энэ бүхнээс аж ахуйч ажиллагаа эхэлдэг учраас ялангуяа бага насны хүүхдэд ийм хүмүүжил гэр бүлийн хүрээнд бүрэлдэн тогтох учиртайг гоц анхаарч, нямбай заншлыг эцэг, эх өөрсдөө болон үр хүүхэддээ хэвшүүлбэл зохино. Ажиллаж, амьдардаг орчин ахуй, эдэлж хэрэглэдэг эд юмс, эзэмшиж байгаа машин техниктээ санаа тавьж, ариг гамтай, өөриймсөг хандах уур амьсгалыг үйлдвэр, аж ахуйн газар, албан байгууллага, хамт олны дотор хаа сайгүй тогтоох хэрэгтэй. Улсын хөрөнгө шамшигдуулагчид, социалист өмчийг бүрэлгэгчид, салан задгай, аж ахуйч биш явдлын илрэл бүртэй хатуу тэмцэж, тийм зөрчил гаргагчдад хүлээлгэх хариуцлагыг чангаруулах нь хүмүүжлийн их ач холбогдолтой юм. 

Хөдөлмөрчдийн эдийн засгийн сургалтыг амьдрал, үйлдвэрлэлтэй нягт холбож, сонсогчдын боловсролын түвшин, ажил мэргэжлийн онцлогийг харгалзан ялгавартай хандаж, чиглэсэн зорилго, төлөвлөгөөний үндсэн дээр систем, дэс дараатай ойлгуулах цаг, минутын болон нэгж бүтээгдэхүүний үнэ цэнэ, техник хэрэгслийн эдийн засгийн үзүүлэлтийг тодорхой тооцоогоор гаргаж таниулах нь үр дүнтэй юм. Ухуулагч, суртал нэвтрүүлэгчдийг энэ талын гарын авлага материалаар хангах, тэдний болон сурган хүмүүжүүлэгч, эцэг, эхийн эдийн засгийн мэдлэг боловсролыг байнга дээшлүүлэх, сонин, хэвлэл, радио, телевизийн нэвтрүүлэгт уул сэдвийг өргөн оруулах, ном, товхимол, зурагт хуудас зэрэг сурталчилгааг олшруулах, үзэсгэлэн, үзүүлэх сургууль зохиох, тэргүүн туршлага, дэвшилт арга хэлбэрийг сурталчлах ажлыг далайцтай хийх нь чухал. 

Хөдөлмөрчид, ялангуяа залуу үеийнхэнд эдийн засгийн мэдлэг, боловсрол, арвич хямгач хүмүүжил, хэвшил төлөвшүүлэхэд хувьсгалт тэмцлийн ахмад зүтгэлтэн, коммунист, сурган хүмүүжүүлэгч, хөдөлмөрийн баатар, тэргүүний сайчууд, чөлөөнд байгаа өндөр настны хөдөлмөр тэмцлийн үлгэр жишээгээр хүмүүжүүлэх, сургууль, гэр бүл, хамт олны хүрээнд хийх ажлыг үр нөлөөтэй тогтмол болгох асуудлыг аймаг, хотын намын хороод, нам, олон нийтийн анхан шатны байгууллагууд гартаа авч, далайцтай ажил зохиох хэрэгтэй байна. 

