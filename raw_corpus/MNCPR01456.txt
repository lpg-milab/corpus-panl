"Лир ван"-тай адил хувь заяатай

МҮОНТ-ийн хувь заяа Шекспирийн "Лир ван"-г санагдуулна. Монголд байгаа 10 гаруй телевиз бүгд Монгол телевизээс өрх тусгаарлаж гарсан хүүхдүүд нь билээ.
Удахгүй бас нэг хүүхэд нь бүр нэрийг нь хүртэл авч "Монгол телевиз" нэртэй хувийн телевиз нэвтрүүлгээ цацах гэж байна. Ядаж нэрийг нь хүртэл үлдээхгүй нь бололтой. Миний сонссоноор тэнд мөн л Монгол телевизэд ажиллаж байсан хүмүүс байгаа аж. Үүнийг бичигч би ч гэсэн тэр том айлын босгоор 1987 онд буюу 20 жилийнх нь ойгоор орж байжээ. Ер нь бидний өмнөх үеийн сэхээтнүүдээс Монголын радио телевизээр дайраагүй хүнийг олоход бэрх. Ч.Чимэд, М.Цэдэндорж, Ш.Сүрэнжав... гээд жагсаагаад байвал Шиндлэрийн бүртгэл шиг юм болно. Би Монгол телевизэд ажиллаж байснаараа үргэлж бахархдаг. Миний амьдралын алтан үеүдийн нэг. Гэтэл өнөөдөр Монгол телевизийн нэвтрүүлгүүдийг хараад даанч яав даа гэж харамсах сэтгэл төрөх юм. Гопимин овогт Бадарч гэгч бүжигчин мэргэжилтэй эр улаан цайм хятад овгоо тавьчихаад "Хар цагаан" хэмээх нэвтрүүлгийг хээвнэг хөтөлж суухыг нь хараад, хамгийн оргил цаг болох "Цагийн хүрд"-ийн араас хэн ч үздэггүй спортын нэвтрүүлэг өдөр бүр албатай юм шиг түлхэхийг нь үзээд санаа алдаад л сувгаа солих юм даа. Би Го.Бадарчтай цуг туслах найруулагч хийгээд л гүйж явсан. Түүнийг авьяастай найруулагч гэдэгтэй маргах гээгүй. Тэгээд ч Ерөнхийлөгч Н.Энхбаяр "гавьяатаа" өгсөн байх. Гэхдээ хятад овгоо эрээ цээргүй тавьчихаад Монгол Улс даяар нийгмийн эмзэг асуудал яриад сууж байж болох уу? Бас Уранчимэг гэж нэгэн сайн кино найруулагч эмэгтэй байдаг. Түүний бүтээсэн "Аргамжаа" кино Пусаны олон улсын кино фестивальд оролцож байхад бид хоёр тэнд бас л хөтлөлцөөд гүйж явлаа. Гэтэл тэр маань өнөөдөр Нийгэм, эдийн засгийн ерөнхий редакцийн бодлогыг тодорхойлдог ерөнхий редактор болоод зогссонгүй эфирт гарч ирээд л хүн загнаад байдаг болчихож.Та санаж байгаа байх даа Форумын тайзан дээр гарч ирчихээд Их хурлын гишүүдийг баруун солгойгүй загнаад зогсдог хижээл насны ууртай хүүхнийг. Найруулагч хүн нэвтрүүлэг хөтөлж болохгүй гэж би хэлэх гээд байгаа юм биш л дээ. Уг нь муу ч гэсэн сэтгүүлч хүн тэр тусмаа бодлого баригч ерөнхий редактор баймаар юм. Бид улс орон даяар гардаг телевизийн тухай ярьж байна. Уг нь найруулагч хүн бичсэн зохиолын дагуу жүжигчнийг тоглуулдаг, найруулдаг байтал дээрх найруулагчид өөрөө бичээд, өөрөө тоглоод бас өөрийгөө найруулаад байх болж. Тэгвэл сэтгүүлч, редактор, нэвтрүүлэгч энээ тэрээ ер нь хэрэгтэй юм уу? "Гэрэлтэй цонх" гэж өдөр бүрийн 50 минутын хөтөлбөр бий. Энэ редакцийн ерөнхий редактор нь мөн л жүжигчин мэргэжилтэй Агааноров гэдэг залуу болчихож. Агааноров сайн хөтлөгч мөнөөс мөн. Хөтлөгч хүн жүжигчин байх нь хэвийн хэрэг, бүр сайн ч хэрэг. Гэхдээ өдөр бүрийн 50 минутын хөтөлбөрийн ерөнхий бодлогыг тодорхойлогч жүжигчин мөн үү? МҮОНТ бусад телевизээс юугаараа ялгарах ёстой вэ гэвэл нэвтрүүлгийн бодлогоороо л гэж хэлэх биз. Тэгэхдээ бүр үндэсний олон нийтийн бодлого шүү. Гэтэл саяхан "Мартын 8"-наар Үндэсний телевизээр хэдэн бүсгүйчүүдээр сумо барилдуулж, тэвэг өшиглүүлж баахан доромжиллоо. Эхлээд би өнөө "дурны хонгионууд" чинь л марзаганаж байна гэж бодтол үгүй шүү нэртэй хүний зүстэй хүүхнүүд тэгж балайрч байдаг байгаа. Энэ ямар гээч бодлого вэ? Тиймээ телевиз бол үзэгчдэд үйл явдлыг шууд хүргэх, шинэ мэдлэг олгох танин мэдэхүйн хэрэгсэл төдийгүй үзэгчдийг зугаацуулах үүрэгтэй. Гэхдээ л арай ч эмэгтэй хүнээр баярынх нь өдөр тэвэг өшиглүүлэн байж "зугаагаа" гаргаж болно гэж үү? Бас л нэг найруулагч редакторын хийсэн ажил байх. Үнэхээр өмнөөс нь гүйж хүрмээр. Та өнөөдөр гэртээ очоод мэдээж сурсан зангаараа "Цагийн хүрд"-ийг үзэх байх. Яг үзэж дуусаад л та өөр суваг руу шилжинэ дээ. Яагаад гэвэл хачин уйтгартай спортын нэвтрүүлэг тэр цагт чинь гардаг юм. Спорт бүх нийтийн үйлс мөн. Гэхдээ үндэсний олон нийтийн хэмжээний өдөр бүр хамгийн оргил цагт үзүүлж байвал зохих чухал үйлс мөн үү? . Мэдээж та сувгаа сольчихдог болохоор өдөр бүр тийм оргил цагт гардгийг анзаардаггүй байх. Тэгэхээр хэн ч үздэггүй юмыг тэр үнэтэй оргил цагт тавьдаг байх нь. Өөрөөр хэлбэл, бусад телевизэд найр тавин өгсөн цаг буюу зүгээр л хоосон нүх гэсэн үг. Хэрвээ та аль нэг студиэр өөрийнхөө тухай нэвтрүүлэг хийлгээд цацъя гээд очвол дээрх "нүх" чинь нэг минут нь 60-70 мянган төгрөгийн үнэтэй болохыг ойлгох болно. Түүнээс ч үнэтэй "нүх" байж магадгүй. Яагаад ийм байгааг би хэлэх үү? Яагаад гэвэл тэр их үнэтэй хамгийн оргил цаг чинь МҮОНТ-ийн программын бодлогыг барьдаг Ө.Нарангэрэлийн "нүх" учраас тэр. МҮОНТ-д баахан хувийн студи байдаг. Эдний нэг нь "Чандмань" студи юм. "Өглөө", "Гэрэлтэй цонх", "Үдшийн хэмнэл", "Гараг" гээд "нэгдлийн нэртэй феодалын" студиуд. Тэд нарт өөр өөрсдийн гэсэн "нүх" байдаг. Тэр нүхэнд орсон мөнгө тэдний халаасанд ордог. "Өглөө" студийн захирал байсан Наранбаатар өдгөө телевизийн дарга болж орхисныг л харахад нэг их тайлбар хэрэггүй биз. Тэрээр анх бөхийн тайлбарлагч болох гэгээн хүсэлтэй телевизийн хаалгаар алхаж орсон тамирчин хүн юм гэнэ лээ. (Нээрэн бодсон чинь ийм тамирчин удирдаж байхад нөгөөдүүл нь мужаан, сувилагч ер нь хэн ч байсан ерөнхий редактор болж болно шүү дээ.) МҮОНТ-ийнхний үздэггүй нэг юм бий. Тэр нь "гадны" гэх студиуд. (Уг нь тэд бас л урьд өмнө тэнд ажиллаж байсан хүмүүс шүү дээ) "Гадныханд бол дээрх "нүх" аймаар үнэтэй. Ерөнхийдөө нэг иймэрхүү л "нүхтэй" бодлого тэнд яваад байгааг та одоо ойлгож байгаа байх. Ингээд бодохоор бид ер нь ямар гээч олон нийтийн бодлоготой телевизийг үзээд байна аа. Үзээд байна ч гэж дээ. Гол нь хөдөө л үздэг байх. Хотод бол тэртэй тэргүй 10 телевиз байгаа болохоор сувгаа л сольж орхино. Үздэггүй болохоор нээрээ бодлого модлого хэрэггүй ч юм уу. Тийм ч болоод лам, зураач, эдийн засагч арай л барилгын инженер гээгүй байгаа даа энд тэндээс цуглуулсан арав гаруй хүний бүрэлдэхүүнтэй удирдлагын бүтэцтэй болсон юм гэсэн. Манай Их хурлынхан өөрсдийгөө "бага ард түмэн" гэцгээдэг бол тэд өөрсдийгөө "бага парламент" гэж эндүүрээд л цохиж явдаг бололтой. Тэд нар нь юу ч мэдэхгүй хэзээ ч түүгээр харагдахгүй мөртлөө аймаар өндөр сул цалин авдаг юм гэсэн.Тэгээд манай нөхөд тэднийгээ авч хаях гээд баахан тэмцэл өрнөж бүр өлсгөлөн хүртэл зарласныг та санаж байгаа биз дээ. Антенныхаа дор гэр барьчихаад л... Одоо бас сонгууль дөхөөд ирэхээр дахиад босох юм гэсэн. Гэхдээ бусад телевизтэй харьцуулахад МҮОНТ-д авууштай сайн талууд бас бий. Жишээ нь кино программын ерөнхий редакц гэсэн ганцхан монгол үгтэй алба бий. Тэдний кинонуудын орчуулга, уншилт бусад телевизээс хол тасархай. Ядаж л яг зарласан цагтаа гарна. "ММ" агентлаг бол яах ч аргагүй туршлагатай, нэр хүндтэй, бусдаас хамаагүй сайн. Эрхбиш жаран хүний хүчээр хийж байгаа болохоор. Гэхдээ "ММ" агентлаг МҮОНТ-д хамаардаггүй тусдаа бодлоготой, санхүүтэй улс доторх улс гэдгийг бас хэлэх хэрэгтэй байх. Дээр өгүүлсэн хоёр албаас бусдыг нь МҮОНТ гэж ойлгож болно. За одоо тэгэхээр кино, мэдээ хоёрыг хасаад сайн нэвтрүүлэг санах гээд үзье. Байна уу та минь ээ. Уг нь муу ч гэсэн "АХА"-г хүмүүс шоолоод л үзээд байдаг байлаа. Гэтэл бас л "нүхгүй" болсон учир "25" руу явсан. Яагаад гэвэл найруулагч Б.Баяр дээр өгүүлсэн "дарга нарын эсрэг" хөдөлгөөнийх, удахгүй бослогыг толгойлдог Г.Бадамсамбуу ч "нүхгүй" болж мэднэ. "Аяллын цаг" сүүлийн үед цөөрч Г.Бадамсамбуу аргаа бараад гар утасны рекламанд тоглож бусад телевизүүдээр шороо өшигчиж гараад байгааг та харсан биз ээ. За тэгээд сайн нэвтрүүлэг гэхээр өнөө муу Гүрээгийн "Хариулахгүй байж болно" гэдэг ч бүгд хариулаад байдаг ярилцлага санаанд орж байгаа байх. За ингэсгээд л санаанд юм орохгүй дээ. Уг нь үзэгчид нэвтрүүлгийг хэн хийснийг нь ер анхаардаггүй юм. Монгол телевизээр л гарсан бол тэдний нэвтрүүлэг л гэж бодно. Гэтэл "гадны" гэх тодотголтой студиудын хийсэн сайн нэвтрүүлгийг тэд бүхий л аргаар хавчиж гадуурхдаг. Болж л өгвөл оруулахгүй санаатай. Уг нь ямар ч үзэгч нэвтрүүлгийн ард телевиз киноны "Номун" студи гэж бичсэн байна уу "Нийгэм эдийн засгийн ерөнхий редакци" гэж бичсэн байна уу гээд хараад байдаггүй. Нэвтрүүлэг хийдэг бид л түүнийгээ уншиж баярлацгаадаг юм. Гэтэл МҮОНТ-ийн программынханд дэлгэцийн аравны нэгд шахуу бичигдсэн нэр аймаар том харагддаг нь үнэхээр хачин. Хачин ч гэж дээ, нэг муу атаархмаар болдог юм уу яадаг юм. Тэд чинь бас л титр харж кайф авдаг улс шүү дээ. Уг нь бол Үндэсний олон нийтийнх юм бол бүх "гадны" гэх студид нэг өдрөө өгчих л хэрэгтэй байхгүй юу. Тэртэй тэргүй "Цагийн хүрд"-ээс бусад цагт хүн болгон л өөр суваг үзэж байх юм чинь. Тэр ч бүү хэл тэднээс сайн нэвтрүүлгүүдийг нь худалдаж аваад тавих хэрэгтэй. Бусад орны телевизүүд тийм л байдаг. Яриад байвал их юм байна аа. Гэхдээ нэг л итгэл урам төрөхгүй юм. Хэнд ч гэж бичээд байгаа юм тэр тамирчинд уу эсвэл өнөө олон лам мам мужаан зужаанд уу? Одоо л Үндэсний олон нийтийн телевиз өнгө төрхөө олохгүй бол "Үүдэн шүд нь унаад ирэхийн цагт үзэх харах хүнгүй болноо хөө" гэдэг нь л болох гээд байх шиг байна. Би наана чинь байсан болохоор санаа зовоод үүнийг сараачиж байна. Түүнээс миний нэвтрүүлгүүд үүгээр түүгээр гарч л байгаа л даа. Гэхдээ л хуучин гэрээ нурж байгааг харахаар сэтгэл өвдөөд байх юм. Шекспирийн "Лир ван" өөрийнхөө эрх мэдлийг хүүхдүүддээ өгчихөөд өөрөө хаан хэвээр байх гэдэг боловч эцэстээ ордноосоо хөөгдөж сүйрч дуусаж байгаа тухай өгүүлдэг эмгэнэлт зохиолыг хэн хүнгүй мэднэ... Харин олон нийтийн тэгээд бас үндэсний гэгдэх телевизийн цаашдын хувь заяа хэрхэх бол. Миний танил нэг их хурлын гишүүн "Монгол телевизийг бүр тэр байшингаас нь гаргаад оронд нь эмнэлэг оруулчихмаар юм..." гэж нэг удаа хэлж байсан санаанд орж байна. Яг л Лир ван шиг болох нь дээ хөөрхий... 
Сэтгүүлч Д.Төрмөнх 
