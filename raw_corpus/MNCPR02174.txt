Эрдэнэтийг чимээгүй... бас дахин чимээгүй байлгахыг хүсч байна

Манай тусгай сурвалжлагч Б.Ганчимэг, Ц.Дэлэгжунай нар Эрдэнэтээс мэдээлж байна. Эрдэнэт уулын баяжуулах үйлдвэр буюу олны нэрлэж заншсанаар ГОК-т хоёр хүний амь нас эрсэдсэн ноцтой хэрэг гараад удаагүй байгаа билээ. Манай стратегийн гол түшиц үйлдвэр болох энэ том айлын дотор болж буй хэрэг явдлууд манайд өрнөж байгаа сүүлийн үеийн улс төрийн шинжтэй үйл явдлуудын дуулиан шуугианд дарагдан олны сонорт тэр бүр хүрч чадахгүй байгаа юм. Магадгүй эндэхийн хийгээд Улаанбаатар дахь засаглал Эрдэнэтийг чимээ аниргүй, олон түмний хараа хяналтаас ангид байлгахыг хүсч байх шиг. Хаа нэгтэйгээс ийнхүү тодорхойлсон бодлого энд ягштал хэрэгжиж байгаа нь уулзсан учирсан, орсон гарсан болгоноос мэдрэгдэх аж. Бид хэдхэн хоногийн өмнө гарсан ноцтой ослын ул мөрөөр ажиллаж байгаа ч холбогдох хүмүүс энэ талаарх мэдээллийг чандлан нууцалж байна.
Осол аравдугаар сарын 20 -ны өдрийн өглөөний 11 цаг 15 минутад болжээ. Харамсалтай нь осолд өртсөн хоёр ажилтны цогцсыг долоон цаг 15 минутын дараа буюу 18 цаг 30 минутад гаргаж авсан аж. Ослын дараа тэнд байсан гэрчүүдийн мэдүүлж байгаагаар Баяжуулах фабрикийн нунтаглан баяжуулах хэсгийн дөрөвдүгээр тээрмийн үйл ажиллагааг зогсоон хажуу талыг нь нээн ажилчид тээрэм доторх ган бөмбөлгүүдийг нэг нэгээр нь гарган шидэлж байжээ. Уг тээрэм дотор ган бөмбөлгүүдээр хүдрийг бяцлах үйл ажиллагаа явагддаг бөгөөд гаднаас нь харахад дундаж хэмжээтэй ердийн албан тасалгааны нэг өрөөтэй зүйрлэж болохуйц том тээрэм юм байна. Мэдээж тэр тээрэм дотор хүдрийг бяцлан зогсолтгүй эргэж байдаг ган бөмбөлгүүд дүүрэн байдаг. Тэр дотор орсон хоёр хүнийг олно гэдэг тийм хялбар ажил биш болох нь ойлгомжтой ч ажилчид хоёр нөхрөө амьд мэнд гаргаад авчих юм шиг гайтай ган бөмбөлгүүдийг гадагш нь гарган шидэлцгээж байхыг нь харах зүрх шимширмээр байсан гэнэ. Тус бүртдээ 300 шахам тонн ган бөмбөлөг болон хүдрийг тээн зогсолтгүй эргэж байдаг тэдгээр тээрмүүдийн нэг болох дөрөвдүгээр тээрэм дээр технологийн доголдол гарсны улмаас осол гардаг өглөө хуралдаж доголдоод буй тээрмийн ган бөмбөлгийн түвшинг хэмжих шаардлагатай гэсэн дүгнэлтэд хүрчээ. Үүний дагуу баяжуулах фобрикийн нунтаглан баяжуулах хэсгийн дарга Т.Түмэн-Өлзий, ерөнхий технологич С.Шагдарсүрэн, шинжилгээний төв лабораторын тээрмийн машинч С.Эрдэнэбаатар нар хэмжилт хийхээр иржээ. Ингээд Т.Түмэн-Өлзий нь нөгөө хоёрынхоо гар утас сэлтийг аван гадна үлдэж цаадуул нь тээрэм дотор орсон юм байна. Энэ үед жижүүрийн цахилгаанчин Д.Насаннэмэх технологийн тооцоо алдан товчлуурыг дарснаас тээрэм залгагджээ. Зүй нь энэ ажилтан наряд авч, плакат өлгөж, гарын үсэг зурж, нүдээр үзэж нягтлах зэрэг ажлуудыг тодорхой хугацааны дотор хийж гүйцэтгэж байж дараагийн алхмыг хийх ёстой гэнэ. Гэтэл тэрээр зөвхөн богино долгионы холбоогоор хальт мульт шийдээд кнопыг дарчихсан гэж одоо буруутгагдаж байгаа юм байна. Түүнийг цахилгааны ажил гүйцэтгэх үеийн аюулгүй ажиллагааны дүрмийг ноцтой зөрчиж кноп дарсан хэмээн буруутгаж цагдан хорьсон төдийгүй одоо болтол суллаагүй шалгаж байна. Цахилгаанчин Д.Насаннэмэх аюул тохиолдсоныг тэр дор нь мэдэрч тээрмийг зогсоосон боловч нэгэнт хожимдсон байжээ. Учир нь тээрмийг зогсоож тэжээлээс салгахад тодорхой хугацаа шаардагддаг болохыг мэргэжилтнүүд ярьж байна. Хоёрын хоёр хүн тээрэм дотор ороод эргэчихснээс хойш 10 минут орчмын дараа тээрэм зогссон гэж гэрчүүд ярилаа. Монгол цахилгаанЧин хоригдож, харин орос цахилгаанЧин сураггҮй байна Ажил үүргээ гүйцэтгэж яваад харамсалтай байдалд орон баригдаж хоригдоод буй цахилгаанчин Д.Насантогтох Баяжуулах фабрикийн төв корпусын цахилгаанчин Иванов Виктор Кузьмичийг товчлуурыг дарах команд өгсөн хэмээн мэдүүлж байгаа ч тэр мэргэжилтний талаар Эрдэнэт хот даяар хачирхалтай мэдээллүүд түгэж байна. Ослын дараа түүнийг хорьсон боловч тэр дор нь Эрдэнэтэд дахь Оросын консул нь ирээд аваад явчихсан гэнэ. Түүнийг ийн авч явсныг монголчууд ихэд дургүйцэн эсэргүүцлээ илэрхийлж байна. Хариуцлага алдсан л бол хэн ч байсан адилхан Монголын талын хууль тогтоомжийн дагуу шийдэгдэх ёстой гэж тэд үзэж байгаа юм. Гэвч албаны хүмүүс "Эрдэнэтэд энэ асуудал их эмзэг зүйлийн нэг байдаг юм шүү. Тэр хүн бол манайд ажиллаж байгаа гадны мэргэжилтэн, шууд тэгж барьж хорьж болохгүй. Тэр хүнийг нутаг руу нь гаргачихсан гэсэн цуу яриа тарж байгаа ч тэр гадуур шалгагдаж байгаа" гэсэн хариуг бидэнд өгсөн юм. Ослын газар 70-аад хҮн ажиллажээ Хэдийгээр Эрдэнэтэд ослын үеэр удирдлагууд нь биечлэн очоогүй, ялангуяа Ерөнхий захирал Х.Наранхүүг үзэгдээ ч үгүй гэсэн аман яриа тархсан ч ослын газар Баяжуулах фабрикийн 27 ажилтан,үйлдвэрийн гал унтраах ангийн 38 ажилтан, удирдлагын 10 -аад эрхмүүд нийлэн нийтдээ 70 шахам хүн ирсэн гэх албаны мэдээ байна. Тэдний дотор ноён Х.Наранхүү болон Оросын талын нэгдүгээр орлогч Ю.А.Чертков нарыг ч байсан гэж тэд хэлж байлаа. Бид Х.Наранхүүтэй холбогдох гэсэн боловч түүний зөвхөн утсаар тогтоосон хил хязгаарыг нэвтэлж чадсангүй. Үйлдвэрийнхний ярьж буйгаар бол энэ эрхэм зөвхөн өөрөө ярих "шаардлагатай" хүмүүстэйгээ гэнэт холбогдож сюрприз барьдаг гэнэ. Олны ярих нь түүнийг дээрх осол зөөлөн суудлаас нь ховхолж чадахгүй бололтой. Тэр энэ удаа зөвхөн анхны хяналт шалгалтын босго болох Эрдэнэтэд ирж ажилласан Улсын мэргэжлийн хяналтын газрын шинжээчдийн бүрэлдэхүүний өмнө гэхэд технологийн талыг болон хөдөлмөр хамгаалал хариуцсан хэдэн жижиг дарга нарыг хаяж өгөөд буцаасан гэж учир мэдэх хүмүүс нууцлан ярьж байна. Энэхүү мэхийг нь даган одоогийн байдлаар Баяжуулах фабрикийн дарга Ш.Гэзэгт, Баяжуулах фабрикийн ерөнхий инженерийн хөдөлмөр хамгаалал эрхэлсэн орлогч Д.Цагаан -Эрдэнэ, "Эрдэнэт" үйлдвэрийн онцгой байдлын штабын дарга С.Мөнхбат, "Эрдэнэт" үйлдвэрийн Ерөнхий захирлын үйлдвэрлэл эрхэлсэн орлогчийн хөдөлмөр хамгаалал, байгаль орчны асуудал эрхэлсэн орлогч О.Эрдэнэтуяа нарын албан тушаалтнуудын асуудал яригдаж болзошгүй байна. Ахиад хоЁр хҮн хоригдож байгаа гэнэ Цахилгаанчин И.В.Кузьмичийн командаар кноп дарсан жижүүрийн цахилгаанчин Д.Насаннэмэхээс гадна хөвүүлэн баяжуулах хэсгийн дарга Т.Түмэн-Өлзий, ээлжийн мастер Ш.Мөнхбаяр нарыг цагдаагийн байгууллага саатуулан шалгаж байгаа гэх мэдээ бидэнд олдлоо. Байдлаас үзвэл үйлдвэрт гарсан дээрх эмгэнэлтэй явдлын золиос эгэл жирийн ажилчид болоод өнгөрөх магадлал өндөр байна. Хэдийгээр Улаанбаатарт осолд өртсөн хоёр ажилтны цогцосноос юу ч үлдээгүй хэмээн мэдээлж байгаа ч уг мэдээлэл батлагдсангүй. Ажилчдын ярьж байгаагаар бол талийгаачдын цогцос бүтэн байсан байна. Тэдний нэг нь тээрмийн ордог хэсгийн баруун өнцөгт байсан бол нөгөө нь эсрэг талд нь дээшээ харан байдалтайгаар олдсон гэнэ. Тээрмийг хурдаа гүйцэд аваагүй байхад нь амжиж зогсоосон болохоор тэдний цогцос бүтэн олдох магадлал өндөр юм байна. Хэрэв нэгэнт эргэчихсэн, хурдаа авчихсан байсан бол хувцасны тасархай ч олдоход бэрх хэмээн ослын газар ажилласан цагдаагийнхан баталж байв. Уг хэрэг дээр ажилласан шүүх эмнэлгийнхэн дүгнэлтээ гаргасан бол Улаанбаатараас ирсэн УМХГ-ын шинжээчдийн баг удаж удаж уржигдар орон нутгийн хэвлэлийнхэнтэй уулзаж мэдээлэл хийсэн юм. Орхон аймагт ирж ажилласан УМХГ-ын хөдөлмөр нийгэм хамгааллын хяналтын улсын байцаагч Д.Бямбасүрэн мэдээлэл хийхдээ тус хэргийн мөрөөр хамгийн шуурхай, мэргэжлийн түвшинд ажиллаж олон түмний өмнө үүргээ гүйцэтгэсэн "Шинэ мэдээ" сониныхныг загнахад цөөнгүй минутаа зориулав. Чингээд дараа нь тэрбээр энд ирж ажилласан ес хоног харвасан сум шиг өнгөрлөө. Ес хоног бол маш бага хугацаа. Гэвч бид чөмгөө дундартал ажиллалаа. 93 материал цуглуулсан гээд бод доо, та нар. Тэгээд бас орос хэл дээрх материалуудад албан ёсны орчуулга хийлгэхээс өгсүүлээд их ажил байлаа. Ослын газар гэхэд бид хоёр хоног зураг авалт хийсэн. Үйлдвэрийн дотоод дүрэм журмыг нь судаллаа. Шарикийн хэмжилт хийх явцдаа технологийн журмынх нь дагуу хийгээгүйгээс болж осол гарсан гэсэн дүгнэлтийг бид гаргалаа хэмээн ярив. ХохирогЧид "дуугҮй" болжээ Үйлдвэрийн удирдлагуудын хариуцлагагүй ажиллагаанаас болж хоёрын хоёр залуу амь насаа алдлаа. Тэдний нэгийг даваа гаригт, нөгөөг нь лхагва гаригт оршуулсан байна. Талийгаачдыг хөдөөлүүлэх арга хэмжээнд тэдний ар гэрийнхэн Увс, Говь-Алтай аймгуудаас ирж оролцжээ. Оршуулгын бүх зардлыг "Эрдэнэт" үйлдвэр гаргасан байна. Мөн үйлдвэрийн зүгээс шийдвэр гаргаж тэдний ар гэрийнхэнд тус бүрд нь хоёр сая төгрөг олгосон гэнэ. Энэ бол харамсалтай мэдээ. Амь насаа алдсан хоёр ажилтан хоёулаа үйлдвэрт насаараа ажилласан шилдэг ажилтнууд байжээ. Талийгаач С.Шагдарсүрэн гэхэд гавъяатад тодорхойлогдож хүртэл явсан шилдэг ажилчин гэнэ. Бид тийм л алтан гартай ажилчдынхаа амь насыг дөрвөн сая төгрөгөөр үнэлүүлээд үлдсэн байна ч гэж хэлж болохоор. Талийгаач С.Эрдэнэбаатарын төрсөн ах хохирогч С.Даваанямтай уулзахаар очтол түүнийг (өчигдөр өглөө 09 цагийн үед) "Эрдэнэт" үйлдвэрийн ерөнхий захирал Х.Наранхүү гэнэт дуудаад явсан байв. Энэхүү уулзалтаас ирснийх нь дараахан ажил дээр нь очиж уулзсан боловч тэрбээр биднийг тун ёозгүй угтсан юм. Ингээд түүний өрөөнд өрнөсөн товчхон уулзалтыг толилуулъя. -Бид "Өдрийн сонин" -оос явж байгаа юм. Танд тохиолдсон эмгэнэлтэй явдлыг сонсоод маш их харамсаж байна. Өөрийг тань хэргийн газрыг шалгах группт үйлдвэрээс нэг ч хүн оруулахгүй байх хүсэлт гаргасан гэж сонссон? -Тэгэх л ёстой ш дээ. Яах юм тэднийг оруулж. Ингэхэд би та нартай уулзах сонирхолгүй байна. Сонин надад юу өгөх юм бэ. -Уучлаарай, бидний нийгэмд өгч байгаа юмыг хэмжих нь их харьцангуй ойлголт юм. Сонин надад юу өгөх юм гэсэн үг тань бидний гайхлыг их төрүүллээ? -Үнэн шүү дээ. Юу өгөх юм. Худлаа л бичицгээдэг биз дээ. -Өдрийн сонин уу? -Бүгд. Би юу ч яримааргүй байна. Албан ёсны дүгнэлт нь гараг. Тэрийг нь харъя. -Шинжээчдийн багийг ахалсан байцаагч хэвлэлийн хурал дээр технологийн журам зөрчсөнөөс болж осол гарсан гэсэн дүгнэлт гаргалаа гэж мэдэгдсэн шүү дээ. Бараг талийгаачдыг буруутгасан өнгө аястай мэдэгдэл байна гэж бид хувьдаа ойлгосон? -Худлаа. -Хэн худлаа гэж? -Наадах чинь худлаа. Би хэрэгтэй үедээ өөрөө хэвлэлд хандана. Одоо ярих бодол алга. Ийнхүү бид өрөөнөөс нь уучлал хүсээд гарлаа. Хэвлэл мэдээллийнхнийг хэрэгтэй үедээ ашиглана гэх нэгэн хачирхалтай ойлголт ягуухан явж байх шиг. Ядарсан зүдэрсэн үедээ биднийг гээд ирсэн болгоныг уруул дэвсэн угтдаг бидний өрөвч зөөлөн араншингаас үүдэлтэй тааруухан зуршил ийнхүү хөдөө хотгүй тогтжээ хэмээн дүгнэхээс өөр арга алга. 
Үргэлжлэл бий 
Б.Ганчимэг
