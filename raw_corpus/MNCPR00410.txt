Өсвөрийн төгөлдөр хуурчид дэлхийн сонгодог бүтээлүүдээс тоглож өрсөлджээ

БНХАУ-ын ӨМӨЗО-ны Бугат хотноо өсвөрийн төгөлдөр хуурчдын уралдаан болж өндөрлөлөө. Уралдаанд хоёр орны 120 гаруй хүүхэд 6-8, 8-10, 11-13, 14-16 гэсэн насны ангиллаар өрсөлдсөн байна.
Оролцогчдод хятад дуу, дэлхийн сонгодог хөгжмийг тоглох дасгал болох К.Черни этюдын зохиол оф 299.740 дэвтрээс өгөгдсөн. Мөн сонгодог сонат болон бусад дуун хэлбэрийн зохиолуудыг өсвөр үеийнхэн тогложээ. Уралдаанаар хоёр орны хүүхдүүд аль аль нь сонгодог бүтээлүүдийг амжилттай тоглож өрсөлдлөө хэмээн "Авьяастан" сургалтын төвийн захирал Д.Наранцацрал багш онцолсон юм. Тэрбээр хоёр жилийн өмнө "Ээжээ та намайг сонсооч" улсын уралдааныг Улаанбаатар хотноо зохион байгуулснаас гадна энэ удаа тэмцээнд оролцогчдыг ахалжээ. Монголоос тус уралдаанд СУИС, Хөгжим бүжгийн дунд сургууль, Хүүхдийн ордны багш нарын 26 авьяаслаг шавь нь оролцсон байна. Уралдааны тэргүүн байрын шагнал Гранприг Улаанбаатар дахь Оросын ЭСЯ-ны харьяа XIV сургуулийн ахлах ангийн сурагч Б.Анударь хүртжээ. Харин 6-8, 8-10, 11-13 насны ангиллын алт, мөнгөн медалийг Д.Оргил, Э.Цолмон, Э.Энхзаяа, С.Тэргэл, М.Сүндэрьяа, Б.Ичинхорлоо нар зүүсэн байна. Мөн Бугатын хөгжмийн сургуулийн авьяаслаг хүүхдүүд насны ангиллууддаа амжилттай оролцож алт, мөнгөн медалийн эзэн болцгоосон байна. Өсвөр насны төгөлдөр хуурчдын уралдааны тэргүүн байрын Гранпри шагналын эзэн Б.Анударь, 6-8 насны ангилалд мөнгөн медаль хүртсэн Э. Цолмон нартай уулзлаа. Б.Анударь: Миний авьяасыг нээсэн хүн бол Д.Наранцацрал багш -Гранпри шагнал хүртсэн явдалд баяр хүргэе. Уралдаан хэр өрсөлдөөнтэй байв? -Баярлалаа. Уралдаанд оролцсон хоёр орны төгөлдөр хуурч хүүхдүүд бие биенээсээ дутахааргүй авьяастай байсан гэж хэлж болно. Тийм болоод ч маш өрсөлдөөнтэй бас өндөр түвшинд зохиогдсон. Бага насны ангиллынхны хувьд ч тэр. Тэд сайн төгөлдөр хуурч болохоо харуулж чадсан гэж бодож байна. -Хэдэн настайдаа төгөлдөр хуур тоглож сурав. Хэн зааж өгсөн бэ? -Найман настайдаа төгөлдөр хуур тоглож сурсан. Түүнээс хойш найман жил өнгөрчээ. Манай эмээ ардын янз бүрийн хөгжмүүдийг тоглодог байсан нь надад нөлөөлсөн байх. Түүнчлэн миний жинхэнэ авьяасыг нээсэн хүн бол Д.Наранцацрал багш. Багшдаа баярлалаа гэж хэлье. -Дэлхийн сонгодог бүтээлүүдээс сурахад хүндрэлтэй байв уу? -Мэдээж хүндрэлтэй байлгүй яахав. Гэхдээ өөрийнхөө хэмжээнд тоглож сурч байна. Түүнээс гадна Улсын филармонийн симфони найрал хөгжимтэй хамтарч таван удаа тоглолтонд оролцож байсан маань надад маш их урам хайрласан. Удирдаач Н.Бүтэнбаяр ах намайг байнга дэмждэгт талархаж явдаг. -Амжилтуудаасаа сонирхуулаач? -"Ээжээ та сонсооч" улсын уралдааны хоёр удаагийн Гранпри, Чулууны нэрэмжит төгөлдөр хуурчдын наадмын тэргүүн байрын шагнал гээд нэлээд хэдэн шагнал бий. -Өнөө жил ерөнхий боловсролын сургуулиа дүүргэж байгаа гэж сонссон. Ямар мэргэжилтэй болохоор төлөвлөв? -Олон улсын харилцааны чиглэлээр сурах сонирхолтой байгаа. Хэрвээ зав гарвал СУИС-д сурч төгөлдөр хуурын мэдлэгээ улам гүнзгийрүүлэхээр төлөвлөж байна. Э.Цолмон: Би амжилтаа бататгасан -Бага насны ангилалд мөнгөн медаль хүртжээ. Баяр хүргэе. Өөрийгөө танилцуулахгүй юу? -Баярлалаа. Намайг Энхболдын Цолмон гэдэг. Долоон настай. "Зуун билэг" дунд сургуулийн 3-ын А бүлэгт сурдаг. -Төгөлдөр хуурыг хэнээр заалгасан бэ? -Хөгжим бүжгийн дунд сургуулийн О.Лхагвасүрэн багшаар заалгасан. Төгөлдөр хуураар хичээллээд гурван жил болж байна. -Урьд нь уралдаанд орж байсан уу? -Орж байсан. Хоёр жилийн өмнө "Ээжээ та намайг сонсооч" улсын уралдаанд мөнгөн медаль хүртсэн. Энэ удаад бас мөнгөн медаль хүртэж амжилтаа бататгалаа. -Яагаад төгөлдөр хуур хөгжмийг сонгосон юм бэ? -Энэ хөгжмийг тоглоход их гоё санагддаг. -Хичээлийнхээ хажуугаар төгөлдөр хуураа яаж давтдаг вэ? -Манай "Зуун билэг"-ийн хичээл өглөө 9.00-16.00 цагт хичээллэдэг. Хичээлээ тараад Лхагваа багш дээрээ очиж хөгжмөө давтдаг. Гэхдээ долоо хоногт нэгээс хоёр удаа. Харин гэртээ нэг цаг төгөлдөр хуураа тоглодог. -Төгөлдөр хуур сурахад хэцүү байсан уу? -Анх нот сурахад хэцүү байсан. Одоо харин гайгүй болж байгаа. Манай Лхагваа багш их сайн заадаг. Энэ дашрамд сая Хятадад болсон уралдаанд биднийг удирдаж авч явсан Оюунцэцэг багшдаа баярлалаа гэж хэлье. Ч.АННА Хүүхдүүд "Ертөнцийн үлгэр"-ийг амилуулав Нийслэлийн ерөнхий боловсролын сургуулиудын бага, дунд ангийнхны дунд жил бүр зохиогддог "Ертөнцийн үлгэр" наадмын сүүлчийн шалгаруулалт өчигдөр НХЗХГазар боллоо. Үүнд дөрвөн сургуулийн зургаан багийн хүүхдүүд дэлхийн улс үндэстнүүдийн үлгэр домог, ярианаас сэдэвлэсэн жүжигчилсэн тоглолтоо хийснээс гурав нь монгол хэл дээр, гурав нь англи дээр тоглогдов. Өнөө жил анх удаа гадаад хэл дээр тоглолт болж байгаагаараа онцлогтой аж. Наадмын түрүүг Д.Сарантуяа багштай "Ирээдүй-3" сургуулийн баг "Чоно ба долоон ишиг" тоглолтоороо авч, Ц.Цэрмаа багштай нэгдүгээр сургуулийн баг "Муур, хулгана, нохой гурав", Р.Сэлэнгэ багштай 39 дүгээр сургуулийн баг "Эгч дүүс" зохиомжуудаар удааллаа. Тусгай байрын шагналыг Ш.Нурлааш багштай "Гурван баавгай", Б.Цэцэгмаа багштай "Араатан ба гүнж" зохиомжууд хүртсэн бол наадмын өвөрмөц номинациар О.Гүнжидмаа багштай "Гамлет" зохиомж шалгарлаа. Тусгай болон өвөрмөц номинациар шалгарсан гурван баг гурвуулаа 18 дугаар сургуулийнх бөгөөд тэд зохиомжоо англи хэл дээр тоглосон юм. Хүүхдүүдийн урлагийн боловсролыг нэмэгдүүлэн, хэл яриаг хөгжүүлэхийн зэрэгцээ, дэлхийн улс үндэстний өв соёлоос суралцах, тэдний зан заншил, ардын уламжлалт дэгийг мэдүүлэх зорилготой тус наадам өнөө жил найм дахь удаагаа зохиогдож буй юм байна. Д.Цогзолмаа Дүүргийн аваргууд баярт уригдлаа СБД-ийн цэцэрлэгүүдийн дунд жил бүр зохиогддог "Бидний дуу" шилдэг концерт шалгаруулах уралдаан болж өндөрлөлөө. Уралдааны нэгдүгээр шатанд дүүргийн 20 цэцэрлэг оролцсоноос 68, 25, 36, 69, 135 дугаар цэцэрлэг сүүлийн шатанд үлджээ. Өчигдөр шалгарсан цэцэрлэгүүд тус бүр 30 минутын тоглолт хийж ялагчаа тодруулахад 135 дугаар цэцэрлэг түрүүлж, 68, 36 дугаар цэцэрлэгүүд удаалан ирэх зургадугаар сарын 1-ний хүүхдийн баярын тоглолтод оролцох урилга авлаа. 
Д.Цогзолмаа 

