Тусламжийн будааны төлөөх "марафон"

Цагаан будааны үнэ энэ сарын дундаас хоёр өдрийн дотор 500-600 төгрөгөөр нэмэгдсэн. Өнөөдрийн байдлаар "Баянзүрх" худалдааны төвд нэг кг будаа 1400-1500, "Бөмбөгөр" захад 1500-1600 төгрөгийн үнэтэй байна. Үнэ нэмэгдэж байгаагийн гол шалтгаан нь зах зээлд хомсдол үүссэнтэй холбоотой гэж худалдаачид тайлбарлаж байгаа бол Хүнс, хөдөө аж ахуйн яамнаас "Ченжүүдийн хоосон хийрхэл" хэмээн үгүйсгэж буй. Бодит байдал дээр Замын-Үүд боомтоор орж ирж байгаа цагаан будааны багагүй хэсгээс хөгц, илэрч эрүүл мэндийн үзлэг шинжилгээнд удаан хугацаанд хамрагдаж байгаа аж. Мөн ачааны вагоны тоо хүрэлцэх, замдаа олон хоног саатаж байгаагаас нийлүүлэлт ийнхүү хомсджээ. Харин чанартай будаа оруулж ирж байгаа цөөн хэдэн ченж худалдаачдад хэд дахин нэмсэн үнээр борлуулж байна. 
Өчигдөр 13 цагийн үед "Баянзүрх" худалдааны төвд очиход цагаан будаа авч байгаа хүн цөөн байв. Лангуунууд дээр өрөөстэй цагаан будааны 1500 төгрөг гэсэн үнийн шошгыг хараад зарим нь илт толгой сэгсэрч, бачимдсан нэг нь худалдагчтай нь "Та нар л үнэ өсгөөд байна. Одоо бид яаж амьдрах юм бэ" хэмээн ам мурийж харагдсан. "Будаа авч байхын оронд хэдэн гоймон аваад далд хийсэн нь дээр юм уу даа. Хүүхдүүддээ сүүтэй будаа хийж өгдөг хөг өнгөрч байна" гэж нэгэн эмгэн хэлээд хажуугаар өнгөрсөн юм. Энэ бүхнээр эгэл ардын амьдрал үнийн шуургад хэрхэн зутарч байгааг энгийнээр тайлбарлая. Нэгэн худалдагч "Будаа оруулж ирж байгаа цөөн хэдэн ченж бидэнд будааны кг-ийг 1300 төгрөгөөр бодож өгч байгаа. Тэгэхээр 100 төгрөгөөр нэмэх нь бидний буруу биш биз дээ. Цаашид будааны үнэ буурахгүй бол худалдан авах хүн ч улам хомсдох нь дээ" хэмээн учирлав. Харин өөр нэг худалдагч "Уг нь УИХ-ын Раш гуай будаа ачиж оруулж ирж байгаа вагонуудын хөдөлгөөнийг саатуулахгүй байх арга хэмжээ авч байгаа гээд ярьсан. Гэтэл энэ сард будаа ачиж ирсэн вагон бүтэн долоо хоногоор саатлаа" гэж бухимдангуй ярьж байлаа. Энэ бол цагаан будааны үнэ дагасан нийгмийн инфляц.