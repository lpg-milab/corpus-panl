Жаран угалзын цаазын тавцан

Мянган Угалзын цус дусалсан уулс мэгшин уйлсаар удлаа. Унаган төрхөөрөө байгаа дэлхийд ховорхон Алтайн уулсын хэдэн угалз, аргаль, янгир говь, тал, хээрийн бүсэд идээшиж амьдарсан хэдхэн хар сүүлт хорьхон жилийн дотор хоёр хөлтэй чонын хоморгонд, харь хүний хурдан бууны аманд хуйхлагдаж бараг дууслаа.
Мянган Угалзатын уулсыг дөрвөн далайн цаанаас сураглах болсон нь гэвэл, дэлхийн чихийг дэлдийлгэсэн урт эвэртэй угалзыг харийн анчин энэ л сүрлэг бор халзан уулнаас далаад оны үед агнаж, тэр л цагаас эдүгээг хүрэх хоромхон хугацаанд гадна, дотны баячуудын арааны шүлсийг хэдэнтээ савируулжээ. Мөнгөнөөс өөр сэтгэлгээгүй болсон Монгол дахь эрлийз хурлийз эрх дархтнуудын үзэгний үзүүрээр, салхинд гарахын шалтгаар дуран хараат галт зэвсгийн харааг дүүргэн хараалж, чадах чадахгүй цусан зам татуулан ид хаваа хангаж, шуналын нүд, шулмын зангаар, дархан цаазат нэрэн дор далдлагдан ил хөнөөж, мянгаар үржиж идээшин дассан Мянган Угалзатын мянган угалз хаачив? Улс оронд ашигтай нэрээр цаазын тавцан руу илгээгдсээр амьд байгалийн бараа, турууны мөр тасарч, уулс хүн хэмээн өдөр шөнөгүй мэгшин уйлж, өвс ногоо хүртэл амилахаа болилоо. Хааяахан Мянган Угалзатын ууланд хар хэрээнээс өөр амьд амьтны бараа бараг тасарсан тухай нутгийн зөөлөн сэтгэлт хэсэг нь өөр хоорондоо нууцхан гөлөлзөн шивнэлдэх болжээ. Харин ч тусгай хамгаалалт нэртэй болсноос хойш Мянган Угалзатын элэг, зулайг дамжин харийн гүрний хар машины хар мөрүүд хад чулууг нь ханз татаж, Халх голын дайны сорви шиг ул мөр үлдээсэн хэмээн нутгийнхан ярина. Энэ тухай ямар ч шатны даргад хэлсэн ч харц буруулан төрийн төлөө оготно хэмээв гэсэн аятай хялсхийхээр нь зүрхшээн ам нээх зоригтон энэ суманд үгүй бололтой. Харин ч шуналын энэ хоморгон дайнд татагдан хишиг хүртэгчид ч бас бус байгаа бололтой. Тэд хулгай, худал, луйвар, авлига хээл хахуулийг битүүхэн дэмжиж удам судраа л бузарлаж яваа бус уу. Хэдхэн жилийн өмнө Мянган Угалзатыг байгалийн тусгай хамгаалалттай газар болгон зарлаж, УИХ-ын нэгэн тогтоол гарахад байгаль ан амьтандаа хайртай хэсэг нь за яахав, дуусдгийн даваан дээр хамгааллаа хэмээн баясаж байсан цаг саяхан ч үнэн чанартаа хамгаалалтын нэрээр хар хорын санаа хэдэн хүмүүс аль хэдийнэ өвөрлөж явсныг уулаасаа тунгалаг цэвэр цустай, хар санааг тээж явдаггүй, нүүдлийн соёл иргэншлийн их замаар улбаалж яваа уулын бэл, туулайн жимээр нутаглаж яваа, өвгөдийн их өвийг өсгөж үржүүлж яваа малчид яахан мэдэх ажээ. Эргээд харж байхад Мянган Угалзатыг хамгаалах нэрээр хаа хамаагүй малчдын идээшиж дассан жилийн дөрвөн улирлын хамаг бэлчээр нутгийг гуч, дөчин км газрыг хамгаалсан нэр хаяг зүүж, түгжиж сүржигнэж байгаа сурагтай. Тэгээд ч болоогүй хэдэн сайн эрийг сонгон хамгаалуулж байгаа гэнэ. Нөгөө хамгаалагдсан нэртэй Мянган Угалзатын уулс сүүл рүүгээ тэс өөр тэрсүүд хуйвалдааны талбар болж, тусгай хамгаалалтынхаа Мянган Угалзат уулнаас өнгөрсөн хэдэн жил гурав дөрвөн угалзыг уулнаас нь хөөж хөндийрүүлэн байж гадаадын анчдад бэлэг барьсан гэнэ. Энэ ууланд байсан угалзыг яагаад уулнаас нь үргээн хөөж өөр сумын нутагт оруулан агнаж байна хэмээн эрх дархтнуудаас асуувал энэ ууланд буун дуу гаргахгүй гэж тэр хэмээн шазуур зууж байсан гэж сумын нэгэн иргэн хорсол заналаа нуулгүй түгдчин байхдаа хөөрхий ийм сайхан амьтдыг уулнаас нь холдуулахаар ямар сайн юм байхав, яг л уснаасаа гарсан загас шиг хэмээн уйлж байж билээ. Нөгөө Монголын хууль хэмээх гуулийн нэгэн жишээ, хуйвалдагчдын цаасан дээр бичиж гаргаад склад агуулахад тоосонд даруулсан, ард түмнээс нуудаг сиймгэр цоохор хууль гэгчийн улигт хар мөр ч байж магадгүй. Илэн далангүй хэлэхэд иймэрхүү хууль нэртэй цаасыг ард түмнээсээ нууж чуулсан далан зургаан вант улсын арван хэдэн жил ард түмнээрээ тоглож, цалин хангамж авч, гадаад дотоодод сэлгүүцэн нийгмийн баялгаараа зөвхөн өөрсдөө илүү нугалам нэмж таргалсан хэнд ч хэрэггүй хэрүүлийн бузрын золиос болсон ядуурал өлсгөлөнгийн үүд хаалгын эхлэл ч байхыг үгүй гэх газаргүй шүү. Дэлхийд ховордсон угалз 60-ыг гадаадынханд найр тавин бууны аманд тулгаж өгснөөр түүний мөнгөөр баяжихаа өнгөрсөн. Тэртэй тэргүй тэнгэр заяат монголчууд арвин баялаг байгаль дэлхий, ард түмнийхээ оюуны гайхамшигт хүчинд хөгжихдөө л хөгжинө. Гэхдээ хараад суухгүй нь магад аа. Ерөнхий сайд, Байгаль орчны эрхтэн дархтан нараа, та нар чинь цагаан сүүтэй хүнээс мэндлээ биз дээ, энэрлийн сэтгэл байна уу? Эргэж нэг хараач. Өнөөгийн Монгол оронд ховордсон, устаж үгүй болохын ирмэг дээр байгаа хэдэн угалз, янгир, хар сүүлтээс та нарын халаасанд орох мөнгөний тоогоор энэ жил цаазын тавцанд 60, 40, 40-ийг авчихаар цаана нь чухам хэд үлдэх бол. Нэгэнт өнгөрөх гэж байгаа амьд амьтныг амь тариа хийгээд хиймлээр амьсгалуулаад яахав, дуусгаж байж санаагаа амраая гэж бодож байгаа бол тэр дэмий шүү. Мянган Угалзатынхан дэлхийд зарлагдаагүй эрүү шүүлт есөн эрүүгийн шүүлтэнд үнэний төлөө яс махаа үйрүүлэн тэмцэж ялан дийлж явсан ард Аюушийн адилаар бузар булхайгийн чинь өөдөөс тэмцэх чадал, оюун ухаантай хүмүүс байгааг битгий мартаарай. Харин саяхнаас Мянган Угалзатыг ан амьтантай нь дуусгахыг яаравчилдгийн цаад санаа хуйвалдаан гэвээс, Мянган Угалзатын тун ойролцоо бурхан багшаас Монголын түмэн үрсэд үлдээсэн дэлхийд дэндүү ховордсон Цагаан алтны орд газрыг нууц далд байдлаар гадаадынхантай хуйвалдан ашиглах нэрээр ухаж төнхөхийн талаар санаархаж далайн цаана ярьж яваа сураг дуулсан нутгийн хүмүүс ярилцаж байна. Үнэндээ Мянган Угалзатыг Тусгай хамгаалалтын нэртэй болгосон далдын бузар булай санаа байж болох тухай ч хүмүүс өөр хоорондоо ярилцаж эхэллээ. Тээр нэгэн жил нутгийн малчин өвгөн харамсан байж ярихдаа монголчууд цэвэр банхар тэжээхээ байгаад дандаа эрлийз, хурлийз, эрээвэр хураавар юмсыг тэжээдэг болчихоор нөгөө хотны саарал чинь тэднээс айх хэрэггүй, харин ч ойртоод ирэхээр нь үнэр танараа авалцан шарвалзаж хоттой хэдийг минь дураараа тасдаж хаяж байна. Тэд чинь өөр цусных болохоороо монголчуудын хонгонд хэзээ нэгэн цагт хоёр соёогоо шигтгэхээ л нэг шигтгэнэ. Саяхан шиг эрлийз ноход хэд хэдэн хүний хонгонд соёогоо шигтгээ биз дээ. Одоо харжээ байхад энэ их барилгуудын гадаа гэртгүй есөн жорын ноход үржиж хотын айл бүхэн бүлийнхээ тоогоор зүсэн зүйлийн ноходтой боллоо. Монгол хүний заяа хийморь тэнгэртэйгээ холбоотой байдаг юм гэнэ лээ. Тэгээд тэнгэрийнхээ л хүчинд тэсэж байх шиг байна гэж хэлсэн нь санаанд бууж байна. И.Эрдэнэбаатар аа, та аль нутгийн хаанахын хүн байх нь хамаагүй, дэлхийд ховордсон ан амьтнаа цаазлахаар амласан тогтоолоо эргэн харж Мянган Угалзатын мянган угалзын цөөхөн удам хийгээд янгир, хар сүүлтийн үр удмыг бүү таслаач, тэртэй тэргүй та үр хүүхдээ хэдэн жил тэжээх бэлтэйчүүдийн нэгэн биш билүү. Ядахдаа байгаль экологийн тэнцвэр, уул усны минь нэр төрийг шуналын сэтгэлээр хиртүүлж яах юм. Хойчийн үрсийн өмнө толгой гудайн зогсовч таныг уучлах бурхны хүч байхгүй байх шүү. Улаан номонд орсон бүхнийг устгадаг хууль гэгчийг урдаа барьж байгаа бол та дэлхий рүү бага буугаар буудвал байгаль дэлхий тань руу их буугаар бууддагийг эрхбиш сонссон баймаар даа. Хар савраа татаарай... Ж.Баттулга 
