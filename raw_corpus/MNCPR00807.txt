Гурилын үнэ хэд хүртэл өсөхийг таах боломжгүй

Алт, нефтийн үнийн өсөлт өмнө байгаагүй дээд амжилт тогтоогоод байна. Мөн дэлхийн зах зээл дээр зэс, улаан буудайн үнэ ч өссөөр байгаа билээ. Энэ талаар эдийн засагч Д.Лхагвадоржтой ярилцлаа.
-Алт, нефть, зэс, улаан буудайн үнийн өсөлтөд нөлөөлж байгаа хүчин зүйлүүдийн талаар яриагаа эхэлье? -Мэдээж, үнийн өсөлт бол эрэлт, нийлүүлэлтээсээ шалтгаалж байдаг зүйл. Сүүлийн үед Хятадын эдийн засаг маш хурдацтай өсч байна. Энэ хурд одоохондоо саарах хандлага бараг харагдахгүй байгаа. Үйлдвэрлэл өснө гэдэг хятадуудад түүхий эд хэрэгтэй байна гэсэн үг. Үүнийг дагаад зэс, төмөр, нефтийн эрэлт өсч, үнэ хөөрөгдөж байна. Европын холбоо ч эдийн засаг нь өсөх тал руугаа орж байна. Яагаад гэхээр Европын холбоо өөртөө Чех, Унгар гээд хэд хэдэн орныг нэгтгэлээ. Социалист байсан эдгээр оронд шавхагдаагүй нөөц бололцоо асар их. Үйлдвэрлэл хөгжиж, түүхий эдийн хэрэгцээ улам бүр нэмэгдэж байгаа нь үнэ өсөхөд нөлөөлж байгаа хүчин зүйлийн нэг. Өндөр хөгжилтэй орнуудын хувьд огцом эрэлт үүсэхгүй байгаа. Нийлүүлэлт буурахаар үнэ өсдөг боловч одоогоор нийлүүлэлт буурсан юм байхгүй. Бараг өмнөхөөсөө илүү байгаа. Гэхдээ эрэлтээ гүйцэж чадахгүй байна гэсэн үг. -Америкийн эдийн засгийн хямралтай байдал үнэ өсөхөд нөлөөлж байна гэж байгаа... -Алтны үнийн өсөлттэй үүнийг холбож тайлбарлаж болно. Яагаад гэхээр хүмүүс хөрөнгөө хамгаалахын тулд үл хөдлөх хөрөнгийг сонирхож, энэ дундаа алт руу мөнгөө оруулж байна. Энэ нь алтны үнэ өсөхөд нөлөөлж байгаа. Америкт банкны салбарын хувьцааг маш ихээр зарж, тэр мөнгөө алт руу оруулж байна. Манайд өнөөдөр байрны үнэ өсөөд байгаа ч дахиад бууж магадгүй. Байрны үнэ бууж эхэлбэл хүмүүс үнэ нь тогтвортой байгаа өөр зүйл рүү мөнгөө хийнэ. Жишээлэхэд, та сая төгрөгийн үнэтэй хувьцаатай байлаа гэж бодъё. Хувьцааны үнэ унаад байвал нэг л өдөр сая төгрөг чинь 500 мянга болчихно. Таны хөрөнгө нэг дахин багасна гэсэн үг. Үнийн уналтаас өрсч зараад, сая төгрөгөө алт болгочих юм бол маргааш таны хөрөнгө багасах биш өсөх хандлагатай болно. -Нефтийн хувьд... -Үйлдвэрлэл хөгжинө гэдэг нь нефтийн хэрэгцээг өсгөж байна. Хятад улс бол хэрэглээнээсээ гадна улсын нөөцөө нэмэгдүүлэх бодлого барьж байх жишээтэй. Энэ нь нефтийн үнэ өсөхөд нөлөөлж байгаа. -Үнийн өсөлт буурах боломж байна уу? -Нийлүүлэлт ихэсвэл буурч болно. 1970, 1980-аад онд үнэ айхтар өсөөд буурч байсан. Ер нь үнэ унана, гэхдээ хэзээ гэдгийг нь хэлэх боломж бага. Манайд ч гэсэн байрны үнэ унана. Гэхдээ хэд хүртэл өсөөд буурахыг хэлэх боломж байхгүй. Өнөөдрийн хувьд мөнгөтэй хүмүүс мөнгөө хамгаалах гээд байр аваад байна. Мөнгөө банкинд сарын нэг хувийн хүүтэй хадгалуулахад жилийн 15 хувь өснө гэсэн үг. Гэтэл өнгөрсөн оны инфляци 15 хувь гарчихлаа. Үүнээс харахад банкинд байгаа мөнгө өсөөгүйтэй адилхан. Үүний оронд байр авчих юм бол байрны үнэ өсөөд байгаа. Өнгөрсөн жил 40 сая төгрөгөөр авсан байр жил болоогүй байхад 80 сая болж 100 хувь өссөн байна. Банкинд хадгалуулснаас байр авч хадгалсан нь дээр байгаа биз. Эдийн засаг өсөөд байгаа учраас хүмүүс мөнгөтэй болсон. Инфляцитай хамааралтайгаар байрны үнэ унана. -Улаан буудайн үнэ бас өсөөд байгаа... -Улаан буудайн үнийн өсөлт манайд маш хүндээр тусна. Манайх улаан буудайн 70-80 хувийг гаднаас авдаг. Улаан буудайн үнийг дагаад хүнсний бүтээгдэхүүний үнэ өсвөл хүмүүс юун байр авах манатай, эхний ээлжинд хүнсэндээ анхаарлаа хандуулна. Зах зээлийн хуулиар юмны үнэ унаж, өсч явдаг. Хятадын эдийн засгийн өсөлттэй холбоотой хүмүүсийнх нь орлого нэмэгдэж байгаа. Үүнийг дагаад улаан буудай, мах зэрэг хүнсний бүтээгдэхүүний үнэ өмнөд хөршид хурдацтай өсч байна. Улаан буудайнхаа экспортын татварыг сая 9-13 хувь гээд шинээр тогтоочихсон. Манайд гурилын үнэ нэг хэсэг өсөх байх. -Дэлхийн зах зээл дэх үнийн савлагаа манайд хэдий хугацааны дараа нөлөөлдөг бол... -Жишээлэхэд, манайд улаан буудайн нөөц байхгүй учраас үнийн өөрчлөлт харьцангуй хурдан нөлөөлнө. Нефть, улаан буудай болон хүнсний нөөц улс орон бүрт байдаг. Хэрэв нефтийн хангалттай нөөцтэй байсан бол бид энэ хавар хямд шатахуунаар тариа тарьж, намар нь хямд өртөгтэй улаан буудай авчих боломж байсан. Нөөц хангалтгүй байна гэдэг нь хүнсний аюулгүй байдалтай шууд холбоотой. Гурил хэд дахин өсөхийг өнөөдөр хэн ч хэлж мэдэхгүй. Манайд эсрэг үзэгдэл ажиглагдаад байгаа нь дизелийн үнэ бусдаасаа өндөр байдаг. Ихэнх орнуудад бодлогоор дизелийн үнийг бусдаас нь хямд байлгадаг. Хөдөө аж ахуйн трактор машинууд ихэнх нь дизелиэр ажилладаг. Энэ бол улаан буудайн үнийг барих нэг арга. Манай валютын нөөц 1.5 тэрбум ам.доллар хүрсэн гээд байгаа. Яагаад үнэ нь унаад байгаа ам.долларыг хадгалаад байна вэ. Үүнийг аль эрт үнэ өсөхөөс өмнө нефть эсвэл улаан буудайн нөөц болгож болох байсан. -Ам.долларын ханш унаад байгаагийн шалтгааныг юу гэж тайлбарлах вэ? -Долларын эрэлт багасч байна гэсэн үг. Өнөөдөр Америкийн эдийн засаг тодорхой хэмжээгээр унаж, тэндээс импорт хийх нь багасч байна. Америкийн экспорт ихсээд байвал тэр улс орнуудад ам.доллар хэрэгтэй болж, ханш нь өснө. Хятад, Солонгос гэх мэт бусад орны эдийн засаг хүчирхэгжээд, энэ улсуудын экспорт дэлхийн зах зээл дээр ихсээд байгаа хэрэг. Европын холбоонд шинээр нэгдсэн орнууд ч бараа бүтээгдэхүүн ихээр экспортолж байгаа. -Төгрөгийн ханш тогтвортой байгаа гэдэг. Ийм байж чадаж байгаа юу? -Доллартай харьцуулахад тогтвортой байдаг. Гэтэл евро, юанийн ханш өсөөд байна. Тэгэхээр төгрөгийн ханш тогтвортой байна гэж хэлж болохгүй. Ханш нь ам.доллартай хамт унаад байгаа хэрэг. 
Д.Оюунтуяа
