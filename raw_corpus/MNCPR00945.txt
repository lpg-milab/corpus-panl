Монголын алмазын астропайп шинжлэх ухааны нээлт авчрав

Одоогоос дөрвөн жилийн өмнө Завхан аймгийн Алдархаан сумын нутаг дахь Агьт хангай, Баянхонгор аймгийн Хүрээмарал сумын нутаг дахь Хүрээмандалаас алмаз олдсон тухай сенсаци дэгдэж байсан билээ.
Түүнээс хойш энэ талаар тэр бүр мэдээлэл гараагүй. Харин дээрх ажлыг гардаж хийсэн Д.Доржнамжаа уг хоёр газрын алмазны гарал үүслийг нарийвчлан судалсан нь дэлхийн мэргэжил нэгт эрдэмтдийн хүлээн зөвшөөрснөөр байгалийн шинжлэх ухааны шинэ нээлтийн түвшинд үнэлэгджээ. Энэ талаар ШУА-ийн Палеонтологийн төвийн эрдэм шинжилгээний тэргүүлэх ажилтан, геологи-эрдэс судлалын доктор Д.Доржнамжаатай ярилцлаа. -Агьт хангай, Хүрээ мандалын алмазыг яаж илрүүлсэн тухай уншигчдадаа сануулах үүднээс товчхон ярих уу? -Анх алмаз олдсон газар бол Завхан аймгийн Алдархаан сумын нутаг дахь Агьт хангай шүү дээ. Үүнийг онолын судалгааны үндсэн дээр сансрын зургийн тайлал хийх явцад илрүүлсэн юм. Сансрын зургийн тайлал хийсэн учир гэвэл монгол орны геотектоникийн зургийг Английн эрдэмтэдтэй хамтран боловсруулж байсан юм. 1998 онд л доо. Анх удаа ийм зураг хийж байсан. Энэ явцад Монгол орны бүх газар нутгийг сансраас авсан зурагт тайлал хийсэн хэрэг л дээ. Ингэж байхад дугуй цагирган бүтэц хэд хэдэн газар мэдэгдсэн. Эдгээрээс эхлээд судлагдсан газар нь Агьт хангай. -Үүнээс эхлэлтэй юу? -Тийм ээ. Анх удаа солирын тогоо мөн байна гэж сансрын зургаас тайлал хийж таньсан. Нэгэнт солирын тогоо мөн юм чинь бүхий л төрлийн судалгаа эхэлсэн. Дараагаар нь Баянхонгорын Хүрээмандалыг судалсан. Энэ бүхнээс солирын цохилтын үүдэлтэй алмаз байх ёстой гэсэн онолын таамаглал дэвшүүлж судалгаа хийсэн юм. Алмаз олдсон даруйдаа хэвлэлийнхэнд мэдээлэл хийж байсан. Үүнээс хойш гарал үүслийн тухай анх удаа "Геологи" сэтгүүлд мэдээлсэн бөгөөд 2000 онд Бразиль, 2004 онд Италид зохиогдсон дэлхийн геологийн конгерессын чуулганы эмхтгэлд хэвлэгдсэн. 1994 онд Италийн Триест хотноо зохион байгуулагдсан дэлхийн гуравдагч орнуудын ШУА-ийн их чуулганы үеэр байгалийн салбар дээр миний энэ бүтээлтэй танилцаад уг академийн хэвлэлээс интернэтээр дамжуулан мэдээлсэн. Энэхүү академи нь дэлхийн 81 орны 700 гаруй академийн гишүүдийг багтаасан хамгийн том шинжлэх ухааны байгууллага. (Манайхаас академич Б.Чадраа, Х.Намсрай, Р.Барсболд нар гишүүн нь.) Астропайптай холбоотой миний ажлыг тус академийнхан үзээд 2003 онд болсон их чуулганаар нууц санал хурааж жинхэнэ гишүүнээрээ сонгосон юм. -Таны бүтээлийн талаар интернэтээр мэдээлсэн гэлээ. Үүнийг жаахан тодруулаач... -Алмаз, алтны хүдэржилт үүсгэгч астропайп хэмээн энэхүү геологийн өвөрмөц тогтоц, байгууламж бүрэлдэн тогтсон үзэгдэл, мөн чанарын тухай бичсэн миний бүтээл юм л даа. Энэ нь Монгол орны нутаг дээр солирын бөмбөгдөлтийн үр нөлөөнд явагдсан байгалийн цоо шинэ үзэгдэл, түүний шууд нотолгоо нь астропайп хэмээх цагирган тогтоц гэдгийг гаргаж ирсэн. Үүнийг дэлхийн олон эрдэмтэн, судлаач хүлээн зөвшөөрч, нээлт гэж үнэлсэн юм. Өнөөдөр дэлхий дээр 180 гаруй солирын тогоо бий. Солироос үүдэлтэй тогоо бол дандаа цагираг дугуй хэлбэртэй байдаг. Солирын цохилтоос үүссэн эдгээр тогоог ерөнхийд нь астроблема гэж нэрлэдэг л дээ. -Таны бүтээлд астропайп гэж байсан... -Астропайп гээд байгаа нь солирын цохилттой холбоотой ч гэсэн цаанаа өөр агуулгатай гэдгийг тогтоосонд байгаа юм. Алмаз үүссэн үүсэл нь өөр учраас үүнийг тайлбарлаж астропайп гэж нэрлэсэн хэрэг. Пайп гэдэг маань цорго гэсэн утгатай. Астропайп гэхээр одны цорго буюу тамгалсан хүрээ гэсэн утга гарч ирнэ. Ийм цоргон дотроос гарсан алмаз бол мантийн давхаргаас үүдэлтэй кимберлитын хоолойд үүсдэг алмаз гээд дэлхийд тогтоосон байдаг. Сахагийн хамгийн хойд хэсэгт байдаг Попигай нэртэй солирын тогооноос цэвэр солирын гаралтай лонсдейлит гэдэг алмаз, түүний орд газар нь тогтоогдсон байгаа. Манай астропайп тогооноос гарсан алмаз бол ийм биш. Цэвэр мантийн гаралтай. Өөрөөр хэлбэл, кимберлитийн хоолойд үүсдэг дэлхийн гүний мантийн улбаатай талсажсан тийм алмаз юм. Тэгэхээр нэг талаас нь үзвэл бүтэц нь солирын цохилтоос үүссэн дугуй цагирагнууд байгаа юм. Гэтэл тэндээс гарсан алмаз нь кимберлитийнхтэй төстэй байгаа болохоор дэлхий нийтийн анхаарлыг зайлшгүй татсан. Уг нь солирын тогооноос гарсан болохоор солирын цохилтоос үүссэн алмаз байх ёстой ч кимберлитийн буюу газрын гүнийх байгаа юм. Тийм болохоор би астроблема гэж нэрлэж болохгүй болсон. Зайлшгүй өөр нэр өгөх шаардлага гарсан юм. Эрдэмтэд ч надад "үүндээ шинэ нэр өгөөд тайлбарлаач" гэсэн зөвлөгөө өгсөн. Одоо Москвагийн их сургуульд энэ материал үргэлжлэн судлагдаж байгаа. -Астропайп бол таны өгсөн шинэ нэр юм байна, тийм үү? -Алмаз гарсан тогоогоо астропайп, алмаз дагуулсан чулууг нь агизит гэж нэрлэсэн. Агизит гэдэг нь Агьт хангайн агь гэдэг үгийн үндсийг нь ашигласан хэрэг л дээ. Одоо агизит гэдгээрээ бичигдэж байгаа. Агизит гэдэг чулуу маань алмаз дагуулдаг юм. Агьт хангайн солирын тогооноос солирын төмөр олдсон. Үүнийг Япон, Орос болон манай лабораториудаар нотолсон учиртай шүү. Тийм болохоор төмөр солирын цохилт юм байна гэж тогтоосон. -Тэндээс алмазаас гадна өөр олон зүйл гарсан гэл үү? -Агьт хангай бол маш сонирхолтой л доо. Алмазаас гадна 50 орчим эрдэс элемент олдсон. Дэлхийд маш ховорт тооцогддог эрдэс ч гарсан. Тухайлбал, муассанит байна. Энэ нь цэвэр солирын гаралтай бөгөөд 1890-ээд онд Аризоноос анх олдсон юм. Дэлхийд ганц хоёрхон олдсон хамрабаевит гэдэг титантай алмаз мөн эндээс гарсан. Энэ нь анх Узбекстаны нутагт элснээс олдсон. Тухайн үеийн геофизикийн хүрээлэнгийн захирлын нэрээр нэрлэсэн юм билээ. Тэр үед элснээс олсон болохоороо солирын холбоотой юм уу, дэлхийн чулуунаас үүдэлтэй юу гэдэг эх үүсвэрийг нь тогтоож чадаагүй. Одоо бол эх үүсвэр нь манай нутаг дээр тайлагдаж байгаа юм. Энэ бол солирын төмөртэй холбоотой эрдэс юм гэдгийг тогтоолоо. Мөн хар солирын үрэл ихээр олдсон. Энэ нь тун ховор олдвор. Дотроос нь олон ховор элемент тогтоогдсон. Үүнийг солирын борооны дусал гэж нэрлэдэг. Энэ мэт өөр олон эрдэс элементийг нэрлэж болно. Агьт хангайг би эрдэнийн уул гэж нэрлээд байгаа юм. Энэ бол тэр чигээрээ байгалийн унаган лаборатори. -Ер нь алмаз яаж үүсдэг юм бэ? -Алмазын үүслийг дэлхийд найман төрлөөр тогтоосон байдаг. Томхон үйлдвэрлэлийн ач холбогдолтой орд бол кимберлитийнх байдаг. Газрын гүн дэх мантиас үүсэлтэй гэсэн үг л дээ. Лампронтынх ч гэж бас бий. Энэ нь Австралид нээгдсэн. Хоёрдугаарт, солирын цохилттой холбоотойгоор үүсдэг. Мөн хувирмал чулуутай холбоотой үүсдэг алмаз гэж байна. Алмазын шороон хуримтлалтай ордууд байна. Энэ мэт гарал үүсэл нь найман төрөлд хуваагддаг. -Агьт хангай, Хүрээмандлын алмазыг сансрын зургийн тусламжтай олсон гэсэн. Сансрын зургийг хэдийнээс эхэлж ашигласан бэ? -Монгол орны геотектоникийн зургийг хийхэд Монгол, Английн эрдэм шинжилгээний экспедиц 1995-1998 онд дөрвөн жил ажилласан. Дөрвөн жил би энэ төслийг удирдаж авч явсан. Ер нь сансрын зургийн тайллыг их олон жил хийж байна. Сансрын нисгэгч Ж.Гүррагчааг анх нисэхэд геологийн программыг зохиолцож байсан. 1979 онд ШУА-ийн "Интеркосмос" программын хүрээнд манай нутагт нууцаар нислэг хийж зураг авч явахад би хамт байсан. Хоёр жил тэр зурган дээрээ ажиллаж байгаад, 1981 онд нисч сансраас авсан зураг дээр тайлал хийж байлаа. Энэ мэт сансрын зураг дээр олон жил ажилласан явдал энэхүү шинэ тогтолцоог нээх гол аргачлал болж өгсөн дөө. Ашигт малтмалын орд газрыг нээхэд сансрын зураг маш том мэдээлэл өгдөг гэдэг нь үүгээр баталгаа болж байгаа юм. Би геологийн тогтоцыг 40 жил завсаргүй судалж байгаа хүн. Нэг сар, нэг өдөр ч засварлаагүй. Дөчин жилийн судалгааны үр дүн одоо гарч байна. Зүгээр тайван сууж байгаад нээлт хийдэггүй. Үүнийг мэдэх нь ялангуяа манай залуучуудад хэрэгтэй байх. -Агьт хангай, Хүрээ мандал хоёроос өөр газраас алмаз олдох магадлал бий юу? -Байгаа. Зарим тогооноос илрээ байгаа, одоо судлагдаж байна. Ийм солирын тогоо манай орны бусад нутагт байдаг. Лавтай судалж эхэлсэн нь л энэ хоёр шүү дээ. Баянхонгорын өмнөд, говийн нутгаар мэдэгдээд байгаа. Ер нь Монголын нутаг бол алмазын ирээдүйтэй гэдгийг судалгаагаар тогтоогоод байгаа. -Солирын цохилттой холбоотойгоор алмаз үүсдэг гэсэн. Үүнийг тайлбарлахгүй юу? -Ер нь Монгол орны нутгаас кимберлитийн буюу газрын гүний алмаз олдохгүй гэж эрдэмтэд ярьдаг, бичдэг байсан. Энэ нь ч бас үндэстэй. Монгол орны геологийн тогтоц бол Төв Азийн бүсийн хамгийн хөдөлгөөнтэй, идэвхтэй хэсэг. Кимберлитийн гаралтай алмаз платформ гэдэг эртний нягтаршиж тогтсон газраас олддог. Өмнөд Африк, Америк, Оросын алмазын ордны үүсэл нь ийм. Тэгвэл Монголын газар нутаг ийм биш болохоор яг кимберлитийн гаралтай алмазын орд байхгүй гэж байсан нь үнэн юм. Гэтэл сүүлийн үеийн солирын тогоотой алмазын гарал үүслийг огт өөрөөр тайлбарлаад эхлэхээр манай нутаг солирын тогоо үүссэн газар алмаз байна гэсэн шинжлэх ухааны нотолгоо болж байна. Бид бол дэлхийн мантийн халуун цэг дээр сууж байгаа улс. Учир нь бидний дор халуун магм буцалж байгаа. Дэлхий дээр солирын хүчтэй цохилт болоход хүч нь халуун цөмд үйлчилдэг. Сансрын хурднаас илүү 18 км/сек хүчтэй цохилт болжээ. Тэр хүч Японы Хирошимад дэлбэрсэн цөмийн бөмбөгөөс 100 дахин илүү байв. Солир өөрөө унахгүй шүү дээ. Солирын долгион гэсэн үг. Энэ нь доошоо 100-гаад км-т үйлчлэхэд халуун магм дээшээ гарч цорго үүсгэн солирын тогоотой холбогдоно. Тэнд алмаз үүсэх хамгийн ая таатай нөхцөл бүрддэг. Солирын цохилт бол өдөөж өгдөг гэсэн үг дээ. Солирын долгион цохисон газар алмаз үүсдэг гэдгийг баталсан нь манай орны хувьд үлгэр жишээ нутаг боллоо гэж дэлхийд харуулж байгаа юм. -Агьт хангай, Хүрээ мандалын алмазын хэмжээг тогтоож болох уу? -Тогоосон байгаа. Энэ талаар гадаад, дотоодод хэвлэгдсэн. Дэлхийд нэг тонн чулуунаас 0.4-0,5, нэг тонн элснээс 0.2 кратаас дээш хэмжээний алмаз гарч байвал орд байна гэж тооцдог. Тийм болохоор хэмжээг нь тогтооход амархан. -Манайхаас гарсан алмазын чанар нь ямар вэ? -Кимберлийнхтэй адилхан. Тунгалаг бол тунгалаг, гоёл чимэглэлд хэрэглэх бол хэрэглэнэ. -Ямар хэмжээтэй алмаз гаргаж авсан юм бэ? -0.2-1.0 мм, түүнээс ч том хэмжээтэй байгаа. 6.4 мг ч хүрдэг. -Та өмнө нь фосфоритын сав газрыг нээж байсан. Одоо үүнийг ашигладаг уу? -1980 онд юм даа. Биогений гаралтай фосфорит Завханы нутагт байх ёстой гэсэн шинжлэх ухааны таамаглал дэвшүүлсэн. Гурван жилийн дараа Завханы Цагаанчулуут сумын Зүүн арц, Баруун арц гэдэг уулнаас фосфоритын хүдрийн биет, илрэлүүдийг анх удаа олсон юм. Хүдрээр нь шүү дээ. Түүнээс биш фосфоритын хэлтэрхий ганц нэгээрээ чулуунд тааралдаж болно. 20 орчим орд илрэл агуулсан Завханы фосфоритын сав газрыг Төв Азийн нутагт анх удаа нээсэн гэж явдаг. Энэ нээлтэнд Оросын байгалийн ШУА-иас В.И.Вернадскийн нэрэмжит мөнгөн медалиар шагнаж байсан. Үүнээс өмнө Хөвсгөлийн фосфоритын орд газрыг 1963 онд оросууд анх нээсэн юм шүү дээ. Дараа нь сав газрын хэмжээнд хүргэсэн учиртай. Одоо Хөвсгөлийнхийг ч, Завханыхыг ч ашиглаагүй. Хөрөнгө мөнгөгүй учраас үйлдвэрлэл явуулж чадахгүй байгаа. Хэрэв ашиглах юм бол маш чухал эрдсийн бордоо юм шүү дээ. Нэг гагаас үр тариаг 4-5 центнер авдаг бол фосфоритын бордоогоор бордоход 40-50 центнер болтол өсгөх боломжтой. 
Д.Оюунтуяа
