Нугараач болох охин нугасандаа гэмтэл авч суунги болжээ

"Уран нугараач болгоно" гэсэн зар сонссон бяцхан охин хүслээ биелүүлэхээр шийдэв. Сонссоноо дуулгах гэсэн тэр аавыгаа ажлаас ирэхийг тэсэж ядан хүлээсээр сая л хэлж санаа амарч. Гэрийнхэн нь ч түүний мөрөөдлөө биелүүлэх гэсэн саналыг хүлээж авчээ.
Охин өглөө эртлэн босч аавдаа хөтлүүлэн нугараач болгодог төвийг зорьсон нь "Монгол гайхамшиг" нэртэй байсан тул бүр ч их шүтэх шиг болжээ. Тэнд нугараач болох хүсэлтэй охид олноор цугласан байж. Охин ч шалгаруулалтад түвэггүй тэнцэж аавыгаа баярлуулав. Харамсалтай нь гуравхан хоногийн дараа уран нугараач болохоор очсон охин өндрөөс унаж, нугасны хүнд гэмтэл аван гэртээ хүргэгджээ. Ингэж эрүүл мэндээрээ хохирч үлдсэн охины аав Д.Амгалантай уулзлаа. Охин нь одоо 14 настай. Орноосоо ч босч чаддаггүй болохоор сургууль завсардаад байгаа аж. Энэ бол тэдний гэр бүлд таван жилийн өмнө тохиосон явдал. Өдгөө Д.Амгалан хоёр хүүхдийнхээ хамт амьдардаг байна. Хүүхдүүдийнх нь ээж хэдэн жилийн өмнөөс өөр хүнтэй амьдралаа холбон яваад өгсөн гэнэ. Охиноо хөл дээр нь босгох гэж Д.Амгалан мөнгөө харамгүй үрж. Орон байр, эд хогшлоо худалдаж эмчилгээний мөнгө болгон Хөх хот руу аваачжээ. Биеийн байдал дээрдсэн ч эмч нар өмнөх шигээ гүйж харайж чадах эсэх нь тодорхойгүй гэсэн онош тогтоосон байна. Байнгын асаргаа шаарддаг золгүй байдалтай нүүр тулсан охиныхоо эмчилгээний зардлыг олох гээд тэрээр ажил хайсан боловч "Монголд нас 40 гарсан хүнд хийх ажил олдохоо больжээ. Энэ бол хүнийг амьдаар нь цаазалж байгаагаас ялгаагүй" хэмээн бухимдан ярьсан. Харин одоо олсон хэдийгээ охиныхоо эмчилгээний зардалд өгөөд дуусч. Хэдий тийм ч Д.Амгалан ажилгүй хэмээн зүгээр суудаггүй нэгэн. Гарын уртай эгч, дүүгээрээ хувцас оёхыг заалгав. Ингэхдээ зөвхөн эсгэж оёх төдий бус, орчин үеийн загвар бүхий савхин хувцас урлах эрдмийг хэсэгхэн хугацаанд сурч авчээ. "Нарантуул" худалдааны төвд лангуу түрээсэлдэг тэр цөөнгүй үйлчлүүлэгчтэй. Эмэгтэй урт, богино савхи, хүүхдийн дээл оёно. Хийц, загвар, материалын хувьд ч түүний энэ бүтээл "Нарантуул"-д ажилтай бусад оёдолчдынхоос дутахааргүй аж. Үнийн хувьд ч хямдхан гэсэн. Саяхнаас тэрбээр хувьдаа бас нэгэн шинэ бизнес явуулж эхэлжээ. Тэр нь гутлын цех. Тэнд зөвхөн эрэгтэй гутал үйлдвэрлэхээр төлөвлөөд байгаа. Хувиараа энэ мэт хөдөлмөрлөдөг тэр жолоочийн ажлаа хийх сонирхолтой байгаагаа нуусангүй. Аавыгаа ийнхүү хөдөлмөрлөж буйг харсан хүү нь энэ хичээлийн жил аравдугаар ангид элсэх байсан ч сургуульдаа яваагүй гэнэ. Тэр өдгөө гэртээ өвчтэй дүүгээ асарч буй гэсэн. Харин нугараач болгохоо амласан "Монгол гайхамшиг" төвийн багш нар бяцхан охиныг хүндээр гэмтээж гэрт нь хүргэж өгсний маргаашаас сургалтаа зогсоон сураггүй алга болжээ. Эрүүл мэндээрээ хохирсон охины аав хүүхдээ аливаа сургалт, дамжаанд хамруулах бол хаана, хэнд, мэргэжлийн ямар түвшинд бэлтгэгдсэн багшид шавь болгож буй эсэхээ сайтар судлахыг сануулна лээ. Эцэст нь тэрбээр охиных нь эмчилгээний зардалд тусалсан ах дүү, төрөл садан, найз нөхөд "Дэлхийн зөн" олон улсын байгууллага, "Улаанбаатар ротари" төв, иргэн Ган-Очир, Ариунаа нарт талархсанаа манай сониноор дамжуулан хүргэж өгөхийг хүссэн билээ. 
Ч.Анна
