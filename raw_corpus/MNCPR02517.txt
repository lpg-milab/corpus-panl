Зүүд

Зүүд нь хүний тархийг гүн нойронд автсан үед болдог нэгэн төрлийн амралт ажээ. Хүн хэзээ ч үзэж хараагүй, сонсож дуулаагүй зүйлээ зүүдэлдэггүй гэнэ. Учир нь хүний тархины нуглаануудад хадгалагдсан мэдээллүүд нь холилдон зүүдлэх үед дүрсээр үзэгддэг аж. 
Тиймээс таны зүүдэнд харсан хачин сонин зүйлс хийсвэр биш харин таны урьд нь авч байсан мэдээллээс үүдэлтэй юм байна. Хүн өдөрт дунджаар найман цаг унтдаг гэж үзвэл та ердөө нэгээс хоёр цагт нь л зүүдэлдэг. Энэ хугацаа нь үүрийн 4-6 цагийн үед таардаг бөгөөд 4-7 зүүд зүүдлэгддэг гэнэ. Харин та сэрснийхээ дараахь эхний таван минутад л бүх зүүднийхээ 50 хувийг, дараахь 15 минутад 90 хувийг нь бүрэн мартдаг аж. Гэхдээ ихэнх зүүд эргэж сэргээгддэггүй ч хар дарж зүүдэлсэн болон утасны хонх, чанга дуунд цочиж сэрсэн үед болсон зүүдийг санахад хялбар байдгийг эрдэмтэд тогтоосон байна. Хараагүй хүмүүс зүүдэлдэг болов уу? Тэд зүүдэлдэг гэнэ. Харин үзэж, хараагүй зүйлээ яаж зүүдэлдэг нь сонин. Гэхдээ төрөлхийн ч бай олдмол ч бай хараагүй хүмүүс өөрсдийн амталж, сонсож, барьж мэдэрч үзсэн зүйлсээ ургуулан зүүдэлдэг хэмээн судлаачид баталж байна. Үүнээс гадна амьтад бас зүүдэлдэг гэдэгт та итгэх үү. Мэдээж тэд тархитай болохоор зүүдэлдэг. Хачирхалтай нь энэ зүйл ганцхан хөхтөн амьтдад л тохиолддог ажээ. Гэхдээ яг хэзээ, яаж, юу зүүдэлдгийг нь хараахан тогтоогоогүй байгаа гэнэ. Мэдээлэл тархины нугалаануудад хадгалагддаг тухай дээр өгүүлсэн. Гэхдээ та шинээр хүлээж авсан мэдээллээ 24 цагийн дотор эргэн харахгүй бол мартана. Тархины нугалаа олон байх тусмаа их мэдээлэл багтаана. Магадгүй хэн нэгэн юм мэдэхийг хүсдэггүй хүний тархи мөсөн гулгуурын талбай шиг гөлгөр байж болох юм. Тархи хүний биеийн жингийн хоёр хувийг эзэлдэг мөртлөө нийт цусны 20 хувь, гаднаас орж ирэх агаарын 20 хувийг хэрэглэдэг аж. Хэрвээ арван минут л агаар дутагдвал тархи үхжиж эхэлдэг байна. Харин цус бодисын солилцоо явуулахаас гадна тархинд болдог хөөрлийн процессуудын үед хүч нэмэгдүүлдэг үүрэгтэй гэнэ.
Patrick Steel 
