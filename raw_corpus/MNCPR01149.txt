Хятад орон: "Цагаан хэрэм"-ээс "ногоон хэрэм"

Төгсгөл. 
Арав.Хааны зуслан Чингэс хааны ач хүү Хубилай нангиадыг өөртөө нэгтгээд Их Юань гүрнийг байгуулан өдгөөгийн Бээжингийн тэнд Дадуд нийслэллэн суужээ.
Иргэншсэн суурин үндэстэн голлох гүрэнтэй их хаан тэднийхээ төвийг бараадан өргөөлөхөөс өөр замгүй болоо биз дээ. Гэвч малчин нүүдэлч удамтай их хааны сэтгэл зүрхнээс төрж өссөн хээр тал, эцэг өвгийн нийслэл үзэсгэлэнт Хар Хорум, Орхон мөрний цэлгэр хөндий нь салж өгөхгүй санаашран уйддаг байсан биз ээ. Ингээд тэрээр өөрийн гүрнээ өвөл зуны хоёр нийслэлтэй болгожээ. Нүүдэлч хаан суурин гүрнийг захирах арга юм биз дээ. Хаан зуны эхээр төрийн яамдаа тэр чигээр нь дагуулан Хул шар тахийн элсний өмнө хаяаг хорин цэлийх Шандуд зусаад намрын эхээр буцдаг байж. Тогоонтөмөр хааны гэмшлийн дуу гэдэгт "Эртний хаадын бэлчээр Шандын шар тал минь" хэмээн гардаг энэ нутаг манай Орхоны хөндийтэй нүгэлтэй төстэй юм билээ. Хоёр талаараа униартсан хөхөмдөг уулсаар хүрээлэгдсэн цэлгэр хөндийг өгсөөд ирэхэд хөгшин Орхоныг уруудан Хар хорин руу ороод ирэх санагдсан шүү. Шанду гэдэг нь дээд нийслэл гэсэн үг гэнэ. Шилийн гол аймгийн Шулуун хөх хошууны настан, түүх судлаач Са.Дүншиг гуайн ярьснаар бол энэ нутгийн уул нэр нь Хийвэн гол аж. Хятадаар Кай фун фу хэмээн галигладаг аж. Хийвэн гэдэг нь тал дугүй гэсэн утгатай монгол үг гэх. Үнэхээр ч Хул шар тахийн элсийг хагас ороон дугуйрсан гол байх ажээ. Шандугийн туурийг малтах, түүнийг ЮНЕСКО-д хүн төрөлхтний түүхийн өв газар болгон бүртгүүлж хамгаалуулахаар хөөцөлдөх их ажил одоо эхэлж байгаа аж. Ийм ажилд тус дэм болохоор манай түүхийн хүрээлэнгийн эрдэмтэд энэ долоон сард ирнэ хэмээн нутгийнхан ярилаа. Шулуун хөх хошууны нутгийн 60 орчим хувийг мөнөөх Хул шар тахийн элс эзэлдэг учраас ойжуулах нөхөн сэргээх ажил нутгийн гол үйлсүүдийн нэг хэмээн тэндхийн ой шугуйн товчооны Дорноо гуай ярилаа. 25900 му газрыг хашаалан бэлчээрээс чөлөөлж ойжуулсан байна. Мэдээж цөлжиж буй газрынхаа хөрсний онцлогийг бас харгалзан тарина. Ойжуулалт, бэлчээр нөхөн сэргээх ажлыг гурван янзаар хийдэг аж. Онгоцоор үр цацна. Энэ бол мэдээж өртөг өндөртэй. Байгаль өөрөө нөхөн сэргэх нөхлийг бүрдүүлэх явдал хоёрт орно. Энэ нь ерөнхийдөө бэлчээрээс чөлөөлж хашаалан орхихын нэр нэр аж. Эцэст нь хүний хүчээр тарималжуулан нөхөн сэргээх явдал орно. Харин говирхуу, цөлөрхөг газар сайн нутагшдаг харгана, торлог, шар бургаас, заарт нарс мэтийг голлон тарьдаг байна. Бяцхан довцог дээр гараад харахад эргэн тойрон ой. Толгойн орой дээр доор нь гялгар уут дэвссэн жаахан хиймэл цөөрөм байна. Усыг доош нь шингээгээд алдахгүй гэж тэгсэн хэрэг. Уг цөөрмийн усыг арын голоос татаж аваад бяцхан толгойн энгэрийн зулзаган модыг усалдаг байна. Хул шар тахийн модон манхнуудын өмнө хаяаны энэхүү ой, төглийн модод нэг шугаман дээр зэрэглэн ургасан нь түүнийг таримал гэдгийг хэлээд өгч байна. Түүнээс биш ургамал ойгоос ялгарах юмгүй. Энд хэдэн үнэг, бас туулай байгаа хэмээн хиймэл ойн сахиул ярилаа. Арван нэг. Ижил зовлон Шилийн гол аймгийн Сөнөд зүүн хошуу манай Дорноговьтой хиллэнэ. Малжих орон ажгуу. Алдарт Сүмтэй бударын чулуу гэдэг хоёр улсын хилийг дамнан энэ хошууны нутагт байх ажээ. Өнөө жил энэ хошуу гандуу байна. Үүл буудаж бороо оруулах гэхээр буудуулсан үүл нь урагшаа нүүгээд өөр газар очоод бороо оруулчихдаг гэх. Энэ хошуу өнөө зун ойгоо тэмдэглэж, сайхан найр хурим үүсгэхээр бэлдээд байгаа боловч тэнгэр хангай царай өгөхгүй жаахан тиймхэн байгаа аж. Малчин хүний баяр хөөр, зан араншин цаг улирлаас хамаатай болохоор гандаад байвал сайхан наадам хийх аргагүй. Би тэдэнд "Хурын шим" хэмээх үүл бууддаг газрын дарга Чулуунбат гуайг таньдаг юм. Өмнөд туйлд очиж ажилласан хоёр монгол хүний нэг. Түүнээс л Зам-Үүдийн орчим нэг томхон үүл хальт буудан шархдуулаад урагш нь явуулчих гэж гуйя. Тэр үүл энд ирээд бороо болон асгараг хэмээн үнэхээр л ажил хэрэг ярьж байгаа хүний өнгөөр хэлэв. Тэд ч тоглоом, шоглоом гэдгийг ойлгосон хэрнээ "нээрээ тэгээд бороо ордог бол сайхан" аа гэж бодож суух шиг санагдсан. Малчин гаралтай монгол хүн миний хувьд хачин танил санаашрал, бодол байлаа. Сүүлд энд ирээд Чулуунбат гуайтай утсаар яривал хүмүүс нь үүл буудаж, бороо оруулахаар гарах гэж байгаа аж. Өвөрмонгол нөхдүүд ч "Хурын шим"-д хандаж манай нутгаас өөрийн пуужингаар үүл буудуулах саналыг аль хэдийнэ тавьсан ба судлах, ярилцах гээд нэг шатууд байдгаа,тэндээ яваа гэдгийг дуулж мэдлээ. Маргааш нь бид вокзалын барилгадаа чимэг болгон суулгасан цаг нь үүрд мөнх 6 цаг 10 минутыг туйлбартай заасан Зам-Үүд боомтоор эх орондоо орж ирлээ. Үйлчилгээний төвийн хар шилэн барилга дотор хүүхэд шуухдаа дагуулсан зорчигч эмэгтэйчүүд "0" өрөө хайж сандчин гүйлдэнэ. Энэ барилгад ажиллагсдын чин эрмэлзэл дотор " Жорлондоо гадны хүн үл хавьтуулан цэвэр ариунаар нь эгүүрд хадгална" гэсэн заалт лав байгаа даг шүү. Хятадууд цагаан хэрэм барьж чадсан шигээ ногоон хэрэм барьж эхлээд багагүй амжилт олжээ. Хятад улсын иргэн 18-60 насны бүх хүн жилдээ 3-аас доошгүй мод тарих учиртай байдаг гэж үнэхээр ой шугуй байгуулах ажил эрхэлдэг Ой шугуйн товчооны Ду.Мөнхөө гуай ярьсан билээ. Эцэст нь дуулгахад нарийн тандаж ажигласны эцэст тэдний мод ургуулдаг айхавтар чанд нууцыг олоод мэдчихсэн шиг санагдаад байна. Танд л гэж хэлэхэд хятадууд тарьсан модоо услаад байх шиг байна аа. 
Б.Цэнддоо
