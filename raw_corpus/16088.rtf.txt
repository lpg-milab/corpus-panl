№125 (16088)           
1985   оны  тавдугаар сарын   25.
ЭХ ОРОНЧ ҮЗЭЛ

Социализм байгуулагчдын ёс суртахуун эрхэм нандин чанарын нэг гол үзүүлэлт нь ах оронч үзэл мөн. Эх оронч үзэл бие хүн бүрийн амьдрал, тэмцэл, хөдөлмөрийн тодорхой үзэгдэл юмс, үйл ажиллагаа, үзэл бодлоор илрэн харагдаж байдаг хэн бүхэнд ойлгомжтой түгээмэл ойлголт юм. 

Өнөө үед манай хүмүүсийн халуун эх оронч үзэл, хүмүүжил нь тэдний бүтээн байгуулах ариун цагаан хөдөлмөрийн үр дүн, амжилт ололт, санаачилга бүтээл, идэвх зүтгэлийг сайхан жишээгээр тодрон товойж байна. 

Сүүлийн гурван таван жил орчим хугацаанд 46 жилийн ажил хийсэн ажилчин Л. Дашням, дөрөвхөн жилд 15 жилийнхтэй тэнцэх сааль сүү саасан саальчин Д. Гончигсумлаа, олон жилийн турш ургац хураалтын аваргын амжилтыг бууруулахгүй ажиллаж байгаа тракторч, комбайнч М. Алтангэрэл нарын зэрэг олон арван сайчуудын нэрийг улс орон даяар сайн мэддэг билээ. Хэд хэдэн хүний хийх ёстой ажлыг ганцаараа гүйцэтгэхийг тэдэнд хэн ч шахаж шаардаагүй байтал ийм хүмүүс чухам яагаад ажил хөдөлмөртөө хосгүй сайхан амжилт гаргахад хүрэв гэдэгт хэн ч эргэлзэхгүй юм. Халуун ах оронч үзэл л манай хүмүүсийг санаанд багтамгүй гайхамшигтай гавьяа байгуулахад даллан дууддаг юм. 

Арван нэгэн шарх биедээ олсон боловч дайсантай эрэлхгээр тулалдаж, мөрлөсөн буугаа шагайсан хэвээрээ нас барсан БНМАУ-ын баатар Л. Аюуш, байлдааны холбоог залгуулж явсаар эцсийн мөчид холбооны утсыг залгах хоёр гаргүй болсон боловч утасны үзүүрийг амандаа зууж, холбоог биеэрээ дамжуулж ангидаа ялалт хангаж баатарлагаар амь үрэгдсэн холбоочин М. Жанчив нарын зэрэг олон арван эх орончдоороо бид бахархдаг билээ. Эх оронч үзэл ийнхүү амь өрссөн дайн тулааны талбарт ч, энх цагийн бүтээн байгуулалтын цехэд ч хурц тодоор илрэн гардаг нандин чанар, сэтгэл оюуны хүчирхэг эрч хүч мөн. 

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх << Туулж өнгөрсөн замаа үнэн бодитой үнэлж үзэхэд манай ард түмэн цаглашгүй их бэрхшээл, хүнд бэрх сорилтыг туулан давж, маргаангүй их амжилтад хүрч чадсан нь харагдаж байна. Энэ ололтод манай ард түмний эрэлхэг хөдөлмөр цогцлон шингэсэн нь тов тодорхой юм >> гэж манай орны хөдөлмөрчдийн социалист эх оронч үзлийн бүтээн байгуулагч яндашгүй их хүчийг үнэлсэн юм. 

Социализмын үеийн шинэ хүний эх оронч үзэл нь нийгэм, хүний сайн сайхны төлөө хөдөлмөрөөр илрэн гарахдаа хөдөлмөрийн бүтээмж, бүтээгдэхүүний чанарыг дээшлүүлэх, шинэ санаачилга, оновчтой санал гаргах, соёл, шинжлэх ухааныг хөгжүүлэхэд үнэтэй хувь нэмэр оруулах эрмэлзлээр бодит биеллээ олж байна. Социалист уралдаанд шахуу тооцоотой үүрэг авах, ажлын нормыг эвдэх, өчигдрийн дээд амжилтыг өнөөдрийн жирийн үзүүлэлт болгох, хоцрогчдыг эгнээндээ татан оруулах, залуучуудыг халамжлан хүмүүжүүлэх зэрэг олон сайхан санаачилга нь хөдөлмөрчдийн эх оронч үзлийн бодит илрэл юм. Социалист өмч хөрөнгөд эзний ёсоор хандах, хөдөлмөрийн цагийн ашиглалтыг дээшлүүлэх, бүтээгдэхүүний чанар, материалын хэмнэлтийн төлөө тэмцэл нь эх оронч хүний ажил үйлсийн ерийн хэв хэмжээний асуудал мөн. Төлөвлөгөө таслах, чанаргүй бүтээгдэхүүн үйлдвэрлэх, биеийн амрыг харж хөдөлмөрөөс зайлсхийх, архидан согтуурч хэв журам, хууль ёсыг зөрчиж, нийгэмд эд материал, санаа сэтгэл, ёс суртахууны хохирол учруулах зэрэг аливаа дутагдалтай эвлэршгүй тэмцэх нь эх оронч хүний үүрэг билээ. 

Байгаль орчныг хамгаалах, социалист аж төрөх ёсыг өргөн хүрээнд хэвшүүлэх, эцэг, эх, төрөл төрөгсөд, өвгөд хөгшид, хүүхэд багачууд, эмэгтэйчүүдийг хүндэтгэх, гэр орон, анги танхим, ажлын байр, үзвэр үйлчилгээний газар дэглэм, журам, цэвэрч нямбай байдлыг сахих энэ бүхэн залуу хүмүүстэй оронч үзэл төлөвшүүлэхэд чухал хүчин зүйл болно. 

Нам, ард түмнийхээ туулсан зам, байгуулсан гавьяа, ололт амжилтыг танин мэдэж, бахархах сэтгэл төрж, ахмад үеийнхээ эрхэм үйлсийг нэр төртэй залган авч, эх орныхоо гэрэлт ирээдүйн цогцлон байгуулахад хувь нэмрээ оруулах эрмэлзэл тэмүүлэлтэй байх нь эх орончийн нандин чанар мөн. Халуун эх оронч хүн монгол, зөвлөлтийн ард түмний ган бах найрамдалд үнэнч байж, улс түмний энх тайван, эв нэгдлийн төлөө, хөрөнгөтний харгис бурангуй үзэл суртал, үндсэрхэг, арьс өнгөөр гадуурхах үзэлтэй эвлэршгүй тэмцэхийг шууд үүргээ гэж үздэг билээ. Эх оронч үзэл ийнхүү интернационалч байхын мөн чанарыг илэрхийлдэг юм. 

Өсвөр залуу үеийнхэнд бага балчраас нь эхлэн эх оронч үзлийг төлөвшүүлэх, юуны өмнө үндэсний бахархал, үндсэрхэг явцуу үзэл хоёрыг ялган ойлгуулж, тэднийг ариун цагаан хөдөлмөрөөр хүмүүжүүлэн, социалист байгуулалтын их үйлсийг шийдвэрлэхэд сэтгэл санаа, бие бялдар, ёс суртахууны хувьд бэлтгэх нь бүх нийтийн байнгын халамж, тэр тусмаа нам, улс, ХЗЭ-ийн байгууллага, хөдөлмөрийн хамт олон бүрийн түгээмэл үүрэг мөн. 

