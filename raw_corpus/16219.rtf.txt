№256(16219)
1985 ОНЫ АРАВДУГААР САРЫН 24.
Зэвсгийг хураагтун!

Өнөөдөр 40 жилийн ой нь болж байгаа дэлхийн хамтын нийгэмлэг Нэгдсэн Үндэстний Байгууллагын үйл ажиллагаа, хурал, зөвлөлгөөний үндсэн сэдэв нь зэвсгээр хөөцөлдөхийг хазаарлан зогсоох, цөмийн зэвсгийг цаазлан хоригдоход чиглэж ирлээ. 

Хүн төрөлхтөний түүхэнд хамгийн их цус урсгасан дэлхийн хоёрдугаар дайны хөнөөлт сургамжаас дүгнэлт хийсэн шударга улс түмэн зэвсгээр хөөцөлдөх бурангуй эрмэлзлийг хазаарлан зогсоож, энх тайвныг даян дэлхийд бэхжүүлэхийн төлөө цуцалтгүй тэмцэл хийсээр байна. 

Зэвсгээр, түүний дотор үй олноор устгах зэвсгээр хөөцөлдөхийг санаачлан дэвэргэгч нь АНУ-аар толгойлуулсан империалист харгис бүлгийнхэн юм. АНУ болон НАТО-гийн бүлгийн орнууд социализмаас цэргийн талаар давуутай болохын төлөө бүхий л аргыг сүвэгчлэн, халуун цөлийн дайн гарах аюул заналыг нэмэгдүүлэн, улмаар үндэсний эрх чөлөөний хөдөлгөөнийг хүчээр дарах, үндсээр нь устгах шинэ шинэ нэр төрлийн зэвсэг хийж, сансрыг милитаричлахаар улайран зүтгэсээр байна. Империалист харгис хүчний гэм буруугаар олон улсын байдал ноцтой хурцадсаар Сангаа боловч түүний эсрэг энх тайвны өргөн фронт сэрэн зогсож дайны хэнээтнийг хазаарлан барьсаар байна. ЗХУ, социалист хамтын нөхөрлөлийн орнууд энх тайвны ариун үйл ажлыг манлайлж зэвсэглэлээр хөөцөлдөх, түгшүүртэй явдал бий болгох бүхий л оролдлогыг няцаасаар ирлээ. Дөчин жилийн турш дэлхийд шинэ дайны түймэр дэгдээлгэхгүйгээр улс түмний хооронд энх тайвны үйлсийг бэхжүүлж, дайнч адал балмад түрэмгий санаархалд цохилт өгч, олон улсын нэр хүнд, нөлөөгөөрөө дэлхийн энх амгалангийн найдвартай өмөг түшиг, бат цайз болж байгаа ЗХУ болон социалист хамтын нөхөрлөлийн орнуудын түүхэн том гавьяанд нийт хүн төрөлхтөн талархаж байдаг юм. Нэгдсэн Үндэстний Байгууллагын индрээс улс түмний энх тайван, аюулгүй байдлыг хамгаалан бэхжүүлэхэд чиглэсэн 10 гаруй оновчтой саналыг ЗХУ дэвшүүлснийг тус байгууллагын олонхи гишүүд сайхан дэмжиж, зохих баримт бичгийг удаа дараа боловсруулан гаргасаар ирсэн билээ. 

НҮБ-ын индрээс зэвсгийг бүх нийтийн бүрэн хяналттайгаар нийтээр бүрэн хураах тухай хамгийн дорвитой саналыг дэвшүүлсэн орон бол ЗХУ бөгөөд зэвсгээр хөөцөлдөхийг түүний тухай тухайн чиглэлд хазаарлан зогсооход тус дөхөм үзүүлэх өдий төдий санал тавьж байсныг хэн ч мартаагүй байна. Үүнд цөмийн зэвсэг туршихыг бүрэн хориглох талаар тохиролцож, түүнчлэн үй олноор устгах шинэ төрөл, шинэ системийн зэвсэг боловсруулан үйлдвэрлэхийг хориглох саналыг ЗХУ олон жилийн турш тууштай тавьж, улмаар ердийн зэвсэг, зэвсэгт хүчнийг ч хорогдуулахын тулд хуч чармайлт гаргаж, дэлхий нийтийн болон бүс нутгийн хэмжээнд уг асуудлыг шийдвэрлэхийг нэг биш удаа санал болгож байлаа. 

НҮБ-ын Ерөнхий Ассамблейн зэвсэг хураах тусгай чуулган 1978 онд БНМАУ-ын санаачилгын үндсэн дээр зэвсэг хураах зорилгод тус дөхөм үзүүлэх олон улсын долоо хоногийн ажил зохион явуулах шийдвэр гаргасныг дэлхийн олон нийт дэмжиж, уламжлал болгон хэвшүүлээд байна. Энэхүү долоо хоногийн ажил НҮБ-ын дөчин жилийн ойтой тохиож. энхийг эрхэмлэгч орон бүрт өргөн арга хэмжээ зохиогдож эхлээд байна. 

Зэвсгийг бүх нийтээр бүрэн хураахад тус дөхөм үзүүлэх ээлжит долоо хоногийн ажлын агуулгыг улам гүнзгийрүүлэхэд цөмийн зэвсгийг түрүүлж хэрэглээгүй, сансрыг милитаричлахгүй байх ЗХУ-ын саналуудын үзэл санааны шинэ дээд илрэл болсон стратегийн болон дунд тусгалын цөмийн зэвсгийг хорогдуулах, сансрыг зэвсэглэхгүй байх талаар нөхөр М. Горбачевын саяхан Парист дэвшүүлсэн санаачилга онцгой ач холбогдолтой юм. 

НҮБ-ын 40 жилийн ойг ажил хэрэгчээр тэмдэглэхийн тулд зэвсэг хураах зорилгод тус дөхөм үзүүлэх олон улсын долоо хоногийн ажлыг эрчимтэй зохион байгуулах ёстой, Дэлхийн хамтын нийгэмлэг бол бүх нийтийн энх тайван, олон улсын хамтын ажиллагааг сахин бэхжүүлэх зорилготой хамтын хэрэгсэл учраас өөрийн гол зорилтыг тусгасан баримт бичгүүдийг хэрэгжүүлэхэд онцгой хүчин чармайлт гаргах ёстой, НҮБ-ын удаа дараагийн чухал чухал баримт бичгүүдийн дотор олон улсын аюулгүй байдлыг бэхжүүлэх тухай Тунхаглал томоохон байр суурь эзэлдэг юм. Тэрчлэн НҮБ-ын Ерөнхий Ассамблейн 39 дүгээр чуулган БНМАУ болон бусад хэд хэдэн орны санаачилгын үндсэн дээр улс түмэн энх тайван орших эрхийн тухай Тунхаглалыг баталсан билээ. НҮБ-ын эдгээр Тунхаглал нь хүн төрөлхтнийг нөмөрсөн цөмийн дайны аюул заналаас хүний амьдрах, энх амгалан бүтээн байгуулах эрхийг хамгаалах дэлхийн хэмжээний хууль ёсны баримт бичиг юм. Өндөр дээд ач холбогдолтой, амин чухал шаардлагатай энэ баримт бичгийг хэрэгжүүлэх тэмцэлд хүч чармайлтаа нэгтгэх нь бүх засгийн газар, олон улсын хамтын нийгэмлэгийн ариун үүрэг мөн. 

НҮБ-ын Дүрэм улирах цагийн шалгалтыг даасан бөгөөд НҮБ-ын оршин тогтнох нь орчин үеийн эрэлт шаардлагад найдаж байна гэж монголын олон нийт үзэж байгаа учраас хамтын нийгэмлэгийн шийдвэрийг хуульчлан хэрэгжүүлэх нь нэг хоёр орны биш нийтийн үүрэг мөн. НҮБ-ын Ерөнхий Ассамблейн ойн чуулганаар << Сансрын уудмыг милитаричлахгүй байх нөхцөлд түүнийг энх тайвнаар эзэмшихэд улс орнууд хамтран ажиллах тухай >> асуудлыг ЗХУ-ын саналаар, тус байгууллагын олонхи гишүүн улсын дэмжлэгтэйгээр хэлэлцэж байна. 

Зэвсгийг бүх нийтээр бүрэн хураах бодит алхмуудыг хийж, хамтын шийдвэрийг хэрэгжүүлэх нь НҮБ-ын өөрийн нь оршин тогтнохын утга, үйл ажиллагааны нь үнэ цэнэ, НҮБ-ын эгнээнд хүсэл зоригоороо нэгдсэн гишүүн улсуудын эрхэм дээд зорилт болж байна. 

