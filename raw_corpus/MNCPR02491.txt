Ерэн настай найз

Ерэн нас гэдэг юу ч биш юм байна даа. Төмрийн Ламзав гуайгаа харахаар ингэж бодогдоод байх юм. Бод доо, энэ жил 90 настай хүн ямар ч тээргүй томоо цүнхэнд элдэв багаж хэрэгсэл хийгээд барьчихсан ажил гэр хоёрын хооронд алхаж, хоногийн 24 цагийн аравт нь ажиллаж хөдөлмөрлөж явна шүү дээ.
Ламзав гуайд маань таяг алга, харааны шил алга, мартаж мунгинах, үглэж янших юм алга. Хийдэг ажил нь төмрийн дарх. Ажлын байр нь гэвэл гэр хорооллын дунд байх төмөр бүхээг бүхий дархны газар. Төмөр балбана, зорно, машин тэрэгний элдэв хугарсан боолт эрэг шургыг гаргана. Түүгээрээ мөнгө олно. Бас улсад татвар төлнө. Саяхны нэг тамтаггүй хүйтэн өдөр өвгөн найз маань ажил дээр ороод ирлээ. Өнөө цүнхтэй багажаа барьчихаж. Тэгсэн хэрнээ гонжоом өмсөөд "Төрийн соёрхол"-ын тэмдгээ, бас Сүхбаатарын одонгоос эхлээд Монголын бүх л одонгоор шагнуулснаа гэрчлэх туузаа зүүжээ. "За Ламзав гуай одон медалиа гялалзуулаад хаа хүрхэнэв" гэвэл, "Татварын газраар орно оо. Татвараа төлнө. Удчихлаа" гэдэг юм байна. "Та чинь тэгээд ямар аж ахуй эрхэлдэг гэж татвар төлдөг сөн билээ" гэвэл "Яагаав, өнөө муу төмрийн цех чинь муу ч гэсэн үйл ажиллагаатай шүү дээ. Түүнийхээ татварыг төлөхгүй юү" гэдэг юм байна. Түүнийх нь татвар гэж хорь, гучаад мянган төгрөг болдог гэнэ. Би дуугүй байсангүй ээ, "Танай үеийнхэн гэж сэнтэг улс байх юм. Та очихгүй бол танаас юу авдаг юм" гэлээ. Тэгсэн "Үгүй ээ, тэгж болохгүй. Улсад өгөх ёстой юмыг нь өгөлгүй яахав. Тэр татварын хүүхдүүдийг нааш цааш нь гүйлгээд яахав, өөрөө аваачаад өгчих нь дээр" гэсэн дээ. Ийм л нэг "коммунист" өвгөнтэй би найз юмаа. Би одоо 30 настай, харин миний найз 90 настай. Надад гавьяа шагнал гэж гавьтай юм байхгүй. Харин найз маань Монгол Улсын Төрийн соёрхолтой. Намайг хорвоод мэндлэхээс гурван жилийн өмнө Цэдэнбал даргаас энэ шагналаа авсан гэж байгаа. Аа, бас намайг "А" үсгээ цээжлэх гэж мунгинаж байхад АИХ-ын депутатаар хоёр дахиа сонгогдож төр барилцжээ явсан хүн дээ. Хөгшин, залуу хоёр гадуур гулиа гишгэнэ ээ. Нийгмийн халамжийн хэлтэс энэ тэр газраар орно. Гудманд хоёулхнаа яваа юм шиг том том дуу хадаагаад л, зөрж өнгөрсөн улс амьтан хараад л. Ингэхгүй бол их нь багынхаа яриаг сонсох муутай. Бид хоёрын дунд юу яригданав гэхээр "Үгүй энэ орос ах нарын орхиод явсан барилга байшингаар олигтой юм хийчихэж чадахгүй юмаа. Энэ хавтангаар зам тавьсныг нь хар даа" гэж ерэн настай найз маань шүүмжлэх, залуу нөхөр болохоор "Зам ч дүүрчээ, цаана чинь байшин бариад байна аа. Тэр нь нэг өдөр нурж баахан амьтан дарчихгүй бол" гэх шиг улс орныхоо бүтээн байгуулалтыг шүүмжилсэн шигээ алхацгаана шүү дээ. Ерэн настай найз маань хуучнаар бол Цэцэн хан аймгийн Түмэнханы хошуу, одоогийнхоор бол Дорнод аймгийн Цагаан-Овоо сумын нутагт 1919 онд төрсөн хүн. 1939 онд цэрэгт мордсон байгаа юм. Ингээд Баянтүмэнд иртэл урьд өдөр нь Японы онгоцууд Баянтүмэнг бөмбөгдөөд хаячихсан байсан гэсэн. Тэгэсгээд дайн байлдаан нь шувтарч галын шугам руу нь яваагүй юм байна лээ. Дараа нь найзыг маань бичиг үсэгтэй гээд Дотоод яамны төв сургуульд татжээ. Ингээд ногоон малгайтын эгнээнд арваад жил манаргасан хүн дээ. Би найзаасаа асуудаг юм, "За та ч хүн барьж байсан нь тодорхой, хичнээнийг барьснаа ярь" гэж. Тэгэхээр "Аа буруу хойшоо, миний барина гэж юу байдаг юм" гээд халгаахгүй. Бас Дотоодыг хамгаалахад арван жил зүтгэх хугацаандаа Чойбалсан, Бумцэнд, Сүрэнжав гээд хүмүүсийн бие хамгаалагч хийсэн гэсээн. "Сүрэнжав дарга чинь бас хамгаалагчтай байсан хэрэг үү" гэхээр "Хамгаалдаг л байсан шүү дээ. Цэдэнбал дарга тэр хоёр өөд өөдөөсөө харсан хаалганд суудаг голын өрөөнд нь Бадарч гэж хүн хоёулангийнх нь туслахаар ажилладаг байсан. Бидний хэдэн залуу тэр хавиар нь эргэлдээд байж байдаг байсан" гэх. "Маршал ширүүн талдаа, харин Бум хурандаа хөдөөний сайхан өвгөн байсан даа. Бум хурандаагийн машины ард олон удаа яваа биз дээ, би. Өнөө хүү нь одоо хаа байдаг юм бол доо" гэж надаасаа асууна. Найзын маань энэ сэдвийн яриа харин ч нэг сонирхолтой шүү. Заримдаа хөгжилтэй юм ярина аа. "Миний залууд мөн бүдүүлэг байсан юм шүү дээ" гэж хэлээд нүдээ аниад хэсэг бодох. Амихандаа он сар өдөртэй нь яг таг ярих гээд байгаа нь тэр. Худал ярихыг туйлаас цээрлэдэг зангийнх нь илрэл. Тэгж байгаад "Улс хувьсгалын том ойгоор юм. Чөлөөлөх дайн дууссаны дараа хотод том баяр ёслол боллоо. Зөвлөлтийн баахан генералууд архидсан юм биз дээ. Бид ч хамгаалалттай байсан. Тэгсэн нисэхийн Зайсанов генерал согтуурхаад онгоцоор ниснэ гэж дайрсан байгаа юм. Манайхан дийлээгүй юм биз дээ, нэг харсан өнөөх Зайсанов чинь онгоцоо жолоодоод тэнгэрт гараад ирлээ. Дарга нар бүгдээрээ талбайн индэр дээрээс харж байгаа. Тэгсэн өнөөх чинь бүр доогуур нисээд ороод ирлээ. Одоо энэ Багшийн сургууль чинь нам засгийн ордон байлаа шүү дээ. Онгоцоо далбилзуулаад хачин. Яг л толгой дээр. Хүн үнэмшихгүй байх даа, нисэж яваа онгоцных нь дээгүүр Төв хорооны байшингийн дээвэр харагдаж байсан юм шүү дээ. Тийм доогуур ниссэн. Ингэж галзуурч аваад хотын зүүн тийш дуу шуу болоод явчихлаа. Тэгсэн индэр дээр байсан Лхагвасүрэн генерал тэвдэж "Цаад цусан Зайсанов чинь согтуурхаж байж уначих шиг боллоо" гэж гүйгээд ..." гэхчилэн ярих нь элэг хөшөөх шахна. Эхэнд дурдагдсан тэр олон гавьяа шагналыг ямар гавьяагаар хүртсэн хүн бэ гэж та асуух байх. Найзын маань амьдралын зам арвин юмаа. Ар гэрийн гачигдлаар Дотоод яамнаас чөлөөлөгдсөн юм байна лээ. Нутагтаа ирнэ биз дээ. Ирэхэд нь Дорнодын төвд зүүн гурван аймаг дундын авто засварын газар байгуулагдсан байж. Тэр үедээ "Сов-Монгол металл" гэж нэртэй. Тэр газарт Зөвлөлтийн мэргэжилтэн К.Л.Микулин гэж хүний дагалдангаар орж ферезор, токарь, харуул зэрэг төрөл бүрийн суурь машин дээр тасралтгүй 37 жил ажиллахдаа тэгж их мандсан хүн. Ерөөсөө л сэтгэдэг хүн. Монголын авто засварын салбарт 80 гаруй, хөдөө аж ахуй салбарт 40 гаруй оновчтой санал, шинэ бүтээл санаачлан түүнийхээ 90 гаруй хувийг үйлдвэрт нэвтрүүлж улс нийгэмд тухайн үеийн ханшаар 4,5 сая төгрөгийн цэвэр ашиг оруулсан байдаг юм. Уг нь 1980 онд тэтгэвэрт гарчээ. Тэгсэн хэрнээ өнөөдрийг хүртэл ажилласаар л байна. Эрүүл саруул, өвчин хуучгүй яваагаа ингэж их хөдөлмөрлөж яваагийнхаа хүч гэдэгт бат нот итгэсэн хүн. Мань нөхөр тэтгэвэрт гарсан хойноо ч арьс нэхий элдэж боловсруулдаг таван төрлийн суурь машин бүтээсэн байгаа юм. Түүгээр нь тухайн үед Оросод сурдаг байсан оюутнууд тарваганы арьсаа элдүүлдэг байжээ. Бас хүнсний нарийн гоймон үйлдвэрлэх дөрвөн төрлийн ажиллагаатай цахилгаан машин зохион бүтээснийг аймгийн Хүнсний комбинат авч ашиглаад нэг сая төгрөгийн ашигтай ажилласан байх жишээний. Соц үеийн нэг сая төгрөг шүү дээ. Иймэрхүү зохион бүтээсэн машин техник, улс оронд оруулсан ашиг тус нэг бүрийг нь бичвэл хэн ч бай "Яагаад Хөдөлмөрийн баатар" болоогүй юм бол доо гэж гайхна. Гэхдээ Монголын төр "Монгол Улсын Төрийн шагнал"-аа өгсөн байдаг юм аа. Төрийн шагналаа авсан нь бас хөгтэй. Монгол Улсад Тээврийн салбар үүссэний 50 жилийн ой гэж улс орон даяар сүртэй юм болжээ. Найз маань "Хөдөлмөрийн баатар" болох нь ч тодорхой болж. Ингээд гоё ганган хувцсаа өмсөөд онгоцоор хотод ирж дээ. Шууд л Тээврийн яам руу аваад давхиж. Тэр үеийн Тээврийн сайд Энэбиш тэргүүтэй Тээврийн яамны коллеги гэдэг нь хуралдаж байна гэнэ. Яваад ортол дарга нар бүгдээр баяр хүргээд "Ламзав гуай танд хэлэх нэг асуудал байна. Манай тээврийн салбарт 13 Хөдөлмөрийн баатар байна. Харин Төрийн шагналтай хүн нэг ч алга. Тийм болохоор салбартаа ганц Төрийн шагналтантай болъё" гэжээ. Ингээд л "Баатар" цолоо Төрийн шагналаар сольчихсон хүн дээ. Сүүлд тэр баатарт нь дахин нэр дэвшсэн ч одонгоор л солигдоод байсан юм байна лээ. Миний ерэн настай найзын гавьяа шагналын түүх товчхондоо ийм юм. Ерэн насыг би их өндөр нас гэж боддог байжээ. Тэгсэн найзаараа бодсон бага залуу нас юм байна шүү дээ. Найз хүмүүс юу эсийг хөөрөлдөхөв дээ, бага залуугийн явдлаас эхлээд. Манай найзад нэг муу хуучин машин байдаг юм. Марк нь юу билээ дээ, мартчихаж. Монголд бараг найзаас маань өөр маркийг нь мэдэх хүн байхгүй байх аа. "Поршин хийх бол надад тоглоом байна" гэж онгирдог найз маань энд тэндээс элдэв төмөр цуглуулж, зарим эд ангийг нь өөрөө зорж хийгээд босгочихсон машин л даа. Унаад явахаар хүмүүс гайхаж хараад, цагдаа ад үзэх маягтай. Энэ орчлонд үйлдвэрлэгдэхээ болиод удаж байгаа ийм л нэг эртний машин юм. Одоо урин дулаан цаг ирж байна. Тэр машинаа найз бид хоёр гаргаж унаад Чойбалсангийн гудамжаар сүнгэнүүлж өгнө дөө. Азтай байгаа биз дээ, ерэн настай найзтайгаа би ерэн жилийн өмнө үйлдвэрлэсэн машин унаад энэ цаг үеийнхэнтэй уралдаж яваа... 
П.ХАШЧУЛУУН

