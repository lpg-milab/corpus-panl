"ХОЛ ГАРИГИЙН ЗҮҮД"

Хүний зүүд гэдэг алс холын гаригтай ярилцах, хайртай дотно ч хол одчихсон хүмүүстэйгээ уулзах ховорхон боломж юм гэж би шөнийн харанхуйд сэрчихээд гэнэхэн баярлан бодож байлаа. Сая би эмээтэйгээ уулзаж байна гэж зүүдэллээ. 
Гэрийн юм бүхэн яг тэр үеийнхээрээ. Жижиг бор гэр, эрэгнэг, авдар сав нь бүгд л танил байх агаад гэрийн дотор эмээтэйгээ зэндмэнэ тоглож байх юм. Тэгсэн эмээ минь надад заагаад ч байх шиг, гоморхоод ч байх шиг, бас сүүлдээ хязгааргүй надад баярлаад ч байх шиг юм болов. Мээм (эмэг ээжээ тэгж цээрлэн дууддаг байв) хоёулаа сумын төв орж хамт амьдарна. Дөрвөн ханатай шинэ гэрийн мод хүү нь авчихсан. Танай гэрийн давхаргыг нөмөргөөд л хоёул сайхан амьдарна гэж би хэлж байх юм. Эмээ минь баярлан уйлж байгааг сая л зүүдэндээ ойлгов. Миний Мээмтэйгээ байхдаа ярьдаг мөрөөдөл сургууль төгсөж ирээд сумын том дарга болно, эхнэр авахгүй, тэгээд хоёулаа сумын төвд нэг гэрт сайхан амьдарна гэдэг байлаа. Шөнө орой хоёул орондоо орсны дараа элдэв түүх, үлгэр ярьж оньсого таалцана. Миний хүү одоо оньсого хэл гэхэд би эмээгийн нэлээд урд нь хэлээд мартчихсан болов уу гэснээс нь таалгана. Хүүхэд, хөгшин хүн хоёр таардаг гэж үнэн ч үг шиг. Хариуг нь басхүү намайг баярлуулах гэсэн шиг нэлээн будилж байгаад тааж хэлнэ. Ижийг минь тэр дурсахдаа -"Урт шаргал үстэй, яг чинийх шиг тийм гоё жигд том цагаан шүдтэй, намбайсан цагаан шар дуу хүүхэн байсан. Гэрийн ажилд сайн, сайхан цай хийнэ дээ. Ээжийн чинь чанасан цай шиг цайг би л ер ойрын наана өөр хүний гараас уусангүй" гэж ярина. Яриагаа хэсэг чимээгүй тасална. -"Тээр жил, бичин жилийн зуднаар Төгрөг хайрхан, Хонгорын нуруу руу танайх нүүсэн. Улсын "ялтай" олон малтай аав, ээж хоёр чинь хоёулхнаа их ч зүдэрсэн байх. Чи эхлээд их өвдөж ээрсэн юм гэдэг. Харин чамайг зүгээр болсоны дараахан ээж чинь өвдөж өнгөрсөн юм, хөөрхий минь" гэж өгүүлнэ. Бид хоёул их уйтгарт автаж чимээгүй болно. Би хөнжилдөө сэм шургаж уйлна. Зулын гэрэл жаргахын өмнөх шиг хурцаар бадамлана. Тэгсхийгээд унтчихна. Нэг мэдэхэд өглөөний нар мандаж Мээм ээжийн дуудах дуунаар сэрнэ. Урд шөнийн яриа зүүд зэрэглээ шиг аль эсвэл үлгэр домог шиг санагдан мартагдах нь сонин. -"Аав чинь орой тугалсан хусран улаан үнээ хүнээс худалдаж авч сүүгээр нь угжсан юм. Миний хүү эхийн халуун сүү бусдын хүүхдийг бодоход хөхөөгүй шахуу амьтан. Том болоод харгис, хатуу хөтүү сэтгэлтэй хүн болчих вий" гэж заримдаа ярьдагсан. Мөрөнгийн голын эх рашаанаас Мээм ээж цайныхаа усыг голдуу авна. Нэг удаа том хүү нь болох Банди ахаа голын эхний рашаан авдаг газраас биш арай доохноос нь залхуурч тосоод ирсэн аж. Маргааш нь л Мээм ээжийн царай нь цонхийгоод унаад өгч. Тэгтэл Банди ахаад аав нь Миний хүү дахиад яг өнөө рашаан авдаг газраасаа аваад ир гэж хэлээд явуулж. Тэгээд л Миний ээж өнөө рашааныг чинь хүйтнээр нь хэд балгаад л хөлс нь чийхраад зүгээр болж байсан. Мөрөнгийн рашаан ээжтэй минь холбоотой амьдралыг нь тэтгэдэг мөнхийн ус байсныг мэдээгүй гэж ирээд уйлж билээ. Ертөнцийн үнэний дэргэд дэндүү ойр амьдарч явсанаас Мээм ээжид минь худал хуурмаг, хоосон зүйл гэж хэзээ ч байсангүй. Хээрийн үхэр ирж хонодог эзэнгүй хуучин хондноос халтар аргал сорчлон түүж хоёр шуудайнд хийн морьтой тохож ирнэ. Мээм ээж баярлаж ямар нэгэн гоё юмаар шагнана. Намайг өсгөж хүн болгосон ачийг нь хариулж хэмжээ хязгааргүй баярлуулах юмсан гэж үргэлж бодож, шаналж, мөрөөсч, хэр хэмжээгээрээ тэмүүлдэг байжээ. Таанын толгой цайран бөмбийх намрын улирал, дулаан гэрийн дотор эмээтэйгээ хүүрнэн суух, аргалын утаа улам л цэнхэрлэн холдох хорвоог өөрийн мэдэрхүйгээр сэтгэлдээ хөгжимдөн тоглох сайхан. Долоон нас хүрч сургуульд сурах гэж бөөн мундараа үүсгэв. Намар сумын төвд өөрийн дүү Сэмжааныд сар суулгаад Мээмийг чинь арван сар гаргаад нүүлгэж аваачина гэж аав ярьж байв. Харин би гэдэг амьтан хоёр долоо хоног хагас дутуу сууж ирээд сургуульд явахгүй гээд их гэрт оролгүй "Мээм" ээжийнд ороод толгой цухуйлгасангүй. Аавыг үг хэлэхэд Мээм ээжийн дэргэд байхад найдвартай хамгаалалт болно гэдгээ мэддэг байлаа. Төд удалгүй сумын төвөөс аавын дүү нь улаан чиргүүлтэй "салга амбанаа" бахируулан ирж эмээ бид хоёрыг нүүлгэн хашаандаа буулгасан сан. Тэр хоёрын дэргэд хэлж чадахгүй ч аавын дүү Сэмжаан "Халуун намраар хөгшин хүн зовоосон ахын нэг улаан хуйхнаг" гэж бухимдана. Хожим бодоход бас хэлдэг л үг. Дараа жилийн зуны амралт дундаасаа өнгөрч, найман сар гаруут л би яаж Мээмтэйгээ сургуульд хамт явах тухай өдрийн бодол, шөнийн зүүд болж эхлэв. Энэ жил намайг дуун дээр дотуур байранд өгнө гэсэн сургийг эрт авсныг хэлэхүү урьдаас өөрийгөө аврах төлөвлөгөө боловсруулж эхлэв. -"Мээм намайг сургуульд явчихаар танд сайхан халтар аргал түүж өгөх , тогоо нэрэх усыг чинь ойртуулж өгөх хүн олдохгүй байх гэж би зовоод байх юм. Хоёул нэг дор л байвал хэн хэнийгээ яаж байгаа бол гэж зовох юмгүй сайхан тийм үү" гэж би яриа өднө. Мээм ээж ч торох юмгүй -"Тиймээ миний хүү" л гэнэ . Далдуур сургууль гээч гамшиг ойртоод байгааг хоёул л мэдэж байгаа. Сургууль бид хоёрыг холдуулах аварга том амьтны савар шиг санагддаг байж билээ. Тэр намар яалт ч үгүй дотуур байранд орлоо. Тэгэхдээ миний боловсруулсан төлөвлөгөө хэрэгжих болоогүй. Аз болж би дотуур байрны хураалттай түлээн дээр сууж байгаад нурж өвдөгөө бяцхан шалбалсан юм. Хамт тоглож байсан хүүхдүүдийн зарим нь хөл гараа даруулж хэрэндээ шуугиан үүсгэв. Энэ удаа сайн өдрөөр ирсэн өдрөөсөө эхлэн Мээм ээжийнд ороод бүгчихэв. Аавыг орж ирэхээр сургуульд явахгүй гэж уйлагнана. Тэгтэл Мээм ээж дуугарч байна. -"Хүүхэд мод чулуунд даруулж сүйд болох дөхсөн байна. Яршиг зүгээр, би хэд наслаа ч билээ. Энэ муу хүүд л хэрэг болоод байгаа юм болохоос бусад нь яав" гэж байна. Тэр намар өнөө улаан чиргүүлт "салга амбан"-ы утааг үнэрлэн тэвшин дээр нь эмээгийнхээ гэрийг аччихсан үе үе маасайтал инээн "үлгэрт гардаг ялсан баатар" шиг тэнэгэр явсанаа мартдаггүй. "Ахын нэг улаан хуйхнаг" гэж Сэмжаан ахыг ноднин намрынх шиг дотроо зүдэж яваа байх гэж бодохоос хөх инээд хүрч байв. Аймгийн төв хүрч бага охиных нь хаяанд бид хоёр төвхнөж билээ. Шинэ жилээр онц гарч бэлэг авах л Мээмд баяр болж хүүгийнхээ хичээлийн дүн нурууг харж, ямар сурч байгааг жилдээ нэг мэдэж авдаг байсан байх. Төрсөн жилээ мэддэг байснаас эмээ минь оныг нь яг төд гэж мэддэггүй байсан. Мэддэг ч цээрлээд хэлдэггүй байсан юм уу даа. Бага байхад нь гамингууд хөөгдөн манай нутгаар дайран буцаж багагүй түйвээсэн юмсанж. -Нэг өдөр хэдэн гамингууд манай хотонд ирсэн. Азаар хөөрхийс минь зүгээр л унд уугаад явсан. Мордоход нь нэг гамин нөхдийнхөө хойно үлдчихсэн буутай эргэлдээд байсан. Тэгтэл түрүүлж хөдөлсөн гамингуудын нэг нь том дуугаар эргэн зандраад нэг юм хэллээ. Дарга нь "наадуулаа зүгээр үлдээ" гэж хэлсэн байх, хөөрхий муу юм хийгээгүй, хойноос давхиад явчихсан гэж тэр сонин хачирхам түүх өгүүлнэ. Гамин гэж юу юм бол гэж бодно. Муу бүхнийг гамингаар төсөөлнө. Гамин гэж юу вэ гэж асуухад одооны хятадууд л юм болов уу даа гэнэ. Мээм бид хоёрын хамт амьдрах хугацааг хэзээний бид хоёрын далд дайсан сургууль л аажим холдуулсан юм. Тэгэхдээ сургуульд л сурч эрдэм номтой хүн болох нь Мээмтэйгээ байснаас хавьгүй дээр гэж ухааруулдаг байв. Түүнээс хойш намар, өвөл, хаваржин сургуульд сууж эмээтэйгээ зуны дэлгэр цагийг л хамт өнгөрөөж олон оныг үдсэнсэн. Наймдугаар ангид орох жил нэг их дэлгэр баян ч нэг их гунигтай намар болж билээ. Аавын дүү давхин ирж , дүү бид хоёрыг аван давхилаа. Энэ удаа түүнээс хар, цагаан дуу гарсангүй. Гэртээ бүрий орой ирэхэд эмээг минь хорвоогийн хатуу жам надаас өрсөн шүүрээд одсон байж билээ. Гагцхүү би эмээгийнхээ хүйтэн болсон магнайг илбэн хайрлаж, үхэл гээч ямар түргэн болохыг ойлгож билээ. Есийн есөн хүүхэд төрүүлж өсгөсөн Мээм ээж минь 81 насыг хүрч хүрэн зандан эрихнийхээ бөөрийг элээж амьдарсныг бодоход бидэндээ амьд бурхан байж тэнгэр гаригтаа хүрсэн юмсанж. "Би сумын том дарга болно. Мээмтэйгээ хоёул шинэ гэр бариад сумын төв орж хамтдаа амьдарна" гэсэн хүүгийнхээ биелүүлээгүй чин хүслийг эмээ минь марталгүй алс холын гаригаас шөнө дөлөөр дуудаж шивнэсэн юм шиг совин татна. Цаг үргэлж чимээгүй нисэн ирсээр... 
МЗЭ-ийн Г.Сэр-Одын шагналт, яруу найрагч Л.Моломжамц 
