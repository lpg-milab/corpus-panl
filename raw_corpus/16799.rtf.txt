№209(16799)      
1987 оны есдүгээр сарын 1
Эрдмийн шинэ жил   

Өнөөдөр мөнгөн хонхны танил дуу дахин жингэнэж, манай орны бүх шатны сургуулиуд саруул танхимынхаа хаалгыг цэлийтэл нээж, уламжлал ёсоор энх тайвны сэдвээр хичээлийн шинэ жилийг эхэлж байна. Сургуулийн босгоор анх удаа энэ намар алхаж байгаа 51, 3 мянган хүүхдийн арван мянга шахам нь долоон настай юм, Хичээлийн шинэ жилд ерөнхий боловсролын 602 сургуульд 426 мянга гаруй сурагч, техник мэргэжлийн 43 сургуульд 110 мэргэжлээр 31, 6 мянган охид, хөвгүүд суралцахаар цуглараад байна. Их, дээд, тусгай мэргэжлийн дунд сургуульд суралцагчид дөч шахам мянгад хүрлээ. Ерөнхий боловсролын сургууль, ТМС, хүүхдийн цэцэрлэгүүдийн багш, сурган хүмүүжүүлэгчид 1400-гаар, хичээлийн байрын суудал 8, 1 мянгаар, дотуур байрын ор 1, 6 мянгаар нэмэгдлээ. Өнөө ясли хүүхдийн хорь шахам цэцэрлэгийг шинээр нэмснээр нийт 715 цэцэрлэг далаад мянган багачуудыг хүлээн авч өсгөж хүмүүжүүлэхэд бэлэн боллоо. 

Сайн сайхан бүхнээ өсвөр үеийнхэндээ зориулдаг манай орон үр хүүхдээ эрдэм мэдлэгээр зэвсэглэж, ингэснээр эх орныхоо хөгжил дэвшлийг хурдасгах, ирээдүй хойчоо бэлтгэн хүмүүжүүлэхэд хэрэгтэй бүхнийг хийж байгааг дээрх тоонууд гэрчилнэ. 

Хичээлийн шинэ жил, эрдэм ажлын шинэ жил ийнхүү сайн бэлтгэлтэй эхэллээ. 

<< Сургуулийн системийг боловсронгуй болгох тухай >> Намын Төв Хорооны сэдэв, тэр талаархи нам, засгийн тогтоол шийдвэрүүдийг хэрэгжүүлэх эрчимтэй ажлын гарааны жил эхэлж байгаа учраас сургалтын чанар, үр ашгийг эрс дээшлүүлж, хэвшмэл, нэг загварын ажил, явуургүй болсон арга барилыг шийдвэртэй өөрчлөхийг наймдугаар сард болсон багш нарын бага хурал дээр багш, сурган хүмүүжүүлэгчид ажил хэрэгчээр ярилцаж, шинэ хичээлийн жилийн сургалт, хүмүүжлийн ажлын цогцолбор бодлогыг боловсруулсан билээ. Хичээлээр дамжуулж сургалт, хүмүүжлийн нэгдлийг хангах, түүний тулд багш нарын мэдлэг чадварыг тууштай дээшлүүлж, заах арга барилд үндсэн эргэлт гаргах нь шинэ хичээлийн жилд бүх шатны сургуулийн хамт олны том зорилт болж байна. 

Багшийн ур чадвар өндөр, заах хичээл нь сурагч, оюутны танин мэдэхүйг хөгжүүлж, ой ухаанд нь бат үлдэхүйц хурц тод баялаг агуулгатай, амьдрал ахуйд нь хэрэг болохуйц чанартай, жинтэй болсон цагт сургалтыг амьдрал үйлдвэрлэлтэй холбох, сураг÷дыг хөдөлмөр бүтээлд бэлтгэхэд нөлөөлж чадна. Багшийн хөдөлмөрийн өгөөж нь сурагчдадаа хэр зэрэг гүн бат мэдлэг олгосноор, ер нь өнөөдрөөр зогсохгүй ирээдүйн хөдөлмөрийн хүмүүсийг бэлтгэхэд оруулсан хувь нэмрээр, цаашлаад эх орны нийгэм эдийн засгийн хөгжлийг түргэсгэхэд үзүүлэх үр ашгаар хэмжигдэх ёстой. 

Шинэ хичээлийн жилд сурагч, оюутны үүрэг бол зөвхөн эрдэм мэдлэг хуримтлуулахаар хязгаарлах бус мэдсэн сурснаа гэр орон, сургууль, бааз үйлдвэрлэл, ер нь амьдрал ахуйдаа хэрэглэж чаддаг байх. Гагцхүү их мэдлэгийн хойноос өрөөсгөл хөөцөлдөх бус ажилсаг, бүтээлч, хөдөлмөрч чанар, тэрчлэн ёс суртахуун, бие бялдар, гоо сайхны өндөр үзүүлэлтэд хүрэх, орчин үеийн техник, шинжлэх ухааны ололт, компьютерын боловсрол эзэмшихийг эрмэлзэн тэмцэхэд оршино. Техникийн сэтгэлгээ, зохион бүтээх авьяасаа хөгжүүлэх, экологийн мэдлэг, хүмүүжлээ дээшлүүлэх, нийгэм, улс төрийн идэвхтэй байр суурь эзэгнэх нь орчин үеийн залуу хүний онцгой шинж чанар байвал зохино. 

Шинэ хичээлийн жилд эцэг эхийн үүрэг бол сургууль, эцэг, эхийн бүтээлч холбоог бэхжүүлж, үр хүүхдээ боловсрол, мэдлэг, хүмүүжил аль аль нь хосолсон, ажилсаг, шударга, хөдөлмөрч, эх оронч, интернационалч бие даасан өвтэгш хүн болгоход өөрсдөөсөө шалтгаалах бүх бололцоог бүрдүүлж алхам тутамд шинийг эрэлхийлж, эрхийг биш бэрхийг сурахад нь туслах хэрэгтэй байна. Үйлдвэр аж ахуй, албан байгууллагын төсөв хөрөнгөөр цэцэрлэг байгуулж ажиллагчдынхаа хүүхдийг аль болох олноор түүнд хамруулах, бүх шатны сургуулиудад туслах, үйлдвэр сургалтын материаллаг баазыг бэхжүүлэхэд санаа тавих нь чухал байна. 

Аливаа ард түмний ирээдүйн хувь заяа үр хүүхдээ яаж хүмүүжүүлснээр шийдвэрлэгдэх учир залхуу хойрго, салан задгай, үрлэгэн, хуурамч, нямбай биш, идэвхгүй, эмх журамгүйн муу халдварыг хүүхэд багачууддаа хар багаас нь нялзаахгүйн төлөө хамтын тэмцэлд хөдөлмөрчид бүх нийтээр нэгэн санаа, нэгдмэл шаардлагатай ажиллахыг хичээлийн шинэ жилийн мөнгөн хонх сануулж байна. 

эх орны сургуулиудын хонх эрдэмд дуудан орон даяар уянгалаг сайхан жингэнэж байна. Тэр хонхны дуу бас эцэг, эх, багш, сурган хүмүүжүүлэгч бид бүхнийг сургалт хүмүүжлийнхээ ажлын арга барилыг өөрчлөн шинэчлэхийг уриалан жингэнэж байна. 

