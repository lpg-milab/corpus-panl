Австри улс Монголд тэргүүлэгч хөрөнгө оруулагч болно

Европт ч их аваргын дуулиан сонирхол татсаар... Ерөнхий сайд Европын холбооны улсууд болох Бүгд найрамдах Австри улс, Люксембургийн их гүнт улсад энэ сарын 1-6-ны хооронд ажлын айлчлал хийлээ.
Айлчлалаа Австри дахь НҮБ-ын байрнаас эхлэв. Үүднээсээ эхлээд л олон улсын байгууллага болох нь илт харагдах энэ байр НҮБ-ын гишүүн бүх орныхоо тугийг өргөж гоёжээ. Манай Ерөнхий сайдыг орж ирэх үест түрүүлж байрлалаа эзэлсэн байсан сэтгүүлч биднээс зарим нь хэн ирж байгааг лавлаж байгаа нь их сонирхож байгаа нь илт. Цааш хараад утсаараа "Монгол Улсын Ерөнхий сайд ирж байгаа гэнэ" гэж хэн нэгэнд сонин болгож хэлэх аж. НҮБ-ын байр олны хөлийн газар гэдэг нь илт бөгөөд хүүхдээ дагуулсан хүмүүс ч явж харагдах юм. Энд НҮБ-ын салбар байгууллагуудын төв байрлах бөгөөд төвийн захирал А.М.Коста болон Цөмийн туршилтыг хориглох түр гэрээний байгууллагын нарийн бичгийн даргын гүйцэтгэх нарийн бичгийн дарга Т.Тоттой уулзсанаар ажлаа эхлэв. Цөмийн энергийн комисст дэлхийн 178 орон багтдагаас эдгээр орнуудад нийт 337 хянах станц ажилладаг юм байна. Манай улсад гэхэд гурав байдаг бөгөөд одоогоор бүрэн бүтэн ажиллаж байдаг гэнэ. Эндээс Канцлерийн ордонг зорьж , Австрийн канцлер Альфред Гузенбауэр албан ёсоор угтан авлаа. Хоёр орны Засгийн газрын тэргүүнүүдийн хувьд худалдаа, эдийн засгийн хамтын ажиллагаанд хамтран ажиллах талаар энэ үеэр харилцан ойлголцжээ. Мөн уул уурхайн чиглэлэээр мэргэжилтэн бэлтгэх асуудлыг тохиролцож чадсан байна. Цаашлаад хөдөө аж ахуй, боловсрол, агаарын тээврийн тал дээр хамтран ажиллахаар болсон. Австри НҮБ-ын Аюулгүйн зөвлөлийн байнгын бус гишүүнээр нэрээ дэвшүүлсэн бөгөөд Монгол Улс энэ талаар анхаарал хандуулна гэж итгэж буйгаа мөн илэрхийлж байв. Австрийн Канцлер, манай Ерөнхий сайд хоёр энэ үеэр хоёр улсын сэтгүүлчидтэй уулзаж тус бүр нэг асуултад хариулав. Монголын талаас "Өмнө нь хоёр улсын харилцаа сайн байсан боловч сүүлийн үед энэ харилцаа муудсан гэж хэлж болно. Хөрөнгө оруулагчдын жагсаалтад ч танай улс доогуур бичигдэж байгааг юутай холбож тайлбарлах вэ" гэж асуухад эрхэм канцлер "Танай улсын Ерөнхий сайд бид хоёр ганцаарчилсан уулзалт хийхдээ нэлээд олон талаар хамтран ажиллахаар ярилаа. Тухайлбал, манай улс Европын холбооны улсаас эрчим хүч гаргах асуудлыг 100 хувь хангаж байдаг. Дээр нь утаагүй хот болгох талаар төсөл хэрэгжүүлж болох юм . Мөн та бүхний сая хэлсэн хөрөнгө оруулагчдын жагсаалтад хойгуур биш урдуур жагсдаг болно гэдэгт найдаж байгаа бөгөөд Монгол Улсын Ерөнхий сайдын Авсрти улсад хийж буй энэ удаагийн айлчлал чухал түлхэц болно" гэв. Дараа нь Австрийн сэтгүүлчдийн ганц асуултаа тавих боломж ирэхэд тэд асуултаа тавьж амжаагүй байхад Австрид байдаг Японы өдөр тутмын сонины сурвалжлагч овсгоо гарган асуулт тавьж амжлаа. Тэрээр Асашёорюү аваргын талаар сонирхож, нэг сар эх орондоо байгаа их аваргын биеийн байдал ямар байгаа талаар айлчлалын асуудлаас тэс өөр сэдвээр асуулт тавилаа. Ерөнхий сайд энэ асуултад "Японы мэргэжлийн сумогийн дотоод дүрэм журам нэлээд хатуу юм билээ. Тиймээс их аварга энэ хугацаанд хэнд ч ярилцлага өгөхгүй, эрүүл мэнддээ илүү анхаарал хандуулж байгаа" гэсэн хариулт өгөв. Австрийн канцлер өөрсдийн сэтгүүлчдээсээ их л ичиж байх шиг санагдсан. Хаа байсан Японы сэтгүүлч сенсаци хайн гүйж ирээд асуулт тавьж хариулт авч байгаа нь япончуудын хувьд их аваргын талаарх мэдээлэл үнэд орж буй бололтой. Тэгээд ч өнөөх сэтгүүлч цаанаасаа даалгавар авсан уу яасан их л хөлөрчихсөн яарч орж ирээд асуулт асууж эхлээгүй биз хэмээн ойр хавийнхнаасаа асууж байсныг бодоход энэ асуултыг тавих гэж их чухалчилсан нь илт. Нөгөө сэтгүүлч биднээс ирж бас Ерөнхий сайдыг их аваргатай найз гэсэн үнэн үү гэж ирээд л асууж байна лээ. Энэ мэт баруун Европт ч Асашёорюүгийн асуудал дуулиан сонирхол татсаар үлдлээ. Чингис хааны замаар бизнесийн түншлэл болохыг зорив Айлчлалын хоёр дахь өдөр тус улсын Эдийн засгийн танхимд хоёр орны бизнесменүүд уулзалдлаа. Зөвхөн Австрийнх төдийгүй тус улсад бизнес эрхэлдэг томоохон компанийн төлөөлөгчид ч хүрэлцэн ирсэн байв. "Чингис хааны зам буюу сонирхолтой эдийн засгийн түншлэл" нэртэй энэ бизнес уулзалт цагаасаа хоцорч эхлэв. Австрийн эдийн засгийн танхимын тэргүүн Рихард Шенц 30-аад минут хоцорч ирсэн бөгөөд "Зочноосоо хоцорч ирнэ гэдэг бол хамгийн бүдүүлэг хэрэг. Цагийн хувьд нэлээд эрт гарсан боловч замын ачааллаас болж хоцорлоо" гэсэн тайлбар өгөв. Манайх шиг замын түгжээ энд бас асуудал болж байгаа юм байна гэсэн бодол төрж байлаа. Энэ дашрамд зам нь манайхаас хамаагүй нарийхан учир энэ талын зовлонг ойлгож болохоор байсан. Манайд бол үнэндээ зам тийм нарийн биш гэдгийг Ерөнхий сайдын айлчилсан дээрх орнуудын замыг харахад шууд л ойлгогдоно. Хоёр улсын ноос ноолуур, мах махан бүтээгдэхүүн, хуванцар эдийн гэх зэрэг таван компани л хамтран ажилладаг юм байна. Австрийн эдийн засгийн амжилтын нэг нь экспорт. Экспортын бүтээгдэхүүний тоог хүн амын тоондоо хуваахад дэлхийд нэгдүгээрт бичигддэг гэнэ. Ямар ч байсан энэ удаагийн айлчлалын үр дүнд Австри, Монгол Улсын хооронд 2009 оноос агаарын тээврийн нислэг хийгдэхээр болж байгаа. Австри улсын хувьд банк санхүүгийн тогтолцоо сайн хөгжсөн байдаг аж. Австри нь Европтоо банкны салбарт тэргүүлэх байр эзэлдэг бөгөөд банкны шинэ технологи нэвтрүүлэх тал дээр хамтарч ажиллах боломж бий гэдгийг энэ үеэр онцолж байлаа. Австри дахь монголчууд эх орныхоо улс төржилтийн талаар санаа зовнив Австрид айлчилж буй Ерөнхий сайд Венийн их сургуульд айлчлахдаа тэнд сурч, ажиллаж , амьдарч буй монголчуудтайгаа уулзсан юмаа. Тэдний асуулт их сонирхол татаж байлаа. Учир нь тэнд байгаа монголчууд маань Засгийн газрын тэргүүндээ монголчуудын бүхнийг улс төржүүлдэг байдлыг шүүмжлэн асуултаа асууж байв. Энд сураад мэргэжил боловсрол эзэмшээд очиход ажил олох зэрэгт нөгөө улс төр нөлөөлөх үү гэж асуух юм. Хариуд нь харин улс төржилт тодорхой хүрээнд явагдаад байгаа болохоос мэргэжил мэдлэг эзэмшсэн залуус аль болох улс орондоо очиж ажиллах хэрэгтэй гэлээ. Нэг залуу босч ирээд Мянганы зам гэж хөдөө рүү яаран хөрөнгө мөнгө зарцуулж байхаар хүн ам нь сая хүрээд байгаа нийслэлийнхээ замын асуудлыг шийдэж болохгүй юу гэж байлаа. Түүнд Ерөнхий сайд Мянганы замын хувьд манайд эдийн засгийн үр дүнгээ үзүүлж эхлээд байгаа зүйл. Хотын замыг засах түгжрэлээс сэргийлэх талаар ч анхаарч ажиллаж байгаагаа дуулгалаа. Мөн гадаадад байгаа монголчууд сонгууль өгөх сонирхол байдаг ч боломж нь алга. Энэ тал дээр анхаарч байна уу гэж Ерөнхий сайдаас асуухад бэрхшээлтэй зүйл их байдаг болохоор энэ талаар сайн судлах хэрэгтэй гэсэн хариулт өгөв. Манайх хөгжиж буй орон учраас оюутнууд маань сургалтын төлбөрийнхөө талыг нь төлдөг юм байна. Дээр нь Засгийн газрын тэтгэлгээр сурч буй оюутнууд цөөнгүй байдаг аж. Хүний газарт ирсэн гадаад оюутнууд хоорондоо холбоо байгуулж янз бүрийн арга хэмжээ зохион байгуулдаг бол монголчууд хувь хувиа борлуулаад тэр бүрий ийм зүйлд анхаарал хандуулдаггүй гэж нэгэн монгол оюутан хэлж байсан. Бас дээр нь би, чи дарга болно гээд ойлголцдоггүй юм байх. Австрийн иргэн болсон гэх нэг өвгөн босч ирээд "Манайд нөгөө ногооны нам гэж бий юу. Египетүүд Нил мөрнөө эргүүлнэ гэж яаж баларлаа. Гэтэл манайхан Хэрлэн мөрнөө говь руу урсгана гэх юм. Үүнийг яаж ч байсан хүлээн зөвшөөрч болохгүй" гэж байлаа. Энэ мэтчилэн тэнд сурч буй монголчууд төр, засгаа улс төржлөө гэж шүүмжилсэн ч өөрсдөө бас нэлээд улс төржсөн асуулт тавьж байсан юм. Хаа газар санаа зовох зүйлгүй бол тэр хэдэн улстөрчид нь хөлөөрөө толгойгоо хийнэ үү, толгойгоороо хөл хийнэ үү огт падгүй байдаг юм билээ. Харин манайд улстөржилт нь ард иргэдийнхээ амьдралд шууд нөлөөлдөг болохоор улс төрийг сонирхохгүй байж чаддаггүй бололтой. Австри улсад Монгол Улс өөрийн эзэмшил газартай боллоо Айлчлалын үеэр нэг таатай үйл явдал болсон нь Австри дахь Монгол Улсын Элчин сайдын яам өөрийн гэсэн байртай болж, шинэ байрныхаа нээлтийг Ерөнхий сайд болон дагалдан яваа хүмүүс, Австрид байдаг зарим орны Элчин сайдууд, монгол анд нөхөдтэйгөө хамт тэмдэглэв. Австрийн нэгэн профессорын үе дамжиж амьдарч байсан цэцэрлэгт хүрээлэн бүхий энэ байрыг худалдаж аваад удаагүй гэнэ. Хашаандаа монгол гэрээ барьж, мод цэцэгсэн дунд байрлах Элчин сайдын яамны байр талбай бага ч тохилог юм. Элчин сайд Л.Энхтайван Монгол Улсын өмч болсон энэ байр Австри дахь Монгол Улсын газар нутаг юм гээд шинэ байрны нээлтэд Засгийн газрын тэргүүн хүрэлцэн ирсэнд талархаж буйгаа илэрхийлэв. Эртний түүх соёлоо авч үлдсэн суурин соёл иргэншлийн нэг гол баталгаа болж үлдсэн гайхамшигт ур хийц бүхий байшин барилга, хөшөө дурсгалууд хаа сайгүй тааралдах бөгөөд Монгол Улсын Ерөнхий сайд ч ажлын айлчлалынхаа явцад түүхийн үнэт өв болж үлдсэн Шёнбрүнн шилтгээн, эртний сүм хийдүүд зэргээр орж сонирхсон юм. 


