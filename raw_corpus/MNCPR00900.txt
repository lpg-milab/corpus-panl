МАХН бодлого нэрээр "халаасны" хүмүүсийг хэтэвчнийх нь үзүүлэлтээр үнэлэн томилдог улс төрийн коррупци болсон байна

МАХН-ын шинэчлэх "Онц их хурлын төлөө" хөдөлгөөний Судалгаа, шинжилгээний асуудал хариуцсан зохицуулагч С.Нармандахтай ярилцлаа. 
-Танай "Онц их хурлын төлөө хөдөлгөөн"-ийнхөн нэг л нам гүм болсон шиг ээ? -Нам гүм, чимээгүй болчихлоо гэдэгтэй санал нийлэхгүй байна. Манай намын зарим удирдлага биднийг хүлээж авч уулзахдаа ч нам дотроо ярилцахыг зөвлөж байсан. 
Гишүүдтэйгээ нэг бүрчлэн уулзаж, санал бодлоо илэн далангүй солилцохыг зарчим болгон ажиллаж байна. Энэ бол манай үйл ажиллагааны гол арга барил. Тиймэрхүү уулзалт, ярилцлага бүрийг мэдээлээд байх боломжгүй юм байна. Тийм шаардлага ч байхгүй. Энэ байдал л манай хөдөлгөөний үйл ажиллагааг намжсан мэт ойлголтыг мэдээллийн хэрэгслүүд болон манай намын удирдлагуудад төрүүлээд байх шиг. -Танай намын зарим нэг удирдлага нам бүрэн шинэчлэгдсэн, нэрнээс өөр өөрчлөх юм үлдээгүй, тэгээд чухам юуг нь өөрчлөх гээд байгаа юм бэ гэдэг? -Намын нэр нь ерөнхий чиг хандлагын илэрхийлэл ч үзэл баримтлалын бодит дүр зураг үйл ажиллагаагаар тодорхойлогддог. Ийм учраас нэр өөрчлөх гэхээсээ илүү үйл ажиллагаандаа өөрчлөлт, шинэчлэлт оруулах нь чухал гэж үзэж байгаа. Манай нам ардчилсан хувьсгалын эхэн үед намын анхан шатны байгууллагыг нутаг дэвсгэрээр зохион байгуулсан, намын онц их хурлын төлөөлөгчдийг удирдлагын оролцоогүйгээр анхан шатны хурлаас гишүүд нэр дэвшүүлсэн, сонгосон зэрэг ардчилсан өөрчлөлт рүү хийсэн алхам, оролдлого бий. МАХН үзэл баримтлалаа төвч, ардчилсан социалист гээд л хоёронтоо өөрчилсөн ч тэдгээрийнхээ давуу талыг үйл ажиллагаагаараа нийгмийн амьдралд төлөвшүүлэн баталгаажуулж, нотлон харуулж чадаагүйг нийгэмд үүсээд байгаа олон түмний бухимдал харуулж байна. Хуучин тогтолцооны үеийн үндсэн хуулиар баталгаажсан нийгмийг удирдан чиглүүлэгч, манлайлагч байсан үеийн Улс төрийн товчоог, удирдах зөвлөл, бүгд хурлыг бага хурал гэж нэр томьёоны өөрчлөлтөөс өөрөөр үйл ажиллагаа, арга барилын дорвитой ардчилсан өөрчлөлт шинэчлэлт явагдсангүй. Боловсон хүчний бодлогод хачирхмаар өөрчлөлт орсныг онцолж хэлэх хэрэгтэй юм. Хуучин тогтолцоонд боловсон хүчний шалгуур нь үзэл сурталд суурилсан ч мэргэжил, боловсрол, зан суртахуун, ажил хэргийн чадвар голлож байсан бол одоо намын бодлого нэрээр "халаасны" хүмүүсийг хэтэвчийнх нь үзүүлэлтээр үнэлэн ангилж, томилдог улс төрийн коррупци болгосон байна. Энэ бүх алдаа гажуудал, МАХН-ын XXIV их хуралд гарсан зүг чигээ тодорхойлж чадаагүй нөхцөл байдлыг засч залруулахыг манай хөдөлгөөнийхөн дэвшүүлсэн. -МАХН-ыг хүмүүс хатуу нам, сайнаар ч, саараар ч гэрэл гэгээ ороход хэцүү нам гэж үздэг. Танай хөдөлгөөний эсрэг намын анхан шатны байгууллагууддаа хатуу даалгавар өгсөн, ихээхэн дарамт шахалттай байгаа нь нууц биш шүү дээ? -Тиймэрхүү байдал зарим талаар ажиглагдаж байгаа. Гэхдээ дэвэргэж туйлшруулах шаардлагагүй. Манай хөдөлгөөний тэргүүн, ажлын албаны зохицуулагч нарыг намын зарим удирдлага хүлээн авч, зорилго, үйл ажиллагаа, намын шинэчлэлийн талаар ярилцсан. "Үнэн" сониныхон ч тэр ярилцлагад орсон. Бид тэр үеэр "Гишүүдэд санал бодлоо чөлөөтэй илэрхийлэх боломж олгооч, үгээ хэлснийх нь төлөө дарамт бүү үзүүлээч, намынхаа дүрмийн хүрээнд үйл ажиллагаа явуулах боломж олгооч..." гэхчилэн хүсэлт тавьсан. Тэгэхэд "Тийм байдал гарахгүй, гарах ч ёсгүй юм" гэсэн хариулт өгч байсан л даа. Гэсэн ч бодит байдал дээр нөхцөл байдал огт өөр байсан нь цөөнгүй. Саад учруулсан, хариуцлага тооцох гэсэн хандлага ажиглагдсаар байгаа. Үүнийг лав л бидэнтэй уулзаж, ярилцсан дарга нарын үүрэг даалгавар гэж бодохгүй байна. Хэрэв нааш харж нэгийг хэлж, цааш харж нэгийг хийж байгаа бол тийм хүмүүс ёс суртахууны хувьд намын хамт олныг удирдах эрхгүй. Нөгөө талаар цагийн аяс дагасан, ая тал засагчдын үйлдэл байхыг ч үгүйсгэхгүй. Үүнийг цаг хугацаа ялгаж салгана байх. -"Онц их хурлын төлөө" хөдөлгөөнийхнийг улс орны эрх ашгийн төлөө гэхээсээ албан тушаал хөөцөлдсөн хэсэг бүлэг хүн гэж яригддаг талаарх асуулт танайханд их тулгарсан байх. Танд ч тавимаар байна? -Ингэж ярьж, хэлж байгаа хүмүүсийг би хувьдаа өөрөөрөө өрөөлийг жишиж байна гэж ойлгодог. Ер нь бидний хүлцэнгүй байдлаас шалтгаалж намд бий болсон алдаа, дутагдлыг засах, залруулах шинэчлэлийн үзэл тээж гарч ирсэн залуусаа дэмжиж туслахын оронд "эсэргүү" хэмээн адлаж байгаад харамсдаг. Шинэчлэл хийнэ гэж байгаа эдгээр залуустай хамтран ажиллах явцад намд шинэчлэл зайлшгүй болохыг, тэр зорилго зайлшгүй үр дүнд хүрэх ёстойг би улам бүр ойлгох болсон. -Гэхдээ л та нарыг намыг тараах, устгах зорилготой бүлэглэл гэсэн ойлголт бий. Танай энэ ярьж байгаа сайхан зорилт биелэхгүй юм шиг? -Намаа шинэчлэх, намынхаа нэр хүндийг дээшлүүлэх тухай ярьж, түүнийг бодит ажил болгох үйл ажиллагааны арга хэлбэр болсон намынхаа ээлжит бус их хурлыг хуралдуулах санаачилга гаргасан эгэл жирийн гишүүд бид яаж ч бодсон намаа тарааж, устгах сэтгэл өвөрлөөгүй нь ойлгомжтой. Бид гишүүдийнхээ намаа эрүүлжүүлэх хүсэл эрмэлзлийн илэрхийлэл болж гарч ирсэн. -Гарын үсэг цуглуулах явц хэр байна даа? -20 орчим хоногийн өмнөөс гарын үсэг зуруулах хуудсаа татаж авсан. Нийтдээ 31,500 гарын үсэг зурагдсан, ажлын явц 47,2 хувьтай байна гэж өмнө мэдээлсэн. Энэ сарын сүүлчээр дахиад хуудсаа татаж авна. Тэр үед шинэ тоо гарна. -Онц их хурал хийх ч талаар болж, энэ бүхэн зүгээр шоу болж дуусах юм биш биз дээ? -Энэ өмнөө тавьсан зорилгоо бид шоу гэж үзэхгүй байна. Шинэ бүхэн багагүй хүндрэл бэрхшээлтэй тулгардаг. Тэр бүхэнд ухаалгаар хандаж, тэвчээртэй даван туулах хэрэгтэй. Бид бүхнийг тооцсон. Манай намын дүрмээр бол намын ээлжит бус их хурлыг хуралдуулах эрх бүхий гурван субъект байдаг. Нэгд, намын гишүүдийн гуравны нэг нь шаардсанаар, хоёрт, намын бага хурлын гишүүдийн гуравны хоёр нь шаардсанаар, гуравт, намын дарга бага хуралд санал оруулах эрхтэй бөгөөд бага хурлын гишүүдийн гуравны хоёр нь дэмжсэн тохиолдолд хуралдах ёстой. Удирдах зөвлөлийн байр сууриас ихээхэн хамаарна л даа. Нэгэнт дүрэмд нийт гишүүдийн гуравны нэг нь шаардсанаар хуралдуулах тухай заасан учир гарын үсэг цугларсан тохиолдолд Удирдах зөвлөл татгалзах үндэсгүй. -Танай энэ хөдөлгөөний ард Ерөнхийлөгч асан Н.Багабандийг байгаа гэх юм, үнэн үү? -Бид өөрсдийн итгэл үнэмшил, хүсэл зорилгоор нэгдсэн. Энэ нэгдэл, хамтын ажиллагаа руу нийгмийн захиалга хамгийн их түлхсэн. Ерөнхийлөгч асан Н.Багабандийн хувьд тэр ер нь хүний араар нуугдаж, үзэл бодлоо бусдаар гүйцэлдүүлэх хэмжээний хүн гэж бодогдохгүй байна. Үнэндээ уулзаж, ярилцаж яваагүй болохоор тэр хүн хөдөлгөөний талаар ямар бодолтой явдгийг хэлж мэдэхгүй юм. -МАХН-ынхны нэг нууц уулзалтад Ерөнхийлөгч Н.Энхбаяр "Гантулгыгаа би мэдье..." гэж хэлсэн гэсэн. Тэгэхээр Т.Гантулга Ерөнхийлөгчийн хүн гэсэн үг үү. Түүнийг анхны даргадаа буцсан, зорилгоосоо ухарсан гэж ярих боллоо? -Т.Гантулгатай ч бус бусад хүмүүст маань ч хамааруулсан иймэрхүү дэл сул яриа бий. Энэ нь хөдөлгөөний үйл ажиллагааг сааруулах, цаашлаад зогсоох гэсэн санаархал, оролдлого, үйл ажиллагааны ээлжит бас нэг илрэл гэж дүгнэж байгаа. Аливаа хүнийг ярьж хэлж буй, хийх үйл ажиллагаагаар нь үнэлж цэгнэх хэрэгтэй. Энэ хүний хувьд бол тийм зөрүүтэй үйлдэл, яриа ажиглагддаггүй. Хүлээцтэй, тууштай зан чанартай гэж ойлгодог. Хүн бүр индэрт гараад уриа лоозон барих шаардлагагүй. Тэгээд ч манай хөдөлгөөний онцлог гэж бий. Т.Гантулгын намаа, нийгмээ шинэчилье гэсэн зарчимч байр суурийг үзэл хандлагын хувьд дэмжиж байгаа учраас би нэг багт ажиллаж байгаа. -Д.Оюунхоролын гишүүнчлэлийг сэргээсэн. Гэвч түүний өмнө дарамт, хаалт хэвээрээ байгаа гэх юм. Тэр намынхаа үйл ажиллагаанд идэвхтэй оролцож чадаж байна уу. Ер нь танай нам доторх хэлмэгдүүлэлт юу болж байна вэ? -Түүнтэй ойр дөт байдаггүй болохоор одоо ямар дарамт, шахалттай байдгийг мэдэхгүй юм. Ер нь манай намаасаа хасагдсан цөөнгүй гишүүний гишүүнчлэлийг эргэж авч үзэх нь зүй ёсны асуудал л даа. Албан ёсоор хасч, хөөгөөгүй ч зарим нэг даргын үзэл хандлагаар хэдийнэ хасагдчихсан гишүүн цөөнгүй байгаа нь орчин цагийн "хэлмэгдүүлэлт"-ийн нэг хэлбэр гэж үзэхээс өөр аргагүй ээ. Энэхүү шударга бус ажиллагааг таслан зогсооход ч манай намын гишүүд анхаарах цаг болсон. -Тэмцэл хийгээд байгаа иргэний хөдөлгөөнүүдийн талаар та ямар байр суурьтай байна вэ? -"Юу тарина, түүнийгээ хурааж авна" гэж үг байдаг даа. Түүнтэй зүйрлэвэл өнгөрсөн 16 жилийн хугацаанд төр, засгийн ургуулсан "ургацын дээж" нь энэ юм. Хүн бүр эрх чөлөө, газар шороо, тусгаар тогтнолоо хайрлан хамгаалах учиртай. Энэ үүднээс үүсээд байгаа хөдөлгөөнүүдийг үгүйсгэн эсэргүүцэх бус санал хүсэлт шаардлагыг нь хүлээн авч хэрэгжүүлэх нь өнөөгийн төр, засгийн үүрэг. Ардчиллын үндсэн зарчмуудын нэг болсон нутгийн өөрөө удирдах ёсыг жинхэнэ утгаар нь төлөвшүүлж, иргэд төрөө байгуулж, түүгээрээ үйлчлүүлж, хяналт тавьж, сайн сайхан амьдралынхаа нөхцөл бололцоог бүрдүүлж ажиллуулах үүрэгтэй. Гэтэл нутгийн өөрөө удирдах байгууллага чадавхигүй байгаагаас төр хяналтгүй болж, шударга бус байдал, авлига, дураар авирлах явдал, ядуурал, гэмт хэрэг зэрэг нийгмийн сөрөг үзэгдэл газар авч байгаа. -Танай хөдөлгөөн онц их хурлаа хуралдуулья гэж бодъё. Төлөөлөгчдөө харин хэрхэн сонгох вэ. Түрүүчийн хурлууд төлөөлөгчөө шударга бусаар сонгосон хэмээн шүүмжлэгдэж байсан? -"Ноёны бөх унах ёсгүй, дахин барилдуул..." гэдэг шиг юм мэр сэр болсон л доо. Тухайлбал, нийслэлийн нэгэн үүр дээр намын зарим удирдлагын бодлогоор орсон хүн нь сонгогдоогүйд бухимдсан дарга "Энэ хурал хүчингүй" гээд орхин гарсан төдийгүй дараагийн хурлаа товлосон цагтаа хийлгүй өөрийн хүнийг сонгуулсан тохиолдол бий. Зарим хурлын явцад гадаа нь зогссон том, жижиг жийпнээс гар утсаараа ярьж хурлыг удирдан санасандаа хүрэх, орон нутгийн төлөөлөгчдийг "хүндэтгэлтэйгээр" угтан тосч авах, нэр дэвшүүлэх хурлыг зөвхөн өөрсдийн тойрон хүрээлэгчдийн дунд зарлах мэт явдал цөөнгүй байсан нь үнэн. 
Б.ХАЖИДМАА

