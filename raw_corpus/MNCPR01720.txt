ХҮҮХДИЙН АРДЧИЛАЛ

Монголчууд "хүн болох багаасаа, хүлэг болох унаганаасаа " хэмээн хэлэлцэж ирсэн байна. Харамсалтай нь суурьшилгүй, нүүж амьдардаг малчин ард түмэнд иргэншсэн ертөнцийн шинэ хүнийг төлөвшүүлэх санаа оноо туршлага байсангүй. Гол төлөв дээрх зүйр үгэнд гардаг "унага"-тайгаа хүүхдийн хүмүүжил ихээр холбогдож очно. 
Бяцхан хүү унагатайгаа цуг өсч түүнийг морь болоход унаж эзэмшиж чаддаг болох учиртай. Ганц гэрээрээ, их сайндаа ах дүү, хамаатан саднаас бүрдэх хот айлын дунд хүүхэд өсч хүмүүжинэ. Өөрөөр хэлбэл хүүхэд нийгмийн дунд гэхээсээ илүү хамаатан садны явцуу хүрээнд өсч бойжно. Түүнийг мөн л нийгэм хамт олны дунд гэхээсээ илүү, гэр бүл хамаатан садныхаа дунд өнгөрүүлэх амьдрал хүлээнэ. Нэг бодлын нүүдэлчнийг төлөвшүүлж хөгжүүлэх амар байж. Хүмүүжлийн гол шугам нь эцэг, эхийгээ хөгшрөхөд өргөж асрамжлахуйц хүн болох явдал байлаа. Багаасаа л "ээжийнхээ ачийг яанам бэ" гэж дуулж өснө. Хань ижил үр хүүхдээ энэрэн хайрлаж, нийгмийн зөв шударга гишүүн болохыг уриалсан аман зохиол, дуу шүлэг байдаг л биз дээ, гэхдээ ховор доо ховор. Эцэг эхийг гэр бүлээсээ дээгүүр тавьснаараа бараг иргэншсэн ертөнцийн гол цөмийг үл хайхрах байдал руу түлхдэг боловч аз болоход нүүдэлч айлд эмэгтэй хүний эрх мэдэл их байдгаар хүйсийн ялгаа дарамтыг зөөллөнө. Гэрийн эзэн эр хүн бол айл гэрийн сүлд гэх уламжлалт шүтлэг хүндлэл, эхнэр хүнд байх аж ахуйн эрх мэдэл хоёр гэр бүлийг тэнцвэржүүлж иржээ. Ийм хүнд иргэншсэн ертөнцөд амьдрах, хөлөө олох чадвар даанч мөхөсдөнө. ХХ зууны эхээр монголчууд социализм байгуулах явцдаа иргэншиж эхлэв. Эндээс л иргэншсэн ертөнцийн шинэ хүний асуудал гарч ирлээ. Хүүхэд хот айлын ах дүүсийн дунд бус сургууль соёл, өөрийн гудамж, найз нөхөд дунд өсч хүмүүжих төдийгүй амьдралаа ах дүүсээсээ өөр хүмүүсийн дунд өнгөрөөх боллоо. Уул нь нүүж явсан айлууд иргэншиж эхэлсэн нь дэвшил л дээ, төлбөр даанч хэтэрсэн болохоос. Гэвч тогтоц нь өөрөө гажиг байсан болохоор хүн хүмүүжүүлэх арга барил нь мөн л эндүүтэй,ташаатай явлаа. Тэр үеийн сурган хүмүүжлийн холбогдолтой лоозон, нэр томьёог эргэн санацгаая л даа. "МАХН-ын үйл хэргийн төлөө хэзээд бэлхэн", "Өв тэгш хүнийг хүмүүжүүлье". Хар багаас нь улс төржүүлсэн төдийгүй, бүх хүнийг тэгшитгэх гэсэн бүтэлгүй санаа. Гэхдээ энэ бол юу ч биш. Үүнээс ч аймаар юм бас байна. "Монгол-Зөвлөлтийн цусаар гагнагдсан найрамдал", "Халуун амь бүлээн цусаа хайрлахгүй хүн болох". Иймэрхүү үг хэллэгийг баруунд 16 нас хүрээгүй хүүхдэд хэлж сонсгохыг хориглодог. Гэвч энэ бол бас л юу ч биш. Дараагийн жишээ бол социализмын тухай мэдээлэл аваагүй сурган хүмүүжүүлэгчийг бол шууд л шоконд оруулна. БНМАУ-ын Ардын гэгээрлийн Яамны шийдвэрээр найман нас хүрч дунд сургуульд орсон бүх хүүхэд жил бүр 10 орчим зурам алж, өвчин, арьсыг нь сургуульдаа авчирч тушаах даалгавар авдаг байсан. Дээр нь сургуулийн даалгаврыг хүнээр хийлгэх, бусдаас хуулах хориотой. Хувь хүний үнэт зүйлсийг үгүйсгэсэн, бурхнаас заяасан үнэт баялаг болох амь нас, ёс суртахуунаа үзэл суртлын золиос болгоход бэлэн тийм хүмүүсийг бэлтгэх эрмэлзэлтэй дэглэмд ийм замаар иргэдээ бэлтгэж байсан. Нийгмийнх нь гол лоозон И.Сталины хэлсэнчлэн "Личность является нулем" буюу "хувь хүнийг тэг мэт үзэх" суртал байлаа. Харин 1990 оны ардчилсан хувьсгалаар монголчууд иргэншсэн нийгмийг сонгодог утгаар нь байгуулах боломж олсон юм. Ингэснээрээ аль найман зууны тэртээ тулгар төрөө байгуулж, алдраа дуудуулж байсан удаатай, аливаа түүх хөндсөн сэдэвтэй өгүүлэлд үүнийг нь онцлохгүй бол тэсвэрлэдэггүй монголчууд бид нэг үнэнтэй эвлэрэхээс өөр замгүй болоод байна. Энэ нь иргэншсэн ертөнцийн шинэ хүнийг бэлтгэх хүмүүжүүлэх, боловсруулах асуудлыг шинээр, бүр "а"-гаас эхлэхээс өөр замгүй болоод байгааг хэлж өглөө. Гомдолтой ч бас завшаантай. Учир нь шинэ үеийнхэн улс орноо хэн нэгэнтэй цусаар бус хөгжил дэвшлээр гагнах учиртайг мэдэж өснө. Хамгийн гол нь улс орных нь хамгийн том баялаг бол ямар нэгэн нам, үзэл суртал бус хувь хүн өөрөө гэдгийг мэдэрч өснө. Тэд коммунизм байгуулах гэж бус жаргах гэж төрсөн, гэхдээ бусдын жаргах замд садаа болохгүйгээр жаргах учиртай гэдэг ариун мөрдлөгтэй амьдарна. Тэд амиа насаа аль нэг үзэл суртлын төлөө золих бус амьд байж амь нас, аз жаргалаа хамгаалдаг нэгэн болно. Тэд хүүхэд насаа зурам алахад бус амьтныг хайрлахад суралцаж өнгөрөөнө. Ийм хүмүүсийн нийлбэр нь маргаашийн, хүн нь, нийгэм нь ч эрүүл Монгол Улс байх учиртай. Харин хаанаас эхлэх билээ. Ямар ч байсан Боловсролын тухай хуулийг боловсронгуй болгон шинэчлэх ажил яригдаж хийгдэж байна. Энэ хууль болон Английн хүүхдийг ивээх сангаас гаргаж буй саналууд тус өгүүллийг бичихэд хүргэсэн. Тус сангийн ажилтнууд манай редакцид ирж уулзан дээрх сэдвээр халуун яриа өрнүүлж, өөрсдийн зардлаар хийсэн судалгаа, санаа оноогоо харамгүй тусалсанд бас талархах учиртай. Дээр нь сонирхон бичигчийн судалж буй ХХ зуунд монголчууд иргэншсэн асуудалтай ямар нэгэн байдлаар холбогдож буй тул сонирхол татаж эдгээр цувралуудыг бичлээ. "Амьтан хүн тэгшгүй нь юу вэ" хэмээн Дорнын эртний гунигт дуунд гардаг. Хүний ууган гайхшрал, мэдрэмжүүдийн нэг энэ байх. Хүүхэд мэдээ оруутаа л, магадгүй өөрийгээ хүний хорвоогийн нэг хэсэг гэж мэдрэхээсээ илүүтэйгээр бусдаас өөрийгөө ондоо байгааг харна. Наанадаж хүйсийн ялгаа байгааг мэдэрнэ. Өөр нэг хүүхэд бяртай байхад, нөгөөх нь сул дорой. Ондоо нэг нь баян тарган байхад, гуравдахь нь үгээгүй хоосон. Амьдран төлөвших эхний баримжаа мэдрэмжүүд нь бөөн ялгаа, тэгш бус байдлын бөөгнөрөл болж харагдана. Тэгвэл хүн төрөлхтөн бүгдээр амьдрах, аз жаргалд хүрэх тэгш эрхтэй гэсэн бат итгэл үнэмшилтэй, өөрөө түүнийг амсаж мэдэрсэн шинэ иргэн, шинэ нийгэм яаж бүрэлдэх болж байна аа гэсэн асуудал гарч байна. Сургууль нь боловсрол мэдлэг олгохоос гадна хүүхэд тэнд очоод бусадтайгаа эрх үүрэг тэгш гэдгийг мэдэрч ой ухаандаа суулгаж авах газар юм. Чухамхүү бурхны санаачилгаар бие бие биеэс үлэмж ондоо төрдөг хүн төрөлтөн бид сургуулийн хэдхэн жилд л зиндаа нь яг шугамдсан юм шиг тэгш биш юмаа гэхэд ойролцоо байж болдог. Хүн болгон захирал дарга, менежер байх боломжгүй. Харин хүн болгон хүүхэд насандаа сурагч байх боломжтой. Сургууль төгсгөсний маргаашаас эхлээд хувь заяа хуваагдан холддог билээ. Үүнтэй зэрэгцэн домогт нүүдэлчид сүүлчийн нүүдлээ хийж хөдөөнөөс хотыг зорьж байна. Иргэншил рүү ирэгсэд хотод буудлаа олоогүй бужигнах, нийгэм хямарч баян хоосны ялгаа тодрон хямрах энэ хоёр үзэгдлийн завсарт юу юунаас илүү хүүхдийн эрх ашиг завсардан хохирч байгаа билээ. Чухам энэ жилүүдэд л хүүхдийн оюун санаанд амьд жишээгээр үлгэрлэн суулгаж өгөх тэгш эрхийн мэдрэмж, хүмүүжил юутай ч зүйрлэмгүй ач холбогдолтой. "Хүний эрхийн түгээмэл" тунхаглалд ч "Боловсрол нь... хүнийг хөгжүүлэх, эрх чөлөөг улам бүр хүндэтгэдэг болгоход чиглэх ёстой" гэж заасан байдаг. Боловсролын тухай хуульд, хүүхэд бүр арьс өнгө, хүйс, үндэс угсаа, хөрөнгө чинээ, гэр бүлийн байдал, эрүүл мэнд, сурах чадамж, хөдөлмөр эрхэлдэг, хөгжлийн бэрхшээлтэй болон ял эдэлж байгаа эсэхээс үл хамааран ямар нэг ялгаварлалгүйгээр чанартай боловсрол эзэмших эрхээ эдлэх нөхцөлийг бүрдүүлсэн заалтууд оруулж өгөх шаардлагатай байна. Ер нь 2002 онд батлагдсан Боловсролын тухай хуульд нэрээсээ эхлээд бодмоор гайхмаар юм олон. Энэ нэрийг хараад ямар юмыг боловсрол гэж үзэх, юуг боловсрол бишээр тооцох тухай л өгүүлдэг юм болов уу гэж бодмоор. Эрүүгийн тухай хууль, иргэний тухай хууль гэдэггүй биз дээ. Уг хуулийн зургадугаар зүйлийн 1-д зааснаар бол монгол Улсын иргэн "суралцах эрхтэй", 3-д тусгагдсанаар "суурь боловсрол заавал эзэмших үүрэгтэй" болж байна. Хэн нэгэн эрхээ эдлэх гэхэд саад учирч байвал саад учруулагч этгээдэд арга хэмжээ авч, үүргээ биелүүлээгүй хүнийг өөрийг нь шийтгэдэг. Ингэхлээр сургуульд суугаагүй хүүхдийг үүргээ биелүүлээгүйн төлөө шийтгэх хууль зүйн үндэс байгаа юм байна. Гэхдээ ийм тохиолдолд яаж шийтгэхээ тусгаагүй байна. Эрхийг үүрэг болгодог аль нийгмийн ёс юм бол? Та үг хэлэх эрхтэй гэвэл өөрийг чинь хэлсэн үгний төлөө шийтгэхгүй гэсэн үг. Харин та үг хэлэх үүрэгтэй гэвэл үгээ хэлэхгүй бол шийтгэнэ гэсэн санаа. Хуулийг цааш нь уншлаа. Хүүхдийг гэхээсээ илүү хүүхдийн хувь заяаг шийддэг дарга, даамлуудыг айхавтар хамгаалсан хууль юм болов уу гэж өөрийн эрхгүй бодогдоод байв. Учир нь хуулийн 30 дугаар зүйлд зааснаар бол аймаг, нийслэлийн Засаг дарга нар 12 зүйлийн эрхтэй атал нэг ч үүрэггүй аж. Хуулийн дараагийн зүйлд мөн л нэг ч үүрэг хүлээдэггүй сум, дүүргийн Засаг дарга нарын 12 эрхийг жагсаажээ. Зайлуул, хөөрхий баг, хорооны дарга нарт ердөө гурав, гуравхан эрх хуваарилжээ. Гэхдээ тэдэнд нэг ч үүрэг өгөлгүй харж үзжээ. "Үүрэг" гэдэг заалт уруудсаар яваад багш сурагч хоёр дээр тунаж байна. Тэд тус бүрдээ тав таван үүрэгтэй ажээ. Английн хүүхдийг ивээх сангийн судалгаагаар сургуулийн насны хүүхдийн 4 орчим хувь нь сургууль завсардаад байгаа аж. Тэгэхээр үүний буруутныг олж хариуцлага хүлээлгэнэ гэвэл их л сайндаа багшид нь арга хэмжээ авах болж байна. Мөн хичээл сургуульдаа яваагүй хүүхдүүд бас өөрснөө шийтгүүлнэ. Учир нь тэд боловсрол эзэмших үүрэг хуулиар хүлээсэн. Харин нэг ч дарга шийтгүүлэхгүй. Тэд боловсролын тухай хуулиар арваас доошгүй эрхтэй болсноос бус нэг ч үүрэг хүлээгээгүй билээ. Уул нь хүүхэд суралцах, боловсрол эзэмших эрхтэй, үүний төлөө төрийн албан хаагчид үүрэг хүлээдэг л баймаар юм. Хэдийгээр Хүүхдийн эрхийг хамгаалах тухай зэрэг хуулиудад "хүүхэд ерөнхий боловсролыг төлбөргүй эзэмших, авьяас чадвараа хөгжүүлэхэд төрөөс дэмжлэг авах эрхтэй... Төрийн байгууллага албан тушаалтан хорих ял эдэлж буй хүүхдийн нэр төрийг хүндэтгэн хамгаалж... боловсрох... хөдөлмөр эрхлэхэд туслах" гэхчлэнгийн заалтууд байдаг боловч эдгээр заалт Боловсролын хуульд бүрэн тусгагдаагүй аж. Яг нарийндаа амьдрал дээр эдгээр заалт "Чамайг үнэ төлбөргүй ерөнхий боловсрол эзэмшиж чадсан байхад буруутгахгүй", "аав ээжийн танил тал,овсгоо, нэр нүүрийг ашиглан авьяасаа төрөөр дэмжүүлж чадсан хүүхдэд ял тулгахгүй", "Хорих ял эдэлж байгаа хүүхдийн нэр төрийг хүндэтгэн сурч боловсрох боломж олгож байгаад баригдсан төрийн албан хаагчид арга хэмжээ авахгүй" гэсэн байдалтайгаар л "хэрэгжиж" байгаа юм. Хуулинд ёс төдий заах, процедурыг нь тодорхойлж өгөх хоёр тэнгэр газар шиг ялгаатай шүү. Социализмын үеийн Үндсэн хуульд бичсэнээр " БНМАУ-ын иргэд жагсаал цуглаан хийх, эвлэлдэн нэгдэх эрхтэй" байсан боловч МАХН, улаан Үйлдвэрчний эвлэл, Монголын хувьсгалт залуучуудын эвлэл, Монгол Зөвлөлтийн найрамдлын нийгэмлэг зэрэг "Удирдагчдын" гар хөлд л элсэж болдог, зөвхөн нам засгаа дэмжсэн жагсаал л хийх эрхтэй байсан нь саяхан. Зарим заалт тухайлбал арьс өнгөөр ялгаварлахгүй байх санаа монголчуудад чухал биш, хамаагүй санагдаж болно. Бид нэг арьстнаас бүрдсэн үндэстэн учраас арьсны үзэл байдаггүй. Апартейд болоход ганцхан хуруу дутуу нутаг нугаараа талцах, үзэл бодлоор нь ялгаварлан гадуурхах үзэгдэл манайд түгээмэл. Ялгаварлалцах арьс байхгүй болохоор нутаг нугаараа талцан, үзэж тардаг. Нөгөө талаас хүмүүсийн хооронд зааг ялгаа, зөрчил тэмцэлдээнийг үргэлж бий болгодог сайхан хөрс нь ядуурал, ажилгүйдэл, нийгмийн бухимдал юм. Чухам нийгэм хямарч, ноцтой ялгарал үүсч буй үетэй бидний ёсны иргэншилд шилжих процесс давхцаж байна. Үүнээс гарах нэг гарц нь нийгмээ талцаж хямраадаггүй шинэ үетэй болох явдал билээ. Эцэг эхчүүд хүүхдээ нэг үе "үгэнд сайн ордог" болгох нь эрхэм дээд сурган хүмүүжил гэж итгэж явснаа сүүлхэнд "тооны хичээлдээ л мундаг байвал сайн" гэсэн өөр үнэмшлээр сольсон. Одоо та хүүхдээ яах бодолтой байна. 
Үргэлжлэл бий 
Б.Цэнддоо 
