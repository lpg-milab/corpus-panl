Монгол Улсад Зэвсэгт хүчин хэрэгтэй

Японы нэртэй зохиолч Мишима Юкиа 1970 онд 45 настайдаа Японы генералыг барьцаалан "Армитай байхыг хориглосон Үндсэн хуулийн" эсрэг тэмцээд амжилтад хүрээгүй учир амиа хорлож байжээ. Гучин хэдэн жилийн дараа Япон улс батлан хамгаалах яамтай болж үндэстнээрээ баяртай ч бас гунигтайхан тэмдэглэв.
Монголчууд ч гэсэн цэрэг арми, цэргийн албаа оршин байсан түүхийнхээ турш хүндэтгэн, ач холбогдол өгч байсны саяхны жишээнүүд бол цэргийн баяраа улс үндэстэнээрээ тэмдэглэдэг мөн улс орныхоо тусгаар тогтнолыг зарлаад эхний байгуулсан гурван яамны нэг Батлан хамгаалах яам байсан зэргийг дурдахад л хангалттай. Үндсэн хуулиар хүлээсэн эх орноо хамгаалах үүргийг нь эр хүн болгонд сануулдаг өдөр буюу "цэргийн баяр"-ыг бүх ард түмнээрээ саяхан болтол өргөн тэмдэглэж хэвшсэн байлаа. "Ямар хүнээр мануулснаа эх орон минь үзээрэй" гэх иргэд ялангуяа залуу үеэ эх оронч үзлээр хүмүүжүүлэхэд дэмжлэг болдог байсан энэхүү баярын гол ач холбогдлыг нь аанай л туйлширдаг жудаггүй хэдэн эрхмүүдийн хатгалгаар байхгүй болгож зөвхөн Зэвсэгт хүчний баярын өдөр болгосноор цагдаа, шүүхийн шийдвэр гүйцэтгэгчид, хилийн цэрэг, дотоодын цэргүүд өөр өөр өдөр баяраа тэмдэглэдэг болжээ. Бүх ард түмнээ эх оронч үзлээр нэг ч гэсэн өдөр амьсгалуулах боломж л багаслаа гэсэн хэрэг. Гэхдээ өнөөг хүртэл олонхи иргэд ялангуяа цэргийн үүрэгтэй эрчүүд маань ийнхүү баярлалаа ч цаана нь хариуцлагаа бүрмөсөн мартаагүй л байна. Түүгээр тогтохгүй хэдэн эдийн засагчид нийлээд "хөгжлийн" яамтай болох зөв санаачилгаа 95 жилийн түүхтэй БХЯ-ыг устгах гэсэн хорон санаагаараа буртаглуулж байна. Эдгээр ноёдууд батлан хамгаалах үйл ажиллагаа нь цэргийн буюу зэвсэгт хүчнээр тогтохгүй өргөн хүрээтэй үйл ажиллагаа болохыг мэддэггүй бөгөөд зөвхөн хилийн цэрэг, одоо байхгүй болсон барилгын цэргийн хүрээнд л батлан хамгаалах асуудлыг ойлгодог юм байна. Улс орноо батлан хамгаалах бодлого үйл ажиллагаа улс төр дипломатын, орон нутгийн хамгаалалт-улсын дайчилгааны болон цэрэг зэвсгийн гэсэн гурван үндсэн хэсгээс бүрддэг. Наад зах нь БХЯ-гүй бол гадаадын цэргийн атташе нар монголд, манай цэргийнхэн гадаадад суух асуудал яах бол. Манай цэргийнхэн олноор сурдаг АНУ, ОХУ, БНХАУ, Турк, Энэтхэг, Герман, Бельги, Солонгос зэрэг орнуудын БХ-ын сайд нар манайд айлчлах уу? Мэргэжлийн чиг хандлагатай чадварлаг зэвсэгт хүчинтэй болох зорилт нь хугацаат цэргийн алба хаах хүмүүсийн тоог багасгаж ингэснээрээ орон нутгийн засаг захиргаанаас БХЯ-тай хамтран эрчүүдээ цэргийн хэрэгт бэлтгэх, тайван болон дайн хямралын үед хуулиар хүлээсэн бусад үүргээ биелүүлэх талаар нь ажиллах шаардлагыг өндөржүүлж байгаа юм. Хэрэв БХЯ-г хилийн цэргийн хажууд байдаг агентлаг болгочихвол энэ нь бусад төрийн захиргааны төв болон орон нутгийн захиргааны байгууллагуудыг яаж удирдах юм бол оо. Засгийн газрын гишүүнгүй цэргийнхэн төсөв хөрөнгөө хэнээр яаж лоббидох бол энэ тэр гэхээр дээрх эдийн засагчид ямар хорлонтой асуудал дэвшүүлсэн нь ойлгогдож байна. Тайван цагт ЗХЖШ-ыг өдөр тутмын удирдлагаар Ерөнхийлөгч хангадаг болбол төрийн тэргүүн маань цэргийн сахилга бат, хоол ундны төлөө нэлээд цаг заваа зарцуулж сүүлд нь УИХ, ЗГ-ын өмнө нэг яамны төлөөнөөс хариуцлага хүлээдэг болтлоо доошоо орно гэсэн үг. Эд нар нэг талаас батлан хамгаалах яамыг байхгүй болгож, улмаар батлан хамгаалах улс орны бэлэн байдал, хүч чадлыг сулруулах "санаачилга" гаргаж байгаа нь 1919 онд цэргээ тарааж зэвсгийг нь хураалгах гэрээг Бээжинтэй байгуулах талаар хөөцөлдөж санасандаа хүрч байсан хүрээний зарим улстөрчдийн үйл ажиллагааг санагдуулж байна гэж хатуухан хэлмээр ч нөгөө талаар эх орондоо амь насаараа дэнчин тавьж тангараг өргөж үзээгүй, цэрэгт яаж явахгүй байх вэ гэж арга саам хайж байхдаа цэрэг армийг үзэн ядах болсон 60- аад оны "бэлэнчлэх" сэтгэлгээтэй сэхээтнүүдийн сэтгэлгээний үр дүн ч юм уу гэж зөөлрүүлмээр ч санагдах юм. Гэхдээ эдгээр нөхдүүд урдын адил олон улсын баталгаажуулалтаар эх орноо хамгаална, батлан хамгаалах зардал ихээс улс орон маань хөгжихгүй байна гэдэг ч юм уу, /ДНБ-ий хоёр хувьд хүрэхгүй энэ зардал улс орны эдийн засгийн хөгжилд садаа болдоггүй/ эсхүл зэвсэгт хүчингүй улс орон байдаг гэж олон нийтэд худлаа сурталчлаад хэрэггүйг ямар ч байсан мэдэрсэн нь яамай даа. Өнөөдөр манай улсын оршин байгаа бүс нутагт солонгосын хойгоос Шинжаан-Уйгур, Төв ази-Узбекс-тан, Тажикстан, Афганистан, Иран Ирак хүртэлх өргөн уудам нутагт дэлхий дахины хамгийн халуун цэгүүд оршиж тэр ч учраас дэлхийн хамгийн том 10 арми, агаарын цэрэг, усан цэрэг энд байсаар байгааг дараахь хүснэгтээс харж болно. Хятадын батлан хамгаалах зардал энэ онд 44.9 тэрбум доллараар /зарим эх сурвалж 62.5 гэдэг/ үнэлэгдсэн нь 2006 оныхоос 17.8 хувиар ахиу байна. Хятадын Ардын Чөлөөлөх Арми /ХАЧА/ нь одоогоор хоёр сая 500 мянга гаруй албан хаагчидтай дэлхийн хамгийн том арми юм. /ХАЧА/ стратеги болон тактикийн зориулалтын зэвсэг техник бүрэн шинэчлэгдсэн, мөн Хятадын батлан хамгаалахын төсөв зардал мэдэгдэхүйц нэмэгдэж байгаад Америк, Оросын тал сэтгэл зовниж байна. ОХУ-ын зэвсэгт хүчин нь Нэг сая 4100 хүний бие бүрэлдэхүүнтэй. /батлан хамгаалах зардал энэ онд 61.9 тэрбум/ ЗХУ задран унасны дараахь эдийн засгийн гүн хямралаас дөнгөж гарч байгаа болохоор цаашид армийн анги нэгтгэлүүдийг орчин үеийн шаардлагад нийцүүлэхийн тулд шат дараалсан олон арга хэмжээ авч байгаа ажээ. Хоёр хөрш маань цэргийн зардлаа нэмээд л тэгэх тусам нь монголчууд нөгөө туйл руу туйлшраад л байж болж байна уу... Төр засаг нь ч юм уу цэргийнхэн санаачилга гаргаад дээрх эдийн засагчдыг улс орны зарим хэсэгт, онц байдал-хямралт байдал үүсэх үед иргэдээ хамгаалах авах арга хэмжээний төлөвлөгөөн дээр ажиллуулаад үзсэн бол батлан хамгаалах талаар ингэж дуугарахгүй ч байсан байж болох юм. Орон нутагт ажилладаг засаг дарга нар, төрийн албан хаагчид энэ асуудлыг эдгээр онолчдоос илүү ойлгож дэмжих болсон. Саяхан "террорист халдлага"-тай холбоотой дадлага сургууль хийснийхээ төлөө тагнуулынхан яаж хэвлэлийнхний шүүмжлэлийн бай болов. Харин ийм үед төр засгийн өндөрлөгүүд, хүчний байгууллагууд яаж харилцан ажиллав, яах ёстой байсан гэдэг талаар хэн юу ярив, ямар хэвлэл мэдээллийн хэрэгслэлээр шүүмж дүгнэлт гарав аа? Монголчууд цэргийн түүхэн гайхамшигт уламжлалтай, тэр чадвар нь өнөөдөр ч бүр байхгүй болоогүйг энхийг сахиулж буй манай цэргүүдийн олон үндэстний дунд байгаа нэр хүнд харуулж байна. Магадгүй өнөөдөртөө монголчуудыг сайн эдийн засагч юм уу барилгачин гэж гадаадынхан урьж ажиллуулахгүй л болов уу. Харин тэсвэр хатуужил, үүрэгтээ үнэнч байдал, шинийг сурах эрмэлзлэлээрээ бусдад үнэлэгдэж байгаа манай цэргүүд улс орондоо төдийгүй дэлхий дахинд ч хэрэгтэй болжээ. Жишээ нь урьд оны сүүлчээр НҮБ Сьерра Леонед байгаа 250 дээр дахиад 800 монгол цэргийг энхийг сахиулахаар урьсан баримт юм. Манай эдийн засагчид үйлдвэрээ дампууруулж, ноос ноолуур, газрын лицензээ гадаадынханд алдаад хийх ажилгүй болохоороо цэрэг арми руугаа үе үе дайрч "голоо зогоодог" муу аргаа болимоор юм. Даяаршил мэдээллийн гэх энэ эрин үед уламжлалт бус аюул заналхийлэлтэй уялдсан дайн байлдаан гэхээсээ "элдэв" хүчин зүйлээс үүдэлтэй будлиан самуурал улам даамжирч байгааг дээрх эдийн засагчид суурьтай судалж байж аюулгүй байдал, батлан хамгаалах асуудалтай холбоотой сэдвээр дуугарч баймаар байна. 
БХЯ-ны Стратеги, Удирдлага төлөвлөлтийн газрын дарга, бригадын генерал Ч.Сосорбарам 
