№7 (16910)
1988 оны нэгдүгээр сарын 8.
Салхины хүч

<<Жижиг хэрэглэгчдийг цахилгаан эрчим хүчний эх үүсвэрээр хангахад биохий, ус, нар, салхины эх үүсвэртэй эрчим хүч ашиглахтай холбогдсон судалгааг өргөтгөх, энэ талаар тодорхой амжилт олсон гадаад орны туршлагыг хэрэглэх, улмаар авсаархан үйлдвэр байгуулж тоног төхөөрөмж үйлдвэрлэж нэвтрүүлэх талаар Шинжлэх ухааны Академи, Эрчим хүч, уул уурхайн үйлдвэр, геологийн Яам, салбарын эрдэм шинжилгээний байгууллагууд хүч хамтран тодорхой ажил зохион байгуулах нь чухал байна>> гэж МАХН-ын Төв Хорооны IV (1987 оны) бүгд хурал дээр нөхөр Ж. Батмөнх зааж тэмдэглээд барагцаалбал ойрын 8-10 жилд малчдын суурийг үндсэнд нь цахилгаан эрчим хүчний эх үүсвэрээр хангах зорилт дэвшүүллээ.

Эх газрын эрс тэс уур амьсгалтай Төв Азийн гол хэсэгт оршдог  манай орны нутаг дэвсгэрт байнгын салхитай, ялангуяа Дорнод, Сүхбаатар, Дорноговь, Дундговь, Өмнөговь аймаг нэлдээ, Хэнтий, Төв, Өвөрхангай, Баянхонгор, Говь-Алтай аймгийн ихэнх нутаг салины  эрчим хүч ашиглахад нэн тохиромжтой билээ. Малчдын гэр ахуйн хэрэгцээний цахилгаан гаргах бэлчээр усжуулах, худгаас ус татах ажлыг механикжуулахад юуны урьд эдгээр бүс нутагт салхин агрегатуудыг ашиглах боломжтой. Тусгайлан түүхий эд шаардахгүй, хямд төсөр, үргэлж бэлэн байж, дахин сэргээгдэх чадвартай тул салхины хүчийг улс ардын аж ахуйд ашиглах асуудал өнөөдөр дэлхийн олон оронд эдийн засгийн төдийгүй нийгмийн ач холбогдолтой зорилт, тухайн улс орны түлш, эрчим хүчний балансад тодорхой байр суурь эзлэх боллоо.

Манай орон ЗХУ, бусад орны туршлагаар салхины эрчим хүчийг  хөдөө аж ахуйд ашиглах чиглэлээр шинжилгээ, сорилт, туршилтын ажлыг эхэлж салхины эрчим хүчний нөөцийг нарийвчлан судлах, салхин агрегатыг зохистой ашиглах хэлбэр, бүс нутгийг тогтоох улмаар хөдөө аж ахуйд салхины хүчийг ашиглах ерөнхий схем боловсруулах талаар зарим алхам хийж эхэлсэн юм. Өнгөрсөн жилүүдэд Ж.Самбуугийн нэрэмжит мал аж ахуйн эрдэм шинжилгээний хүрээлэнгийн механикжуулалт, цахилгаанжуулалтын салбар монгол орны салхины горим, салхин агрегатаар механикжуулах энгийн худгуудын параметр болон малчдын гэр  ахуйд цахилгаан хэрэглэх шаардлагад зохицсон хийц зохиомж. техникийн үзүүлэлттэй зөөврийн салхин агрегатуудын загвар зохион бүтээж туршилт хийжээ.

НҮБ-ын хөгжлийн программын төслийн шугамаар гадаад орнуудаас авсан салхиар ажилладаг цахилгаан агрегат, худгаас ус өргөгч 30 гаруй зөөврийн хэрэгслийг Өмнөговь аймгийн Ханхонгор, Төв аймгийн Алтанбулаг сум нэгдэлд туршиж байна. Өнгөрсөн гурван жил гаруй хугацаанд эдгээр төхөөрөмж үндсэндээ найдвартай ажиллаж малчдын гэрийг гэрэлтүүлж, радио хүлээн авагчийг ажиллуулан үр ашигтай нь нотлогдож малчид ч тэдгээрийг ажиллуулж, ашиглаж сурчээ. Гэвч энэ бүхэн нь зөвхөн эхлэл төдий байгаа ажээ.

Малчдын эрх ашгийг төлөөлсөн гол байгууллага - Хөдөө аж ахуй, хүнсний үйлдвэрийн Яам, Нэгдлийн холбооны дээд зөвлөл, улс орны цахилгаанжуулалтын нэгдсэн бодлогыг боловсруулж хэрэгжүүлэх үүрэг хүлээсэн Эрчим хүч, уул уурхайн үйлдвэр, геологийн , Яам. техник технологийн ололтыг үйлдвэрлэлд нэвтрүүлэх ажлыг зохицуулах шууд үүрэгтэй Шинжлэх ухаан техникийн улсын хороо хөдөө орон нутагт салхины эрчим хүчийг ашиглах талаар үнэндээ зөгнөл ярьж, гоё амлалт өгөхөөс биш бодитой далайцтай арга хэмжээ авч, тодорхой ахиц гаргахгү'й цаг алдсаар байгааг цаашид тэсвэрлэн эвлэрэх аргагүйд хүрчээ.

Дурдсан яам, хорооны харьяа эрдэм шинжилгээ ний хүрээлэн, институтийн цөөн ажилтан, салхины эрчим хүч ашиглах асуудлыг судалгааныхаа ажлын хавсарга төдий байдлаар авч үзээд тус тусдаа салангид ажиллаж, олон оноор сунжруулж иржээ. Салхины хүчийг ашиглах чиглэлээр хийж байгаа эрдэм шинжилгээ, судалгааны ажлыг түргэвчлэн үр дүнг нь үйлдвэрлэлд нэвтрүүлэх, ялангуяа зөөж тээвэрлэх, задалж угсрахад хялбар, бага овортой, ашигт үйлийн коэффициент өндөртэй, хямд төсөр агрегатыг импортоор авах, олон улсын хэмжээнд хорших замаар дотооддоо үйлдвэрлэх талаар эрэл хийж, овсгоотой ажиллахыг улс эх орны эрх ашиг, хөдөө аж ахуйг хөгжүүлэх зорилт хатуу шаардаж байна.

Салхины эрчим хүч ашиглах асуудлаар ажиллаж байгаа хүмүүс мал аж ахуйн суурийн гуравны нэгийг салхин агрегатын гэрэлтүүлэгтэй болгох, бэлчээр дэх худгийн 10-15 хувьд салхин сэнс тавьж  ажлыг механикжуулах зэрэг тодорхой зорилт дэвшүүлснийг ч холбогдох газрууд дэмжиж ажил болгомоор байна. Энгийн уурхайн худгаас ус татах ажлыг механикжуулах зориулалттай хялбар хийцтэй, хөнгөн авсаархан, салхины хурд харьцангуй бага үед ч ажиллаж хоногт тав хүртэл тонн ус татаж нөөцлөх хүч чадалтай агрегат байсаар байхад түүнийг давын өмнө олноор үйлдвэрлэхэд санаа тавьж хөрөнгө зарах ёстой. Хөдөө аж ахуй,  хүнсний үйлдвэрийн Яамны хөшүүн, санаачилгагүй байдлаас үйлдвэрлэлийн бааз, мэргэжилтний бололцоо, нөөц бэлэн хүч нь ч үүнд олигтой дайчлагдахгүй байна. Ер нь эрчим хүчний бэлэн бөгөөд үргэлж нөхөн сэргээгдэх эх үүсвэрийг гол хэрэглэгч -малчдынхаа өмнөөс тус яам болон хөдөө аж ахуйн нэгдлийн холбооны дээд зөвлөл захиалагчийн үүрэг хүлээж идэвхтэй зохион байгуулагчийн байр суурь баримтлахын оронд мал аж ахуйн үйлдвэрлэл, малчдын ахуйд цахилгаанжуулалт, механикжуулалт нэвтрүүлэхийг зөвхөн шаардаж бэлэн хангамж бүрдэх үед нь л ашиглагч болох маягаар идэвхгүй ханддаг хуучирсан үзлийг эцэс болговол  зохино. 

ЭЗХТЗ-ийн гишүүн орнуудын хүрээнд болон хоёр талын хамтын ажиллагааны шугамаар явуулах эрчим хүчний нөхөн сэргээгдэх үүсвэрийн талаархи шинжилгээ судалгаа, зохион бүтээх, үйлдвэрлэх, туршиж нэвтрүүлэх ажлыг улам гүнзгийрүүлэн бүх талын хамтын ажиллагааг цаашид хөгжүүлэхэд    ноцтой анхаарах хэрэгтэй болжээ.	

Салхины эрчим хүч ашиглах ажил манай хөдөө нутгийг цахилгаанжуулах ажил үйлсийн маш чухал бүрэлдэхүүн хэсэг болох ёстой.
