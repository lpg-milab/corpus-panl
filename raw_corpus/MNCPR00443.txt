Шаардлагатай мөнгийг чинь төвлөрүүлчихлээ, ирж хохирлоо ав

"САПУ"-гийн хохирогчдыг төлөөлж өлсгөлөн зарласан хүмүүсийн гэрт "Алтжин" компанийн ерөнхий захирал Г.Алтан очиж, бэлэн мөнгө гардуулсан. Ингэснээр хамгийн дээд тал нь Нямдорж, Цэцэгбалам гэх гэр бүлийн хоёр 41 сая гаруй төгрөг авчээ. Харин хамгийн бага нь цахилгаан барааны борлуулалт хийдэг байсан Д.Энхтуяа хоёр сая гаруй төгрөг гарджээ. 
Бүх төрлийн бараа зардаг байсан тэр 13 түрээслэгчид 116 сая гаруй төгрөг өгчээ. Бас тэдгээр хохирогчийн дэргэд бусад бүх түрээслэгчийн Мөрдөн байцаалтын шатанд нотлогдсон, заагдсан мөнгийг ажлын долоон өдөрт багтаан олгоё гэж баталгаа хийж өгсөн билээ. Тэрээр түрээслэгчдэдээ мөнгө олгох явцынхаа талаар өчигдөр албан ёсны мэдээлэл өгөв. Компанийнхаа бүх хөрөнгийг барьцаалж өнгөрсөн даваа, мягмар гаригт банкуудаар явж, шаардлагатай мөнгийг төвлөрүүлсэн тухайгаа хэлсэн. Нэгэнт олгох мөнгө бэлэн болсон учир одоо хохирогчид өөрсдөө хурдан ирж, мөнгөө аваарай хэмээн мэдээллийн хэрэгслүүдээр албан ёсоор зарлахыг Г.Алтан хүсчээ. Гэвч тус компанид иргэдийн олон мэдээлэл ирж байгаа аж. Тухайлбал, өнгөрсөн бямба гаригийн орой дөрвөн сая төгрөг авсан хүнтэй ижилхэн лангуу түрээслэн ажиллаж байсан гэсэн найз, эсвэл ойр дотны танил хүн нь холбогдох баримтуудыг ирүүлсээр байгаа аж. Хохирогчид санаснаараа мөнгө нэхэж байснаас биш гаалийн бүрдүүлэлт баримт бичиг хэзээ ч үзүүлж байгаагүй гэхчилэн Г.Алтан захирал хэлсэн. Багахан мөнгөний оймс зардаг байсан лангууны хүн их хэмжээний мөнгийг танай компаниас зальдаад авчихлаа гэсэн болгоомжлолыг тус компанийн холбогдох албаныханд ирүүлжээ. Иймэрхүү хардлага эхнээсээ байсан болохоор "Алтжин"-гийнхан өнгөрсөн хугацаанд туршилт ч хийж үзжээ. Эзэмшиж байсан талбайг нь ашиглаж үзэхэд 60 сая төгрөг нэхэмжилсэн хүнд дөрөв орчим сая төгрөг эргэлдүүлж байсан дүн гарсан баримтаа ашиглах боломжгүй байгааг хэллээ. Одоогоор "САПУ"-гийн хохирогчдоос 100 орчим хүн хохирлоо гаргуулж авчээ. Гэхдээ өлсгөлөн зарласан 13 хүний мөнгийг олгосны дараа нэг ч хүн хохирлынхоо тооцоог аваагүй байгаа аж. Өлсгөлөн зарлалт болохоос өмнө хохирлоо үнэн зөв мэдүүлсэн гэж үзсэн түрээслэгчдэд мөнгийг нь олгоод эхэлсэн байсан тухайгаа Г.Алтан хэлсэн. Хохирогчид хэлсэн мөнгөө хүссэнээрээ авах гэж улайрсандаа суулт зарласан гэж ч дамжуулав. Яагаад өмнө нь хэдэн сарын турш хэл ам тарьсан асуудлаа ганцхан хоромд шийдэж, түрээслэгчдийн хохирлыг бэлнээр нь олгох шийдвэрийг гэнэт гаргав гэсэн асуултад тэрээр хариулсан. Хууль зүй, дотоод хэргийн сайд Д.Одбаяр дуудаж, бие нь муудсан өлсгөлөн зарлагчийн гэрээслэлийг уншсан тухай хэлсэн. Бас бусдынх нь ч гэрээслэлийг өгсөн болохоор хүний аминд хүрч болохгүй гэдэг үүднээс яаравчлан тийм шийдвэр гаргасан гэлээ. Тэгээд ч 4,6 тэрбум төгрөгийн талыг нь компанийнхаа дансанд төвлөрүүлчихээд байсан гэнэ. Одоо хохирогчид дараагийн хүмүүсийн мөнгийг хурдан олгохгүй бол дахиад өлсгөлөн зарлана гэсэн яриа гаргаад байгаа гэнэ. Өөрөөр хэлбэл, өлсгөлөн зарлагсдад бэлэн мөнгө өгсөн шийдвэр нь хэн нэгэн хүний буруу ч бай зөв ч бай санасандаа хүрэх аргыг нь зааж өгсөн явдал болсон байж мэдэх юм гэсэн болгоомжлолоо хуваалцсан. Мэдээлэл дууссаны дараа өөрсдийгөө хохирогч гэж нэрлэсэн эмэгтэйчүүд "Алтжин" компанийн гадаа иржээ. Тэд "Эднийхэн үнэхээр өгчих гэж байгаа юм шиг ингэж мэдээлэл өгчихөөд, бүх мэдээллийн хэрэгслээр тайлбар хэлчихээд, яг авъя гээд орохоор 100 төгрөг ч өгөхгүй байгаа..." "Наадуул чинь өгнө, өгнө гэж сүр болчихоод өгөх болохоороо ямар тайлбар хийдгийг нь та нар нүдээрээ хар, очиж үз..." гэцгээж байлаа. 
Б.ХАЖИДМАА
