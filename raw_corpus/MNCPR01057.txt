Тэтгэврээ нэмүүлэхийг хүссэн хөгшид ордны хаалганы цонх хагалав

Хөгшид шаардлагынхаа хариуг нэхэж, Төрийн ордны хойд хаалгыг өчигдөр өдөржин нүдэж өнжив. Тэд хариугаа авахаас нааш эндээс явахгүй гэцгээн таягаараа хаалга балбан бухимдаж байлаа. Тэмцэгч хөгшид Төрийн ордонд нийтдээ зургаан удаа ирж байгаа гэнэ.
"2005 онд тэтгэвэр нэмсэн боловч аль өндөр тэтгэвэртэй хүмүүсийн мөнгийг 20-49 мянган төгрөгөөр өссөн. 30-32 мянган төгрөгний тэтгэвэртэй хүмүүсийн мөнгийг нэг мянгаас хоёр мянга дөрвөн зуун төгрөгөөр нэмсэн. Энэ мөнгө юунд ч хүрэлцэхгүй байна. Тэтгэврийн доод хэмжээг нэмэлгүй дээд хэмжээг нэмээд зөрөө нь улам бүр холдчихлоо" гэж хөгшид бухимдаж байлаа. Бас тэтгэврийн хуулиа өөрчлөх гэнэ, түүнийг биднээс асуусангүй. Тэтгэвэрт гарах насны хэмжээг улам дээшлүүлэх нь Одоо бүр эрчүүд 70 насандаа тэтгэвэрт суух болж байна хэмээн уурсах хөгшид "Монголын чөлөөт ахмадын холбоо" гэдэг төрийн бус байгууллагын гишүүд аж. Энэ холбоо өнгөрсөн сард байгуулагдаад 1700 гаруй гишүүнтэй болсон гэнэ. Зайлуул, тэднийг хэн ч тооддоггүй юм байна. Тэгээд хүн анзаарах нь арай дээр гээд олуулаа ирж чадлаараа бахиралдаж байгаа нь энэ. Хөгшид таягаа тачигнуулан гүйлдэж "Тэнд ч хаалга онгойлоо, энд ч дарга бололтой хүн гарч ирлээ"гэцгээн давхилдах аж. Тэднийг хөндлөнгөөс харж зогссон зарим хөгшид муу хэлж ч байна, сайн хэлж ч байна. Зарим нь "Ингэж тэмцэх нь зөв" гэж байхад зарим нь "Ээ, эд ч дээ. Аль нэг нам хүчний даалгавраар ингэж яваа биз. Яваандаа тэр шар зангиатнуудтай нийлэх улс байна" гэцгээж байв. Зайлуул, туранхай хэдэн эмээ ордны том модон хаалгыг чөргөр хөлөөрөө зогсоо зайгүй өшигчиж байна лээ. Тэд тэгж тонгочсоор байгаад ордны хаалганы шилэн цонхыг хагалчихав. Хэн дуртай хүн ордонд дайрч орох гэж айлгаж бас хэн ч айгаад хөөгөөд явуулчихаж чадахгүй л байлаа. Тэдэнд бас санаа тавих хүмүүс ч байлаа. Хижээл насны эр яаруухан гүйж ирээд "Одоо болноо, та нар даарчихна яв, яв" гэхэд "сахилгагүй" хөгшид дуулгавартай гэгч нь дорхиноо бөндөгнөлдөн гүйж одлоо. Би тэдний тэмцлийг зөв буруу гэж хэлэхгүй. Харин миний таньдаг хөгшчүүл тэтгэврээ "Төрийн минь хишиг зүгээр өгч байгаа юм, хөөрхий" гээд л авч байхыг харж дасаж дээ. Тэтгэвэр нэмэх асуудлыг шийдэхээр ажиллаж байгаа гэнэ Тэтгэвэр нэмэх чиглэлээр юу хийж байгааг тодруулахаар НХХЯ-ны Нийгмийн хамгаалал, бодлого, зохицуулалтын газрын орлогч дарга Т.Батсүхтэй уулзлаа. -Ахмадуудын энэ гаргаад байгаа хэл өгүүлэл чухам юунаас эхтэй юм бэ? -Энэ талаар урьд нь зөндөө л яригддаг байсан. 2000 онд 16000 төгрөгийн тэтгэвэр авч байсан хүмүүс өнөөдөр 30 гаруй мянгыг аваад явж байна. Ер нь 1990 оноос хойших инфляцийн өсөлтөөс үүдэлтэй үнийн өсөлтийг цалин, тэтгэврийн өсөлт гүйцэхгүй байгаагаас шалтгаалсан тэтгэврийн ялгаатай байдлыг арилгах талаар үе үеийн Засгийн газраас шат дараатай арга хэмжээ авч хэрэгжүүлсээр ирсэн. Инфляцийн өсөлтийг тэр үеийн цалин, тэтгэврийн хэмжээ гүйцэхгүй байснаас ийм зөрүү гараад байгаа юм.Үүнийг шийдэх эдийн засгийн боломжоос шалтгаалж явсаар одоо л тэтгэврийн хэмжээг нэмэгдүүлэх ажлууд бодитойгоор хийгдэж эхлээд байгааг хүмүүс мэдэж байгаа. Манай яамны зүгээс тооцоо судалгаа гаргаад, зохих асуудлыг боловсруулан боломжит хувилбаруудыг дэвшүүлээд байна. Ойрын үед Засгийн газрын хуралдаанаар шийдэгдэх байх. Ер нь бол 1995 оноос хойш тэтгэврийг Засгийн газраас нийт 20 удаа нэмэгдүүлсэн байдаг юм . -Эдгээр ахмадууд тэтгэврээ бага байна гээд түүнийгээ нэмэх л гээд яваад байгаа юм биш үү? -Хуулийн болон эдийн засгийн ойлголтын хувьд тэтгэврийн зөрүү гэсэн ойлголт байхгүй л дээ. Зарим ахмад буруу ойлгоод байх шиг байна. Одоогийн бага тэтгэвэр авдаг хүн ахиухан тэтгэвэр авч байгаа хүнтэйгээ зэрэгцэж очно, би яагаад бага, тэр яагаад их аваад байна гээд яриад, ойлгоод яваад байна. Гэтэл энэ бол буруу ойлголт байгаа юм. Энэ зөрүүтэй байна гээд яриад байгаа чинь миний дээр өгүүлсэн инфляцаас үүдэлтэй, тэтгэврийн ялгааны асуудал. Тэтгэврийн зөрүү бол дахин хэлье, инфляцийн өсөлтөөс шалтгаалсан зүйл шүү дээ. Яг үүнийг чинь тэр итгэлцүүр гэж яриад байгаагаар арилгах гээд байгаа хэрэг. Тухайлбал, хамгийн сүүлд Засгийн газрын 22 дугаар тогтоолоор 1990 оноос өмнөх цалинг 100 дахин өсгөсөн. Одоо бид 100 гэсэн итгэлцүүрээ 120 болговол энэ ахмадуудын яриад байгаа тэтгэврийн ялгааны асуудлыг арилгах боломж бий болж мэдэх юм. -Хэзээ, хэдээр вэ? -Ямар ч байсан 50-60 мянган төгрөгөөр биш юм гэхэд тодорхой хэмжээнд нэмэхээр бодлого барьж, шаардагдах хөрөнгийн тооцоо, судалгааны үндсэн дээр асуудлыг зохих шатанд нь тавиад явж байгаа. 2006 оны эхэн үеэр асуудал шийдэгдэх болов уу гэж үзэж байна. Ер нь бол НХХЯ-ны зүгээс энэ хөдөлгөөний ахмадуудтай өөрөөр хэлбэл, бага тэтгэвэр авдаг гэдэг энэ хүмүүстэй нийт таван удаа уулзаж асуудлыг ярьсан. Тэд ч мэдэж байгаа. Хамгийн сүүлд есдүгээр сарын 19-нд уулзсан. Тэдний тавьж буй зарим шаардлагуудыг яам хүлээж авч холбогдох арга хэмжээг авсан. Тэтгэвэр тогтоолтын байдалд буруу зөрүү байна гэсэн асуудлыг нь судалж улсын хэмжээнд тэтгэвэр тогтоолтын байдлыг шалгаад дууслаа. Энэ мэтээр зүгээр суугаагүй Засгийн газар, холбогдох яамны зүгээс тодорхой ажлууд хийгдсээр байна. Эдгээр хүсэлт бүхий ахмадуудыг Ерөнхий сайд мэдэж байгаа, хүлээж авч уулзана гэдгээ ч хэлсэн юм байна лээ. 
Ж.Сандагдорж


