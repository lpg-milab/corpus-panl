Уйтан дорнын талст

Үргэлжлэл.
Өглөө босоход битүү цонхны цаанаас Ченнайн гудамжнаа шинэ өдрийн амьдрал хэдийнэ эхлээд бөглүүдүү атлаа хүнд нүргээнт чимээ дуурсан байлаа. 
Энэ нүргэлэх дуу чимээ хүнд араагаар яваад байгаа юм шиг машин болон бусад техникийн, ялангуяа гудмаар нь нэг байх гурван дугуйтай бэсрэг шар машины дуу дохио, тэгээд түүнийг жолоодогч хийгээд үйлчлүүлэгчдийн тамиль үг ярианы аялга авианы түг түмэн өнгө холилдоон болох нь мэдрэгдэнэ. Тийн бодоод хөшиг нээхүй өмнөөс халуун туяа ээвэсхийж, мөнөөх сэтгэлд зурагласан төрх нүднээ бараантаж нэг, улааран шаргалтаж нэг, тугалган загал өнгөөр нэг тодорч харагдмуй. Энэтхэг хүн бараан царайтай, тэгээд ч тэр юм уу машин унааны нь өнгө мөн тэгж хэлбийсэн нь бараантана. Улаан шаргалдуу өнгөтэй нарийн ширхэгтэй биш байхаар сари болон цамцыг өмссөн нь улаарч шаргалтана. Бүсгүйчүүдийн нь бугуйнаас тохойгоо хүртэл цагираглуулсан алтан бугуйвч чимэг нь мөнөөх шаргалтан улаарагч байдлыг үе үе сондорлон гялбалзаж шигтгээ болмуй. Хоёр дугуйт мотортыг зоргоор нэг унацгаах агаад, хүүхнүүд нь жолоодогчийн ард мордож бус хоёр хөлөө нэг тийш буулган жондойтол суусан нь үзэгдэнэ. Тийн жондойн суусан махлаг хүүхнүүдийн сарины нь ухлаадсаар хөрслөг хөх хар сүвээ зурваслах нь гэгээгүй. Төдийлөн сэтгэл эс татам сүвээгээ тийнхүү сэрүүцүүлж ч юм уу, гандааж явах бүсгүйчүүд бол харьцангуй намба сууж, эр нөхөрт гарсан нь юм болов уу гэмээр ажиглагдана. Ийм нэг ая дан бүхий өглөө Дэлхийн яруу найрагчдын XXVII их хурал эхэлсэн юм. Хурлын нээлтэд тамиль нутгийн хүү, Энэтхэгийн Ерөнхийлөгчийн албанаас буугаад тун удаагүй байгаа эрхэм Абдул Калам оролцов. Уг хурлыг үндэслэгч дөрвөөс үлдээд байгаа хоёрын нэг ерэн хэдтэй тамиль өвгөн Кришна Сринавас гуай бас хүндэт суудалд заларсан байв. Энэ удаагийн хурлын ерөнхийлөгчөөр басхүү энэ Ченнайн уугуул, ноён Жастис Мохан гуай ажиллаж байгаа юм. Шүлэг найрагт бие сэтгэлээ зориулсан энэ буурал бол нэр алдартай шүүгч явсан хүн. Ченнайг Мадрас байхад нэг биш удаа энэхүү хүндтэй хурал болж байсан нь Мохан гуайн нэр нөлөөний түншүүр болно. Мохан гуай энэ удаагийн их хурлын уриаг "Яруу найргаар хүмүүний сэтгэлийг ариусгахуй" хэмээн тунхагласан юм. Яруу найраг бол гэгээрэхүйн нэгэн торгон зам бөлгөө. Үгийн шид, утгын тарниар дамжин ертөнцийг таних, ажиглах, нээх гэгч гагцхүү яруу найргийн үүрэг, жигүүр санагдана. Яруу сайхны цэнгэл эдэлж, түүгээр санаж сэрэхүйн тархины түмэн утас чавхдасыг товшуурдах бол ариусахуйн мөн чанар болой. Хуралд суугч яруу найрагчид ихэнхдээ өөр өөрийн нутаг орны аяс агуулгыг хадгалсан хувцас өмсчээ. Монгол нь монгол, энэтхэг нь энэтхэг, мексик нь мексик, испани нь испани, америк нь америк гэж шууд танигдам донж маягийг бий болгосон нь их л өвөрмөц. Энэхүү хурлыг голлон зохион байгуулагчдын нэг нь Тайванийн нэрт найрагч Юй Си байлаа. Тэрбээр хөгжмийн зохиолч, уран зураач бөгөөд Монголын соёл, яруу найргийн академийн ерөнхийлөгч Г.Мэнд-Ооёогийн шадар анд билээ. Энэхүү хуралд морилогсдоос Юй Сигийн цараа зангараг ихээхэн анхаарал татав. Тэр өөрийн зөвхөн орчуулгын багтаа хорь орчим хүн дагуулан иржээ. Г.Мэнд-Ооёотойгоо ярьж хөөрөхийн тулд Саруул хэмээх монгол охин дагуулж ирсэн байх жишээтэй. Тэгээд англи, хинди, франц, герман хэлний гээд бүгд үс зүс ижил шахуу залуухан бүсгүйчүүдээр өөрийгөө хүрээлүүлэн явах шидтэй гэмээр эр. Түүний гайхамшигтай нь зөвхөн яруу сайхны төлөө төрсөн мэт. Зохиосон шүлэг, дуу нь тэр дороо л хүмүүсийн сэтгэлд хүрч, эзлэх зайгаа олдог байна. Өөрийн авьяас чадал, оюуны бүтээлээ л чухам зүй ёсоор нь мөнгө хөрөнгө болгож, өөрийн замаар, өөрийн хурдаар нисч явдаг нь энэ буюу. Тэр бас дэлхийн хүмүүсийг гэгээрүүлэх, яруу сайханд шимтүүлэхийг мөрөөдөн хүсч явдаг нэгэн юм. Хурлын нэгэн хөтөлбөр нь өөр өөрийн хэл дээр шүлгээ унших, нэгэндээ сонсгох байлаа. Бангладеш, унгар, америк, польш, монгол, мексик, испани, франц, хинди, тамиль, хятад, солонгос маш олон хэлээр яруу найраг сонслоо. Хэл болгоныг яаж мэдэх билээ. Гэхдээ яг юу гэж байгаа нь эс мэдэгдэвч тэрхүү олон хэлийн цоморлигт шүлгэн уншлагын ахуй хүрээ үнэхээр бас нэгэн өвөрмөц мэдрэмж үүсгэхийг илэрхийлэлтэй. Зөөлөн гол мөрний урсгал мэт аядуу намуун, зөн бодол, уярал хайрын гэгээн, хатуу ширүүн, хэцүүг даван тэмүүлсэн бадрангуй, хар цагааныг зааглаж бодлогоширсон гүн гүнзгийг санагдуулах нь эгшиг авианы хэрэг ээ. Утга хөг ийнхүү шаргисан их цутгалд манай Ц.Бавуудорж, Д.Цэрэндаваа найрагчид өөр өөрсдийн урсгал ундаргаа нэгтгэн шүлгээ уншсаан. Бид энэ үеэр Мохан гуайн ач охин Дэвитэй танилцсан юм. Энэ хонгорхон тамиль охин хорин дөрөвхөн настай, гуниг уйтгарын өчүүхэн ч сэвгүй болор тунгалагхан хар нүд нь хайр хүрэм. Зөөлөн дулаан нэвт шингэсэн гүн бор царай нь илч гэрэл түгээн тэргэлтээд, дунгийн хэлбэрт гоёмсог уруулаа боронзлог өнгөөр ялимгүй илбэн будсан нь үл мэдэг гялтганах талстыг үсчүүлэх нь үзэсгэлэнтэй болоод яруу. Тэр охин хэдий их өндөргүй боловч, уян ялдам биедээ мөн уруулынхаа өнгөт даашинзыг өмсч урсах мэт явах нь нүд сэтгэлд баяслыг хэдийнэ төрүүлээд, хөөрхөн чихэндээ том гархин ээмэг зүүн хээнцэрлэсэн нь сайхныг улам тодотгосон байх буюу. Бид Дэвитэй хамт нэгэн хөгжмийн тоглолтыг үзлээ. Тэнд саксфон, бөмбөр, цоор зэрэг хоёр гуравхан хөгжмийн зэмсгээр энэтхэг аялгууны илэрхийллийн эх сурвалж болсон авиа эгшгийг сонсгох ажээ. Тэр хөгжмөөс гол усны урсах чимээ, толгой дээрээ ваар тавин явах тамиль бүсгүйн үйл хөдлөл, аман хүзүү толгой хоёрын нь заагаар давтсан мэт далбайн цогнойж байдаг аймшигтай могойн биелгээн зэрэг "уншигдаж" буйг Дэви бидэнд хэлж өглөө. Бавуу найрагч Дэвигээс найз залуутай юу хэмээн асуусан юм. Дэви түүнд "Тийм ээ, бий бий" гэж хариулахаар нь манай хүн "Тэгвэл би зүрхэндээ шархтай буцах нь ээ" хэмээн найрсгаар хошигнон хэллээ. Хариуд нь хөөрхөн Дэви юу гэсэн гээч. "Тэр тийм ч муу зүйл биш шүү дээ" хэмээн хэлээд хэвлүүхнээр инээвхийлсэн билээ. Орой нь бид том зоог барилаа. Тэр бол Юй Сигийн зохион явуулж буй хүлээн авалт байлаа. Манай Савериагаас зайдуухан буусан нэрийг нь үл мэдэх, их тансаг том буудалдаа ийн үдэш яруу найрагчдаа Юй Си мэхийн мэхийн хүндэтгэлээ. Түүний нэгэн ийм шүлгийн мөр байдгийг уншжээ. Халуун зуны алтлаг өнгөт наран цэцгэн дээр Хаа холоос мөнгөлөг эрвээхэй ирж буулаа. Өнгийн солонго гайхам үзэмжийг тодруулаад Өндөр тэнгэрийн хэнгэрэг хаа холдоо дуурсавай. Энэ орой Юй Сигийн хүлээн авалтын зочид халуун зуны алтлаг өнгөт наран цэцэг мэт байв. Би тэднийг эгчмэд мексик хүүхнүүдийг гэж санав. Хаа холоос мөнгөлөг эрвээхэй ирж буусан мэт нь намрын сэрүүн Монголоос очсон монгол найрагчид байв. Хаа холоос ирсэн тэрхүү "мөнгөлөг эрвээхэйнүүд" дээрээ Юй Си эрхэм өөрөө эргэлдэн эргэлдэн байв. Халуун дотно анд Г.Мэнд-Ооёогоо асуун асуун байв аа. Өнгийн солонго гайхам үзэмжийг тодруулах мэт орчныг тэр орой Юй Си найрагчдаараа бүрдүүлээд, өндөр тэнгэрийн хэнгэрэг хаа холдоо дуурсах мэт сайхан үдэш тийнхүү зохионгуйд барилдлаа. Энэ шүлэг бол Мэнд-Ооёо эрхэмд зориулсан түүний сэтгэлийн өргөл юм. Их сайхан шүлэг. Хүлээн авалтын дараа энэ шүлгийг бийрлэгч тэрхүү эрхэм биднийг өрөөндөө урилаа. Түүний өрөө бол Энэтхэгт тэр түр ирсэн, долоохон хононо гэхэд үнэхээр гайхмаар байлаа. Тамилийн хамгийн гоё буудлын ерөнхийлөгчийн өрөөнд өөрийн бүхий л бүтээлийн чуулгануудыг өрөөд, ойрмогхон бичсэн шүлгүүдээ бийрээр таталгаад бэхийг хатаахаар хананаас хананд хадмалдаад, тэндээс нэгэн бүсгүй ирж цай барьж, эндээс нэгэн бүсгүй ирж хүндэтгэл үзүүлэх тийм гайхамшигт орчныг бүрдүүлэн байх юм. Эгээ л энд үргэлж мөнх амьдардаг юм шиг. Тэр шүлгээ бичээд, ноотоо үзэглээд л дараагийн хүнд шилжүүлдэг байна. Түүнийг нь уран бүтээлийн гайхам шат дамжлага бүхий бүхэл бүтэн багууд гар дамжуулан бэлтгэж, хэвлүүлж зах зээл болоод оюунт хүмүүсийн хэрэгцээнд гаргадаг байна. Тайваньд тэрбээр хэд хэдэн том эдлэнтэй агаад зөвхөн бичихээс өөрийг эс хийн зуун найман хоног ажилладаг урлан нь далайн хөвөөнөө нэгэн арал дээр оршдог байна. Эрхэм уншигч авгай та Энэтхэгт ирээд яагаад сэдэв хальтрав хэмээн бүү зэмлээрэй. Энэтхэгт ирсний тул энэ цагийн том уран бүтээлч, утга уянга, гэгээн яруу сайхныг бий болгож, түүнийхээ үрээр ингэж халгиж, цалгиж явдгийг харав биш үү гэж бодогдоно. Ийнхүү Юй Ситэй үдшийг өнгөрүүлж, эрхэмсэг агаад цөөн үгийг солилцоод буудлынхаа зүг явцгаалаа. Хурал хуй болоод тамиль гудамж, тамиль хүн, тамиль тал, тамиль бут сөөгийн мөн чанарт төдийлөн барим тавим биш хүрээд, маргаашнаас "Явж өгнө дөө" гэж дотроо хэлж явахдаа Юй Сигийн өөртөө бүтээсэн хүчирхэг ертөнцийг эрхгүй бахархаж явлаа. Оюуны бүтээлээ үнэлүүлж, ард түмнээ гэгээрүүлж, цэлмээж, яруу сайханг амтлуулсныхаа төлөө ийнхүү ертөнцийг алгандаа багтааж явах шиг сайхнаас өөр сайхан гэж ер юу байна гэсэн шиг бодолд эзэмдүүлсээр Савериадаа ирлээ. Маргааш бид аялалд Ченнайгаас гаран явах юм. Бенгалын буланг хөвөөлдөн шаггүй урт зам, сайхан аялал хүлээж байгаа гэж итгэнэ. Бавуу найрагч Дэвид зориулан сайхан шүлэг бичнэ гэж ярьж байгаад төдхөн унтаад өглөө. Тэр бичих шүлгийг нь би өөрийнхөөрөө зөгнөн "харж" хэвтлээ. Монгол гэж сэрүүн хангай бий. Танай Ченнайнх шиг халуун биш. Чиний байгаа энэ дув дулаахан ахуйд ирснээс хойш, чамайг би хэзээ нэгэнтээ даарав гэж мэдвэл, өмнөөс тань дагжих мэт болно гэсэн шиг шүлэг бичих байхдаа гэж бодлоо, өмнөд Энэтхэгийн дув дулаан, хав халуун шөнө. Харин энэ цагт Дэви Бавуугийн "Нэг их том цагаан заан" номыг нь Тамилийнхаа нэгэн цэцэрлэгт уншин сууж байж ч мэдэх юм. Тэр бол том цагаан заантай нутгийн охин мөн билээ. 
Үргэлжлэл бий 
Б.Золбаяр
