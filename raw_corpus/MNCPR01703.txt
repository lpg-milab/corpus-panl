Хоёр охиноо бодохоор хэдэн жил амьд явмаар бодогдох юм

Би Жамбын Батмөнхийн гэргий А.Даариймаа. Нөхрийнхөө тухай тайлбарлах шаардлагагүй гэж бодож байна. Тэр маань 1990 онд Монгол Улсын төр, нийгмийн өндөр албан тушаалаас өөрийн хүсэлтээр өөрчлөгдсөнөөс хойш насан зүг болтлоо 500 төгрөгийн тэтгэвэр авч амьдарч байлаа. Харуул хамгаалалт бүү хэл, халамж анхаарал, унах унаагүй байсныг ард түмэн мэднэ. 
Харин энэ жилээс МУИС-ийн ЭЗДС-ийг нэрэмжит болгож, хөшөөг нь босгох шийдвэр гарлаа. Магнай хагартал баярлаж байна. Гэтэл саяхан Д.Арвин гишүүний санаачилгаар ядарсан тэтгэврийн хөгшин надад таван сая төгрөгийн буцалтгүй тусламж, сар бүр 26500 төгрөгийн тэтгэмж олгох шийдвэрийг УИХ-ын гишүүд гаргасанд байж суух газраа олж ядан хязгааргүй баярлаж сууна. Энэ бол 34-хөн мянган төгрөгийн тэтгэвэртэй хоёр өнчин ач охины хамт амьдардаг надад, миний талийгч ханьд төр засаг минь халуун гараа сунгаж, хайр халамжаа үзүүлсэн хэрэг гэж үзэж байна. Ялангуяа энэ буянтай үйлийг санаачилсан Д.Арвин охиндоо хязгааргүй их баярласнаа "Өдрийн сонин"-ы хуудсаар дамжуулан илэрхийлж, ажил үйлс, хэрэг зориг чинь аав ээжийн тань өгсөн нэр шигээ арвижин бадарч яваарай. Монгол хүний эрхэм бэлгэдэлт ёсоор энэ ертөнцөд амьдрах эгчийнхээ насыг аваарай гэж ерөөе. Баярлалаа, хүү минь, үр минь, дүү минь. Авирмэдийн ДАРИЙМАА 2006 он А.Даариймаа гуайтай би хоёр жилийн өмнөх намар уулзаж байсан юм. "Өвгөн маань хар залуугаасаа л энэ улсын төлөө гэсээр өөд босон хүн. МУИС-ийн захирал байхдаа Эдийн засгийн сургуулийг одоогийн энэ байранд нь оруулж байв. Ер нь одоогийн их, дээд сургуулийн үндэс суурийг тавихад өөрийн хувь нэмрээ оруулсан хүн дээ. Тэр дундаа Эдийн засгийн сургуулийн хувь заяатай салшгүй холбоотой. Тэр минь төрийн албанаас огцорсноосоо хойш хангалт энэ тэр юм эдэлж байсан биш. Тэгээд л хаягдсан хүн шүү дээ. Одоо бодоод л өрөвдөөд суудаг юм.Тийм болохоор Эдийн засгийн дээд сургуулийг нөхрийнхөө нэрэмжит болгох ажлыг хөөцөлдөөд байгаа. Бараг бүтчих байхаа" хэмээн нэлээн сэтгэл өндөр суусан тэрбээр хэдхэн хоногийн дараа Америк ниссэн билээ. Тэнд амь амьдралыг нь залгуулж яваа бага хүү, амьдралынх нь утга учир болсон хоёр ач охин нь амьдардаг байсан юм. Байсан гэхийн учир хүү нь өдгөө ээжийгээ, амин эрдэнэ болсон хоёр охиноо орхиод цаг бусаар хорвоогоос буцжээ. Ингээд Даариймаа гуай бага ачаа аваад нутагтаа ирээд байгаа юм. Том ач нь Америкт сурч байгаа. Дөнгөж л нэгдүгээр курс гэнэ. "Сургалтынх нь төлбөр нэхэгдээд, охин маань завсар зайгаар нь ажил хийж байгаа гэсэн. Хүү минь хоёр охиныхоо төлөө гэсээр яваад л ийм болчихлоо. Дээр нь бид гурвыг тэжээнэ. Байр, хоолны зардал гээд мөнгө их хэрэгтэй байсан. Арай ахиу цалинтай ажил оллоо гэж байсан. Ажил дээрээ, хоёрдугаар давхраас унасан гэсэн. Үсрээд буучихгүй яасан юм. Өвгөн бид хоёрыг 1990 оноос хойш л авч явсан хүн шүү дээ" гэж нулимсаа арчин арчин ярьж суусан буурал ээжид хорвоо арай л хатуу хандаа юу гэлтэй. Түүнийг гуниг зовлон дүүрэн эх орондоо ирэхэд Эдийн засгийн дээд сургуулийг Ж.Батмөнхийн нэрэмжит болгох шийд гарсан байв. Ямартаа ч хэдэн жил хөөцөлдсөн ажил нь бүтжээ. Нам, төрийн өндөр албанд томилогдохоосоо өмнө Ж.Батмөнх дарга энэ сургуулийг удирдаж байсан юм. Их сургуулийн гудамжаар цүнхээ үүрч алхсан 20 гаруй жилийн амьдрал тэнд үлдсэн. Даариймаа гуай ч нөхөртэйгөө зэргэцэн их сургуулийн номын санд насаараа ажилласан юм. Тун удахгүй Ж.Батмөнх агсны хөшөө сургуулийнх нь үүдэнд босно. Төсөв энэ тэр нь батлагдаад бэлэн болчихсон. Барималч нь Чингисийн хөшөөг хийж дуусаад дараа нь хийнэ гэжээ. Ц.Элбэгдорж, П.Цагаан, Баярцогт гурав л хөөцөлдөж байж энэ ажлыг бүтээсэн юм шүү дээ гэж Даариймаа гуай аминчилж хэлсэн. Тэрээр өнгөрсөн долдугаар сард Монголдоо бүрмөсөн иржээ. Ач охиныг нь Боловсролын яамныхан өвөөгийнх нь багшилж байсан Эдийн засгийн сургуульд оруулж өгчээ. Тэр л эмээдээ хань болж явна. Охин нь өглөө эрт хичээлдээ яваад үдээс хойш ирнэ. Шалгалттай үед бүр оройтно. Эмээ нь гэртээ хоол ундыг нь базааж хүлээнэ. Өдөржин шахам гэртээ ганцаараа байх эмээд юу эс бодогдох вэ. Ингээд ганцаараа сууж байх ч гэж гол зуран гомдож, уйлах үе ч бий. Ойр зуур мах шөл дөхүүлж өгөх ажлыг том хүү, эхнэртэйгээ амжуулна. "Энэ боов, талхыг хүү маань л дөхүүлж өгдөг юм. Тэгэхгүй бол хөл муутай би дэлгүүр ч орж чадахгүй шүү дээ" хэмээн ярьж байна лээ. Дунд хүү нь Америкт байдаг гэсэн. Дунд бэр нь саяхан эмнэлэгт хэвтэж байхад нь нэг эргэжээ. Хамаатан садных нь хүүхдүүд ч ирж ойр зуур тус хүргээд байдаг аж. Даариймаа гуай хэд хоногийн өмнө эмнэлэгт хэвтээд гарчээ. Өөрийнх нь хэлснээр төдийлөн тусыг олсонгүй. Хүүгээсээ хойш мартаж санах нь ихэссэн гэнэ. "Би арай ч ийм байгаагүй юм аа. Янз янзын л юм бодогдох юм. Хоёр охиноо бодохоор хэдэн жил амьд явмаар" гэж байна. Зүрх нь өвдөнө. Хөл нь ч муудаж хол явж чадахааргүй болжээ. Охиныг нь эдийн засгийн сургуульд орсны дараа сургалтын төлбөр гэж нэхээгүй гэнэ. Нэхээгүй болохоор нь асуугаа ч үгүй аж. Үнэндээ эмээд нь сургалтын төлбөр байтугай байрныхаа мөнгийг төлөх чадвар үгүй. Сүүлийн хэдэн сарын байр, гэрлийн мөнгөө ч төлөөгүй байгаа гэсэн. Харин сүүлийн үед Даариймаа гуайг баярлуулсан сайхан мэдээ дуулдсан нь төрөөс буцалтгүй тусламж олгох тухай байлаа. "Тэр Арвин гэдэг охин санаачилсан гэсэн. Би ч баярлаад яахаа мэдэхээ болчихоод байна. Буянтай охин юм. Баярлалаа ч гэж хэлж чадаагүй байгаа шүү дээ" гээд Д.Арвин гишүүнд хандаж бичсэн сэтгэлийн үгээ "сониндоо нийтлээд өгөөрэй" гээд өгсөн юм. "Сонинд хэвлэх зураг өгөх үү" гэхэд Даариймаа гуай "Өгөхгүй" гэв. Талийгаач хүү, ач охидтойгоо авахуулсан зургийг нь хэн нэгэн сурвалжлагч авч явчихаад авчирч өгөөгүй хашраасан аж. Тэрээр хэрэг болгон хайж байж энэ зургийг өгсөн юм. Даариймаа гуай цэцгэнд их дуртай. Залуудаа гэрээрээ дүүрэн цэцэгтэй байж. Одоо ч цонхон дээгүүр нь өрөөтэй цэцэг бий. Ээжийгээ цэцгэнд дуртай болохоор төрсөн өдрөөр нь хүү нь баглаа дүүрэн цэцэг авчирч өгдөг байв. Сүүлчийн удаа өгсөн цэцэг нь энэ юм уу даа. 
Д.Оюунтуяа
