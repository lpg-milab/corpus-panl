Нийтийн тээврээр зорчих хөнгөлөлтийн үнэмлэхийг олгож эхэллээ

Өнөөдөр нийслэлд 90 мянга гаруй ахмад настан, хөгжлийн бэрхшээлтэй иргэн байдаг. Тэдгээрээс нийтийн тээврээр зорчих чадвартай 50-60 мянга гаруй нь хөнгөлөлтийн эрхийн үнэмлэх авдаг. Өнгөрсөн жил үнэмлэхийн хэмжээг том болгосон нь хаяж гээгдүүлсэн, хуурамчаар дуурайлган хийх явдлыг хязгаарласан ч хадгалж явахад хүндрэлтэй гэсэн иргэдийг саналыг үндэслэж өнөө жил хэмжээг нь хоёр дахин багасгажээ. Хэвлэлийн зардлаас шалтгаалж үнэмлэхийг 800 төгрөгөөр олгохоор тогтсон байна. 
Энэ жилийн 2006 хөнгөлөлтийн үнэмлэхийг уржигдраас эхлэн бүх дүүрэгт олгож эхэллээ. Нэг дүүрэгт 1-5 хороогоор дамжин үйлчилж, бүтэн сарын хугацаанд олгоно. Үнэмлэх олгох хугацаа дууссан ч шинээр ахмадын болон, хөгжлийн бэрхшээлтэй иргэдийн бүртгэлд орсон, группын хугацаагаа сунгуулсан иргэдэд Чингэлтэй дүүргийн буюу Төр захиргааны хоёрдугаар байрны нэгдүгээр давхарт бүтэн жилийн турш олгох юм. Нийтийн тээврээр хөнгөлөлттэй зорчих энэ жилийн үнэмлэхээ авахдаа ахмад настнууд иргэний үнэмлэхтэйгээ ирэх ёстой. 1947 оны гуравдугаар сар буюу түүнээс өмнө төрсөн эрэгтэй, 1951 оны мөн гуравдугаар сар буюу түүнээс өмнө төрсөн эмэгтэй хүн хөнгөлөлтийн үнэмлэх авахаар заасан. Зөвхөн дээрх хугацаанд төрсөн иргэдэд үнэмлэх олгож байгаа нь улс, нийслэлээс нийтийн тээврийн хөнгөлөлтөд олгож байгаа нөхөн олговортой холбоотой ажээ. Хуульд заасан насанд хүрэлгүйгээр тэтгэвэр тогтоолгосон, цэргийн тэтгэвэртэй гэх мэт хөнгөлөлт эдлэхээр урд өмнө шийдвэрлэгдсэн иргэдэд үнэмлэх олгох эрхзүйн актууд хүчингүй болсон юм байна. Харин хөгжлийн бэрхшээлтэй иргэдийг групптэй эсэх, хугацаа нь сунгагдсан эсэхийг шалгаж тогтоох зорилгоор иргэний үнэмлэхээс гадна, тэтгэвэр халамжийн дэвтэртэйгээ ирэхийг анхааруулж байгаа. Гэхдээ хөгжлийн бэрхшээлтэй насанд хүрээгүй хүүхдийн асран хамгаалагч, тэжээгчээ алдсаны тэтгэвэр авдаг иргэдэд хөнгөлөлтийн 2006 үнэмлэх олгохгүй. Учир нь тэд төсвөөс олгосон нөхөн олговор, хөгжлийн бэрхшээлтэй иргэн гэсэн нэр томьёонд хамрагддаггүй гэж тайлбарлалаа. Шинэ 2006 үнэмлэх олгож дуустал хуучин 2005 үнэмлэхээрээ зорчих боломжтой юм. Энэ заавар дүрмийг зөрчиж, дөрөвдүгээр сарын 15 хүртэлх хугацаанд хуучин үнэмлэхээ үзүүлсэн хэн нэгнийг хөөж буулгах болон харилцааны зөрчил гаргасан кондукторуудын тухай санал гомдлыг Нийслэлийн нийтийн тээвэр зохицуулалтын газар (ННТЗГ) 323176, 326352 дугаарын утсаар 24 цагийн туршид авах аж. 2006 үнэмлэхээр ННТЗГ-тай ажил үйлчилгээний гэрээ байгуулан ажилладаг гэрэлт хаяг бүхий, "Нийтийн тээвэр" гэсэн туузан бичигтэй, компанийн эмблем, гарашийн дугаар бүхий тээврийн хэрэгслээр үйлчлүүлэх ёстой. 
Б.ХАЖИДМАА
