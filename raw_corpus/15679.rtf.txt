№30(15679)
1984 ОНЫ ХОЁРДУГААР  САРЫН 3.
Эрдэм шинжилгээний ажилтан

Манай орны эрдэм шинжилгээний байгууллагын тоо нэмэгдэж материаллаг бааз бэхжиж, боловсон хүчнээр хангагдан, судалгааны ажлын цар хүрээ өргөжиж байна. Одоо манай улсын хэмжээгээр эрдэм шинжилгээний дөч гаруй байгууллагад эрдэм шинжилгээний ажилтан 1200 гаруй, туслах ажилтан 500 гаруй, доктор, дэд эрдэмтэн 900 гаруй хүн ажиллан шинжлэх ухааны олон салбарт шинжилгээ судалгаа хийж байна. 

БНМАУ-ын шинжлэх ухааны байгууллагын 60 жилийн ойг тохиолдуулан МАХН-ын Төв Хороо, БНМАУ-ын Сайд нарын зөвлөлөөс ирүүлсэн баярын бичигт: << Шинжлэх ухааныг хөгжүүлэх талаар гаргасан нам, засгийн шийдвэрийг биелүүлэхийн төлөө байнга санаачлан, шургуу хөдөлмөрлөж, улс ардын аж ахуйн нөөцийг хайх, олж ашиглах, тэдгээр нөөцийг эдийн засаг, соёлыг хөгжүүлэх зорилтыг шийдвэрлэхэд зориулах, үйлдвэрлэлийн үр дүнг улам түргэн хурдацтайгаар нэмэгдүүлэхийн тулд эдийн засаг, соёлын янз бүрийн салбарын хөдөлмөрчдийн нийгэм, хөдөлмөрийн идэвхийг өрнүүлэхэд чармайлтаа дайчлахыг эрдэм шинжилгээний ажилтан нараас шаардана>> гэж заасан юм. 

Намаас дэвшүүлсэн энэ заалтыг ханган биелүүлэхийн тулд манай орны эрдэм шинжилгээний ажилтан бүр ертөнцийг үзэх марксистленинист сургаалыг тууштай баримтлан, эх оронч, интернационалч үйлсийг хэлбэрэлтгүй эзэмшиж, судалгаа шинжилгээний ажилд ажлыг хэрэгч, бүтээлч, идэвх санаачилгатай ажиллах ёстой. 

Эрдэм шинжилгээний ажлыг төлөвлөх, сэдвийг сонгоход улс ардын аж ахуй, соёлын юуны өмнө шийдвэрлэвэл зохих онол, практикийн нэн чухал ач холбогдолтой асуудлыг сонгон авч, түүнийг бүх талаас нь богино хугацаанд иж бүрэн судлахад эрдэм шинжилгээний ажилтны анхаарал төвлөрсөн байвал зохино. Одоогийн практикаас үзэхэд эрдэм шинжилгээний ажил сэдэв хэт жижгэрсэн эсвэл хэт том, ач холбогдол багатай, өөр хоорондоо уялдаа холбоо муутай байна. Бас хамтран гүйцэтгэх сэдэв байгаа юм. 

Эрдэм судлалын ажлын онол, үзэл суртлын түвшинг дээшлүүлэн, практик өгөөжийг нэмэгдүүлэх, судалгааны чанарыг сайжруулах гол аргын нэг нь орчин үеийн шинжлэх ухааны тухайн тодорхой салбарын хамгийн сүүлийн шилдэг арга зүй, лабораторийн багаж төхөөрөмж, техникийг бүрэн эзэмшиж, түүнийг эрдэм шинжилгээний ажилдаа бүтээлчээр чадамгай хэрэглэх явдал мөн. Үүнтэй холбогдуулан ЗХУ-ын болон ах дүү социалист бусад орны эрдэм шинжилгээний байгууллага, эрдэмтдийн туршлага, судалгааны ажлын арга зүй, шинэ зүйлийг соргогоор тусган авч, түүнийг эзэмших, сурахын төлөө байнга анхаарч ажиллах явдал шийдвэрлэх ач холбогдолтой юм. Өөрийн мэргэжлийн түвшин, үзэл суртал улс төрийн хатуужлыг байнга дээшлүүлж, бүтээлч идэвх, санаачилга гарган судалгааныхаа арга барилыг цаг ямагт боловсронгуй болгох явдал эрдэм шинжилгээний ажилтнуудын үүрэг мөн гэж МАХН-ын XVIII их хурлаас өгсөн заалтыг эрдэм шинжилгээнд ажилтан бүр удирдлага болгон ажиллавал зохино. 

Эрдэм шинжилгээний ажилтан хун судалгааны ажилд чин үнэнээсээ сонирхолтой байх төдийгүй, түүний арга зүйг бүрэн эзэмшиж, бүтээлчээр хэрэгжүүлэн, эрэл хайгуул, сорил туршилтыг олон аргаар уйгагүй хийж, эцсийн тодорхой үр дүнд хүрэхийн тулд бүхий л авьяас чадвар, оюун билгээ дайчлан, цагийг дээд зэргээр ашиглаж, хичээнгүй хөдөлмөрлөх өндөр идэвх, тэмүүлэл, зориг тэвчээр, хатуужилтай байхыг шинжилгээ судалгааны ажил шаарддаг юм. Эрдэм шинжилгээний ажилтан бүр шинжлэн судалж байгаа зүйлдээ бүрэн итгэлтэй байх ёстой. 

Судалгааны ажлыг олон талаас нь нэгэн зэрэг хамтран тэмцвэл түүний эцсийн ур дүн, эдийн засгийн үр ашиг, практик өгөөж илүү цаг хугацаа хожих сайн талтай юм. Эрдэм шинжилгээний ажлыг өөрийн болон социалист ах дүү орны эрдэмтэд, их, дээд сургуулийн эрдэмтэн багш нар, үйлдвэр, аж ахуйн газрын нарийн мэргэжлийн инженер техникийн хүмүүстэй хамтран гүйцэтгэх, захиалга авч гэрээ байгуулах, хамтлаг бий болгох зэрэг олон арга хэлбэрийг хэрэглэгч нь судалгааны үр дүн, чанар хэрэгцээ, шаардлагыг сайжруулж, үйлдвэрлэл шинжлэх ухааны холбоо бэхжүүлэхэд чухал ач холбогдолтой болно. 

Эрдэм шинжилгээний ажилтан хүн мэргэжилдээ явцуурдаггүй аливаа асуудалд нийгмийн эрх ашгийг урьдал болгодог. улс төрийн хатуужилтай, өндөр соёлтой байх ёстой. Тэрчилэн шинжилгээ судалгааны ажил, нийгмийн үзэгдэлд ангич, намч байр сууринаас ямагт хандаж, хөрөнгөтний үзэл суртал, үндсэрхэг үзлийн илрэлтэй эвлэршгүй тэмцэгч байвал зохино. Эрдэм шинжилгээний ажилтан бүр мэдлэгээ дээшлүүлэх, мэдсэнээ бусадтай хуваалцаж тэдэнд туслахын тулд их, дээд сургуульд багшлах, оюутны эрдэм шинжилгээний дугуйлан, секц зохион байгуулах, диплом, курсийн ажил удирдах зэргээр залуу үеийг шинжилгээ, судалгааны ажилд дур сонирхол, арга барилтай болгон хүмүүжүүлж олон авьяаслаг шавьтай болохыг туйлаас эрмэлзэх хэрэгтэй. 

Эрдэм шинжилгээний ажилтан бүр эрдэмтэн хүний зан суртахууны хэм хэмжээг нарийн чанд сахиж, судалгааныхаа амын үзүүлэлт, дүгнэлт, статистик тоо баримт, бүртгэл, тайлан, илтгэл, тооцоог нотолгоо сайтай зөв гаргаж ажилдаа шүүмжлэлтэй хандаж бусдын ажилд ямагт өндөр шаардлага тавьж. онол практикийн бага хурал, зарчимт маргаан зэрэгт идэвхтэй оролцож, шинжлэх ухааны мэдлэгийг өргөн олон түмний хүртээл болгогч байх ёстой. 

Эрдэм шинжилгээний ажлын онолын түвшинг дээшлүүлэх, практик өгөөжийг нэмэгдүүлэх, судалгааны ажлыг нийгэм эдийн засгийн амьдралын зангилаа асуудалд чиглүүлэх талаар МАХН-ын Төв Хорооны 1980, 1981 оны тогтоолд заасан заалт бүрийг бүтээлчээр хэрэгжүүлэх нь эрдэм шинжилгээний байгууллага, эрдэмтэн, ажилтан нэг бүрийн эрхэм үүрэг мөн. 

