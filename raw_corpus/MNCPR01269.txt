Хонгорт байнгын хорооны нээлттэй хэлэлцүүлэг болов

Гишүүд хөдөө гарч хурлаа хийв УИХ-ын Аюулгүй байдал, гадаад бодлогын байнгын хорооны нээлттэй хэлэлцүүлэг Хонгор суманд уржигдар боллоо.
Хууль тогтоогчид хөдөө гарч хуралдаан хийхдээ хордсон гэх Хонгорт очсон нь учиртай. Хэлэлцүүлэгт тус байнгын хорооны дарга Б.Мөнхтуяа, гишүүн М.Энхсайхан, Р.Эрдэнэбүрэн, уг тойргоос нэр дэвшсэн Б.Цэрэнбалжир гишүүн, ОБЕГ, УМХГ, ЭМЯ-ны холбогдох албан тушаалтнууд болон эрдэмтэн судлаачид, тус сумын 350 гаруй иргэн оролцов. Албаны хүмүүсийг сэтгүүлчдийн хамт 14 цагийн орчимд Хонгорт очиход сумын иргэд уриа лоозон барьж захиргааны байрныхаа өмнөх талбай дээр цугларчээ. Мөн "Хордсон Хонгор" хэмээх зохиомол дууныхаа үгийг ч хэвлэсэн байлаа. Малчид, гахайн фермийн эзэн гажигтай төрөөд үхсэн тугал, ишигний хөлдүүс болон үхэр, гахайн элэг, уушгийг үзүүлэн болгон тавьжээ. Тэд энэхүү үзүүлбэрүүд нь бүгд цианит натрийн хордлогоос болсон хэмээж байлаа. Үхэр, гахайн эрүүл уушгийг дэргэд нь зэрэгцүүлэн тавьсан нь өнгө, үнэрийн ялгааг харуулах гэснийх ажээ. Үхсэн амьтдын элэг нь хар ногоон, уушги нь улаан өнгөтэй байх аж. Хөлдүү байгаа хэр нь өмхий үнэртэж байх юм. Хонгорын 30-аад иргэн энэ сарын 2-ноос эхлэн тус талбай дээр гэр барин суулт зарлажээ. Нээлттэй хэлэлцүүлэг явуулах Соёлын төв рүү ороход өөрсдийнхөө хувь заяаны төлөө тэмцээд эхэлсэн энэ сумынхан тэр чигээрээ суудлаа эзэлцгээсэн байв. Нээлттэй хэлэлцүүлгийг УИХ-ын гишүүн, байнгын хорооны дарга Б.Мөнхтуяа нээлээ. Тэрбээр "Хонгор сумын олон өрх эрүүл мэнд, эд хөрөнгөөрөө хохирч байна. Хээл хаясан олон малын хээл нь байж болшгүй хэлбэр дүрстэй, гаж өсөлттэй байсан. Энэ бол яахын аргагүй химийн хортой бодисоос үүдсэн хохирлууд. Хүн, мал амьтан, газар ус, хөрс, шороо цианит натрид хордож байна гэсэн мэдээллийг УИХ-д ирүүлсээр байгаа. Харин Засгийн газраас хордлогыг саармагжуулсан, хөрс шороо хордлогогүй гэсэн тайлбар хийдэг. Үүссэн нөхцөл байдлыг шийдэхийн тулд бид нээлттэй хэлэлцүүлэг хийж байна" гээд Дархан-Уул аймгийн Засаг дарга Д.Хаянхярваа, Хонгор сумын дарга дарга Ч.Чүлтэмбат нарыг үг хэлэхийг хүслээ. Засаг дарга Д.Хаянхярваа "Өнөөдөр бид юунд итгэж амьдрах ёстой вэ. Монгол Улсад үйл ажиллагаа явуулж байгаа итгэмжлэгдсэн лабораториудын шинжилгээний дүнд итгэж байна. Энд ирж иргэдийн эрүүл мэндэд үзлэг хийсэн эмч нарын тавьсан онош, Мал эмнэлгийн төв лаборатори болон мэргэжлийн хүмүүсийн тавьсан онош дээр үндэслэж, энд хүн, мал хэвийн амьдрах нөхцөл бололцоо бүрдсэн гэж хэлж байгаа. Хордсон хордоогүй, цаашдаа яах вэ гэдэг төрийн хараа хяналтад байх ёстой. Ерөнхий сайд өнгөрөгч тав дахь өдөр намайг дуудаж уулзсан. Үүсээд байгаа нөхцөл байдлын талаар Ерөнхий сайдад танилцуулж, суулт хийсэн иргэдийн тавьсан шаардлага хүсэлтийг ч хүргэсэн. Энэ долоо хоногт Ерөнхий сайд өөрийн биеэр ирж Хонгор сумын иргэдтэй уулзана. Хонгор суманд үүссэн нөхцөл байдлыг төр, засгийн зүгээс эцсийн байдлаар шийдэж хариу өгөх цаг хугацаа ойртож байгаа гэдэгт итгэлтэй байна. Бид маш олон төрлийн мэдээллийг авч байна. Хонгор сумын иргэдийн хувьд эмчилж болохгүй нэг зүйл бол сэтгэл зүйн хувьд хүнд байдалд орсон явдал гэдгийг ч мэдэж байгаа" гэв. Хонгор сумын Засаг дарга Ч.Чүлтэмбат "Үүссэн нөхцөл байдалд аймаг орон нутгийн зүгээс зүгээр суугаагүй. Цаг алдах асуудал байсныг үгүйсгэхгүй. Эцэслэсэн байдлаар оношлогоо тогтоох шаардлагыг иргэд байнга тавьж байгаа. Бид төр, засгийн байгууллагуудад хандаж байгаа. Үүсээд байгаа нөхцөл байдлын талаар үнэн мөнийг тогтоон, хөндлөнгийн байгууллагуудаас шинжилгээ судалгаа хийлгэхэд төрийн зүгээс онцгой анхаарч, арга хэмжээ авч өгөхийг хүсч байна" хэмээлээ. "ОрЧин Үеийн хамуут"-нууд сэтгэлээ нээлээ Дараа нь Хонгор сумын иргэд санал хүсэлтээ хэлж, асуулт тавьсан юм. Хонгорын иргэдийн нүд гал цоггүй, инээд наргиангүй байсан хэдий ч эрүүл мэнд, мал, өмч хөрөнгөөрөө нэгэнт хохирцгоосон тэд хэлэх үгээ зоригтой хэлж байлаа. Улаанбуудайн тариалалт хийдэг "Дархан тоонот" компанийн захирал Бадмаанямбуу "Цэвэр усаа зөөж ууж байгаа. Одоо хүмүүс цасны ус ууж байна. Болох болохгүйг нь хэлээд өгөөч. Өнгөрсөн жил тариалалтын үеэр Онцгой байдлын сайд, УМХГ-ын дарга нар юу ч хэлээгүй, тариалалт хийсэн, ургац аваагүй. Энэ хавар тариалалт хийж болох уу. Улсын нөөцөд байсан улаан буудайг ачаад явсан. Ямар учраас ачих болсон бэ" гэсэн асуулт тавилаа. Түүнийг "Хонгорын иргэдэд нөхөн төлбөр өгөх ёстой" гэж хэлэхэд хүмүүс алга ташин дэмжиж байлаа. Түүний дараа нэгдүгээр багийн иргэн Алтангэрэл, Наянтай, Цэрэнлхүндэв нар үг хэлэхдээ "Хүмүүсийн сэтгэл санаа хүнд байна. Амьдрах итгэлгүй болчихсон. Мал амьтан ингэж хордож байхад хүний эд эрхтэн хордоогүй гэх баталгаа байхгүй. Ийм орчинд хүн амьдарч болох уу, үгүй гэдгийг шийдэж өгөөч. Яагаад хамуу, тэмбүү гээд байгаа юм бэ. Хамуутай хамуугүй хоёр хүн нэг оронд унтахад халдвар нь дамжихгүй байгаагийн учрыг хэлээд өгөөч" гэж байв. Мөн хэлэлцүүлэгт Шударга иргэдийн фронтын тэргүүн Г.Арслан оролцохоор иржээ. Тэрбээр Хонгороос хордоно гэж айлгүй ирсэн гишүүдэд юуны өмнө баяр хүргээд цианит натрийн хордлогын шинж тэмдгүүдийг уншиж гарав. Тэрбээр "Эдгээр шинж тэмдгүүд хүн хүнд янз бүрээр илэрч болно. Шинж тэмдэг илэрсний дараа суурь өвчнийг сэдрээдэг" гэхэд нь иргэд мөн л алга ташиж түүнийг дэмжиж байгаагаа илэрхийлж байлаа. Нэгдүгээр багийн иргэн Баасанжав "Хаянхярваа дарга лабораторид итгэдэг гэлээ. Хамуу тэмбүүгээ зөв оношилж чадахгүй эмч нарт итгэх үү. Хүмүүс өөрсдөө амьд лаборатори болоод байгаа юм биш үү. Манай хүүхдийг хамуутай гэсэн оноштойгоор хэвтүүлж эмчилсэн. Эмнэлгээс гараад л хацар дээр нь юм гарсан. Ийм хамуу байдаг юм уу гэж асуухаар "Орчин үеийн хамуу" гэх юм. Түүнийг "Орчин үеийн хамуу" гэж хэлэхэд нь хүмүүс нирхийтэл инээлдлээ. Тэрбээр цааш нь "Юм хэлж ярихаар албан тушаалтнууд хяхаж хавчдаг. Намайг хэлж ярьсны төлөө манай хүнийг группээс нь хүртэл гаргачихсан" хэмээв. Энэ үед хүмүүсийн дундаас "Манай хүүхэд хамуу гэсэн оноштойгоор эмнэлэгт хэвтэж байсан. Та нарыг ирэх сургаар тэнд байсан хүүхдүүдийг өглөө Дархан руу аваад явчихсан" гэж хэлэх сонсогдов. Мөн өндөр настан Цэрэннадмид хураалгасан ногооныхоо нөхөн төлбөрийг мөнгө дууссан шалтгаанаар өгөхгүй байгаагийн учрыг лавлаж байсан. Мөн дунд сургуулийн багш Атарцэцэг "Арав гаруй жил багшилж байна. Хэзээ ч хүүхдүүд олноор ингэж өвдөж байгаагүй. Биеэр нь юм туурч, хамраас нь цус гарч, дотор нь муухайрдаг. Ойр ойрхон бие засах өрөө рүү явцгаадаг болсон" гэж байлаа. Хонгорынхон эмЧ, мэргэжилтнҮҮдийн Үгийг Үл зӨвшӨӨрӨв Дараа нь иргэдийн тавьсан асуултад холбогдох албан тушаалтнууд хариулт өгөв. Хонгор сумын хүний их эмч Ж.Цэцэгээ "Хордлого их бага хэмжээгээр байсан. Би өнөөдрийг хүртэл хамуу, тэмбүү гэж зарлаагүй. ЭМЯ-наас ирсэн нарийн мэргэжлийн эмч нарын тавьсан онош. Би ганцаараа хамуу, тэмбүү гэж оношлоогүй" гэж байхад хүмүүс "Больё, худлаа яриад байх юм" гэж хашгирч байлаа. Дараа нь тус сумын малын эмч В.Хавсамет "Цэвэрлэх байгууламжийн уснаас уусан гурван үхэр, хоёр хонь, таван гахай үхсэнээс хойш хоёр сарын дараагаас мал хээл хаялаа, үхэж хорогдлоо гэсэн гомдол гарсан. Улс болон аймгийн мэргэжлийн эмч нар лабораторид шинжилгээ хийсэн. Мөнгөн ус, цианиттай холбоотой хордлого илрээгүй. Шинжилгээг Хавсамет хийдэггүй. Малд янз бүрийн өвчин эмгэг байна. Өнгөрсөн оны мал тооллогоор мал өссөн. Энд, бүр Солонгост хүртэл хийлгэсэн шинжилгээний хариу адилхан гарсан" гэсэн хариулт өгөв. ЭМЯ-ны Эмнэлгийн тусламжийг удирдах газрын дарга Л.Жамбалжав "ЭМЯ болон орон нутгийн байгууллагаас янз бүрийн бүрэлдэхүүнтэй ажилласан. Мянга гаруй хүн хордоод байна гэхээр нь өнгөрсөн оны есдүгээр сард 51 хүний бүрэлдэхүүнтэй эмч нарын баг ажилласан. Хонгорын агаар ус хордсон гэдгийг хүлээн зөвшөөрсөн. Энэ бохирдсон орчинд амьдарч байгаа 321 хүн хордсон байх үндэслэлтэй гэдгийг тогтоосон. Энэ нутагт эмчилгээнд 60 гаруй сая төгрөгийн эм, тариа хэрэглэсэн. Давхардсан тоогоор 3500 хүнд үзлэг хийсэн. Өнгөрөгч есдүгээр сард архаг 26 хордлоготой голомтод ажиллаж байсан арав гаруй хүнийг Хордлогын төвд хэвтүүлж эмчилсэн. Гадаадын зургаан зөвлөх авчирлаа. Мянга гаруй хүнээс цус, шээсний шинжилгээ авсан. Хавар хордлого гарахыг үгүйсгэхгүй" гэв. Түүнийг ийн ярьж байхад иргэд "Хэзээ ч хордлого илэрлээ гэж хэлээгүй шүү дээ, худлаа ярихаа боль. 60 сая төгрөгийн эм, тариа хэрэглэсэн гэдэг худлаа" гэж чангаар хашгирч байлаа. Аймгийн Засаг дарга Д.Хаянхярваа "Хүнсний ногоо хураан авсны нөхөн төлбөрт 60,6 сая төгрөг ирсэн. Бүгдийг нь өгсөн. Хурааж авсан ногоонд 40.2, үлдсэнийг нь зөөвөрлөх, устгах ажилд зарцуулсан талаархи тайлангаа гаргаж өгсөн. Та нар биднийг Авлигатай тэмцэх газарт шалгуулахаар өгсөн юм билээ. Өгсөн авсан юм байвал шалгагдаад тогтооно" гэж гоморхов. Дархан-Уул аймгийн ОБЕГ-ын дарга, дэд ахмад Ш.Лхагвасүрэн "136.8 тн хүнсний ногоог зохион байгуулалттайгаар хурааж авсан. Эндээс зөөж ШШГА-ны агуулахад хураасан. Хэвлэл мэдээллийн хэрэгслээр хэрэглэх боломжгүй гэж зарлагдсан учир устгасан. Дарханы ойролцоох хуучин шохойн чулууны ордын орчимд шороонд булсан. Улсын нөөцийн сангаас үрийн нөөцийг жижиг агуулахад тараан байршуулсан. Хортой нутгаас зайлуулж байгаа хэрэг биш. Хаврын тариалалтад бэлтгэж байгаа хэрэг. Энэ арга хэмжээ байнга авагддаг" гэсэн хариулт өглөө. Түүний үгийг иргэд мөн л тасалж, эсэргүүцэж байв. УМХГ-ын ургамал хамгаалах хяналтын албаны ахлах байцаагч Итгэл "Цэвэр усны байгууламжийн ойролцоох долоон айлын хүнсний ногооны шинжилгээг Буриад улсын болон УМХГ, Геологийн төв лабораторид хийсэн. Нэг кг хүнсний ногоонд мөнгөн усны зөвшөөрөгдөх хэмжээ нь 0.02 мг байдаг. Шинжилгээгээр 0.002 мг мөнгөн ус илэрсэн. Цианитын сэжиг байцаа, манжин хоёрт илэрсэн. Долоон айлын нийт ногоо 40 гаруй тн болсон. Хөрсөнд нь намар шинжилгээ хийхэд цианит натри, мөнгөн ус илрээгүй. Хавар шинжилгээ хийх ёстой. Энэ шинжилгээний хариу тодорхой болсон цагт тариалалт хийж болох, үгүйг хэлэх боломжтой" гэлээ. Гэхдээ иргэдээс тавьсан "Эрдэнэтийн суудлын вагон яагаад манай өртөөн дээр зогсохоо больчихсон бэ? Цасны усыг бид ууж болох уу?" гэсэн асуултад хэн ч хариулт өгсөнгүй. Хэлэлцүүлэгт оролцсон иргэд Хонгор сумыг нүүлгэн шилжүүлэх, нөхөн төлбөр олгох гэдэгт санал нэгдэж байгаа нь илэрхий байсан. ГишҮҮд Хонгорын асуудал ноцтой гэдэгт санал нэгдэв Хэлэлцүүлэг төгсгөлийн шатандаа орж УИХ-ын гишүүд үг хэлэв. М.Энхсайхан гишүүн "Манай байнгын хороо анх удаа иргэдтэй уулзаад явж байна, зөв юм байна. Хонгорт үүссэн нөхцөл байдал цэгцлэгдээгүй нь харагдаж байна. Бүгдэд хохирол учирчээ, нийгмийн харилцаанд хохирол учирсан байна. Бие биедээ итгэхээ больж. Засгийн газраас анхаарал тавьж, урт хугацааны хөтөлбөр, бодлого боловсруулж ажиллах хэрэгтэй юм байна" гэв. Р.Эрдэнэбүрэн гишүүн "Байнгын хорооны хурал дээр яаралтай нүүлгэн шилжүүлье гэдэг санал гаргая гэж бодож байна. Хордсон, хордоогүй, хордлогыг тайлна гэж цаг алдаад байх шиг. Нүүлгэх шилжүүлэхэд гаргах зардал нь хэдэн жилийн дараа гаргах зардлаас хамаагүй бага байх болов уу" гэж хэлэхэд нь иргэд алга ташиж байсан. Санал хүсэлтээ хэлж, асуулт тавих олон иргэн байсан хэдий ч нээлттэй хэлэлцүүлэг өндөрлөсөн юм. Хүн бүрт хэлэх үг, хохирлоо тоочих хүсэл байсан. Гахайн фермийн эзэн Ц.Мөнхбат сэтгүүлчдийг гэртээ очихыг хүссэн юм. Тэрбээр 89 гахайтай байснаас гурав нь л үлджээ. Тэрбээр үлдсэн гурван гахайныхаа нэгийг чирч ирээд гэдсийг хагалангуут өмхий үнэртэж эхлэв. Албан тушаалтнуудад хэлээд хэлээд ойлгохгүй байгаа учраас бодитоор үзүүлэхийг хүсчээ. Тэгээд ч ерээд гахайгаа алдсан түүнд удахгүй цааш харах нэгнийгээ хороох хэцүү биш байсан биз ээ. Ц.Мөнхбат "Ингээд амьдаараа өмхийрөөд байгаа. Үүнийг юу гэж ойлгох вэ. Манай гахайнуудыг тэжээлийн доройтол гэж оношилсон. Та нарт тэжээлээ үзүүлнэ ээ" гэж байсан. Гахайн элэг, уушиг, бөөрийг гаргаж харуулахад уушгиных нь өнгө өөрчлөгдөж цусан улаан өнгөтэй болжээ. Харин элэг нь нимгэрч, олон газраараа сэмэрсэн байлаа. 
Д.Навчаа
