Г.АЮУРЗАНА: Монголын өгүүллэгийн хаан гэвэл яах аргагүй Эрдэнэ баавай юм

-Гадуур хүмүүсийн хамгийн их талархан ярьж байгаа номуудын нэг яах аргагүй "Монголын сонгомол өгүүллэг" болжээ. Ийм ном гаргах санаа юунаас эхтэй вэ?
-Манай хүүрнэл зохиолд хамгийн сайн хөгжсөн төрөл зүйл бол өгүүллэг юм. Угаасаа дэлхий дахинаа ч нэр хүнд, хүртээмжийн хувьд романы л дараа ордог тэргүүлэгч төрөл жанр шүү дээ. Манайд 1961, 1971, 1981 онд иймэрхүү хэлбэрийн анхны номууд "Монголын шилдэг өгүүллэг" нэрээр гарсан. 1990 онд билүү дээ, бас "Монгол өгүүллэг" гэдэг түүвэр хэвлэгдсэн ч, аль аль нь утга зохиолд хандах соцреалист үзлээс чөлөөлөгдөж чадаагүй. Тэгээд л жинхэнэ утгаар нь өгүүллэгийн антолог гаргахаар зорьж, уншиж шигшиж эхэлсэн дээ. Өмнө нь яруу найргийн антолог гаргасан болохоор нэгэнт эхэлсэн ажлаа үргэлжлүүлье, дуусгая ч гэж бодсон. -Барууныхан ном уншихаа бараг л больчихсон гэж манайхан ярьдаг. Та тэгтэл өгүүллэгийн антолог хамгийн эрэлттэй байдаг гэлээ. Хүмүүс номоос хөндийрсөн өнөөгийн ертөнцөд яагаад өгүүллэг гайгүй уншигдаад байдаг юм бол? -Нэн түрүүнд богино хэлбэртээ байна. Хамгийн урт өгүүллэгийг уншихад л 25 минутаас илүү хугацаа орохгүй. Ийм ахархан хугацаанд үнэхээр сайн зохиол уншчихна гэдэг бол ололт юм. Өндөр хөгжсөн орны иргэд ном уншдаггүй гэдэг яриа өөрөө их бүдүүлэг мэдээлэл л дээ. Ном сонирхдоггүй хүмүүсийн дунд л яваад байх юм бол, ном уншиж байгаа хүнтэй тааралдахгүй нь тодорхой. Манайхан элит энэ тэр гэж ярих дуртай мөртлөө аль ч улс орны элитүүд чинь номын соёлоор л тодорхойлогддог хүрээ гэдгийг олж хардаггүй. Улс орон хөгжингүй болох тусам номын дэлгүүрт ирэгсдийн тоо нэмэгддэг зүй тогтол бий. -Тэгвэл барууны номын дэлгүүрүүд битүү хүнтэй байдаг гэсэн үг үү? -Оросууд их уншдаг, америкчууд огт уншдаггүй ард түмэн гэдэг яриа байдаг аа. Энэ бол их өнгөц дүгнэлт. Уншдаг хүрээ хаа ч адилхан, тогтмол хувьтай л гарна. Саяхан Ц.Энхбат дарга нэг сонирхолтой зүйл ярилаа. Хөх хотод хятад номын дэлгүүрүүд ажил тарах үеэр пиг хүнтэй болчихдог гэнэ ээ. Гэтэл яг тэр дэлгүүрийн монгол номын тасагт нэг ч хүн харагдахгүй байна гэсэн. Ганцхан эндээс л Хятадын эрчимтэй хөгжил, өвөрмонголчуудын мөхөл харагдаж байна шүү дээ. Энэ бол зөвхөн унших, уншихгүйн тухай ч яриа биш. Цаашлаад бодвол, монгол хэлээр сайн сайн ном бичигдэж, монгол хэл рүү сайн бүтээлүүд орчуулагдаж, сайн уран зохиолоор дамжуулаад бид эх хэлээ үр хүүхдэдээ зөв өвлүүлж чадаж байх л юм бол, манай үндэстний нас уртасна. -Антологт сонгож оруулахын тулд олон өгүүллэг уншсан уу? -Монголд өгүүллэг хэмээх жанр бий болсноос хойш бичигдсэн, ямар нэгэн түвшинд зайлшгүй яригдах ёстой өгүүллэгүүдийг бараг бүгдийг нь уншсан шүү. 1920-иод оноос хойш өнөөг хүртэл Монголд 3000 шахам өгүүллэг бичигдсэн юм шиг байна лээ. Эдгээрээс зайлшгүй эргэж харваас зохих түвшний өгүүллэг гэвэл 300-400 орчим болно. -Тэгэхээр 400-гаад өгүүллэг уншжээ дээ? -Өө, 400-гаар тогтохгүй. Зайлшгүй авч үзэж, эргэж харваас зохих 300-400 өгүүллэг байна л гэж хувьдаа тооцоо гаргасан юм. Түүнээс биш уншсан өгүүллэгийн тоо мянга хол давна. Хүмүүс төдийлөн анзаараагүй сайн өгүүллэг орхигдоод үлдчих вий гэж маш нягт уншсан шүү. Хоёул хоёулаа давхар уншсан болохоор зайлшгүй орох ёстой өгүүллэг хаягдсан тохиолдол бараг л гараагүй болов уу гэж найдна. Ганцхан жишээ хэлэхэд, Д.Гармаа гуайн "Чонын үүр"-ийг сонгож авахын тулд өгүүллэгийн бүрэн түүврийн хоёр ботийг нь уншаад, "Араншин" гэдэг 300-гаад хуудастай түүврийнх нь хамгийн сүүлд энэ өгүүллэгтэй таарсан. Хэрэв 90 хувийг нь уншчихаад л орхичихсон бол олохгүй шүү дээ. -"Монголын сонгомол өгүүллэг" антологт яг хичнээн өгүүллэг орсон билээ? -Анхны хэвлэлд 60 шахам өгүүллэг багтсан байх аа. Сая ахин нягталж, мэр сэр алдаа мадгийг нь засч хэвлүүллээ. Илүү нарийн шүүлтүүрээр шигшиж 48 өгүүллэг дээр тогтсон. -Тэгэхээр манай нийт 3000 гаруй өгүүллэгээс 48 нь л шилдэг сайн болж таарч байна аа? -Бидний л үнэлэмжээр бол тийм л болох гээд байна. Яахав, ганц зарим өгүүллэг орхигдсон байхыг үгүйсгэх аргагүй. Гэхдээ биднээс өөр шалгуураар шүүлээ ч үүнээс хол зөрүүтэй тоо гарахгүй л болов уу. Юутай ч манай уран зохиолын сүүлийн 100-гаад жилийн хөгжилд 50-иадхан л сайн өгүүллэг бичигдсэн нь тодорхой байна. -Энэ чамлалттай үзүүлэлт үү? -Чамлалттайгаар барах уу? Барууны нэг сайн зохиолч л насан туршдаа 30-40 мундаг өгүүллэг биччихдэг юм шүү дээ. Зөвхөн, манайхны сайн мэддэг Чехов, О.Хэнри хоёрын шилдэг өгүүллэгийг тоолоход л бараг 50 дөхчих байлгүй. -Гэхдээ та хоёр хэтэрхий хатуу шүүлтүүр тавьчихаад, боломжийн өгүүллэгүүдийг орхигдуулсан юм биш биз? -Мөн үү, биш үү гэдэг дээр л гол нь ярих ёстой юм. Энэ антологт "Сайн өгүүллэг байна" гэж хаа ч хэлэгдэхүйц зохиолуудыг л түүж оруулсан. Өөр санаа, зорилго байгаагүй. Чамд л гээд яг үнэнийг хэлэхэд, хэн нэгнийг уншиж байгаад сайн бүтээл олдох л юм бол алт ухдаг хүмүүс смородок олсон шиг тийм хөөр баяр болж байсан. (инээв) Харин өгүүллэг олдоогүй зохиолчийн бүх номыг нь хаагаад цааш тавих үедээ хоёулаа л шаналж, гунигтай болдог байсан. Тэдэн дотор найз нөхөд төдийгүй бид хоёрт өчнөөн сайн ханддаг ах эгч шиг минь болчихсон олон зохиолч байгаа болохоор хүнд шүү дээ. Антолог хийнэ гэдэг амаргүй ажил. Тэгэхдээ хэн нэг нь заавал хийх ёстой ажил. Бид ямар нэг алдаа гаргасан байлаа гэхэд засч сайжруулаад хойшид үргэлжлүүлээд явах хангалттай суурь болсон ном гэж үзэж байгаа шүү. -Таныхаар манай өгүүллэгийн хамгийн гоц мастер нь хэн, хамгийн сод өгүүллэг нь ямар өгүүллэг байна? -"Монголын сонгомол өгүүллэг" антологийн өмнөх үгэнд манай өгүүллэгийн төлөвшил ямархуу замналтай юм бэ гэдгийг нэлээд тодорхой бичсэн байгаа л даа. Энд хамгийн олон буюу зургаан өгүүллэг нь сонгогдсон зохиолч бол С.Эрдэнэ. Энэ утгаараа Монголын өгүүллэгийн хаан гэвэл яах аргагүй Эрдэнэ баавай юм. Тэр дундаа "Диваажинд хүргэх оньс", "Өвгөн шувуу", "Наран тогоруу" гурав бол манай уянгын өгүүллэгийн хөгжилд онцгой нөлөөлсөн бүтээлүүд. -Дараа нь хэн орж байна? -Сонгогдсон өгүүллэгийн тоогоор зохиолчдыг дугаарлаж болохгүй л дээ. Нэг үнэхээр сайн өгүүллэг бичсэн зохиолчийг гурван жирийн л өгүүллэг бичигчтэй харьцуулаад эхнийхийг нь муу гэхийн аргагүй юм. Ер нь бол номын хавтасны нүүрэнд зураг нь байгаа найман зохиолчийг ХХ зууны манай шилдэг өгүүллэгчид гэж ойлгоход нэг их буруудахгүй. -Тэгвэл эхлээд Д.Нацагдоржийн тухай ярилцъя. "Харанхуй хад"-аар энэ номоо эхэлсэн нь бодлого уу? -Тийм ээ. Зохиолчдыг төрсөн оноор нь дараалуулж байрлуулсан болохоор уг нь 1905 онд төрсөн Б.Ринченгээр эхлэх ёстой байв. Нацагдорж бол мэдээж Ринчентэй харьцуулахын аргагүй аугаа мастер тул, заавал түүгээр эхэлмээр санагдсан юм. "Харанхуй хад" ч, "Ламбугайн нулимс" ч манай уран зохиолын очир алмаз нь шүү дээ. "Хөдөө талын үзэсгэлэн" тэр гурвыг монгол хүн бүр байсхийгээд л уншиж байх ёстой гэж би боддог. Дашрамд хэлэхэд, энэ гурван өгүүллэгийн хамгийн зөв, алдаагүй хувилбарыг нь шинэчилсэн хэвлэлдээ засч оруулсан. -Б.Ринченгийн "Мангаа Доо" үнэхээр шилдэг өгүүллэг мөн үү? -Б.Ринчен гуай зохиолч гэхээсээ илүү эрдэмтэн хүн гэдгийг бүгд мэднэ. Харин энэ өгүүллэг нь үнэхээр өвөрмөц зохиол шүү. Магадгүй, хуучин нийгмийн үед бичигдсэн их хэлмэгдлийн тухай цорын ганц өгүүллэг байх. Манж, автономитын үеийн түшмэлээр халхавчилж До яамныхны үнэн нүүр царайг илчилсэн, тун "айхтар" эд дээ. 1958 онд анх хэвлэгдсэний нь дараа "мангас" хочит Дорж гэдэг хурандаа нэр төр гутаалаа гээд шүүхэд хандаж байсан юм гэдэг. -П.Лувсанцэрэнгийн "Ус шиг цэнхэр", С.Дашдооровын "Бууж мордох хорвоо" хоёрыг хүн бүр л магтдаг. Таны бодлоор аль нь илүү сайн өгүүллэг вэ? -П.Лувсанцэрэнгийн "Нурамтын өвөрт" нь "Ус шиг цэнхэр"-ээсээ ч илүү амьд, гоё өгүүллэг шүү дээ. Тэр өвгөдийн яриа, дүр бол үнэхээр янзтай даа. "Бууж мордох хорвоо"-гийн тухайд бол жинхэнэ монгол сэтгэлгээг илэрхийлсэн, магадгүй, энэ антологт буй хамгийн сонгодог өгүүллэг ч байж мэдэх юм. -Манай ахмад зохиолчдын өгүүллэгүүдээс өөрт чинь хамгийн их таалагддаг нь аль вэ? -Антологт дандаа л шилмэл өгүүллэг орсон болохоор тэр нь энэ нь гойд гэж хэлэх аргагүй. Жишээлбэл, С.Пүрэвийн "Сүүдэр догшрох цаг" бол маш сайн бичигдсэн, тааруухан романыг дагуулахааргүй өгүүллэг. -Өө нээрэн, энэ өгүүллэгийг С.Пүрэв гуай туужийнхаа ботид оруулсан байна лээ. Харин та яагаад өгүүллэг гэж үзээ вэ? -Г.Нямдорж "Өнчин хүний хоолой"-гоо ч бас анх "Билгүүн судар" сонинд авчирч өгөхдөө тууж гэж байсныг санаж байна. Ер нь торниухан өгүүллэг, бэсрэг тууж хоёрт сүйдтэй ялгаа байхгүй л дээ. Хамгийн гол нь энэ номд шилдэг бүтээл орох ёстой гэсэн үзлийн үүднээс л "Сүүдэр догшрох цаг"-ийг сонгосон юм. Зүгээр сонирхуулаад ярихад барууны хэвлэлийн жишигт бол 7500-гаас доош үгтэй зохиолыг өгүүллэг гэж үздэг. Бид үгийг нь тоолж үзсэн ч удаатай, 6300 болж байл уу. -Антологт орсон хамгийн урт өгүүллэг биз? -Үгүй ээ. П.Баярсайханы "Сармагчин бол сармагчин", С.Анударын "Бүх юм" хоёр хамгийн урт нь. -П.Баярсайханы зураг хавтасны нүүрэнд байна... -Тийм ээ. Уншууртай зохиолч доо. Ялангуяа "Зуун жил" бол манай өнөөдрийн уран зохиолд үзэгдсэн хамгийн сайн өгүүллэг гэж би боддог. Тэр, "өвчтөнийг хөлдөөж хадгалахаар боллоо" гээд л бөөн хүмүүс жагсчихсан, ээж нь уйлаад л, тэгээд л гол баатар алга болчихдог, зүүд ч юм шиг, үнэхээр тийм хачин явдал болоод ч байгаа юм шиг хийсвэрлэсэн хэсэг бол тасархай даа. Тэр залууг жинхэнээс нь хөлдөөгөөд хадгалчихав уу, эсвэл үхчихэв үү гэдгийг би одоо ч сайн ойлгохгүй л явна. Ёстой гайхалтай! -Богино өгүүллэгийн "Утгын чимэг" гээд наадам болдог. Та тэр наадмын тухайд ямар саналтай явдаг вэ? -Зарим өгүүллэгийг сонсоход илүү гоё байдаг л даа. Жишээ нь, Ц.Доржготов гуайн "Нохой гэрт хүн урдаггүй"-г Равдан ах ёстой нэг нүдэнд харагдтал уншдаг. Сайхан кино үзчих шиг л болдог юм. Тэгээд бодохоор "Утгын чимэг" зүгээр ч юм уу? Би нэг их үзэж байгаагүй. Ямартай ч "Болор цом"-оос дээр байх аа. -Гэхдээ бас "тайзны биш шүлэг" гэдэг шиг жүжигчнээр уншуулж сонсоход тохиромжгүй, өөрөө л унших ёстой өгүүллэг гэж байна биз? -Аливаа зохиолыг жүжигчид дуудаад ч юм уу, CD болгож сонсоод жинхэнэ амтыг нь авахад хэцүү. "Уншина гэдэг бусдын толгойгоор сэтгэхийн нэр" гэж нэг сайхан үг бий. Ерөөсөө номыг бодож эргэцүүлж унших ёстой юм. Бодол эргэцүүлэл шаарддаггүй хөнгөхөн зохиол бол ихэвчлэн насгүй байдаг, нэг тийм хууль бий л дээ. Ухаантай, авьяастай уран бүтээлчийн бодож олсон ертөнцийн гүн рүү өөрөө орж үзэж мэдэрнэ гэдэг жинхэнэ таашаал. Үүнийг л номын амтанд орох гэдэг болов уу. Орчин үед цахим ном зөндөөн л гарч байна. Гэвч хүмүүс цаасан дээр хэвлэсэн номыг л хэзээд илүүд үздэг нь судалгаагаар батлагдсан юм билээ. Арга ч үгүй биз, ном уншина гэдэг зөвхөн нүдний ажил биш шүү дээ. -Цахим ном гэснээс, авангард чиглэлийн өгүүллэгийн орон зай Монголд хэр бий гэж боддог вэ? -Сэтгэлгээ, тэр тусмаа уран зохиолын сэтгэлгээ ямагт давшингуй, урагшилж байх ёстой л доо. Тэгэхгүй бол энэ урлаг гэдэг маань тогтоол ус болж хувирна. Монгол өгүүллэгт Д.Батбаяр гуайн оруулж ирсэн шинэлэг өнгө аяс олон залуу зохиолчийг эрэлч сэтгэхүйтэй болгосон. Д.Норов, П.Баярсайханы зохиолууд ч бас авангард эрлүүд байсан. Эрэлхийллийн үр дүнд 1990-ээд оноос хойш манай хүүрнэл зохиол лавтайяа нэг том алхсан шүү. С.Анудар гэж амьдралыг этгээд нүдээр хардаг, бичлэгийн өвөрмөц хэлтэй, уран зохиолд хэрэгтэй залуу байлаа. Даанч, яагаа ч үгүй эрт хорвоогоос буцчихсан даа. -Ингээд яриагаа өндөрлөх үү дээ. Хамгийн шилдгүүдийг нэг дор түүвэрлэсэн "Монголын сонгомол өгүүллэг" ном олон нийтийг жинхэнэ утга зохиолын амтанд ороход ихээхэн үүрэг гүйцэтгэнэ байх аа. -Баярлалаа. Дахин хэлэхэд, эх хэлээрээ бичигдсэн хамгийн сайн зохиолуудаа монгол хүн бүр мэддэг, үр хүүхдүүддээ мэдүүлдэг байвал үндэстний соёлын дархлаа тэр хэрээр л бэхжинэ гэж мунхагладаг юм шүү. Надтай санаа нийлэх хүн олдоно биз ээ. 
Б.Золбаяр
