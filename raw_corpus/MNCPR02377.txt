Оюутнуудын хоёр дахь аав

Дөнгөж уулзаж мэнд усаа мэдэлцсэний дараа "За хүүхдүүд минь боловсролоо яаж дээшлүүлж байна даа" гэсэн асуултаар зочин маань угтав. Тэгээд угсруулан "Одоо докторантурт сур. Боловсрол мэдлэг хүнийг чимдэг юм шүү дээ. Залуудаа л сурч ав" гэж захилаа. Ц.Бадамбазар гуай өдгөө Камерово мужийн сургалт хариуцсан захирлын албыг хашдаг. Товчхондоо бол тэнд сурч байгаа монгол оюутнуудаа хариуцан ажилладаг хэрэг. Тэгвэл Орост, тэр дундаа Кемерово мужид тийм олон монгол сурдаг юм уу гэсэн асуулт гарч ирнэ. Энэ ажлыг хийх болсон цагаасаа хойш тэрбээр 100 гаруй монгол оюутныг тэндхийн сургуульд оруулаад байгаа бөгөөд тэдний 40 нь төгссөн бол 100-гаад нь одоо суралцаж буй. Монгол Улс хөгжихийн тулд сайн боловсон хүчинтэй байх хэрэгтэй гэсэн бодлын үүднээс тэрбээр сайн дураараа шахам монголчуудаа Кемеровын их, дээд сургуулиудад зуучилж, хаана ямар шалгалт өгөх, юу бэлтгэх гээд бүгдийг нь зааж, холбож өгнө. Хичээлдээ орсон хойно нь хүүхдүүдийн хичээл сурлага, амьдрал ахуй нь ямар байна, өвчин зовлон тусчих вий гээд өөрийн хүүхдээсээ өөрцгүй анхаарна. Энэ тухайгаа Монголд байгаа эцэг эхэд нь дуулгана. Зарим аав, ээж анхандаа түүний үгэнд итгэдэггүй байжээ. "Танай хүүхэд байрандаа ганцаараа амьдарч байгаа. Энэ улиралд тийм тийм дүн авсан байна" гэхээр тэр бүр бүрэн итгэж өгөхгүй. Харин өөрсдөө газар дээр нь ирж танилцаад Ц.Бадамбазар гуайд "Уучлаарай" гэдэг. Тэгээд "Танд хүүхдээ даатгаад санаа амар байж болох юм байна" гэсэн нэг л үг хэлээд буцдаг байна. "Хүний нялх хүүхдүүдийг эцэг, эхийнх нь өмнөөс харж хандана гэдэг хамгийн хэцүү. Гэр орноо саначих вий. Хичээлээ ойлгохгүй байх вий. Хэрэг түвэгт орчих вий. Өвдөж зовох бий гэж үргэлж санаа зовох тийм ч амар зүйл биш. Бүр охидыг нь жирэмсэн болчих вий гэж хүртэл санаа тавьдаг юм. Хүүхдүүдийнхээ төлөө 04.00 цагаас эхлээд л явдаг. Сургууль бүрээр нь орно, Байранд нь очно. Дүнтэй нь танилцана гээд ажил дуусахгүй" хэмээн тэрээр хуучилж суусан. Гэхдээ С.Бадамбазар гуайн сэтгэлээс миний хүүхдүүд эх орноо аваад явах чадалтай боловсон хүчин болоод буцна даа гэсэн өөдрөг, гэгээн мөрөөдөл нь хэзээ ч гардаггүй гэсэн. Түүний хүүхдүүд хуульч, эдийн засагч, эмч, инженер, сэтгүүлч гээд их олон мэргэжлээр сурч байгаа аж. Оюутнууд С.Бадамбазар гуайг хоёр дахь ааваа гэдэг гэсэн. Баяр жаргал, уйтгар гунигаа хоёр дахь аавтайгаа сэтгэл хоёргүй хуваалцана. "Одоо намайг очиход тэд маань бүр саначихсан байна даа" хэмээн хүүхдүүдээ үгүйлж суух тэрээр эх орондоо ирээд хэдхэн хонож байсан юм. Одоо аль хэдийнэ буцчихсан, оюутнуудтайгаа бужигнаж суугаа. Ер нь С.Бадамбазар гуай жилийн ихэнх цагийг Орост өнгөрөөдөг болохоор түүнтэй оюутнууд болон эцэг, эхээр нь дамжуулан холбоо барих боломжтой аж. Тиймээс тэнд сурдаг хүүхдүүд болон эцэг эхээр нь дамжуулан бусад хүмүүс мэдэж, хүүхдээ явуулдаг аж. Орост сурах юм бол заавал Кемеровог сонгох нь ямар ашигтай вэ. Москва, Санкт-Петербургт сурсан нь дээр биш үү гэхэд "Өнөөдөр манайхан тийм баян гэж үү. Москва, Ленинградад сурахад сургалтын төлбөр өндөр, зардал их байдаг. Харин яг тийм боловсролыг Кемеровод харьцангуй хямд үнээр авч болдог болохоор л бий ийм боломжийг монголчууддаа нээж байгаа юм" гэсэн хариулт өглөө. Дан ганц бакалаврын сургалт биш мастер, докторт сурах гэж байгаа, сурч байгаа хүмүүс ч С.Бадамбазар гуайд ханддаг бөгөөд тэрбээр сэтгэл харамгүй тусалж дэмжиж явдаг нэгэн. Орост олон жил байсных, хариуцсан сургуулиудаа мэддэгийнх бүгдийг л амжуулна. Ерөөс тэрбээр хүнд тусалж байвал өөрийн ажил бүтнэ гэсэн ойлголтыг санаандаа хадаж, сэтгэлдээ уясан болоод ч тэрүү ажил хэрэг нь бүтэмжтэй сайхан явна. Гэхдээ С.Бадамбазар гуайн амьдрал дандаа өөдрөг шулуун явсангүй ээ. Арван хэдхэн насандаа таван дүүтэйгээ өнчирч үлдсэн нулимстай дурсамж бий. Таван дүүгийнхээ нэгийг цаг бусаар алдаад шаналж, үймэрч явсан үе ч бас бий. Гэлээ гээд амьдралын шуурганд сөхөрч уналгүй зүтгэсний хүчинд өнөөдөр бусдын дайтай явна. "Надад хүнээс илүү юм байхгүй. Бас дутуу зүйл ч алга" гэж хэлэх түүний намрын хуудсыг эргүүлбээс 10 гаруй жил аймаг, сум, дүүргийн Засаг даргын албыг хашиж явж. Сүүлд Улаан-Үдийн их сургуулийг дүүргэж, түүх, философийн ухааны докторын зэрэг хамгаалжээ. Одоо С.Бадамбазар гуай зөвхөн оюутнуудад туслаад зогсохгүй Камерово болон Монголын их, дээд сургуулиудыг хамтын ажиллагаатай болгоход цаг заваа зарцуулж явна. "Намайг гээд сураад ирсэн хүмүүст хэзээ ч туслахад бэлэн" гэсэн түүний үг санаанд тод үлдсэн байна. Монголдоо тэр бүр ирээд байдаггүй түүнээс хэн нэгэнд хандаж хэлэх үг байна уу гэхэд "Хүний төлөө идэх хоол, унтах нойроо хасч явдаг сурвалжлагч, сэтгүүлчдээ хүндэлж яваарай гэж уншигчдад тань хэлье дээ" гэсэн үг нь их л содон бас хүндлүүштэй сонсогдлоо. 
Д.Оюунтуяа
