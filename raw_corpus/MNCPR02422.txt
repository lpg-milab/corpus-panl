Тайландын намбаваны хувь заяа тодорхой болжээ. Манай намбарваных харин яадаг бол?

АНУ-д НҮБ-ын Ерөнхий Ассамблейн ээлжит чуулган хуралдаж байх үетэй давхцуулан тайландчууд төрийн эргэлт хийж, авлига хээл хахуульд идэгдэн, хараал хэрүүлийн бай болоод байсан Ерөнхий сайдаа ширээнээс нь ховх татан хаялаа. Хэдийгээр иймэрхүү төрийн эргэлт тус улсын сүүлийн 50 гаруй жилийн түүхэнд олон удаа тохиож байсан ч энэ удаагийнх эзэн хааныхаа дэмжлэгийг хүлээж чадсанаараа онцлог юм. Тайландын цэргийнхэн улс орноо авлигач Таксин Чинаватын савраас салган авч, эрүүл нийгмийг тогтоохыг хүсч байгаагаа илэрхийлж байна. Цэргийнхний удирдсан энэхүү эргэлтийн үеэр оготны хамраас ч цус гарсангүй. Тийм том хэмжээний эргэлт ийм эрсдэлгүй, тэр тусмаа хааныхаа нөмөр нөөлөг дор, ард түмнийхээ санаа сэтгэлийг донсолголгүй явагдана гэдэг Бангкок эрх мэдэл, эд хөрөнгөний бэлгэдэл болон даварсан Чинаватаасаа хичнээн их залхаж байсныг илтгэнэ.
Таксин Чинават эрх мэдэлдээ хязгааргүй ташуурч, ард олныхоо тэвчээрийг барж байжээ. Сүүлийн жилүүдэд авлига хээл хахууль, шударга бус явдлуудтай нэрээ байнга хутгалдах болсон Ерөнхий сайд Чинаватыг тайландчууд өнөөдөр тэргүүн баянаараа толгой дохин зөвшөөрцгөөж байна. Таксин Чинават гэж ингэхэд хэн бэ. Эдүгээ 57 настай Чинават өөрийн улс төрийн амьдралаа 1994 онд Палан Дарма намд гишүүнээр элссэнээр эхэлжээ. Төд удалгүй улс төрийн хүрээнд орж ирэхдээ анх хөл дүүжилж явсан морио юүлж 1998 онд өөрийн Тай Рак Тай гэгч намаа байгуулснаар дээшээ гэрлийн хурдаар өгссөн байна. Өөрийн намтай болоод хоёр жил гаруйхны дараа байдаг л нэг цэргийн боловсролтой зальжин эр Тайланд улсын Ерөнхий сайд болчихсон тууж явсан билээ. 2001 онд явагдсан тэрхүү сонгуулийг Тайландын иргэд авлига нэвт ханхалсан шударга бус сонгууль боллоо хэмээн дүгнэцгээж байв. Ёстой нөгөө авлигаар төрсөн Ерөнхийлөгч гэгчээр тэр тэндээ авлигаар төрсөн юмны эзэн сумны занги-Ерөнхий сайд болон заларч байсан түүхтэй. Ажиглаад байхад хаа газрын авлигач нарын туулж ирсэн зам хоорондоо жигтэйхэн адилхан байдаг бололтой. Нэгэнт эрх мэдлийн сэнтийд заларч чадсан сэргэлэн толгой хаанаас тийм амар бууж ирэв гэж. 2005 онд дахин сонгогдож хэмжээгүй эрхт засаглалаа батжуулж авсан. Чинаватын гарал үүсэл ихээхэн нууцлагдмал байсан ч эдүгээ шуурч буй эргэлтийн салхи бүхнийг илчилж орхих нь тэр. Тэр жинхэнэ тай үндэстэн биш төдийгүй хятад гаралтай болох нь тогтоогджээ. Эднийхэн 1938 онд өрнөсөн Хятадыг эсэргүүцэх хөдөлгөөний үеэр сэм овгоо сольж амжсан аж. Ингээд Сак хэмээх овогтой байсан этгээд Чинават болон хувирсан хэмээн дэлхийн хэвлэлүүд бичиж байна. Манай хүний цус ч янз бүрийн хольцтой дуулддаг. Ерөөс улс төрийн өндөрлөгт гарсан хольцоотой цусны улс цэвэр цусны тухай яриа хөөрөөнд туйлын сонирхолтой хандацгаадаг нь анзаарагддаг. Н.Энхбаяр сонгуулийн сурталчилгаагаа цус шинжлэх бүлгийнхнээр эхлүүлсээр, эцэс сүүлд нь эргэн тойрны хамаг л хүчтэй улс төрчдөө эрлийз, тэр тусмаа хятад хольцтой хэмээн гөрдөж, өөрийн мэдлийн хэвлэлүүдээр гөвж эхэлсэн шүү дээ. Тэр Улаан ч хятад, энэ Энхболд ч эрлийз гээд л явж өгсөн дөө. Чинаватын эцэг урьд цагт парламентын гишүүн байсан ч аль эрт улс төрөөс хөндийрч хувийн бизнес эрчимтэй эрхэлжээ. Жүрж, цэцэг энэ тэр ч тариалж, кофены дэлгүүр ч нээж, хажуугаар нь кино театрууд ажиллуулж, шатахуун түгээх станцууд нээж, машин мотоциклийн албан ёсны борлуулагч компани байгуулж ёстой юм юм руу үсчин орж байсан гэх мэтээр ширээнээсээ зайлуулагдан зугтаж яваа Чинаватын эцгийн талаархи мэдээллүүд цуварч байна. Чинават дунд сургуулиасаа зэвсэгт хүчний сургууль сонгосон нь сонирхолтой харагдана. Цэргийн сургуулиа дүүргэсэн тэрбээр шууд Эзэн хааны цагдаагийн хэлтэст орж, улмаар 1978 онд гэмт хэргийн сэдвээр докторын зэрэг хамгаалсан байдаг. Энэ мөчөөс эхлэн түүний карьер тасралтгүй өгсчээ. Байн байн албан тушаал ахиж байсан залуухан цэргийн зүтгэлтэн гэргийгээрээ цагдаагийн газрын генералын охиныг сонгосон нь зүгээр ч нэг тохиолдол байсангүй. Чинават хэзээний тооцоотой, мөнгөнд дуртай нэгэн байжээ. Тийм ч учраас түүний сонголтууд зөвхөн эрх мэдэл, эд баялгийн төлөөх алсын хараан дээр суурилж байв. Түүний эд хөрөнгийн тооцоо эдүгээ багцаа баримжаагаа алдсан гэдэг. Засгийн газарт компьютер лизингээр шахах үйл ажиллагаа эрхэлдэг компаниараа дамжуулан гэхэд тоо томшгүй их мөнгийг хийж байж. Кино театрууд, интернэтийн сүлжээ гээд тоолоод байвал уртын урт жагсаалт болно. Гэсэн ч ханаж цадахыг мэдэхгүй улайрах хүсэл шунал нь өнөөдөр түүнийг хаан сэнтийгээс авч шидлээ. Бас Чинаватын анх элссэн намын дарга нь авлигын хэрэгт орооцолдон зайлуулагдаж байжээ. Манай Энхбаярыг ч МАХН-ын дарга болонгуут удирдлагын багт хамтран зүтгэж байсан Энхмандахаас өгсүүлээд дээлээ нөмрөх шахсан түүхтэй. Чинаватын авгай гэж нэг айхтар амьтан байдаг гэнээ. Төр улсын ажилд авах юм байхгүй хутгалдан ордгоороо манай хүний гэргийтэй илүү дутуугүй ижилхэн гэж нэг салхи шивнэв. Мөн хөөтэй тохиолдол байгаа биз. Нэр хүнд нь сэвтээд ирэнгүүт Чинават намаа хаяж өөрийн "Тайландууд Тайландууддаа хайртай" гэх намаа байгуулжээ. Одоо манай хүн МАХН-ын нүүрэнд авах юмгүй болтол баас цацаж орхиод "Монголчууд эвтэй байхдаа хүчтэй" билүү өнөө гайхал Чинаватын намтай төрсөн ах дүү юм шиг төстэй нам байгуулах гээд тууж яваа юм биш үү. Чинаватын үед Тайландын түүхэнд анх удаа сонгуульд нэг нам дангаар ялж байж. Манай хүний үед бас яалаа. Чинават буддын шашинтай шиг манай Н.Энхбаяр буддын шашинтай. Чинават харсан зүгтээ наминчлан дохилзож явдаг шиг манай ах яг хаа сайгүй залбираад л туугаад байгаа. Чинаватыг Бангкок даяараа үзэн ядаж, ховхолж хаяхын хүслэнд автаж эхлэнгүүт мань эр сэхээтнүүдийн нутгаас дайжин Тайландын хөдөөгөөр давхиж толгойг нь эргүүлэх болсон. Түүнийг дэмжигчид зөвхөн хөдөө байдаг шиг манайд Энхбаярыг талархагчид гагцхүү хөдөө болсон байж мэдэх юм. Улаанбаатар урт шар дээл нь цухуймагц үрчийцгээх болсон төдийгүй улс төр даяараа түүний хязгааргүй шунал, эрх мэдлийн төлөөх эрээ цээргүй нүүдлүүд, дандаа бусдын тархин дээр дөрөөлж шат ахин явсан ч эргээд тэднийгээ хайр найргүй золигт гаргаж ирсэн түүх, ойр тойрныхноо байнга хагаралдуулан туйлдуулаад дундаас нь ашиг хонжоо зууж явдаг луйврын чанар, авлига хээл хахуулийн улс орон болтол монголыг минь багалзуурдсан аймшигтай явдлуудыг нь хараан зүхэх болжээ. Аргаан бараад улс амьтан "Тайландын намбаваны хувь заяа ч яахав тодорхой боллоо. Манай намбарваных харин яаж дуусдаг бол доо" хэмээн толгой сэгсэрч сууцгаана. Гэвч хаа газрын авлигачдын хувь заяа адилхан л төгсгөлтэй. Тэд бурхны мутраас хаашаа ч зугтаж чаддаггүй. Мань Чинават одоо Лондонд охинтойгоо хамт бүгэж байгаа гэнээ. Сүүлийн үед улс орондоо багтах газаргүй болсон хаа газрын дарангуйлагчид хамаг хөрөнгөө хувилгаж аваад энэ хотод шингэдэг болсон. Орох оронгүй зулбаж яваа Тайландын Ерөнхий сайд ч тэр газрыг сонгон таван тонн ачаа бараатайгаа тууж очсон мэдээ интернэтийн шинэхэн хуудсуудаар дурайж байна. Манай авлигачид эхнээсээ авгай хүүхдээ тийшээ нүүлгээд эхэлсэн. Чинаватын бүх хамтрагчдыг барьж хорьж, заримынх нь эд хөрөнгийг тоолж, хурааж байна. Манай хүний нөхдөөс ч түрүүчээсээ Ганцад хэвтэж байгаа. Замнал ч ёсоороо явж байна даа, хөөрхий. 
Л.Туг 


