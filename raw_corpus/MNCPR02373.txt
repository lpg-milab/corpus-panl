Өргөнцэцэрлэгийн баяр

Би сумын наадмыг гурван л удаа үзсэн. Хамгийн анх Алтанширээ сумынхаа наадмыг долоо настай байхдаа үзсэнийг бүүр түүрхэн санадаг юм. Ээжийнхээ гараас хөтөлчихсөн, тэр том эрээн асар гэгч юмны үүдээр орж билээ. Үүдээр ч гэж дээ, эргэн тойрон л үүдтэй юм шиг санагдаж байсан сан. Тэр асарт эсгий зулаад дэвсчихсэн, хэдэн ширээ сандалтай, дарга нар нь бололтой баахан хүн бөх барилдахыг үзэж суусан. Бусад хүмүүс эсгий дээгүүр эгнээнд суучихсан, хашгиралдаад л. 
Балжир ах (зохиолч Б.Догмидын аав) ээжтэй уулзаад "Морины хүүхэд хөлдөө бэртэнгэ авчихаж. Хүүг чинь их нас унуулъя" гэхэд ээж илт дургүйцлээ. "Яаж чадах юм. Харахад биеэр том ч, ямар уралдааны морь унаж үзсэн биш. Хонины мориноос хэтрээгүй хүүхдээ ч тэгж тараалгачихаа больё оо" гээд ер хөдөлсөнгүй. Хурдан морийг манай нутагт уралддаг морь гэдэг юм. Балжир ах "Яадаг юм. Олмоор нь сайн даруулаад явуулчихъя" гэж байна. Би дотроо айгаад л байгаа. Манайх уралдааны морь гэдгийг ямар мэдэх биш. Хонины хоёр морьтой. Түүнийгээ л ээлжилж ноолно. Тийм сүртэй наадам, баярын морь унаж үзсэн биш. Ээж минь тас зөрөөд намайг аваад явчихлаа. 
Ээж минь, юм зарж байгаа хүн дээр очоод "Үхэрт байна уу" гэсэн чинь "Байна аа" гээд үхрийн зурагтай цаастай  чихэр үзүүлж, миний ээж надад нэг атга үхэртэй чихэр, домбон ёотон хоёрыг авч өгөөд баярлуулчихаж билээ. 
Сайншандын дунд сургуулийн зургадугаар анги төгсдөг жил, миний нагац "Гонжоон" Лувсанбалдан гэрийнхнээ авч Өргөнцэцэрлэг (одоогийн Өргөн сум) сумын наадамд очих боллоо. Нагац ах маань тууварчин хүн. Хавар баахан мал авч зундаа эхнэртэйгээ хоёул Дорнод аймгийн Эрээнцав руу тууж, намар орой эргэж ирдэг хүмүүс байв. Тэр жил Дугаагийн маань хөл муу, мал туух ажлаас чөлөөлөгдсөн байсан юм. Тэгээд эхнэрийнхээ нутаг Өргөнцэцэрлэг сумын баяр наадамд очих болсон юм. Ганц хүүтэй. Түүнийхээ хамт эрхэлж өссөн намайг хань бараа болгон наадамд авч явах боллоо. Тэр хүү нь сүүлд Монгол Улсын нэртэй геологич болсон доктор, профессор Маамын Жамсран шүү дээ. Өргөнцэцэрлэг сум тэр үед төмөр зам, үйлдвэргүй, жижигхэн тосгон байлаа. Баяр наадмын өдөр мөн л асар майхан, туг лоозон боллоо. Манай нутаг айраггүй. Нэрмэл нь ч тааруухан. "Манхуал" гэж цагаан архи савлаж худалдана. Наадамчид эргэн тойрон буудаллачихсан, гэр майхан олон байна аа. 
Манай нагац ахыг танихгүй хүн алга. "Наашаа, манай майханд оч, манайхаар ороод гар" гээд л хөтлөөд байх юм. Жамсран бид хоёр дагаад л байгаа. Газар болгон л цай идээ, бүхэл мах чанаад тавьчихсан, цалгиж байна аа. Бид сумын төвд Цогзолмаа хөгшнийд буудалласан. Тэдний хүүхдүүдтэй нийлээд, наадмын талбай дээр гэр, майхныг хэсэж дуусгасан шиг санагддаг юм. Бөх барилдаж, морь уралдаж их л хөгжиж байлаа. Бас аймгийн клубийнхэн оччихсон дуу хуур болоод, бидэнд бол үзэх харах юм тасарсангүй. 
Дугаа, эгч хоёрыг маань хүмүүс урьж майхан хэссээр нэг мэдэхнээ ах маань согтоод уначихаж. "Гонжоон"-ыг гэрт унтуулъя гээд нэг ханхай гэрт унтуулаад орхичихлоо. Бид тэнд лав л гурав хоносон. Өдөр нь морь, бөх гэж давхилдаад оройхон болохоор өнөөх эрээн асартаа нийлээд найрлачихна. Шөнөжин уугаад, дуулаад, зарим чангахан дуугарсныгаа эсгийд боож тавьчихаад л дуулаад байна. Яасан цуцдаггүй хоолой, жаргадаггүй найр байсан юм бүү мэд. 
Хэдэн жилийн өмнө Алтанширээ сумандаа очиж наадлаа. Сумын наадам гэдэг хачин өөр болжээ. Баян Буурлын ар хөндий ёстой л хээ сайтай хивс шиг алаглаж харагдана. Эрээн асар майхан цагаан гэрүүдээр дүүрч. Зэргэлдээ сумуудын наадамчид, уяачид гээд хүрээлэн буусан байна. Аймаг, сумын алдар цолтой бөхчүүд ч ирж. Морь л гэхэд Сүхбаатар аймгийн залгаа сум, Хэнтий Галшарын хурднууд ирсэн, уяан дээр дүүхэлзэж байх юм. Намайг их насны морь хар гэлээ. Морь мэдэх ч биш дээ. Тэгээд ч таних морь байхгүй. Үгэнд нь орж дагалаа. Сумын наадамд их насны морь гэхэд л хоёр зуугаад морь гарч байх юм. Түрүүчийн морь гараан дээр очиж байхад сүүлдэж явсан морьд эргээд л пирхийлээ. Морьд тэгээд эргэчих юм. Жийп голдуухан дал, наян машин уралдаж яваа. Өөрсдийнхөө морийг машинаар уухайлаад л хөөгөөд байх юм. 
-Ингэж болдог юм уу гэсэн чинь манай сумын Засаг дарга "Одооны уралдаан чинь ийм л болсон шүү дээ. Нэрэлхэх юм ердөө байхгүй. Хэн эхэнд эргэж, сайн хөдөлгөсөн нь түрүүлдэг болсон. Монгол наадмын жишиг ийм болчихоод байхад, сумын хэдэн хурданд энэ чинээний юм байлгүй дээ гэж байна. 
Бөхийн барилдаанд бол нутгийн бөхийг түрүүлүүлэхгүй бол болохгүй гэнэ. Манай сумын нэг залуу түрүүллээ. Зарим аймаг суманд нутгийнх нь бөхийг хаячихаад бөөн зодоон цохион болсон, хараал ерөөл ч тавигдсан гэх шиг. 
Сумын наадам сайхан боллоо. Хурд бяраараа уралдахаас гадна, хувцас, унаа хоёроороо их уралдах болж дээ. Хамгийн чамин торгоор дээл хийж, хамгийн их мөнгө орсон, өргөн бүс бүслэх ёстой гэнэ. Сумын наадам аа гэж! 
Г.Жамъян

