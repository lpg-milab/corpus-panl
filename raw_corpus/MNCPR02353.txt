Нуурын цэнгэг толиондоо цаст уулсаа эрхлүүлсэн Цэнгэл

Тувачуудын уугуул, казахуудын суугуул алс баруун хязгаар дахь зон олны нэгэн тоонотыг Цэнгэл сум гэдэг. Түүхийн шарласан хуудсыг сөхвөл өнөөгийн Баян-Өлгий аймгийн Цэнгэл сумын нутаг Манжийн ноёрхлын үед Алтайн долоон хошуу урианхайн дотор гурван соёны хамжлага ба цэргийн 800, казах хошуудын 600 гаруй өрх Манжийн Ховд дахь амбанд захирагддаг байв. 
Монголын ард түмэн 1911 онд Манжийн ноёрхлыг түлхэн унагаасны дараа Ховдын хязгаарын олон ястнууд Богдын тулгар төрийн ивээл дор нэгдэх хүсэлт гаргасан гэдэг. Ийнхүү тэд төрд нэгдэх хүсэлтэй захидлаа Богдын Засгийн газарт илгээснийг Богд хаан хүлээн авч хүсэлтийг нь зүй ёсоор болгосон тухай он цагийн түүх бий. Хожим 1940 оны наймдугаар сард Ховд аймгаас Баян-Өлгий тусгаарлагдан байгуулагдсан тул Цэнгэлхайрхан, Цагаан гол сумд Баян-Өлгийд харьяалагдах болж. Газар нутагт нь орших хамгийн том уулаар нэрлэгдсэн Цэнгэлхайрхан хожим 1952 онд Ардын Их хурлын депутатуудыг сонгох сонгууль явагдаж, засаг захиргааны нэгжид өөрчлөлт орсонтой холбогдон, Цэнгэл сум хэмээн нэрлэгджээ. Гурван Соён, Шереши хошуунаас Цэнгэл сум гэгдэх хүртэл манай тува, казах ард түмний туулсан зам ийм болой. Аливаа нэрийг тэнгэрээс хайрладаг. "Цэнгэл" гэдэг нь аз жаргалын бэлгэдэл. Цэнгэл сум казах, тува түмэнд бурхнаас заяасан тэнгэрлэг, жаргал, цэнгэлтэй нутаг хэмээн нутгийн уугуул иргэд ам булаацалдан ярьдаг. Монгол Улсын хамгийн өндөрлөгт тооцогддог Таван богд, Тува түмний шүтээн уул Цэнгэлхайрхан, Өндөрхайрхан, Битүү, Цагаанхайрхан, Их түргэн, Баяны нуруу зэрэг тэргүүнээс нь үүл манан үл салах хөх сүмбэр оргилууд Цэнгэлийн нутагт бий. Мөн Алтайн нурууны мөнх цаст мөсөн оргилуудаас эх авдаг Цагаан ус, Рашаант, Хоромдог, Цагаан гол, Загастай, Их хүйтэн, Их бага Түргэн, Сумдайраг, Могойт нэртэй гол мөрнүүд Монголын баруун хязгаарын судас мэт салаалан аймгийн төвөөр урсах Ховд голд цутгаж Хар ус нуурыг зорьдог. Дээрх гол, мөрний эрэгт миний өвөг дээдэс нутаглаж, хонь малаа хариулдагсан. Үнэнхүү тэнгэрээс заяат өлзий хутаг оршсон энэ нутагт ариун тунгалаг толионд нь цаст сүмбэр уулс нүүрээ тольдсон гүн цэнхэр нуур олон бий. Хурган, Хотон нуураас гадна Хоромдог, Хаг, Хар, Цагаан, Ногоон, Шар гэсэн өнгүүдээр нэрлэгдсэн нуур цөөрмийг тоолж баршгүй. Цэнгэл сумын нутагт үлгэр домог болон хувирсан уул усны нэр ч цөөнгүй. Сартагбай хэмээх баатар нэгэн хавцлын усыг боохын тулд хэдэн хүрз шороо хаясан гэнэ. Гэсэн ч догшин гол овоолсон шороог сэт аван урсан одож. Тэр мөчөөс хавцлын тэрхүү сэтэрхийг "Ботгон хүзүү" хэмээн нэрлэдэг болжээ. Түүнчлэн Алтайн өвөр нутгаас Ховд руу дүрвэн нүүсэн отог омгийн айлууд Хурган буюу Сыргалы нууранд цутгах догшин голыг гаталж чадахгүй сандралдаж, сал урсгаж байх зуур хадамд гарсан залуухан бүсгүй усанд хөл алдан урссан хадам аавыгаа аврах гэж өөрөө осолдсон гэдэг. Үүнээс үүдэн уг голыг Сумдыайраг буюу Догшин салаа гэж нэрлэж заншжээ. Эл нутагт амьдран аж төрж байсан манай өвөг дээдэс өнө эртний түүхэн улбаа, хуучин жимээ үл алдан, үнэ цэнэтэй түүхээ уламжлан хадгалж, өнөө үеийнхэнд бүрэн бүтнээр үлдээсэн нь бахархалтай. Их Монголын Чингэс хааны үед эртний түрэг, киргизүүдийн орыг Ойрд, Керей, Найман аймгууд, тэдний орыг эдүгээгийн тува, казахууд эзлэн залгамжилж, эртний төрөлх Монгол нутгийн атга шороо, газар нутгийг үрэгдүүлэлгүй бидэнд уламжлуулж үлдээжээ. Цэнгэлийн гавьяатууд "Үхэгсдийн сүнсийг хүндлэхгүйгээр үлдэгсэд өөдлөхгүй" гэсэн зарчмыг казах түмэн баримталдаг. Өнгөрсөн зууны мэргэн дээдэс, алтан ургийн С.Хожамжар, хошуу захирагч А.Жылхышы, Очиржав, Бадрах, Буян-Өлзий, Димэг, Махбарьд нарын хүмүүс энэ нутгийн нэн эртний түүхэнд үлдсэн бахархлууд. Түүнчлэн ард түмний эрх чөлөө, эх орны тусгаар тогтнолын төлөө амь өрссөн тэмцэлд чин үнэнчээр хүчин зүтгэсэн тува эрчүүдээс Ж.Дорж, С.Альпий, Б.Паран, казахуудаас Дөрбет, Шабан, Аубакир нарыг дурдах нь зүй ёсны хэрэг болов уу. Цэнгэлээс Т.Султан, Р.Сандалхан, А.Бакей гээд УИХ-ын гишүүн гурав төрсөн. Түүнчлэн энэ сумаас төрийн сайд, Онц бөгөөд Бүрэн эрхт Элчин сайдууд олонтаа гарсан. Энд Баян-Өлгий аймгийн анхны дарга Б.Хаби, Б.Хуанган, Монгол Улсаас Куба улсад суух Онц бөгөөд Бүрэн эрхт Элчин сайд, ОХУ-ын Тува улсад суух ерөнхий консул Д.Пунцаг, Монгол Улсаас Унгар, Австри улсуудад суух Онц бөгөөд Бүрэн эрхт Элчин сайд Т.Султан нарыг дурдаж болно. Түүнчлэн эл сумаас төрөн гарсан шинжлэх ухаан, соёл урлаг, спорт, хөдөлмөрийн алдартан, гавьяатнууд зөндөө. Тухайлбал, Монгол Улсын урлагийн гавьяат зүтгэлтэн Б.Ахтан, уурхайчин Ш.Ыдырыш, Д.Жамбаа, нисгэгч Д.Таштуан, багш С.Даржаа, Я.Шуурав нарыг дурдаж болох юм. Цэнгэлчүүдийн дундаас авьяаслаг найрагчид төрж гарсны хамгийн анхных нэрт найрагч Б.Ахтан юм. Түүний "Бүргэд" найраглалыг мэдэхгүй хүн ховор биз ээ. Цэнгэл сум эртнээс бөхийн нутаг гэдгээрээ алдартай. Алтайн их даваагаар унаж яваа морио үүрч давдаг Хонгоштай, үхэр чулууг зөөж даваа хавцлыг бөглөж орхидог Бөхбуурал, Лэгрэв нар энэхүү тэнгэрлэг алтан хөрсөн дээр мэндэлсэн улс. Тус сумаас гарсан улс, аймгийн цолтой бөхчүүд, тамирчдаас Т.Абдигаж, О.Бахыт, С.Исламбек, Х.Хажмухан, Д.Пунцаг, Г.Айдос нарыг дурдаж болно. Т.Абдигаж 1946 онд наадмаар долоо давж "Улам нэмэх заан", О.Бахыт Улсын начин бол дараа дараагийн тамирчид аймгийн арслан цолуудтай. Цэнгэл 80 нас хүрлээ Цэнгэл сумын одоогийн төв Хөшөөт нь аймгийн төвөөс 72 км, Улаанбаатар хотоос 1800 км гаруй алслагджээ. Энэ тоо нийслэл Дархан хоёрын хооронд бараг арван удаа ирж, очихтой тэнцэнэ гэсэн үг. Өдгөө жижиг үйлдвэрлэл, гар урлал, худалдаа, ахуйн үйлчилгээ, харилцаа холбооны салбар, санхүү банкны сүлжээнүүд шинээр үүсч байгаа. Аж ахуй, эдийн засгийн салбаруудад сум байгуулагдсан цагаас өнөөдрийг хүртэл янз бүрийн үе шат, бэрхшээлийг даван туулж, цаг үетэйгээ хөл нийлүүлэн ирлээ. Цэнгэл сумын нутагт орон нутгийн худалдаа нь Ардын хувьсгалаас өмнө Хятад, Оросын зах зээлд дулдуйдаж, Бийск, Шар сүм, Ховдоос бараа зөөх, ганзагын наймаачнаас худалдан авах, түүхий эдээ бэлэн бараагаар солих хэлбэрээр өдөр тутмын хэрэгцээгээ залгуулдаг байсан. Өдгөө сумын эдийн засгийн гол салбар, хүн ардын амьжиргааны үндсэн эх үүсвэр мал. Гэвч сүүлийн арван жилд сумын малын тоо, толгой жилээс жилд буурсаар байгаа сураг дуулдана лээ. Харин хүн амын тоо 1990-ээд онд 10 мянга байснаа 1997 он хүртэл буурсан нь Казахстан улсыг зорьсон "Их нүүдэл", шилжилт хөдөлгөөнтэй холбоотой. Гэвч 1997 оноос хүн амын тоо дахин өсч 8500 хүрчээ. Хэдийгээр бэлчээрийн ургамал нь тарчиг сийрэг ч шим тэжээл сайтай. Малын тарга хүчинд нэн таатай. Голын ай сав, чийглэг газруудад өлөн, зэгс, тарваган шийр, уулын хяр бэлээр хялгана, агь, ганга, бэд, хамхуул зэрэг бэлчээрийн болон эмийн ургамал элбэгтэй. Ялангуяа алтан гагнуур, хүн орхоодой, цагаан уул, вансэмбэрүү, таван салаа, царван, халгай зэрэг эмийн ургамлаар баян нутаг. Ой мод, гол горхи, нуур цөөрөм ихтэй Цэнгэлийн нутагт ан амьтан, жигүүртэн шувууд элбэгтэй. Ийн он жилүүд улиран одсоор нэг л мэдэхэд Цэнгэл сум 80 нас хүрчээ. 
Ч.Анна

