№147 (16737)      
1987 оны зургадугаар сарым 20.
ФЕРМИЙН ЗУСЛАН

Манайд дөрвөн зуун үнээнийхэд шилжүүлснээр саалийн механикжсан ферм 46 ажиллаж байна. Тийм нэг фермд жилд дунджаар 1, 2 сая литр сүү үйлдвэрлэж, 100 эхээс 85-аас доошгүй тугал бойжуулах хүч чадалтай бөгөөд үүнийг улсаас найман сая гаруй төгрөгөөр барьж байгуулдаг. Энэ нь тэнд улсын ихээхэн хөрөнгө хүч төвлөрдөг онцгой объект гэдгийг харуулж байна. Үүний хариуд улсын төвлөрсөн хэрэгцээнд жил тутам нийлүүлдэг сүүний дал гаруй хувийг эдгээр фермүүд үйлдвэрлэдэг. 

Хүч чадлыг гүйцэд эзэмших, сүргийн өргөтгөсөн нөхөн үйлдвэрлэлийг хангах, сүүний гарцыг нэмэгдүүлэх, мал эмнэлгийн ариун цэвэр, хорио цээр, дэг журмыг чанд мөрдүүлэхэд фермүүдийн зуслан чухал рольтой юм. Өнгөрөгч оны байдлаар механикжсан фермээс үйлдвэрлэсэн нийт сүүний 37 хувийг зөвхөн зуслангийн хугацаанд бэлтгэжээ. Одоо саалийн механикжсан фермүүд зусландаа гарцгааж байна. 

Үнээ бэлчээрийн ургамлаар бүрэн идэшлэж чадах ургацтай болсон үед зусланд гарч сүргээ бэлчээрийн маллагаанд дасгахыг, үнээ бүрээр ялгавартай зохион байгуулсан нөхцөлд өртөг зардал хямдтай арвин их сүү үйлдвэрлэж болдгийг ЗХУ болон манай тэргүүний ажиллагаатай фермийн туршлага нотолж байна. Төв аймгийн Борнуур, Жаргалант, << Октябрь >> , Улаанбаатар хотын Партизан, Дархан хотын Дарханы сангийн аж ахуй фермийн зусланг тохижуулахыг багагүй анхаарч, хөрөнгө зарцуулж, саравч бүхий талбай, сүү хүлээн авч анхан шатны боловсруулалт хийх тоног төхөөрөмж суурилуулан, гар ажиллагааг механикжуулах, зохиомол хээлтүүлгийн нүүдлийн салбар, мал эмнэлгийн байр, хүчит тэжээлийн агуулах, ажилчдын хөнгөн маягийн сууц, хүүхдийн цэцэрлэг, цайны газар байгуулан ажиллуулж байна. Борнуур, Баянцогт, Баруунхараа, Гачуурт, Улаантолгойн сангийн аж ахуй бэлчээрийн даац хомсдон, өвс ногоо хагдрах үед ашиглах, бага хэмжээтэй боловч таримал бэлчээртэй болсон нь намар сүүний гарц бууруулахгүй байхад үр ашгаа өгч байна. Ийм эхлэл, хэлбэрийг үйлдвэрлэлд бүтээлчээр нэвтрүүлж, үр өгөөжийг нэмэгдүүлэх талаар олон аж ахуй. фермүүд хангалтгүй анхаарч байна. Үнээг хөдөлгөөний хязгаарлагдмал байдлаас гаргах, орчны элдэв муу нөлөөллийг багасгах, организмын эд эсийг нөхөн сэргээж, чийрэгжүүлэх ач холбогдолтой зусланг төдийлөн сайн бэлтгэж зохион байгуулдаггүй байсан өмнөх дутагдалд дүгнэлт хийж арилгах хэрэгтэй. 

Механикжсан фермүүд зусланд гарсан даруйд үнээний сүүний гарц татрах явдал байдаг боловч энэ нь давж гаршгүй зүйл биш юм. Үүнээс гарах гол арга зам бол таримал бэлчээр бөгөөд үүнийг бий болгох нь өнөө маргаашийн төдийгүй ирээдүйн ач холбогдол бүхий арга хэлжээ мөн. Гэтэл хөдөө аж ахуйн байгууллагын зарим удирдах ажилтан, мэргэжилтэн аж ахуйн явцуу эрх ашгийн үүднээс янз бүрийн бэрхшээл, тайлбар тавьж, уг ажлыг өргөн хэмжээгээр эхлэхгүй цаг алдаж байгааг өөрчилбөл зохино. 

Саалийн механикжсан ферм бол үйлдвэрлэлийг аж үйлдвэрийн аргаар явуулдаг боловсон тохилог орчин үеийн цогцолбор учраас суурин болон зуслангийн ямар ч нөхцөлд бүхий л ажил нь технологийн шаардлагын дагуу хэрэгжих ёстой. Ялангуяа үнээ саах, сүү хадгалах, тээвэрлэх үеийн ажиллагааг сайтар уялдуулан зохицуулж, зохион байгуулах хэрэгтэй юм. Өнгөрсөн онд хорогдсон нийт тугалын гуч шахам хувь зусланд байх хугацаанд гарсан нь тугалд тохитой байргүй, арчилгаа маллагаа, тэжээллэгийн технологийг зөрчдөг, бэлчээр, ус хужраар олигтой хангадаггүй, тарга хүч авахуулахыг муу анхаардаг, нөгөө талаар малчид, тугалчдын хөдөлмөрийн сахилга, хувийн хариуцлага сул байснаас болжээ. 

Ийм зохисгүй байдалд дүгнэлт хийж, зуны дэлгэр цагт тугал хорогдохыг таслан зогсоохын тулд байр хэвтрийг зэхэж, арчилгаа маллагааг сайжруулах нь чухал юм. Хөнгөн маягийн байртай болж тугалын нас хүйс, эрүүл мэндийн байдалд тохируулан тэжээлийн норм жор боловсруулан чанд мөрдөхийн зэрэгцээ хоногийн нэмэгдэл жинг арав хоног тутамд тодорхойлж, жингийн өсөлттэй уялдуулж ялгавартай тэжээх нь зүйтэй. 

Үнээ саах, тэжээх, бэлчээх, услах, сүү хүлээн авах, тээвэрлэх, соёл хүмүүжлийн арга хэмжээ зохион явуулах цагийн хуваарийг нарийн тогтоож, түүнийг чанд мөрдөх нь үйлдвэрлэлийг эрчимтэй, эмх цэгцтэй зохион байгуулах, хөдөлмөрийн сахилгыг өндөржүүлэх чухал түлхэц хөшүүрэг учир энэ талаар аж ахуйн нам, захиргааны байгууллагаас тодорхой дэмжлэг туслалцаа үзүүлж, үр нөлөөтэй ажил зохиох хэрэгтэй. 

Бэлчээрийн ургац гүйцээгүй буюу гандуу үед бэлчээрлэх хугацааг аль болох уртасгах хэрэгтэй. Зарим тэргүүний ферм, малчдын туршлагаар шөнө бэлчээрлүүлэх ажлыг зохион байгуулбал үнээний сүүний гарц нэмэгдэх болно. Наймдугаар сарын хоёрдугаар арав хоногоос намаршиж, ургамлын шимт чанар буурч, хагдарч эхэлдэг. Тэр үеэс саалийн үнээг таримал бэлчээрт оруулах, даршны ургамал хураасан талбайд бэлчээх, үндсэн урт хүнсний ногооны хаягдлаар тэжээх зэргээр шүүст тэжээлийн хэмжээг аль болохоор нэмэгдүүлэх арга хэмжээ авч, аажмаар өвлийн маллагааны дэглэмд шилжүүлэх зохион байгуулалтыг эхлэн хэрэгжүүлбэл зохино. 

Аж ахуй, фермийн зарим удирдлага, мал аж ахуйн мэргэжилтэн, малчид зусланд гарснаар хамаг ажил амар хялбар болж, хямд үнээр арвин их бүтээгдэхүүн бий болчих мэтээр сэтгэн, тайвширч назгайрч, хяналт шалгалтаа сулруулдаг зохисгүй хандлага гаргадаг. Энэ бол тэвчиж болшгүй дутагдал мөн. Ийм байдалтай шийдвэртэй тэмцэл явуулж, байгаль цаг уурын хамгийн тааламжтай зун, намрын цагт байгаа боломжийг зөв зохион байгуулж, хором бүрийг үр ашигтай өнгөрүүлж, мал сүрэгтээ дээд зэргийн тарга хүч авахуулж, сүү саалийг гүйцэд ашиглахад аймаг, орон нутгийн нам, улс, хөдөө аж ахуйн байгууллага, удирдах ажилтан, мэргэжилтэн, хөдөлмерийн хамт олон бүр дайчин давшингуй эрч хүчтэй ажиллах нь чухал байна. 

