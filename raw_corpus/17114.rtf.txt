№211 (17114)
1988 оны есдүгээр сарын 2
САНСРЫН ХӨДӨЛМӨР

Хүн төрөлхтөн оюун ухаан, ариун цагаан хөдөлмөрчдийнхөө талбарыг эх дэлхийтэйгээ. хөрст газар шороотойгоо холбож үзсээр өнөөг хүрсэн билээ. Гэвч одоо үед сансрын уудамд хүний хөдөлмөр өрнөж, огторгуйн хязгааргүй орон зайг эзэмших. тэнд хамтран ажиллах шинэ эрин цаг нэгэнт эхэлжээ. Хэнд ч харьяалагддаггүй мөртлөө манай гаригийн эргэн тойронтой шууд << хил залгасан >> сансар хорвоо бол хүн төрөлхтөн, нийтийн хамтын эзэмшил орон зай байх ёстой. Одоогоос 13 жилийн өмнө дэлхий орчны тойрог замд << Союз >> , << Аполлон >> хөлгөөр зөвлөлт, америкийн сансрын нисэгчдийн хийсэн хамтарсан түүхэн нислэг бол хүчирхэг гүрнүүд сөрөн зогсож, зэвсэглэлээр хөөцөлдөх биш хамтран ажиллах илүү ирээдүйтэй зам байна гэдгийг бодитой нотлон харуулснаараа гүн утга учиртай чухал үйл явдал, шинжлэх ухаан, техникийн гарамгай ололт, сансарт хамтран ажиллах үйлсийн гараа байлаа. Шинжлэх ухаан, техник, үйлдвэрлэлийн нарийн шийдлийг боловсруулах явцдаа хэр үед хоёр орны мэргэжилтэн нар тохиромжтой нийтлэг угсрах төхөөрөмж, хөлгүүд залгагдах үеийн болон дараагийн нь жолоодлого, хамтран хийх туршилт зэрэг олон нарийн түвэгтэй зүйлийг яв цав тохиролцож чадсан. Сансар судлалын хоёр гол орны анхны хамтын нислэгийг тэдгээр орны удирдагчид, олон нийт, дэлхийн улс түмэн маш өндөр үнэлсэн билээ. 

Харамсалтай нь түүнээс хойш зөвлөлт, америкийн сансрын нисэгчид ингэж хамтран нисэхээ больж, нэгдмэл чармайлтын гялалзсан эхлэл цааш үргэлжилсэнгүй. Хэдийгээр орон тус бүрийн сансрын хөлөг бүтээх, түүнийг сансарт гаргах, эргээж буулгах зэрэг олон асуудал зарчмын хувьд хоорондоо эрс ялгаатай, тухайлбал, Зөвлөлт Холбоот Улс зөөгч пуужин ашиглаж байхад АНУ олон дахин ашиглан хөөрч нисэх, эргэж буухад тохирсон хөлөг бүтээх зэрэг техник, зохион бүтээлтийн болон зориулалтаараа өөр боловч хамтран ажиллах нэгэн зорилгод захирагдвал нийтлэг чанартай байж бүрэн болох нь харагдсан юм. Ийм уламжлал цаашид баяжиж батжин бэхжихэд саад бэрхшээл багагүй тохиолдсон юм. 

ЗХУ сансрыг энх тайвны зорилгод, өөрөөр хэлбэл эх дэлхийгээ судлах, сансрыг улс ардын аж ахуйн зорилгод ашиглах боломжийг туршиж байхад АНУ олон дахин ашиглах << Шаттл >> хөлгөн цэргийн зориулалтаар ашиглах зорилтыг урьдал болгосон төдийгүй сансарт байрлалтай стратегийн батлан хамгаалах санаачилга гэгчээ хэрэгжүүлэхээр зүтгэж улам ч их бэрхшээл учруулж байна. Мөн чанартаа лазерын, цөмийн болон орчин үеийн физикийн гол ололтуудыг ашигласан их хөнөөлтэй зэр зэвсгийн цогцолбор системийг сансарт бий болгоход чиглэсэн ажил явууллагыг энх тайвныг бататгах зорилготой мэтээр үзэх аргагүй билээ

Зөвхөн батлан хамгаалах л үүрэгтэй гэх мэтийн элдэв үгээр халхлавч АНУ болон Өрнөд Европ, Япон зэрэг шинжлэх ухаан техникийн өндөр хүч боломжтой орнуудыг татан оролцуулсан сансрын уудамд байрлах стратегийн батлан хамгаалах систем гэгч үнэн хэрэгтээ маш аюултай зүйл бөгөөд дэлхий ертөнцийн бүр тархин дээр нь цөмийн сүйрлийн үүр засаж байгаа хэрэг юм, 

ЗХУ сансрыг энх тайвнаар эзэмших талаар тууштай, урт хугацааны программ боловсруулан мөрдөж, социалист, хөгжиж байгаа болон капиталист орнуудын сансрын нисэгчид мөн тийм зорилгоор ЗХУын хөлгөөр хамтын нислэг хийж байна. Эдгээр нислэгт бэлтгэх, нислэг бүрийн эрдэм шинжилгээний хөтөлбөрийг хэрэгжүүлэх ажилд ЗХУ болон дээрх орнуудын эрдэмтэн, зохион бүтээгчид, мэргэжилтэн нар өргөн хүрээтэй хамтран ажиллаж байна. Өнөөдөр сансарт нислэгээ амжилттай үргэлжлүүлж байгаа зөвлөлт - афганы багийнхны ажил үйлс ч сансрын уудамд улс гүрнүүдийн хамтын ажиллагааны үлгэрийг үзүүлж байна. 

ЗХУ ойр болон дунд тусгалтай цөмийн зэвсэг, стратегийн давшилтын зориулалттай цөмийн зэвсгийг устгах талаар удаа дараа тодорхой санал дэвшүүлсний үр дүнд ЗХУ, АНУ-ын дээд хэмжээний уулзалтуудаар мөнөөхөн асуудлыг олон талаас нь авч хэлэлцсэнээр дунд болон ойр тусгалтай цөмийн зэвсгийг устгах ажил нэгэнт эхлээд байна. Цөмийн зэвсэглэлээр хөөцөлдөхийг зогсоон түүнийг хураах замыг түүхэнд анх удаа ийнхүү нээлээ. Үүний дараагийн алхам нь стратегийн цөмийн зэвсэглэлийн тэн хагасыг үгүй болгож хэтдээ бүрэн устгалд шилжиж 2000 онтой хүн төрөлхтөн цөмийн болон үй олноор хөнөөгч зэвсэггүй золгох зөвлөлтийн программыг хэрэгжүүлэхийг дэлхий нийтээр халуунаар талархан угтаж, зөв зүйтэй тэрхүү үйлсийг дэмжсээр байна. 

ЗХУ, АНУ-ын улс төрийн бодлогод гарч байгаа шинэ сэтгэлгээ, зөвлөлт, америкийн ард түмний харилцаа, хамтын ажиллагаанд гарч байгаа нааштай алхмууд нь сансрыг энх тайван хөдөлмөрийн талбар болгох зүгт хамтын дорвитой энх тайванч алхам хийж болно гэсэн итгэл найдвар төрүүлж байна. Эх дэлхийгээс маань олон сая километрийн алсад байгаа бусад гариг ертөнцийг тухайлбал, Ангараг гаригийг зөвлөлт, америк хоёр хамтран судлах, түүнд шинжилгээний анги ажиллуулах боломжийг нээхэд хоёр орон хүч чармайлтаа нэгтгэх хэрэгтэй байна гэсэн саналыг америкийн эрдэмтэд дэвшүүлснийг улс орнууд дэмжиж байна. Эрин зууны туршилт гэж алдаршсан олон улсын << Айгуул >> ( фобос ) төслийг амжилттай бэлтгэж Ангарагт хийх аяллын гарааг эхэллээ. Ангарагийн Айгуул дагуулыг судлах дараагийн ээлжинд нь Ангарагт эх дэлхийнхээ элчийг илгээх цогцолбор төслийг хэрэгжүүлэх юм. Шинжлэх ухаан техникийн нарийн түвэгтэй ийм нүсэр төслийг олон улсын шилдэг эрдэмтэн, мэргэжилтэн нарын оюуны их нөөц хүчийг нэгтгэж чадсан нөхцөлд хэрэгжүүлэх боломжтой юм. Сансрын хязгааргүй орон зайд ийм өргөн цар хүрээтэй ажил хийхэд ямар ч өндөр хөгжилтэй орон ганцаар хүч хүрэлцэхгүй тул нэгдсэн чармайлт, хамтын ажиллагааг зүй ёсоор шаардах болно. Сансрыг энх тайвнаар эзэмшихэд улс гүрнүүдийн хоршсон хүч, хөрөнгө, хамтарсан чармайлт, зүтгэл л шийдвэрлэх үүрэгтэй юм гэдэг нь цөм сансрын эринээс хүн төрөлхтөнд сануулан хүлээлгэж байгаа зайлшгүй нөхцөл, хөгжлийн ерөнхий зүй тогтлыг илтгэсэн бодит үнэн мөн. 

Сансар тийнхүү энхийн хөдөлмөр, хамтын ажиллагааны хязгааргүй уудам талбар болж сансрын хөдөлмөр гэдэг ойлголт хүн төрөлхтний сэтгэлгээг өөрчлөн үйл амьдралд нь бахтай байраа эхлэх нь дамжиггүй юм. 

