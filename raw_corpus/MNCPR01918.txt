Төрийн төмөр нүүр хэрэгтэй

Монгол Улсын Үндсэн хуулиар баталгаажигдсан, газар шороонд байгаа баялаг ард түмний мэдэлд байх тухай заалтыг хэрэгжүүлэхэд чиглэгдсэн алт, зэсийн үнийн гэнэтийн өсөлтийн нэмэгдэл татвар ногдуулах нэгэн хуулийг УИХ саяхан баталж, түүнд Монгол Улсын Ерөнхийлөгч ч хориг тавьсангүй.
Хууль гаргах шалтгаан, нэмэгдэл татварын хувь хэмжээ тун тодорхой юм. Үйлдвэрлэгчдийн үйл ажиллагаанаас үл хамааран, тухайлбал, зөвхөн алт, зэсийн дэлхийн зах зээлийн үнэ эрэлт хэрэгцээнээс шалтгаалан тэдгээрийн үнэ нэгэн хэсэг хугацаанд өсөх төлөв байдал илэрхий болов. Энэ алтан боломжийг, баялгийн эзэн ард түмэн, баялгийг олборлож буй үйлдвэрлэгчдэд тодорхой хэмжээгээр эдлүүлэх гэсэн хууль санаачилсан төрийн түшээдэд элдэв хоч нэр зүүн тэднийг буруутгахын хамт хуульд хориг тавихыг Ерөнхийлөгчөөс шахаж шаардсан аястай яриаг монгол телевизийн саяхны нэгэн нэвтрүүлэгт уригдан оролцсон зарим албаны болон алт олборлогч уурхайн хүмүүсийн хэлсэн үгнээс мэдэж авлаа. Монгол өгүүлбэр зүйн санд сүүлийн үед олонтаа давтагдан, суулт, өлсгөлөнгөөр үргэлжлэх болсон "тэмцлийн дараагийн хэлбэр"-ээр дамжин, өнөөгийн нийгэм, эдийн засгийн тулгамдсан асуудлыг шийдвэрлэхэд чухал түлхэц болохуйц өлгийдөө байгаа нялх хуулийн амыг нь боочих вий хэмээсэн болгоомжлол, эргэлзээний үүднээс энэ хуулийн талаар өөрийн бодлыг илэрхийлэхийг хүссэн юм. Тухайлбал, Нэг.Алт зэсэнд татвар ногдуулах үнийн босгыг тогтоосон нь үйлдвэрлэгчдийн тэрхүү босгоос доош үнээр борлуулсан бүтээгдэхүүн нэмэгдэл татварт үл хамаарагдах бөгөөд энэ нь татвар төлөгчдөд бас ашигтай байх уян хатан шинж агуулагдсан болохыг гэрчилж байна. Монголд эсвэл Чилид олборлосон алт, зэсийн чанар адил учир аль нь ч зах зээлд нэг л жишиг үнээр арилжаалагддаг жамтай. Зах зээлийн үнийн өөрийнх нь энэ удаагийн өсөлт бол аль ч орны алт, зэсийн үйлдвэрлэгчдийн үйлдвэрлэлийн зардал, өөрийн өртөг, үнэтэй ямар ч холбоогүй тохиолдол юм. Хоёр. Манай улсын алт олборлох салбарыг нэг үеийг бодвол зүгширч хөл дээрээ зогссон гэж үзэх үндэстэй бөгөөд өнгөрсөн жилүүдэд аль нэгэн хэлбэрийн онцгой буюу нэмэгдэл татварт хамрагдалгүй, харин алтыг татваргүйгээр экспортод гаргасаар ирсэн билээ. Сүүлийн жилүүдэд аль ч салбарын ажилд ихээхэн сөргөөр нөлөөлж буй шатахуун, сэлбэг хэрэгсэл мэтийн хэрэгцээт бараа, үйлчилгээний үнийн өсөлтийн давалгааг алт олборлогчид нэгэн адил гэтлэн ямар ч атугай дампууралд өртөгдөлгүй ашигтай ажилласаар ирснийг хэн ч үгүйсгэх аргагүй. Хэрвээ бараа, үйлчилгээний үнэ тэсрэлт мэт огцом өсөхгүй л бол одоогийн түвшинд байгаа ашгаа бууруулалгүй хадгалсаар байх бүрэн боломж алт олборлогчдод бас бий. Хэрэв алт, зэсийн үнэ ингэж огцом өсөлгүй хуучин түвшиндээ эргэлдсэн ч үйлдвэрлэгчид хаалгаа барих байсан уу гэвэл үгүй. Учир нь зөвхөн алт олборлогчдын хувьд авч үзэхэд тэдний орлогын 10 орчим хувьд татвар ногдуулж байгаа статистик баримт байна. Иймээс орлогын хуучин түвшин дээр нь нэмэгдэж буй үнийн өсөлтийн орлого буюу босгын 500, 2600 ам.доллараас дээших орлогын 32 хувь үйлдвэрлэгчдийн мэдэлд үлдэх тул энэхүү нэмэгдэл татвар үйлдвэрлэгчдийг элгээр нь хэвтүүлэх аюулд хүргэнэ гэсэн болгоомжлолыг үндэслэл муу, хариуцлагагүй бодлын нэгэн эндүүрэл гэж үзвэл зохино. Гурав. Энэ хуулиас үүдэн далд эдийн засаг улам гаарах тухай зарим үйлдвэрлэгчид ярьж байна. Олборлосон алтныхаа заримыг нууж улсад худалдахгүйгээр хар захад өгөхөө зарлаж байгаа эзэн бол ард түмэндээ хуулийг уландаа дэвслэн дураар аашлагч этгээд болохоо харуулж буй хэрэг. Ийм болчимгүй мэдэгдэл, яриа хэнд ч ашиг тус өгөхгүй нь лавтай. Одоогийн мөрдөж буй Ашигт малтмалын тухай хуулиар бол алтыг зөвхөн Монголбанк болон арилжааны банкаар дамжуулан экспортод гаргах заалттайг санахад илүүдэхгүй биз. Дөрөв. Алт олборлолт Монголын эдийн засагт сүүлийн арваад жилд дорвитой нөлөөлж чадаагүй, үр шим нь ард түмэнд мэдрэгдэхгүй байгааг дараахь тоо харуулж байна. 2005 онд алт олборлогчид, хүн амын, аж ахуйн нэгжийн орлогын, нэмэгдсэн өртгийн, үл хөдлөх хөрөнгийн, ашигт малтмалын, газрын төлбөрийн, усны болон бусад бүх төрлийн татварт 33.3 тэрбум төгрөг төлснийг экспортын борлуулалтын орлоготой нь харьцуулбал дөнгөж 8.3 хувь байгаа нь туйлын чамлалттай. Тэгвэл 2005 онд алт олборлогчдод дээрхи татвар төлсний дараа өөрсдөд нь 364.4 тэрбум төгрөг үлджээ. Үүнийг Монгол Улсын 2003 оны нийт хөрөнгө оруулалттай харьцуулбал түүний 94.3 хувьтай тэнцэх хөрөнгө байсныг үзвэл хэдий хэмжээний их хөрөнгө тэдний мэдэлд эргэлдэж байсныг харуулж байна. Тэгвэл алт олборлогчид жил бүр энэ орлогынхоо ердөө л 10 хувийг алтны эрэл хайгуул, газрын нөхөн сэргээлтэд зориулбал 30-35 тэрбум төгрөгийн ажил хийж болох байна. Нөгөө талаар УИХ, татварын хувь хэмжээг нийтэд нь бууруулах багц хуулийн төслийг хэлэлцэж шийдвэрлэх тул алт олборлогчдыг бусдын адил татварын таатай орчинд ажиллах боломжтой болгоно. Монголын алт олборлогчдын орлого, ашгийн болон татварын орчин, бодит байдлыг мэдэхгүй гадаадынхны өөрсдийн хэвлэл мэдээллээр хөөрөгдсөн нэмэгдэл татварын талаархи учир дутагдалтай мэдээллийг яаран шүүрэн авч монгол нутагт дэвэргэх хандлагыг зогсоомоор санагдах юм. Монголын төр, бусад ямар ч орны төрийн нэгэн адил улсынхаа язгуур эрх ашигт нийцсэн татварын орчинг тогтоож байгаа болохоос, гадаадын хөрөнгө оруулагчдын монголд оруулж ирсэн эд хөрөнгөөс ганц ч хадаас, ганц ч долларыг нийгэмчилсэн асуудал биш гэдгийг түншүүд маань ялгаж салгаж ойлгоно гэдэгт итгэж байна. Тав. Алт олборлолтыг даган орж ирсэн гадаадын хөрөнгө оруулагчид, түүний дотор тоног төхөөрөмж, сэлбэг, үйлчилгээний чиглэлийнхэн нэмэгдэл татварын хуулийг таатай хүлээн авахгүй нь ойлгомжтой. Энэ хууль тэдний Монгол дахь үйл ажиллагаанаасаа улам их ашиг олох боломжид саад учруулна гэж үзэж байгаа бололтой. Яая гэхэв усыг нь уувал ёсыг нь дагах биз. Ер нь сайн дураараа улсад өгөх татвараа нэмэх санал тавьдаг татвар төлөгч гарч байгаагүй нь лавтай. Харин төр, татварын бодлогоороо эдийн засгийн төрийн зохицуулалтыг хэрэгжүүлж ирснийг, ялангуяа өнөөгийн эдийн засаг, санхүүгийн гол төв болсон АНУ, Европын холбоо, Япон тэргүүтэй зүүн өмнөд Азийн улсуудын тодорхой үеийн түүхээс үзэж сургамж авч болно. Төлөвлөгөөт удирдлагыг суурь болгосон эдийн засгийн хөгжлийн замаар өнө удаан явж ирсэн Монгол улсынхаа онцлогийг үл хайхран, чөлөөт өрсөлдөөнийг хэт дулдуйдан биширч, хөгжлийн харьцангуй өндөр түвшинд яригддаг, төр хамгийн муу менежер гэсэн бусдын үгийг хэтрүүлэн үнэлж, сохор адилаар хөтлөгдсөнөөс өнөөдрийн бидний амсаж буй олон гай гамшгийн нэг бол алт олборлолтыг тойрсон олон сөрөг дагавар гарцаагүй мөн. Зургаа.Татвараар бүрдэх нэмэгдэл орлогыг нийгмийн чиглэлээр ашиглахын зэрэгцээгээр энэ салбарын өмнө тулгамдсан зорилтыг шийдвэрлэхэд хүртээх хэрэгтэй юм. Юуны өмнө алт тунгаах үйлдвэрийг байгуулах хэрэгтэй гэж үзэж байна. Манай алт олборлолт жилдээ 20 тонныг хол давсан хэдий ч Монгол Улс алт тунгаах үйлдвэргүйгээс алтыг гүнзгий боловсруулж өндөр ашиг олох боломжийг алдаж байгаа нь төрийн бодлого, зохицуулалт дутсаных. Монголбанк улсын алт, валютын нөөц бүрдүүлэх үүрэгтэй. Гэхдээ Монголбанк анхнаасаа үйлдвэрлэгчдээс дэлхийн жишигт нийцүүлэн тунгаасан алт худалдан авах шаардлага тавьсангүй харин янз бүрийн сорьцтой алтыг нь худалдан аваад тэдний өмнөөс алтыг нь тунгалагшуулах гэж банкны үндсэн үүрэгт үл хамаарах, тэгэх тусмаа мэргэжлийн бус ажлыг улсын хил давуулан, учирч болзошгүй аюулгүй байдлын ихээхэн эрсдэл, зардал чирэгдэлтэй гүйцэлдүүлсээр байгааг халах цаг болжээ. Ажлын ийм зохион байгуулалтын хэлбэрийг сонгон авахад манай улсын алт олборлолтын жилийн хэмжээ алт тунгаах үйлдвэр байгуулах хэрийн хэмжээнд хүрээгүй, мөн Эрдэнэсийн сангийн тухай хуульд алтыг гагцхүү гадаадад цэвэршүүлэх эрхийг Монголбанкинд олгосон зэрэг хүчин зүйл нөлөөлсөн тал бий. Гэвч 2002 оны хуулийн нэмэлт, өөрчлөлтөөр Монголбанк алтыг дотоод, гадаадад цэвэршүүлж болохыг зөвшөөрсөн билээ. Эрдэс баялгийн боловсруулалтыг гүнзгийрүүлэх замаар түүний үр өгөөжийг дээшлүүлэх зорилттой уялдуулбал одоо алт тунгаах үйлдвэр байгуулах зайлшгүй шаардлага, эрх зүйн орчин ийнхүү бүрджээ гэж үзэх үндэс байна. Долоо. "Өнөөдөр" сонины 2006 оны 116 дугаарт нийтлэгдсэн уул уурхайн үйлдвэрлэл эрхлэгчдийн цуглаанд оролцогчдын шаардлагыг уншиж үзвээс шаардлагыг хаягласан болон тавьсан талуудын хэн хэнийг нь туйлдуулсан бас нэгэн маргаан дэгдэх вий гэсэн харуусал төрлөө. Шаардлагад бичсэн, хэрвээ эл хуулийг дагаж мөрдвөл алтаа улсад тушаахгүй байхаас өөр аргагүй гэснийг нягталваас, Монгол улсын тодорхой хуульд зааснаар, олборлосон үнэт металл, эрдэнийн чулууг улсын эрдэнэсийн санд зориулан Монголбанкинд худалдан авах, экспортод гаргах зэрэг алтны арилжаанд тогтож хэвшсэн харилцаа алдагдах юм байна гэж ойлгогдож байна. Энэ мэтээр бид аливаа хуулийг алхам тутамдаа зөрчсөөр, бас хуулийг зөрчихийн төлөө зохион байгуулалттай нэгдэж улмаар тэмцлийн ийм замыг сонгох нь хуулийг бүхнээс өмнө дээдлэх ёстой хүмүүнлэг ардчилсан нийгэм байгуулахад хэрхэвч тус болохгүй. Алт, зэсийн үнийн Гэнэтийн өсөлтийн нэмэгдэл татварын тухай шинэ хууль бол ард иргэдийн олонхийн ашиг сонирхолд нийцсэн бөгөөд хэрэгцээ, шаардлага гарсан үед төр төмөр нүүртэйгээ харуулсан зөв зүйтэй шийдвэр гэж иргэн би дэмжиж байна. Алт, зэсийн дэлхийн зах зээлийн үнэ цагийн байдлаас үүдэн эргэх аваас хуулийг татан авах эрх УИХ-д нээлттэй гэдгийг үгүйсгэх учиргүй. АНУ-ын "Лайф" сэтгүүлээс мянганы шилдэг 1000 хүн шалгаруулахад 18-д нь орсон К.Марксийн "Байгаль хоосон зайнаас айдаг лугаа адил, капитал ашиг хонжоогүй буюу өчүүхэн ашиг хонжоотой байхаас капитал айдаг. Зэгсэн ашиг олохоороо зориг орно. 10 хувийн ашиг олоод авбал түүнийгээ хаана ч хэрэглэж чадна. 20 хувь болоод ирвэл капитал сээхэлзээд ирнэ. 50 хувь болоод ирэхээр омог нь бадарч сагсуурна. 100 хувь болоод ирэхээр капитал хүн төрөлхтний бүх хууль дүрмийг хөл дороо, гишгэчиж  хаяна. 300 хувь болоход капитал дүүжлүүлэх байсан ч хамаагүй, ямар ч гэмт хэрэг үйлдэхээс айхгүй" гэж бичсэнчлэн XVIII зууны сүүлчид хамаарах үеийн капиталист араншингаар бид, ардчилсан нийгэм байгуулахаар бүдэрч яваа юм биш байгаа гэж молхи би заримдаа мунхаглаж боддогоо дашрамд өчсү. 
Боржигин овогт Л.ДАНДИЙ 
