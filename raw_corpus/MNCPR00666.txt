Амьдралынхаа суурийг бэхжүүлж байж гэр бүлээ зохионо

Залууст зориулсан "Загварын ертөнц" булангийн маань энэ удаагийн зочин нь мисс Ч.Содтуяа. Тэрбээр хийж бүтээж буй уран бүтээл хийгээд хувийн амьдралынхаа талаар ийн хөөрөлдсөн юм.
-Амралтын өдрөө хэрхэн өнгөрүүлэв. Загвар зохион бүтээгч, багш, нэвтрүүлгийн хөтлөгч гээд зав муухан байна уу. Энэ бүхнийг яаж амжуулж байна? -Надад амрах зав бараг гардаггүй. Хэрэв гарвал өдрийг, тэр тусмаа амралт чөлөөт цагаа ээжтэйгээ өнгөрүүлэх дуртай. Сүүлийн үед миний хийж бүтээх ажил ар араасаа ундраад л... Ер нь хүн завгүй байх тусмаа ихийг амжуулдаг. Энэ ч утгаар цаг заваа зохицуулаад сурчихдаг юм билээ. Одоо загвар зохион бүтээж, бас нэвтрүүлэг хөтөлж, багшлахынхаа хажуугаар "Чимбай" агентлагийн тэргүүний ажлаа ч хийж байгаа. Багшлах явцдаа охидод хувцас оёх, шинэ содон загварын чиг хандлагын талаар мэдээлж байдаг нэвтрүүлэг бэлтгэхээр шамдаж байгаа. -Сүүлийн үед өсвөр насны охид, хөвгүүд загварын ертөнц рүү илүү хошуурах болжээ. Ямар шалгуурыг чухалчилдаг вэ? -Загварын ертөнцөд элэгтэй охид, хөвгүүдийн хувьд юун түрүүнд өндөр, нам, биеийнх нь харьцааг хардаг. Харин сонирхогчдын мэргэжлийг харгалзахгүйгээр сургалтад хамруулдаг юм. Ингэхдээ дан ганц тайзны техник заагаад байдаггүй. Үндэсний хувцасны түүх, үндэстэн ястнуудын хувцас ямар олон янз байдаг, мөн тэдний ёсолгооны талаар зааж сургадаг. -Ойрд загвар өмсөж харагдсангүй... -Тиймээ. Загвар өмсөхөөс илүүтэй чамин хийц бүхий хувцасны дизайныг зохион бүтээхэд анхаарч ажиллаж байгаа. Багадаа сонирхолдоо хөтлөгдөн загвар зохион бүтээгчдийн сургуулийг дүүргэсэн болохоор нөлөөлдөг байж мэдэх. Саяхан "Монгол хурим"-ын хувцасны загварыг зохион бүтээсэн. Одоо шавь нараа л бэлдэж мисст сургаж байна. -Тэгэхээр цаашид миссийн тэмцээнд оролцохгүй гэсэн үг үү? -Хэрвээ боломж олдвол ч оролцоно л доо. Гоо бүсгүй шалгаруулахад насны хязгаар байдаг. Олон улсын төдийгүй дэлхийн хэмжээний миссийн тэмцээнд 17-25 насны охид бүсгүйчүүд оролцох эрхтэй. Миний хувьд нас маань залуу л байна. -Ингэхэд хэр олон даашинзтай вэ. Таны даашинзнууд ямар үнэтэй байдаг бол. Мөн өөртөө худалдаж авсан хамгийн үнэтэй зүйл юу байна? -Өөрөө хүссэн загвараараа таалагдсан даашинзаа оёж өмсдөг болохоор миний гоёлын хувцаснуудыг тоолж баршгүй. Аливаа уралдаан тэмцээнд оролцоход хувцас нүүр царай болдог тул илүү анхаардаг. Харин үнийн хувьд материалаасаа шалтгаалаад харилцан адилгүй. Титэм зүүхдээ өмсөж байсан даашинз бүхэн миний өөртөө авсан хамгийн үнэтэй бэлэг. Тэгээд ч бэлгэшээж хүнд өгдөггүй. Өөртөө л байлгадаг. -Таны хувийн амьдралыг сонирхмоор байна. Хэнтэйгээ амьдардаг вэ? -Би айлын ганц охин. Нэг ахтай. Одоогоор аав ээжийнхээ хамт амьдардаг. -Танай гэр бүлийн хүмүүс аав, ээж бас ах тань ямар мэргэжилтэй юм бэ. Загварын ертөнцтэй "нөхөрлөх" болсон явдал танай гэр бүлтэй холбоотой юу? -Миний аав, ах хоёулаа эдийн засагч мэргэжилтэй. Одоо их сургуульд багшилдаг. Харин ээж хөгжмийн багш хүн. Манайх гэр бүлээрээ багш. Би аавынхаа мэргэжлийг өвлөсөн. Саяхан МУИС-д бизнесийн эдийн засгийн чиглэлээр магистрын  зэрэг хамгаалсан. Эдийн засагчаар хэсэгхэн хугацаанд ажиллаад уйдсан. Дараа нь хоббигоороо дизайнерийн чиглэлээр хүчээ үзэж тодорхой амжилтад хүрч эхэлсэн юм. Аав, ээжийн залууд загварын ертөнц одоогийнх шиг нээлттэй байсан бол тэд ч гэсэн хүчээ сорих байсан болов уу. -Найз залуутай болоод удаж байгаа. Хуримаа хэзээ хийх вэ? -Тиймээ. Бид хоёр дотно найзлаад гурван жил боллоо. Гэр бүл болох талаар хараахан төлөвлөгөө гаргаагүй л явна. Тэгээд ч хүний амьдралын эцсийн зорилго сайхан гэр бүл байдаг. Байшинг барихад суурь нь бат бөх барьдаг шиг өөрийнхөө амьдралын суурийг бэхжүүлж байж гэр бүлийн амьдрал зохионо гэж боддог. Орчин үеийн залуус үүнтэй санал нэг байх болов уу. Ингэснээр гэр бүл салж сарнихгүй. Улам ч бат бөх аз жаргалтай байдаг гэж хувьдаа үздэг. -Мисс эмэгтэйд сэтгэл алдрах эрчүүд олон байх. Нууц биш бол хэр олон хүн гуйдаг вэ? -Энэ бол эмэгтэй хүн болгонд тохиолддог асуудал. Надад ч бусдын адил сэтгэлээ илэрхийлсэн залуус бий. Гэхдээ тийм ч их биш. -Олны танил мисс бүсгүйг харамлахгүй байхын аргагүй. Найз залуу тань таныг харддаг уу. Хардалтын талаар юу бодож явдаг вэ? -Би найзыгаа хүндэлж явдаг. Бас хоёр биендээ итгэдэг болохоор хардаад байдаггүй. Ер нь хосууд бие биенээ ойлгодоггүй, бас итгэдэггүйгээс хардалт үүсдэг. Тиймээс нэг нэгэндээ үнэнч байх хэрэгтэй. -Зав л гарвал ээжтэйгээ хамт байхыг хүсдэг гэлээ. Ингэхэд ээждээ барьсан хамгийн үнэтэй бэлэг гэвэл... -Эх хүнд үр хүүхэд нь хүний зэрэгтэй сайн сайхан, амжилт бүтээлээр дүүрэн явж байхаас илүү жаргал бас бэлэг гэж үгүй. Хэдийгээр гарын бэлэг олон барьж байсан ч миний хувьд уралдаан тэмцээнээр эхний байрт шалгарч баярлуулж байсан маань ээждээ барьсан хамгийн том бэлэг юм. -Монголын хацар гоо охидод сургамж болох үнэт зөвлөгөө бий биз... -Санаа сайн бол заяа сайн гэдэг шүү дээ. Хүнийг хүндэлж бас бусдад үлгэр дуурайлал болж яваарай гэж хэлмээр байна. Хэн нэгэнд сайн санаж явбал бурхан хүртэл тусалдаг гэдэг. 
Ч.Анна
