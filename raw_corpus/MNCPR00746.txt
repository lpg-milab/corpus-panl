Чөлөөт бөхийн Азийн аваргын тэмцээнээс манайх нэг алттай ирлээ

Ази тивийн аварга шалгаруулах чөлөөт бөхийн барилдааны XIX тэмцээн энэ сарын 6-9-нд Казахстаны Алма-Аты хотод боллоо.Тус тэмцээнд манай улсаас төлөөлөгчид оролцож ирэх зургадугаар сард Улаанбаатарт болох дэлхийн оюутны аварга шалгаруулах бөхийн чөлөөт, сонгомол барилдааны талаар сурталчлаад иржээ. 
Энэ талаар зохион байгуулах хорооны ерөнхий нарийн бичгийн дарга Д.Жаргалсайханаас тодрууллаа. 
-Монголд зохиогдох дэлхийн аваргын тэмцээний талаар сурталчилгаа хийгээд ирсэн тухайгаа сонирхуулахгүй юу? -Азийн 16 орны 200 орчим бөхчүүд оролцсон тус тэмцээний үеэр оролцогч орнуудын бөхийн холбооны удирдлага, үндэсний шигшээ багийн ахлах дасгалжуулагч нартай уулзаж Монголд болох тэмцээний талаар дэлгэрэнгүй мэдээлэл хийгээд ирлээ. Энэ үеэр өмнө нь урилга явуулаад хариу ирүүлээгүй Иран, БНХАУ, БНАСАУ, Тажикстан, Узбекстан, Энэтхэг зэрэг орнууд манайд зохиогдох тэмцээнд оролцох сонирхолтой байгаагаа илэрхийлсэн. Мөн тэмцээнд оролцохоо урьдчилан мэдэгдсэн АНБЭмират улс, Япон, Хятад, Тайвань, Вьетнам, БНСУ, Киргизстан, Казахстаны бөхийн холбооныхонтой биечлэн уулзсан. Зорьж очоод нүүр тулаад уулзахаар огт өөр юм. Гаднынхан олон зүйл сонирхож байна. -Гаднынхад ямар мэдээлэл өгөв? -Бид бэлтгэл ажил болон Монголын виз яаж авах, тээвэр, нислэгийн хуваарь зэрэг нарийн зүйлсийн талаар дэлгэрэнгүй танилцуулсан. Өөрсдөө төрөл бүрийн мэдээлэл авч чадлаа. Алма-Аты хотноо 2011 онд Азийн өвлийн спортын их наадам болох юм. Үүнд одооноос бэлтгэж эхэлсэн байна. Тиймээс Казахстаны бөхийн холбооныхонтой уулзаж багуудтай ажиллах, хүлээн авч байрлуулах, үйлчлэх, тэмцээний болон бэлтгэлийн байрыг бэлтгэх зэрэгтэй биечлэн танилцаж туршлага судаллаа. Сонирхуулахад, тэднийх 2014 оны өвлийн олимпийн наадамд нэрээ дэвшүүлсэн гэнэ. Мөн Казахстаны Ерөнхийлөгчийн зарилгаар биднийг очихын өмнөхөн Биеийн тамир спортын улсын хорооны эрх, статусыг өргөтгөн Биеийн тамир спорт, аялал жуулчлалын яамыг шинээр байгуулж алдарт тамирчин, дасгалжуулагч Темириханыг сайдаар томилсон байсан. -Азийн бөхийн аваргын тэмцээнд манайхан хэр амжилттай оролцов? -Манай тамирчид бүх жинд өрсөлдсөн. Үүнээс 84 кг-ын жинд спортын мастер Ч.Ганзориг алт, нийт гурван мөнгө, гурван хүрэл медалийн амжилттай оролцсон. Тус тэмцээнд Азийн олон шилдэг тамирчид, олимп дэлхийн аваргын медальтнууд бүгд оролцсон бөгөөд энэ нь Азийн бөхчүүдийн хувьд энэ оны зургадугаар сард Улаанбаатар хотноо болох дэлхийн оюутны аваргын тэмцээн, есдүгээр сард БНХАУ-ын Гуанжуо хотноо болох ДАШТ, XII сард Катарын Доха хотноо болох Азийн зуны спортын их наадмын өмнөх томоохон сорилт болж байгаа юм. Тэмцээнийг зохион байгуулагч Казахстаны тамирчид сүүлийн бүх олимпоос медаль авсан. Чөлөөт бөхийн төрлөөр олимпоос 1-2 алтан медалийг тогтмол авдаг. -Олон улсын бөхийн төрлүүдийн холбооны удирдлагуудтай уулзаж зөвөлгөө авсан уу? -Олон улсын бөхийн төрлүүдийн нэгдсэн холбооны товчооны хоёр гишүүн, тус тэмцээнийг удирдагч Унгар улсын иргэн Чаба Хегедюш, Узбекстаны иргэн Ахдол Рузиев нартай тусгайлан уулзалт хийсэн. Бөхийн спортыг олон улсын оюутны спортын хөдөлгөөний хүрээнд хөгжүүлэхэд Монгол улсын явуулж байгаа үйл ажиллагааг дэмжиж байгаагаа тэд илэрхийлсэн. Мөн өөрийн орны бөхчүүдээ тус тэмцээнд оруулахаа амалж бидэнд амжилт хүссэн. 
Д.Цолмон
