№192(15841)     
1984 ОНЫ НАЙМДУГААР      САРЫН 11,
ҮЗЭЛ СУРТАЛ, СЭТГЭЛ ЗҮЙН БЭЛТГЭЛ

Энэ жил арвин их тариа, ногоо хураан аван зоримог амжилттай хэрэгжүүлэх нь уг ажилд оролцох нийт хүнийг үзэл суртал, сэтгэл зүйн хувьд сайн бэлтгэхээс ихээхэн шалтгаална. 

Төв аймгийн Батсүмбэрийн сангийн аж ахуйн ногооны нэгдүгээр бригадынхан улсын таван удаагийн аварга бригад юм. Энэ бригадын дарга, намын гишүүн, БНМАУ-ын хөдөлмөрийн баатар Ж. Пүрэв << Хүн бүр, хамт олонд, нам, засгийн бодлого, зорилтыг ойлгуулж чадвал гэмт хэрэг, хэв журмын зөрчилгүй эвсэг ажиллаж, их үр дүнд хүрч болдгийг бат баталж чадна. Ийм амжилт олоход манай намын хэсэг, коммунистуудын, үнэн үг, ухуулга, үзэл суртлын ажил чухал үүрэг гүйцэтгэдэг >> гэж ярьдаг юм. Тус бригадын намын хэсэг ( зохион байгуулагч нь Н. Гэндэн ) өндөр ургац авах арга туршлагатай болохын тулд агротехникийн хичээл заах, хэвлэлд гарсан материалыг уншиж судлах, тэргүүний хүмүүсийн туршлагыг нэвтрүүлэх зэрэг олон хэлбэрийн ажил зохиодог байна. Үүний үр дүнд бригадын хамт олон социалист ухамсар, идэвх зүтгэл сайтай, агротехникийн болон практик, туршлагын гүнзгий мэдлэгтэй болж сүүлийн жилүүдэд хүнсний ногоо хураах жилийн төлөвлөгөөг 150 - 300 гаруй хувь биелүүлж иржээ. Энэ хамт олон БНМАУ-ын хөдөлмөрийн баатар гурав, улсын аварга ногоочин 2-ыг төрүүлжээ. Одоо тус бригадын хамт олон VII таван жилийн дөрөв дэх оны бүх ард түмний социалист уралдаанд улсын аварга бригадын болзлыг дахин хангахаар эрчимтэй хөдөлмөрлөж байна. 

МАХН-ын Төв Хорооны V бүгд хурал ( 1982 оны ) дээр нөхөр Ю. Цэдэнбал. << Төлөвлөгөөт даалгаврыг биелүүлэх ажлаа үзэл суртлын талаар хангах явдлыг манай нам ихээхэн ач холбогдолтой гэж үздэг юм. Энэ бол ухуулга, суртал нэвтрүүлгийн хэрэгслийг ашиглан манай хүмүүсийг улсын төлөвлөгөөг амжилттай биелүүлэхэд үзэл суртал сэтгэхүйн хувьд бэлтгэж, хөдөлмөрчин бүр төлөвлөгөөг хэрэгжүүлэхэд өөрийн гүйцэтгэх үүргийг гүнзгий ухамсарладаг болгоно гэсэн үг юм >> гэж хэлсэн билээ. 

Энэ заалтыг удирдлага болгож өндөр ургац авах одоогийн ээлжит зорилтыг хэрэгжүүлэх арга замыг механикжуулагч бүрт ойлгуулж, сэтгэл зүйн хувьд бэлтгэх явдал чухал том. Энэ нь тракторч, комбайнч, хөдөө аж ахуйн машин техникийн засварчид, тариа, ногоо, тэжээл хурааж, хадлан бэлтгэж байгаа бүх хүний санаа сэтгэл, хүсэл сонирхол, ажлын дадлага туршлага, ололт дутагдлыг нарийн мэдсэний үндсэн дээр үзэл суртлын ажлыг шинжлэх ухааны үндэстэй зохионо гэсэн үг юм. 

Төв аймгийн Жаргалантын сангийн аж ахуйн Загдалын тасгийн намын үүр ( нарийн бичгийн дарга нь Ц. Даваажав ) механикжуулагчдад аймаг, улсын аварга амжилт гаргагчдын тухай тогтмол мэдээлж тэдэнтэй эн зэрэгцэх өндөр зорилт тавьж түүнийг хэрэгжүүлэх бололцоог тооцоолон тайлбарлаж тусалдаг байна. Нийт техникийн засвар, соёл, ахуйн бусад бэлтгэлийг хангаж, өндөр ургац авахын ач холбогдол арга замын тухай механикжуулагчдад ухуулан таниулах, мэдлэг туршилтыг нь нэмэгдүүлэх ажлыг долоо хоног бүр засгийн олон нийтийн аль нэг байгууллага хариуцан зохиож байна. Энэ үеэр үзүүлэлт ухуулга хийх, ханын хэвлэл гаргах, концерт тоглуулах, үдэшлэг зохиох, хамт олны эрэлт хүсэлтийг хүлээн авч хэрэгжүүлэх, урлагийн авьяастныг тодруулах зэрэг арга хэмжээг олон нийтийн байгууллага эрхлэн гүйцэтгээд, тасгийн намын үүрт илтгэж үнэлэлт авдаг юм. Одоо энэ тасгийн хамт олон гэмт хэрэг, хэв журмын зөрчилгүй, 100 хувьтай болох, өнгөрсөн жил ургацын төлөвлөгөөг 116, 9 хувь биелүүлсэн амжилтаа ахиулах, үтрэм нь улсын уралдаанд нэгдүгээр байр эзэлснээ бататгах, VII таван жилийн гавшгайчдын 75 хувийг эзэлж байгаа тасгийнхаа намын гишүүдийн туршлагыг эзэмшиж, арвин ургац хураах итгэл төгс байна. 

Өвөрхангай аймгийн Хархорины сангийн аж ахуйн намын хороо, үүрүүд механикжуулагчдын үүрэг зорилтыг сайн оЙлгуулж идэвхжүүлэх, уралдаанд үүрэг амлалт авахуулж, түүнийг биелүүлэхэд шаардлагатай туслалцаа үзүүлэх зэргээр сэтгэл санааны болон материаллаг урамшууллын олон хэлбэр хэрэглэж, тогтвортой амжилт олж байна. Жишээ нь цалинт дарцгийг өдөр бүр аялуулах, алдар цолтой хүмүүсийн нэрэмжит 5, 14 хоногийн уралдаан өрнүүлэх, аж ахуйн аварга шалгаруулан хүндэт дэвтэрт бичих, таван жилийн гавшгайч цол олгуулах, ЗХУ-ын туршлагаар сангийн аж ахуй, бригад, тасгийн төвд өдрийн ажлын аваргын нэртэй гэрэлт өндөрлөгт хөдөлмөрийн амжилтыг алдаршуулах, мөн алдар цолтнуудын нэрэмжит туг өргөх зэрэг хэлбэрийг хослон хэрэглэж байна. 

Механикжуулагчдад зорилтыг нь ойлгуулж идэвхжүүлээгүй, тэдний соёл ахуйн үйлчилгээг хангалтгүй зохион байгуулсан, шаардах, захирах арга голлосон газар амжилт олдоггүй байна. Намын үзэл суртлын ажлыг хадланчид, хадлангийн салаа, бригадад төвлөрүүлж чадаагүйгээс Дорнод, Хэнтий, Сүхбаатар аймаг 1983 оны тайлангийн төлөвлөгөөг тасалжээ. Ийм дутагдал энэ онд давтагдах ёсгүй. 

1984 онд манай улс 700 мянган тонн орчим үр тариа, 130 мянган тонн төмс, хүнсний ногоо хураан авах юм. Мөн 440 гаруй мянган тонн таримал тэжээл, 1172, 7 мянган тонн байгалийн хадлан, 164, 5 мянган тонн дарш, 169, 7 мянган тонн холимог багсармал тэжээл буюу тэжээлийн нэгжид шилжүүлснээр 966, 9 мянган тонн төрөл бүрийн тэжээл бэлтгэх болно. Энэ зорилтыг хэрэгжүүлэхэд МАХН-ын Төв Хороо, БНМАУ-ын Сайд нарын Зөвлөлийн << 1984 оны тариалалт, ургац хураах, малын тэжээл бэлтгэх ажлыг зохион байгуулах тухай >> гаргасан тогтоолыг удирдлага болгох нь зүйтэй. Уг тогтоолыг өөрсдийн сангийн аж ахуй, тэжээлийн аж ахуй, хөдөө аж ахуйн нэгдэл, тэдгээрийн тасаг, бригад, салааны зорилт, өвөрмөц байдалтай бүтээлчээр холбож сайтар ойлгуулах хэрэгтэй. МАХН-ын III их хурал хуралдсаны болон БНМАУ-ыг тунхагласны 80 жил, Халх голын районд японы милитаризмыг ялсны 45 жилийн түүхт ойг шинэ амжилтаар угтах нь механикжуулагч бүрийн эрхэм үүрэг мөн. 

