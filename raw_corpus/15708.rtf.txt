№59(15708)
1984 ОНЫ ГУРАВДУГААР САРЫН 9
Тариаланчдын зорилт

Манай орны тариаланч, механикжуулагчид МАХН-ын Төв Хорооны IV бүгд хурлын шийдвэр, нөхөр Ю. Цэдэнбалын хоёр тоот албан даалгаврыг бүтээлчээр хэрэгжүүлж, өнгөрсөн жил 50 сая гаруй пүү ур тариа хурааж авсан эрч хүчээ сааруулалгүй ажиллан энэ оны хаврын тариаланд амжилттай бэлтгэж байна. Ирэх намрын их ургацын төлөө ажил өрнөсөн энэ өдрүүдэд МАХН-ын Төв Хороо, БНМАУ-ын Сайд нарын зөвлөл << 1984 оны тариалалт, ургац хураах, малын тэжээл бэлтгэх ажлыг зохион байгуулах тухай >> чухал тогтоол гаргав. Мөн МАХН-ын Төв Хороо << 1984 оны тариалалтын бэлтгэл, техник засварын явцын байдал, механикжуулагчдын мэдлэгийг дээшлүүлэх талаар зохиож байгаа ажил, түүний үр дүнгийн тухай >> асуудлыг авч хэлэлцээд аймаг, хотын намын хороо, АДХ-ын гүйцэтгэх захиргаадад уг ажлыг улам эрчимжүүлэх талаар тодорхой үүрэг даалгавар өгөв. 

Нам, засгаас 1984 оны хаврын тариалангийн бэлтгэлийг цаг хугацаа алдалгүй бүх талаар шуурхай, чанартай хангуулах талаар авч байгаа арга хэмжээ нь манай нийт тариаланч, механикжуулагчийн бүтээлч урам зоригийг улам бадрааж, тариалангийн талаар гүйцэтгэх ажлын удирдамж, үндсэн чиглэл боллоо. Иймээс дээрх тогтоол, шийдвэрийн заалт бүрийг хэрэгжүүлэх ажлыг шуурхай зохион байгуулахын тулд орон нутгийн нам, улс, олон нийтийн байгууллага ажил хэрэгч төлөвлөгөө боловсруулан мөрдөж, гүйцэтгэлд тавих хяналтыг улам хүчтэй болгох хэрэгтэй. 

Энэ жил хөдөө аж ахуйн төрөл бүрийн таримал ургамлын 1. 2 сая гаруй тонн ургац хураан авч, улсын төлөвлөгөөг нэр төртэй биелүүлэх явдал тариаланчдын өмнө дэвшүүлж байгаа хамгийн эрхэм зорилт мөн. Үүнийг хэрэгжүүлэхэд хүн бүр урьд урьдынхаас улам илүү бүтээлч, ухамсартай сахилгатай ажиллаж, ам ажил, шийдвэр гүйцэтгэлийн нэгдлийг ямагт хангаж, урьд хүрсэн амжилтаа заавал ахиулах шаардлага зүй ёсоор гарч байна. Ийм учраас дээр дурдсан тогтоол, шийдвэрийг энэ оны тариалангийн үйлдвэрлэлийн нийт зорилттой нягт холбон тариаланч, механикжуулагч, хадланч, ногоочин бүрх дэлгэрэнгүй тайлбарлан ойлгуулж, тэдний жилийн турш хийх ажлыг нэр төрөл, гүйцэтгэх хугацаа, талбай бүрээр тодорхой гаргаж өгсний үндсэн дээр 1984 оны социалист уралдаанд хүмүүсээр шахуу тооцоотой нэмэлт үүрэг амлалт авахуулах нь зүйтэй. 

Ирэх намар хураах ургацын хэмжээ, чанар ямар байх нь чухамдаа тариалах ажлын бэлтгэлээс шууд шалтгаална. Юуны өмнө тарих үрийн чанар, ажиллуулах техникийн бэлэн байдал, зохион байгуулалтын болон хүмүүсийн оюун санааны бэлтгэл, урам зориг, идэвх чармайлт ямар байхаас ут ажлын эцсийн үр дүн хамаарна. Ийм учраас тариалан эрхэлдэг аж ахуй, байгууллага, хүн бүр МАХН-ын Төв Хорооны VII бүгд хурлын үзэл санааны дагуу ажлынхаа арга барилд дүгнэлт хийж, улам шинэ, бүтээлч аргаар ажиллах хэрэгтэй. Гуравдугаар сарын нэгний мэдээгээр хавар тариаланд ажиллах бүх тракторын 83. 5 хувь, хөдөө аж ахуйн чиргүүл, дүүжин машины 71 хувь нь ажилд гарахад бэлэн болоод байна. Төв аймгийн Эрдэнэсант, Баянцогт, Сэлэнгэ аймгийн Номгон, Цагаантолгой, Орхон, << Найрамдал >>, Булган аймгийн Ингэттолгой зэрэг 20 шахам аж ахуй тариалангийн техникийн засварыг амжилттай дуусгажээ. 

Харин Дорнод, Сүхбаатар, Завхан, Төв, Баян-Өлгий аймгийн зарим сангийн аж ахуй, тэжээлийн аж ахуй, хөдөө аж ахуйн нэгдэлд техникийн засвар удааширч байгааг холбогдох аймаг, аж ахуй, сумын нам, захиргааны байгууллага даруй анхаарч, ажлынхаа эрч хүчийг нэмж, чанарыг сайжруулах хэрэгтэй байна. 

Тарих үрийг эртээс зөв сонгож аваагүйгээс анхны шинжилгээгээр нөөцөлсөн бүх үр нь стандартад тэнцээгүй Хэнтий, Дорнод, Сүхбаатар аймгийн аж ахуй нэгдлүүд үрийг дахин цэвэрлэн дугаарлаж, ариутган нарлуулж, чанарыг дээшлүүлэх дорвитой арга хэмжээ авбал зохино. Захиалгаар ирээд байгаа үр, бордоог аж ахуй, нэгдлүүдэд зохих хуваарийн дагуу шуурхай хүргэхэд тээврийн болон хангамжийн байгууллага өнөө жил урьдахаасаа илүү анхаарал тавих хэрэгтэй. 

Цөөхөн хоногийн дараа талбайн ажил эхэлнэ. МАХН-ын Төв Хороо, БНМАУ-ын Сайд нарын Зөвлөлийн саяхны гаргасан тогтоолд хөрс боловсруулах, бордох, тариалах, хадлан тэжээл бэлтгэх, услах, ургац хураах зэрэг тариалангийн үйлдвэрлэлийн бүх үе шатны ажлыг агротехникийн шаардлагын дагуу хийж, чанарт нь хяналт тавих, үр дүнг тооцоолох арга зарчмын үндсэн зорилтыг тодорхойлов. Энэ нь аж ахуйн нам, захиргаа, олон нийтийн байгууллагаас тариалангийн үйлдвэрлэлийн бүх шатны ажлыг зохион байгуулах арга хэмжээг улам оновчтой, боловсронгуй болгох нөхцөлийг бүрдүүлж өглөө. 

Арвин ургац авахын тулд тариалангийн үйлдвэрлэлд шинжлэх ухааны ололт, тэргүүн туршлага, дэвшилт технологийг улам шуурхай нэвтрүүлэх хэрэгтэй. Энэ оны тариалангийн ажилд мөрдөх зохион байгуулалтын гол арга бол ЗХУ-ын Ставрополийн хязгаарын Ипатовын районы намын байгууллагын туршлага юм. Түүнчлэн хөдөлмөр зохион байгуулах хөлс, олгох хамтын тооцоотой бригад байгуулан ажиллаж, амжилтад хүрч байгаа Зүүнхараа, Батсүмбэр, Дарханы сангийн аж ахуйн туршлагыг өөр өөрсдийн аж ахуйд бүтээлчээр нэвтрүүлэх талаар орон нутгийн намын байгууллага санаачилга гарган ажиллах хэрэгтэй. 

Хаврын тариаланг богино хугацаанд чанартай хийж, арвин ургац авах үндэс суурийг баттай тавихын тулд үйлдвэрлэлийн удирдлага, хяналт шалгалтыг хээрийн бригад, тариалангийн талбай, тракторын агрегат бүрт төвлөрүүлэхийг орон нутгийн намын байгууллага онцгой анхаарах нь чухал. Энэ онд болох түүхт их ойнуудыг угтаж, тариалангийн үйлдвэрлэлийн үе шатны ажил бүрийг төлөвлөсөн ёсоор агротехникийн ашигтай хугацаанд биелүүлэхийн Төлөө, нийт ажлын чанарыг дээшлүүлэхийн төлөө социалист уралдааныг эрч далайцтай өрнүүлэх нь манай тариаланчдын нэн тэргүүний зорилт мөн. 

