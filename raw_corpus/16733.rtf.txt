№143 (16733)      
1987 оны зургадугаар сарын 16. 
Ардчилал, ажил хэрэгч чанарын илрэл 

Улс ардын аж ахуйн төлөвлөлтийг сайжруулж. аж ахуйн механизмыг боловсронгуй болгох, бүтээгдэхүүн, ажил, үйлчилгээний чанарыг дээшлүүлэх тэмцлийг хүчтэй болгох тухай Намын Төв Хороо Сайд нарын Зөвлөлийн баримт бичгийн төслийг манай орны хөдөлмөрчид туйлын ажил хэрэгч хэлэлцлээ. 

Намын Төв Хорооны ээлжит бүгд хурал угтсан ажлын хүрээнд зохион байгуулсан энэхүү хэлэлцүүлэг нь нөхөр Ж. Батмөнхөөс МҮЭ-ийн XIII их хурал дээр хэлсэн үгэндээ зааж тэмдэглэсэнчлэн аж ахуйн шинэ механизмын туршилтын явцад гүнзгий дүн шинжилгээ хийж, түүний сайн, муу талыг ил тод гаргаж, энэ талаар хөдөлмөрийн хамт олон нухацтай сайн зөвлөхөд чухал ач холбогдолтой боллоо. 

Баримт бичгийн төслийг үйлдвэр, аж ахуйн газар, хөдөлмерийн хамт олон бүр өдөр тутмын ажил амьдрал, үйл ажиллагаандаа мөрдөж байгаа заавар, журам, эдийн засгийн механизмын үйлчлэлийн нягт уялдуулан дүгнэлт хийж хэлэлцсэн нь үр дүнтэй болов. Мөн хот, хөдөөгийн соёл, урлаг, шинжлэх ухаан, ардын боловсрол, эрүүлийг хамгаалах байгууллагын ажилчин, албан хаагчид, эрдэмтэд хэлэлцүүлэгт идэвхтэй оролцлоо. Эдгээр баримт бичгийн төслийг хэлэлцэхэд 1600 гаруй байгууллагын хоёр зуугаад мянган хүн оролцож, давхардсан тоогоор 14 мянга гаруй санал гаргажээ. Эдгээр нь манай орны хөдөлмөрчдийн улс төрийн идэвх, мэдлэг, боловсролын түвшин улам бүр дээшилж, нийгмийн чухал асуудлыг шийдвэрлэхэд ажил хэрэгч, хариуцлагатай, хандаж, ЗХУ, ах дүү социалист орнуудад болж байгаа өөрчлөн байгуулалтын явцаас байнга суралцаж байгааг илтгэн харуулав. 

Хөдөлмөрийн хамт олон, хүн бүр өөрсдийгөө улс эх орныхоо, үйлдвэрийнхээ жинхэнэ эзэн гэж ухамсарлах тутам түүнийг удирдахад улам идэвхтэн оролцож, хөдөлмөрийн идэвх санаачилга өрнөдөг нь баримт бичгийн төслийг хэлэлцүүлэх явцад тодорхой харагдлаа. Баримт бичгийн төсөлтэй холбогдож гарсан нийт саналын нэлээд нь салбар, үйлдвэр, аж ахуйн газрын хэмжээнд шийдвэрлэж зохион байгуулах ажил учраас тэдгээрийг салбарын яам, үйлдвэр, аж ахуйн газрууд анхааралтай авч үзэж тодорхой үр дүнтэй ажил зохиох шаардлагатай байна. 

Намын Төв Хороо, Сайд нарын Зөвлөлийн тогтоолын төсөлд тусгуулахаар яам, тусгай газар. улсын хороо, аймаг, хотын намын хороодоос ирүүлсэн 1900 гаруй саналын бараг гуравны нэгнийг тогтоолын төсөлд шууд тусгав. Үлдсэн саналын олонхийн тогтоолыг хэрэгжүүлэх явцад болон одоо боловсруулж байгаа заавар, журам, дүрэмд тусгахаар шийдвэрлэсэн байна. 

Улс ардын аж ахуйн салбаруудын удирдлагын бүтцийг боловсронгуй болгох, орон тоо, зардал хэмнэх, үйлдвэрийн нэгдэл, томоохон үйлдвэрийн газарт экспорт, импортын үйл ажиллагаа явуулах эрх олгох, шинжлэх ухаан үйлдвэрлэлийн болон үйлдвэр, худалдааны нэгдлүүд байгуулах, хөдөө аж ахуйд хөдөлмөр зохион байгуулалтын дэвшилт арга, тухайлбал, гэр бүлээрээ гэрээлэн гүйцэтгэх хэлбэрийг нэвтрүүлэх, хөдөө аж ахуйн нэгдэлд байгаа хүнсний цехүүд, уурын зуух, зочид буудал, халуун усны газрын ашиглалтыг мэргэжлийн байгууллагад шилжүүлэх зэрэг судалж шийдвэрлэвэл зохих санал олон гарчээ. Саналын олонхи нь тогтоолын төсөлд дэвшүүлсэн зорилтыг хэрэгжүүлэх арга зам, зохион байгуулалтын ажлын үйлчлэлийг тодорхойлсон асуудлууд байгаа нь чухал ач холбогдолтой юм. 

Төлөвлөлт, аж ахуйн механизмыг боловсронгуй болгох ажлын нийгэм эдийн засгийн ач холбогдол, давуу талыг хөдөлмөрчдөд итгэл үнэмшилтэйгээр ойлгуулах сурталчилгааны ажил хангалтгүй, мөн эдийн засгийн туршилтын явцад гарсан журам, дүрэм, заавар хамт олон, ажилчин бүрт хүрч тэр болгон чадаагүй, үйлдвэрлэлийн анхан шатны нэгжид хэрэгжихдээ удаашралтай байгаа нь хэлэлцүүлгийн явцад илрэв. 

Хөдөлмөрийн хамт олон өөрсдийн үйл ажиллагааны эцсийн үр дүн, хамтын хэрэгцээгээ хангах гол эх үүсвэр ашгийг хуваарилахад оролцдоггүй, өгсөн цалин, шагнал урамшууллыг авахаас биш, тэр нь үйлдвэрлэлийн үр дүнгээс хэрхэн хамаарч байгаа, түүнийг яавал нэмэгдүүлэх талаар ойлголт муутай байгаа нь үр ашиг, чанарын төлөө тэмцэл газар бүрт жигд өрнөж, бүх нийтийн хөдөлгөөн болж чадахгүй байгаагийн нэг шалтгаан мөн. Үйлдвэр, аж ахуйн газруудын, ялангуяа нэгдлийн доторхи үйлдвэрүүдийн бие даасан ажиллагаа хангагдаагүй, аж ахуйн тооцооны зарчим бүрэн хэрэгжихгүй, хөдөлмерийн хамт олны ролийг дутуу үнэлж, ардчиллыг жинхэнэ ёсоор хөгжүүлээгүй, захиргааны арга голлож дээрээс заавар, чиглэл хүлээсэн идэвхгүй байдлаас салж чадаагүйгээс ажлын арга барилд дорвитой өөрчлөлт ахиц гарахгүй байгааг ч хэлэлцүүлгийн явцад шүүмжилжээ. Шударга, зарчимч эдгээр шүүмжлэлээс дүгнэлт хийж ажлын арга барилаа өөрчлөн, үйлдвэрлэлийн эцсийн үр дүнг дээшлүүлэх тэмцлийг газар бүрт өрнүүлэх шаардлагатай байна. 

Үйлдвэрлэлийн үр ашиг, чанарыг дээшлүүлэх тэмцлийг бүх нийтийн үйл хэрэг болгон өрнүүлэхэд эдийн засгийн хөшүүрэг, механизмыг оновчтой ашиглах, хүмүүст эдийн засгийн шинэ сэтгэлгээ төлөвшүүлэх нь хамгийн чухал зорилт болж байна. Нөөц бололцоо нь шавхагдан, үеэ өнгөрөөж байгаа захиргааны аргаас шийдвэртэй, ангижирч, удирдлагын эдийн засгийн аргад түргэн шилжих, ардчиллыг жинхэнэ ёсоор хөгжүүлэх, аж ахуйн тооцооны зарчмыг бэхжүүлэн үйлдвэр, аж ахуйн байгууллагууд бие даан үйл ажиллагаагаа явуулах, өөрийгөө удирдах, санхүүжүүлэх. зарчмыг хэрэгжүүлэхэд чиглэсэн дэс дараатай арга хэмжээ авч хэрэгжүүлэхийг амьдрал зүй ёсоор шаардаж байна. 

Удахгүй болох МАХН-ын Төв Хорооны ээлжит бүгд хурлын өмнө нийт үйлдвэр, албан байгууллага, хөдөлмөрийн хамт олон 1986 оны тайлан балансдаа хийсэн эдийн засгийн шинжилгээ, Намын Төв Хороо, Сайд нарын Зөвлөлийн баримт бичгийн төсөл хэлэлцэхэд гарсан санал дүгнэлтэд тулгуурлан үйлдвэрлэл, үйлчилгээгээ чанар, үр ашгийн шалгуураар дүгнэн цэгнэж, илрүүлсэн дутагдал доголдлыг арилгахад чиглэсэн техник технологи, эдийн засгийн арга хэмжээнүүдийг дэс дараатай авч хэрэгжүүлэх хэрэгтэй. 

