Хон хэрээдийн Б.Энхбатыг Ганц худагт хүргэлээ

Буудуулж нас барсан хүнийг Хон хэрээдийн гэгдэх Б.Энхбат Цэргийн госпитальд хүргэсэн явдал уржигдар шөнө болсон талаар мэдээлсэн. Хэрэг явдлын дараахнаас эхлээд 00:00 цаг хүртэл гар утас нь хэвийн ажиллах ч дэлгэрэнгүй тайлбар хэлэх, утсаар ярихаас цааргалж байсан Б.Энхбаттай өчигдөр өглөө холбогдох боломжгүй болжээ. "Хөх Монгол" бүлгэмийнхэн эрэлд гарч, Б.Энхбат сураггүй байв.
Цэргийн госпиталийнхны хэлснээр биедээ бууны шарх авч, нас барсан хүнийг Б.Энхбат авчрахдаа "Хөх Монгол" бүлгэмийн хаягтай УБН 60-48 "УАЗ 469" дугаартай машинтай явсан байгаа. Магадгүй, хэргийн үед тус бүлгэмийн хэн нэгэн гишүүн цуг явж уу хэмээн "Хөх Монгол" бүлгэмийн нэр бүхий гишүүдтэй холбогдсон ч "Үйл явдлын талаар өглөө л танай сониноос уншлаа..." гэсэн хариулт өгсөн. Энэ үед Б.Энхбатын хүү Тайчир аавынхаа сураггүй болсонд сандарч мэгдсэн байдалтай байсныг эх сурвалж хэлсэн. Б.Энхбатын хоёр хүүхдийн том нь хэргийн газарт цуг явсан эмэгтэй. Харин бага хүү Тайчир нь 12 орчим насных аж. Албан мэдээллээр нас барсан этгээд болох 24 настай Ч Эрүүл мэндийн шинжлэх ухааны их сургуулийн оюутан хэмээн бүртгэгджээ. Түүнийг тус сургуулийн гуравдугаар дамжаанд сурдаг гэсэн мэдээлэл байна. Хэргийн газарт Б.Энхбатын охин болох Г машин дотор буу алдан нас барагчийн биеийн хэвлийн зүүн хэсэгт нь нэг удаа буудсан хэмээн тэмдэглэгджээ. Б.Энхбат биедээ байнга гар буу авч явдаг бол "Хөх Монгол" бүлгэмийн хаягтай машиндаа АКМ буу хадгалдаг юм гэсэн. Үндэсний үзэл тунхаглаж, цөөнгүй залуусыг хэдийнэ нэгтгэн үйл ажиллагаа явуулж эхэлсэн хэмээн өөрөө ил цагаан мэдээлдэг Хон хэрээдийн Б.Энхбат сүүлийн хугацаанд тун ойрхон хэвлэлийн бага хурлууд зарлан мэдээлэл түгээж байсан. Гадаадын иргэд Монголд хэрхэн эрх дархтай байгааг эсэргүүцэн үгүйсгэсэн утгатай байлаа. Энэчлэн "Хөх Монгол" бүлгэмийн үйл ажиллагаанаас үүдэж өөрт нь төдийгүй үндсэрхэг үзэлтэй залууст ч ихээхэн эрсдэл учирдаг гэхчилэн ярьж байсан. Магадгүй, тэр бүхний улбаа байв уу гэсэн эх сурвалжууд бий. Төрийн өндөрлөгт байх түшээдтэй ч ихээхэн холбоо сүлбээтэй гэгддэг утгаараа Б.Энхбатын энэ удаагийн ороолдсон явдал улс төрийн учир холбогдолтой байв уу гэсэн хардлагыг зарим нэгэн хүн тээжээ. Гэвч ахуйн, хувийн золгүй тохиолдол шинжтэй хэмээн албаны эх сурвалж тайлбарлаж байна. Анхны мэдээллээр нас барсан этгээд биедээ гурван ч бууны шархтай гэсэн нь цагдаагийн байгууллагын тодорхойлолтоор ганц удаагийнх хэмээн тогтоогдсоныг үзвэл үнэхээр буу алдсан золгүй явдал гэж үзэж болох. Гэсэн ч уржигдар "Охин маань буу алдаад найз залуугаа шархдуулчихлаа..." гэж хэлсэн Б.Энхбат өөрөө Ганц худаг руу ачигдаж, охин нь үлдсэн нь хачирхалтай. Өчигдөр үдээс хойш тодорсон мэдээллээр Б.Энхбатыг үдийн 12:00 цагийн үед Ганц худаг руу хүргэхээр авч оджээ. Охин нь болох Г-г баривчлан байцааж эхэлсэн байна. Үйл явдлын дараа бүх хугацаанд Б.Энхбат бүлгэмийнхэнтэйгээ холбогдоогүй гэсэн. Харин хэргийг шалгаж эхэлсэн албаныхантай "Хөх Монгол" бүлгэмийн нь тодорхой гишүүд уулзаж, нөхцөл байдлыг тодруулж эхэлжээ. Б.Энхбатын эхнэр нь "Хөх Монгол" бүлгэмийн гишүүдийн хамт явж, өмгөөлөгч хөлсөлж авсан гэнэ. 
Б.ХАЖИДМАА