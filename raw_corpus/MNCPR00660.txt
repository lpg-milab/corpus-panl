Америкт сувилагчаар ажиллана гэдэг нэр төрийн хэрэг

- Сувилахуй бол бие даасан урлаг юм- Орчин үеийн сувилахуйн хөгжил гэж юуг хэлэх болон сувилагч гэж хэн бэ гэдэг талаар ЭМЯ-ны мэргэжилтэн, анагаах ухааны магистр, сувилахуйн ухааны магистр, удам зүйч, төрийн удирдлагын менежер, судлаач Б.Баярсайхантай ярилцлаа. ЭМШУИС, ТЗУХИ зэргийг төгссөнөөс гадна Австралийн Перт дахь Куртины Технологийн их сургуульд мэргэжил дээшлүүлсэн, Филиппиний Манилад Санто Томасын их сургуульд магистр хамгаалсан нэгэн юм.
Мөн ДЭМБ-ын Номхон далайн баруун эргийн бүсийн төвд зөвлөх хийж байсан аж. -Шинэ монголчууд гэсэн нэршил бий болсон. Залуу хүний хувьд нийгэмд шинэчлэл өрнүүлэхэд оролцож чадаж байна уу? -Аль салбарт ажиллаж байна тэндээ л шинэ хандлагыг оруулахад нэмэр болж чадвал шинэчлэлд оруулах бидний хандив юм. Эрүүл мэндийн салбарыг шинэчлэх талаар олон үзэл баримтлал байдаг. Эрүүл мэндийн хүний нөөцийг, тэр дундаа сувилагч нарыг хөгжүүлэх, сувилахуйн тусламжийг шинэчилснээр дэлхийн өндөр хөгжсөн орны жишигт хүрэх талаар сүүлийн арав гаруй жил ярьж байна. -Ийм яриа нь үр дүнг илтгэсэн хэрэг үү, эсвэл ямар ч ололт олоогүйг гэрчилж байгаа юу? -Үүнд хариулт өгөхийн тулд эхлээд сувилахуйг мэргэжил, боловсролоор нь салгаж ярья. "Эрүүл мэндийн тухай" хууль болон "Мэргэжлийн боловсролын тухай" хуулиар сувилахуйг бие даасан "мэргэжил" болохыг тодорхойлсон байдаг. Энэ нь олон улсын жишиг түвшинд нийцсэн эрх зүйн маш том зохицуулалт болсон. Энэ бол ололт. Мөн энэ талаархи Монголын сургалтаа чамлаж болохгүй. Орчин үеийн сувилахуйн тусламж одоогоос 100 гаруй жилийн тэртээ Монголд нэвтэрч эхэлсэн түүхтэй. Харин 1925 оноос эхлэн сувилагчийг сургуулиар бэлтгэж эхэлсэн байдаг. Сувилагчийн сургууль чинь манай хамгийн ууган сургуулиудын нэг шүү дээ. Энэ сургуульд хүүхдүүд авьяас, сонирхлоороо элсэн орж сувилгаа асаргаа хийхэд шаардагдах мэдлэг, чадвар, дадлын цогцыг олж авдаг. Сувилахуйн боловсрол олгодог сургууль дэлхийд 100 мянга гаруй бий. -Таатай гэж болох ийм нөхцөлд мэргэжлийн онцлогийг бүрэн эзэмшүүлж чаддаг биз дээ? Гэхдээ сувилахуйг зөвхөн мэргэжлийн боловсрол гэвэл бас өрөөсгөл болно. Сувилахуй бол бие даасан шинжлэх ухаан юм. Бие даасан шинжлэх ухаан учраас өөрийн судалгааны арга зүй, судлагдахуун, судлаач эрдэмтэдтэй. Манайд орчин үеийн сувилахуйн тусламж аль XIX зууны сүүлээр нэвтэрсэн боловч бие даасан шинжлэх ухаан болон хөгжөөгүй. Сувилахуйн судалгаа эрдэм судлал орхигдсон, хожмоо сувилахуйн түүхэн уламжлал бүдгэрч баларсаар байна. Дэлхийд сувилахуйн судалгааны эрдэм шинжилгээ судалгааны маш олон төв, байгууллага байдаг. Олон ч эрдэмтэн бий. Бид тэднээс суралцахаас гадна өөрсдийн оюуны баялгийг хүн төрөлхтний оюуны санд бас оруулах ёстой, үүрэгтэй гэж бодож байна. -Өөр онцлог гэдэг дээр жаахан тогтож тайлбарлана уу? -Нөгөөтэйгүүр сувилахуй бол бие даасан урлаг юм. Сувилахуйн тусламж анх хүн үүссэн цагаас л бий болсон гэж үздэг. Дөнгөж төрж буй хүүхдийн уйлах дуунаас эхлээд, эхэр татсан амьсгал, туйлдаж ядарсан нэгний зүрхний сүүлчийн цохилтыг сонсох гээд хүнтэй л хамт байж эмнэлгийн тусламж үзүүлэгч бол сувилагч юм. Наад зах нь өвчтөнг эмнэлэгт ирэхэд хамгийн түрүүнд тосож аваад, эдгэсэн хойно нь гаргаж өгдөг хүн - сувилагч. -Манай улсад европ анагаах ухаан хөгжөөд уджээ. Эмнэлэгт асрагч, сувилагч,эмч гэсэн гурван жилийн цэргийнх шиг харьцаа ноёлдог биш билүү? -Орчин үеийн сувилахуйн тусламж бие даасан хэлбэрээр анагаах ухаантай хамт нэвтэрсэн гэж ойлгуулахын тулд түрүүн би ялгаж хэлсэн юм. Ер нь 1921 оны ардын хувьсгалаар чинь хагас цэрэгжсэн буюу диктатурны сувилахуйн ухаан нэвтэрсэн. Энэ нь юу гэвэл сувилагчийн дээр ямагт эмч байж команд өгдөг цэргийн эмнэлгийн тогтолцоо л доо. Харин 1990 оноос хойш сувилахуйн тусламжийн тогтолцоо өөрчлөгдсөн. Хөгжлийн шинэ шатанд гарсан эсэхийг олон зүйлээр хэмжиж болох байх. -Нэн түрүүнд юугаар илэрхийлж болох вэ? -Хамгийн тэргүүнд үйлчлүүлэгч өвчтөний сэтгэл ханамж, эдгэрэлтийн түвшингээр хэмжиж болно. Одоо аль ч эмнэлэгт орсон сувилагч гол ажлыг хийж байна. ДЭМБ-ын бүсийн захирлын тайлан илтгэлд дурдсанаар бол эмнэлгийн тусламж үйлчилгээний 50-90 хувийг сувилагч нар хийж гүйцэтгэж байна. -Монгол сувилагч хилийн чанадад ажиллавал хэр үр дүнтэй байж чадах вэ? -Олон улсын улаан загалмай нийгэмлэг, Олон улсын сувилагчдын нийгэмлэгийн шагнал, "Флоренс Найтингелийн нэрэмжит шагнал", Тайландын гүнж" гэх зэрэг олон шагнал манай сувилагчдад бас хүртэж ирсэн юм шүү. 2000 оноос эхлэн өндөр хөгжилтэй оронд магистрантурт сургаж эхлэв. Дотооддоо ч мастер сувилагч бэлтгэж эхэлсэн. Сувилахуйн сургуулийн дэд захирал Я.Володъя 2001 онд сувилахуйн боловсролын докторын зэрэг хамгаалсан. 1993 оноос эхэлсэн сувилахуйн боловсролын шаталсан тогтолцоо бүрэн утгаараа бий болж эхэлсэн. -Энэ бүгдийг зохион байгуулахад өөрөө гардан оролцсон уу? -Юу гэж би ганцаараа ийм их юм хийх юм бэ. Үүнийг чинь хийхэд үе үеийн төрийн бодлогын залгамж чанар хэрэгтэй. -Монголд эмийн муу сувилагч болдог гэсэн ойлголт байсан. Одоо сувилахуйн мэргэжлийн эрэлт хэр байна вэ? -Тийм хачин үе ч байсан гэдэг. Одоо сувилахуйн тусламжийн хэрэгцээ улам өсөн нэмэгдэж байна. Тэр хэрээр сувилагч мэргэжилтний хэрэгцээ өссөөр байна. Өнөөдрийн дэлхийн улсуудад сувилагчийн хэрэгцээ их, ялангуяа АНУ, Канад, Австрали, Их Британи зэрэг улс орон сувилагчийн "хомсдолд" ороод байгаагаа албан ёсоор зарладаг. Тэд хэрэгцээгээ нөхөн хангах талаар янз бүрийн арга хэмжээ авч байна. Тэгээд нэн тэргүүнд нь гадаадаас сувилагч авч ажиллуулж байгаа юм. Энэ хэрэгцээг нь Филиппин, Энэтхэг зэрэг хөгжиж байгаа орнууд хангаж байна. Тухайлбал, 86 сая хүн амтай Филиппин улсаас сүүлийн 10 гаруй жилд нийтдээ зуун мянга орчим сувилагч албан ёсоор гарч ажилласан байна. Энэ бол хөдөлмөрийн биржид бүртгэлтэй албан тоо нь. Сувилагч, асрагч нарын тоо нь албан бусаар үүнээс хавьгүй их байгаа. Гэтэл өнөөдөр Монгол Улс нийтдээ 8300 гаруй сувилагчтай. Хүн ам өсөн нэмэгдэхийн хэрээр эрүүл мэндийн хэрэгцээ өсч байна. Жишээ нь, Монголд 200 мянга орчим өндөр настан байна. Энэ тоо 2020 он гэхэд 430 мянгад хүрнэ. Улмаар 2050 он хүртэл ахмадуудын тоо жил бүр 50-70 мянгаар нэмэгдэнэ. Учир нь 1960 онд Монгол Улсын хүн ам нэг сая хүрсэн шүү дээ. 1960 оноос хойш төрсөн хүмүүс чинь 2020 оноос эхлээд ахмадуудын тоонд ороод эхэлнэ. -Тэр үе сувилагчийн армийн төлөв,төрх ямархуу байх бол? -Ингэхээр хүн амын суваргын бүтэц өөрчлөгдөхийн зэрэгцээ хүн амын өвчлөлд архаг хууч өвчлөл зонхилох болно. Энэ нь эрүүл мэндийн тусламж үйлчилгээг шинээр төлөвлөх, нэн ялангуяа сувилахуйн тусламж үйлчилгээний шинэ эрэлт хэрэгцээг бий болгож байгаа юм. Наад зах нь сувилал, асрамжийн газруудын эрэлт улам өснө. Бас нэг сонин зүйл бол АНУ-д сувилахуйн сургуульд элсэгчдэд янз бүрийн хөнгөлөлт үзүүлэх болсноор элсэчдийн тоо нэмэгдэж байгаа гэдэг. Тэр дундаа эрэгтэй оюутан элсэх нь харьцангуй ихэссэн гэсэн. -Энэ мэргэжлийн эрэлт хэрэгцээний талаар хийсэн судалгаа манай улсад бий юү? -Олон байна. судалгаагаар "Эрүүл мэндийн салбарын хүний нөөцийг 2004-2013 онд хөгжүүлэх бодлого"-ын хэрэгжилтийг үнэлж үзэхэд 2003 оны байдлаар 6676 байсан их эмчийн тоог жилд дунджаар 12.6-аар цөөрүүлэх 2013 он гэхэд 6550-д хүргэх юм. Эмнэлгийн бусад мэргэжилтний тоо 14148 байгааг жилд дунджаар 550-аар нэмэгдүүлэн 2013 он гэхэд 19650-д хүргэх, мөн энэ хугацаанд сувилагчийн тоо 7734 байгааг жилд дунджаар 537-оор тус тус нэмэгдүүлж 13091-д хүргэх шаардлагатай байгаа -Иймэрхүү тооцоог чинь хэр үнэмшилтэй гэж үзмээр юм бэ? -Энэхүү тооцоолсон хэрэгцээний дагуу зохих арга хэмжээ авч чадвал 2013 он гэхэд хүний нөөцийн бодлого бүрэн хэрэгжих боломжтой. Нэг эмчид ноогдох сувилагчийн харьцаа 1:2-т хүрэх ба нэг эмчид ноогдох хүний тоо 450, нэг сувилагчид ногдох хүний тоо 218-д хүрэх болно. Харин эрүүл мэндийн салбарын нийт ажиллагсдын дотор байвал зохих эмч, сувилагч, бусад мэргэжилтний зохистой тоо 2013 он гэхэд 37835 болох тооцоо гарч байна -Хүний нөөцийн энэ бодлого хэрэгжихгүй бол яах вэ, эрсдлийг нь тооцсон уу. Сувилахуйг хөгжүүлнэ гээд гоё юм ярьсны чинь аясаар цаг хугацаа хүлээхгүй. Яг одоо хийх, хамгийн гол ажил юу вэ? -Хүний нөөцийн бодлогыг ер нь өөрчлөх, эс бол хүчингүй болгох хэрэгтэй. Гэхдээ сувилахуйг хөгжүүлэхэд хамгийн гол зүйл бол сувилахуйн боловсролын шинэчлэл юм. Энэ талаар би гадаад, дотоодын олон хүнтэй ярилцаж байсан. ДЭМБ, ОУСН ч мөн ийм зөвлөмж өгдөг. Үнэхээр сүүлийн 10 жилд л гэхэд сувилахуйн боловсролын агуулга, сургалтын хөтөлбөр төлөвлөгөөг таван удаа шинэчилсэн байдаг юм. Сайжраад л байна. Сувилагчийн сургуулиудын хөтөлбөр ядаж ижил боллоо, шаталсан сургалттай болж, сургалтын шинэ арга барил нэвтэрч, шинжлэх ухаанлаг болж байна. Багш төвтэйгээс оюутанд төвлөрсөн, мэдээлэл олгохоос асуудал шийдвэрлэсэн, эмнэлэг төвтэйгээс олон нийтэд чиглэсэн, системтэй, суралцагчдад сонголт хийх боломж олгосон, "хийж бүтээхийн зэрэгцээ суралцах" арга барилтай, харилцан уялдсан, олон улсын жишигт нийцсэн сургалт руу шилжиж байна. -Тэгэхээр эмчийн тоог цөөрүүлж сувилагчийн тоог нэмнэ гэж байгаа юм уу, сувилагчийн сургуульд элсэгчдийн тоог нэмэгдүүлэх юм байна? -Тийм,ЭМШУИС, болон анагаах ухааны боловсрол олгодог бусад сургуульд элсэгчдийн тоог эрс хязгаарлах юм. Хүний нөөцийг хөгжүүлэх бодлогод заасны дагуу анагаахын ангийн элсэлтийн тоог 2010 гэхэд 50 хувиар бууруулах арга хэмжээ авах нь зүйтэй. Мөн бодлогод заасны дагуу шинээр төгсөгч эмч нарын 60 хувийг ерөнхий мэргэжлийн чиглэлээр бэлтгэж ажиллуулах ёстой. Харин сувилахуйн болон эмнэлгийн бусад мэргэжлээр боловсрол олгодог сургуулиудын элсэлтийн тоог нэмэгдүүлэх. Шинээр ажилд орж байгаа сувилагчийн бодит тоог жил бүр дунджаар 535-аар, эмнэлгийн бусад мэргэжилтний тоог жилд дунджаар 550-аар нэмэгдүүлэх хэрэгцээтэй байна. Үүнийг тооцон сувилахуйн боловсрол олгодог сургуулиудад жилд дунджаар сувилагч, эмнэлгийн бусад мэргэжилтэн 1240 төгсөхөөр тооцож элсэлтийг зохион байгуулахыг санал болгосон. -Тэгээд тийм олон сувилагч ажиллуулах ажлын байр байна гэж үү? -Юу ярьж байнаа. Бүх эмнэлэг байх ёстой орон тооноосоо дутуу тооны сувилагчтай юм шүү дээ. Эмнэлгүүд ингэж цалингийн фондоо хэмнэдэг боловч нөгөө хэмнэсэн мөнгө нь 2-3 хүний ажил хийж байгаа сувилагч нартаа очдоггүй. Харин ч тусламж үйлчилгээнд сөргөөр нөлөөлдөг. Өөрөөр хэлбэл эмнэлгийн аль нэг тасгийн шөнийн ээлжийн нэг сувилагч "борви бохис хийлгүй" тариа хийж шогшсоор өлгөөг болгодог. Гэтэл нөгөө өвчтөнийг асрах сувилах, шинжилгээ авах, бэлтгэх, бичиг цаасны болон эм өгөх, угаах цэвэрлэх ажил нь бүгд орхигддог. Хүнд хүнтэй бол бүр хэцүүддэг. Олон газар ийм байгаа. Жишээ нь Гэмтлийн эмнэлэг гэхэд 2005 онд 420 оронд 291 сувилагч ногдон ажиллах ёстойгоос яг 100 сувилагч дутуу, 191 сувилагч ажиллаж байсан бол өнөөдөр хэвээрээ л байна. Харин Шастины нэрэмжит КТЭ гэхэд 2005 онд 405 оронд 254 сувилагч ногдон ажиллах ёстой байснаас 197 ажиллаж байсан. Өнөөдөр тэнд 420 оронд 244 сувилагч ажиллаж арай л дээрдсэн. -Сувилагчийн хомсдол байгаа нь ажлын хүнд хэцүүгээс гадна цалин багатай холбоотой гэдэг. Энэ талаар? -1993 оноос эхлэн бакалавр (BSN-Bachelor in Nursing Science)-ын боловсролтой сувилагч бэлтгэж 1997 оноос хойш сувилахуйн бакалаврын зэрэг олгож эхэлсэн юм. Одоогоор 800 гаруй бакалавр сувилагч бий ч эдүгээ хүртэл цалингийн сүлжээгээр ТҮ-6 цалин авч байгаа сувилагч байдаггүй. Уг нь бол бакалавр сувилагч чинь дээд боловсролтой эмнэлгийн мэргэжилтэн юм шүү дээ. Гэхдээ сарын үндсэн цалин 250-300 мянган төгрөг өгдөг эмнэлэг байдгийг бас хэлэх хэрэгтэй л дээ. Энэ далимд би нэг сонин зүйл хэлье. Манай өмнөд хөрш БНХАУ гэхэд л нэг сая 300 гаруй сувилагчтай. Улсын эмнэлгийн сувилагч дунджаар жилд 2000 орчим ам.долларын цалинтай. Гэтэл тэд 2020 он гэхэд наад зах нь 5000 сувилагчийг жилд 60 мянгаас дээш ам.долларын цалинтай болгоно гэсэн бодлогоор ур чадвар, мэдлэг, дадлаар нь өрсөлдүүлэн нэмэгдэл олгож эхлээд байна. -Энэ бүгдээс илүү сувилахуйн ажил, сувилагч нарын үйлсэд нөлөөгөө үзүүлж чадсан уу? -Анх удаа 1998 онд Эрүүл мэндийн тухай хуульд "сувилахуй", "сувилагч" гэсэн тодорхойлолт орсноор 1990 оноос хойш бидний хүсч хүлээсэн юм биелж эхэлсэн. Өмнө нь "эмчийн зарц" байсан сувилагч бие даасан эмнэлгийн мэргэжилтэн, сувилах нь бие даасан мэргэжлийн тусламж болохыг тунхаглан баталсан хэрэг л дээ. Мөн сувилагч болохын тулд заавал сувилагч бэлтгэх сургуульд сурч төгсөх, төгсөөд шалгалт өгч байж мэргэжлийн үйл ажиллагаа явуулах зөвшөөрөл авах зэрэг олон улсын жишигт дүйцэх олон зүйлийн суурийг тавьж өгсөн. Энэ нь Монголын сувилагч нар мэргэжлээрээ өндөр хөгжилтэй гадаад улсад ажиллах нөхцөл болж өгсөн гэж боддог. -Монголын сувилагч нарыг гадаад гарч ажиллаж байгаа гэж үү? -Харин тийм ээ, АНУ, Канадад нэлээд хэдэн сувилагч ажиллаж байна. Ер нь 1998 онд ДЭМБ-ын "Эрүүл мэндийн салбарын хүний нөөцийн хөгжил" төслийн үндэсний зохицуулагчаар ажиллаж байхдаа сувилагч нарыг Малайз Филиппинд богино хугацаагаар сургалтад явуулж эхэлсэн. Би 2001 оноос хөөцөлдөж байгаад 2003-2006 онд "Өөрчлөлтийн үеийн манлайлал" сэдэвт удирдлагын сургалтыг Монголд зохион байгуулсан. -Тэгвэл, сувилагч нар яаж гадаадад гарч ажиллах арга замын талаар? -Монголын сувилагчид АНУ-д очоод голлон асрагчаар ажиллаж байгаа. Тэд сувилагчаар ажиллахын тулд тухайн муж улсын сувилахуйн зөвлөл буюу Nursing Board-аас авдаг шалгалт өгч тэнцэж байж мэргэжлийн үйл ажиллагаа явуулах зөвшөөрөлтэй болно. Энэ шалгалтыг өгөх зөвшөөрөл авахын тулд наана нь өчнөөн шат дамжлагатай. Учир нь АНУ-д сувилагч гурван ангилалтай. Ангилал нь өөр өөр агуулгатай. Муж бүр өөр өөр хуультай ч лиценз олгох үндсэн зарчим нь ижил. Хамгийн гол нь манай сургалтын хөтөлбөр агуулга АНУ-ын агуулгын шаардлага хангадаггүй, дутуу байдаг. Манай дипломтой сувилагчийн үзсэн хичээлийн нийт цагт төрөх, эмэгтэйчүүдийн сувилгаа, нийгмийн эрүүл мэндийн сувилахуй, сэтгэцийн сувилахуй зэрэг хичээлийнх нь маш бага цаг байдаг. Иймд сувилагчаар ажиллах хүсэлт гаргасан монгол хүмүүсээс хамгийн түрүүнд ямар хичээл үзсэн баталгаа шаарддаг. Тэгээд дутуу хичээлүүдээ нөхөж суралцахыг шаарддаг. Үүнээс гадна тэд хувь хүний шударга чанар, ёс зүй, хэлний шаардлагыг маш өндөрт тавьдаг. Энэ нь ч аргагүй биз. АНУ-д сувилагчаар ажиллана гэдэг бол нэр төрийн хэрэг шүү дээ. -Өөрийг чинь сувилагч нарын "Загалмайлсан эцэг" гэж нэг хүн хэлж байсан. Залуу загалмайлагч яам бараадан суугаад байдаг нь сувилахуйн судалгаагаа орхино гэсэн үг үү? -Заримынх нь тоглоом хэтрүүлэг юм. Миний "Загалмайлсан эцэг" болно гэж юу байх билээ. Анагаахын их сургуульд 1991 оноос багшилж байсан. Харин сувилагч нарын төлөө 1997 оноос хойш зүтгэж байна. Монголын сувилагчдын нийгэмлэгээс надад чинь 2004 онд нийт сувилагчдын өмнө "Хүндэт өргөмжлөл" олгож байв. Тэгээд л сувилагч нар "Загалмайлсан эцэг" гэсэн байх. Одоо бас Сувилахуйн сургалт судалгааны төв гэж байгууллага байгуулаад хөл дээр нь босгох гээд л явж байна. 
Б.Цогзаяабаатар
