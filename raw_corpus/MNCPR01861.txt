Шороон замыг хумих хар зам уртасч байна

Манай улсад дөнгөж томилогдож ирсэн гадны нэгэн эрхэм нэлээд хэдэн жилийн өмнө баруун аймгуудыг зорихдоо жолоочоо хурдны бартаат, шороон замаар явлаа хэмээн зэмлэсэн гэнэ гэсэн яриа байдаг.
Нэг хотоос нөгөө хот руу байтугай хаа нэгтэйх эдлэн газар руугаа ой модоор эмжсэн засмал замаар давхиж яваа нь телевизээр харагддаг гадаадынхан монголд алтан шар зам гэгддэг "ориг" замаар орон нутагт нь хүрдэг гэдгийг мэдээгүй болоод тэр байх. Гэхдээ одоо хөдөө тийш толгойгоо сэгсчүүлэн дотор эрхтнээ амаараа гаргах шахан улаан тоос татуулан давхих цаг хугацаа хумигдаж байгаа ажээ. Орон нутгийн хөгжилд хамгийн том дэвшлийг авчирах авто замын салбарт Засгийн газар энэ онд улсын төсвөөс 22,0 тэрбум төгрөгийн хөрөнгө оруулалт хийснээр Арвайхээр-Баянхонгор-Алтай-Ховд, Эрдэнэсант-Лүн чиглэлд хайрган болон хатуу хучилттай авто замын засвар шинэчлэлтийн ажил хийгдэж Улаанбаатараас Ховд аймаг хүрэхэд арваад хоног шороон зам туулах хэрэг гардаг байсан бол өдгөө нэг хоногоор ч гэсэн хугаслагдах болсон байна. Түүнчлэн Налайх-Чойрын болон Хэрлэн гол-Дуутын даваа, Замын-Үүд-Эрээн чиглэлийн замуудыг ашиглалтад оруулсан. Мөн Баян-Өлгий, Ховд, Завхан, Хэнтий аймгуудад Харчулуут, Сархайрхан, Шураг, Хөмүүлтэйн голын гүүрүүдийг дуусгаж нийтдээ 450-иад км зам, 675,73 метр урттай төмөр бетон, 217,6 метр урттай модон гүүр ашиглалтад оржээ. Харин Ховдын Булган-Ярантын чиглэлд 65 км асфальто-бетон хучилттай авто замыг ашиглалтад оруулахад бэлэн болж, Багануур-Өндөрхаан, Ховдын Булган-Ярантын боомт, Улаангом-Хандгайт, Өлгий-Цагаануур чиглэлд нийтдээ 324 км зам, Хэнтий аймгийн Цэнхэрмандал сумын Цэнхэрийн гол, Увс аймгийн Улаангом сумын Тээлийн гол, Завханы Отгон сумын Буянтын голд нийт 316,6 метр урттай төмөр бетон гүүр баригдаж эхэлжээ. Баруун аймгуудыг бодвол төмөр замаараа илүү хөгжсөн зүүн өмнө чиглэлд ч мөн авто замын ажил урагшилж байгаа гэнэ. Тухайлбал хойд хилээс өмнөд хилийг холбосон Алтанбулаг-Замын Үүдийн сүүлчийн хэсэг болох Чойр-Сайншанд-Замын Үүд чиглэлийн 450 км замыг 2008 он гэхэд ашиглалтад оруулахаар Зам тээвэр, аялал жуулчлалын яам төлөвлөөд байна. Харин төвийн бүс буюу Өвөрхангай аймгийн Хархорин-Хужирт болон Тэрхийн цагаан нуур, Дундговь-Өмнөговь, Мөрөн-Хатгал-Хөвсгөл нуур зэрэг жуулчдын хөл илүүтэй хөлхөх нутгийн зам гүүрийг засч сайжруулах, тэмдэг, тэмдэгжүүлэлтийн ажил эхлээд байгаа аж. Ер нь улсын чанартай зам гүүрийг засч тордох ажлыг засвар, арчлалтын 14 компани хариуцан урсгал болон хэсэгчилсэн засваруудыг хийж байгаа бөгөөд өвлийн улиралд цасанд хаагддаг, халтиргаа гулгаа үүсдэг зам, даваануудаар тээврийн хэрэгслийн хөдөлгөөнийг саадгүй зорчуулах, байнгын бэлэн байдалд байлгах үүднээс байнгын ажиллагаатай шуурхай ажлын хэсгийг 26 цэгт ажиллуулж эхлэхээр болоод байна. Түүнээс гадна баруун, зүүн бүсийг холбосон авто замын сүлжээг бий болгоход хөрөнгө мөнгөний асуудлыг хаанаас шийдвэрлэх, ихээхэн хөрөнгө шаардагдах энэ асуудлыг манай улс дангаараа шийдэж чадах уу гэсэн бэрхшээл гардаг. ЗТАЖЯ-ныхны ярьж байгаагаар бол авто замын сүлжээг өргөтгөн хөгжүүлэх санхүүгийн асуудалд Дэлхийн банк, Азийн хөгжлийн банк, Кувейтын сан, Германы Сэргээн босголтын банк, Турк, Япон, БНХАУ зэрэг хандивлагч орнуудтай хамтран ажиллаж байгаа гэнэ. Тухайлбал дээрх олон улсын банк санхүүгийн байгууллагатай хамтарч Багануур-Өндөрхаан, Чойр-Замын-Үүд, Хархорин-Хөшөө цайдам, Замын Үүд-Улсын хил чиглэлийн авто замын болон Сэлэнгэ, Дархан Уул, Завхан аймагт тээврийн дэд бүтцийг хөгжүүлэх төслийн хүрээнд нийтдээ 600 гаруй км хатуу болон хайрган хучилттай зам тавих гэрээ хэлэлцээрийг байгуулан зам, барилгын ажлын бэлтгэлийг хангах арга хэмжээ авагдаад байгаа юм. Мөн ирэх онд Арабын эдийн засгийн хамтын ажиллагааны Кувейтын сангийн зээлээр баригдаж байгаа Эрдэнэт-Булган-Уньт чиглэлийн 141,6 км хатуу хучилттай зам, Дэлхийн банкны зээлийн хөрөнгөөр "Тээврийг хөгжүүлэх төслийн хүрээнд баригдах Хархорин-Цэцэрлэг чиглэлийн 46 км хайрган хучилттай зам, Хэнтийн аймгийн нутаг Дуутын даваа-Мөрөн сум чиглэлд баригдаж байгаа 50 км, Увсын Улаангом-Хандгайт чиглэлийн 58 км, Баян-Өлгий аймгийн Өлгий-Цагааннуур чиглэлийн 30 км хатуу хучилттай замыг ашиглалтад оруулах төлөвлөгөөтэй байна. Орон нутгийг зориход бартаат замын шаналгаа намжих хугацаа агшиж, харин хөрөнгө оруулалтыг нь зөв зарцуулж, ашиглалтад орсон замаа арчилж тордоход анхаарал тавих шаардлага л үлдэж байна. 

