Хүн өөрийнхөө төлөө сайн үйлийг үйлдэх ёстой

Заяа төөргийг бурхнаас зурдаггүй Бурхан шашны түүхэнд эрдэм, оюун ухаан, суу билгээрээ ард түмний дундаас тодорч, алдаршиж явсан олон хутагт, хувилгаад, гэгээнтнүүд байдаг.
Шинжлэх ухаан техник хөгжсөн мэдээллийн энэ эрин зуунд гэгээнтэн төрсөн гэдэг мэдээлэл хачирхалтай бөгөөд итгэхэд бэрх санагдахыг үгүйсгэх аргагүй юм. Баянхонгор аймгийн Эрдэнэцогт сумын хийдэд гэгээнтэн тодорч энэ сарын 16-ны өдөр суудалд нь залах ёслол төгөлдөр болж олон түмэн тийш цуварсан. Энэ үеэр манай сонины сурвалжлагч гэгээнтэнтэй уулзаж сонирхолтой яриа өрнүүлснийг хүргэе. Түвдийн Гачэн гарво хийдийн ширээний лам долдугаар Гачэн Лам буюу Лусандамбийням гэгээнтний есдүгээр дүр болох Б.Ринчинсамбуу нь гэгээнтнээр Монголд анх удаа дүр нь тодорсон гэх бөгөөд 26 орчим насных харагдаж байв. Гэгээнтэн тодорсон энэ үйл явдал нь бурхан шашны амьдралд ховорхон тохиох гүн хүндэтгэлт үйл ажиллагаа ажээ. -Таныг гэгээнтнээр тодруулж олон түмэн залбиран сүсэглэж байхад таны өөрийн сэтгэл санааны байдал үүнд хэр дасч байна? -Нэгэнт гэгээнтнээр тодорсон учраас урьд урьд дүрүүдийнхээ үйлсийг арвижуулж, шашин номынхоо төлөө, олон зүйл амьтны төлөө тусыг өөрийн чадахын хэрээр хийнэ гэж бодож байлаа. Түүнээс сэтгэл хөөрөөд учиргүй баярлаад байсан юмгүй. -Та эрдэм номын мөрийг хэдэн наснаас эхлэн хаана суралцав? -Би 12 настайгаасаа эхлэн яг энэ хийдэд /Баянхонгор аймгийн Эрдэнэцогт сумын Паньдчойнхорлон хийд/ анхны шавь нь байсан. Ардчилал үүсч, түүх соёл шашнаа сэргээж эхэлсэн 1990 онд 40-өөд хөгшчүүл цуглан анх хурлыг нээн явуулж байсан түүхтэй. Би тэр үеэс эхлэн ном заалгасан. Өвөө минь ном их заадаг байсан. 2002 оноос эхлэн Хятадын Түвдийн Гүмбэн, Лавринд, Энэтхэгийн Дармасалад Халх IX Богдын дэргэд сууж ном үзсэн. -Та гэгээнтнээр тодорсон гэдгээ хэзээ анх мэдсэн бэ. Үүнийг яаж хүлээж авч байв? -Түвдээр явж байх үеэс эхлэн намайг "Энэ лам жирийн лам биш ээ. Урьд төрөл нь сайн хүн байсан" гэж яригдаж байсан. Тэр үеэр төрж байсан зүүд, зөн совингоо настай лам нартаа айлтгадаг. Тэрнээс улбаалаад энэ лам Гачэн ламын дүр мөн юмаа гэж одоогоос дөрвөн жилийн өмнө анх яригдсан. Үүнийг би ч нэг их тоож анзаараагүй. Тэгтэл өнгөрсөн жил Энэтхэгт Богдын дэргэд очиж сууж байхад танай Монголоос нэг Ринбочэ тодруулах гэж байгаа шүү гэж бидэнд зарлаад байсан. Хэн нь мэдэгдэхгүй, бид хоорондоо нэгнийгээ та байх гэж түлхсэн байдалтай байж байв. Нэг өдөр Богд багш монголчуудыг бүгдийг нь нэг нэг хадагтай ир гэж зар тараагаад байв. Тэр өдрийн урьд шөнө би зүүд зүүдэлсэн. Манай газар нутгийн лус савдгууд надад ирж мөргөж байна гэсэн сонин зүүд. Өглөө сэрээд хамт суугаа ламдаа би баахан лус савдгуудыг мөргөж байна гэж зүүдэллээ, энэ чинь юу болж байгаа юм бол гэсэншүү юм яриад байж байтал Богд тодруулсан бичгээ уншиж танилцуулсан. Тэр үед миний дороос юм хөөрөөд их л сүрхий сандарсан байдалтай болох шиг болсон. Тэгээд монгол лам нарын бүх хадгийг гаргасан зарлигтай нь хамт өгөөд Ринбочэ тодруулсан. Тэгээд доошоо өрөөнд бууж ирээд тэнд байсан манай монгол бүх лам, багш нар хадагтай ирж надад мөргөсөн. -Энэ явдал хэзээ болсон юм бэ? -Өнгөрсөн арваннэгдүгээр сарын 25-нд болсон. Батламжийн нэг хувийг манай энэ хийд рүү явуулаад, нэг хувийг миний аавын гэр рүү явуулсан. Яг эх хувь нь надад үлдсэн. -Та аль нутаг усных, хаана төрж өсөв. Аав ээж, хүүхэд насныхаа дурсамжаас хуваалцаач? -Би Баянхонгор аймгийн төвд төрсөн. Түргэний эмнэлэг ирэхээс өмнө гэртээ гарчихсан гэнэ лээ. Өвөө, эмээ хоёр маань эх барьж авсан. Миний өвөө надад их ачтай хүн байлаа. Миний авсан ээж болж, сүүлд нь "га" үсэг заасан багш. Бага нас маань аймгийн төв дээр бусдын адил өнгөрсөн. Манай гэр хот руу шилжиж би өвөө, эмээтэйгээ үлдэж 1990 оноос Эрдэнэцогт сумын хийдэд шавилан суух болсон. Сүүлд 2000 он гараад хотод очин амьдарч эхэлсэн дээ. -Гэгээнтэн нэрийн утга учир юу гэсэн үг вэ. Бусад хүмүүсээс ялгагдах онцлог болон үүрэг хариуцлага нь юу байхав? -Урьд төрлүүд нь бясалгал хийж гэгээрэлд хүрсэн хүмүүсийн дараагийн сүнсний дамжлагыг гэгээрсэн, гэгээн гэж нэрлэж байгаа. Урьд төрлүүдийн хийсэн үйлдсэн болгоныг арвижуулж цааш нь дамжуулдгаараа онцлогтой. Энгийн хүмүүс урьдны төрөлдөө ямар төрөлтэй, юу хийж явснаа сайн мэдэхгүй байж магадгүй. Гэхдээ мэдэх хүмүүс бий л байх даа. Гэгээн хүн гэдэг бол урьд төрөлдөө тийм тийм буян хийж явсан. Одоо энэ төрөлдөө ийм ийм юм хийж явна гэдэг нь тод байдаг учраас илүү онцлогтой. Гэгээн хүн гэдэг маань энергийн түвшин өндөр, биднийхээр адсижанлу ихтэй байдаг. Бусдад ямар нэгэн ном уншсан ч, үйл үйлдсэн ч илүү их хүртэцтэй, тустай. Тийм болохоор ард түмэн тойрон хүрээлдэг болов уу. Иймээс гэгээнтэн хүн бусдад сургааль хайрлаж, энэ замаар явбал амар амгалан амьдралд хүрч, гэгээрэлд хүрэх замыг нь таниулдаг үүрэгтэй. -Үйлийн үр, хойд нас, энэ нас гэж яригддаг. Ер нь хүний орчлонд ямар байдлаар яаж амьдрах нь зүйтэй вэ? -Зарим хүмүүс бурхнаас миний заяа төөрөг зурагдчихсан гэдэг ойлголттой байдаг. Тэр бол тийм биш. Хүн өөрөө өөрийнхөө орчин нөхцлийг бүрдүүлэгтэй адил өөрөө өөрийгөө яаж амьдрах, ямар байдалтай байхаа өөрөө л таньдаг. Өөрөө сайн үйл үйлдсэнээр дараагийн төрөлд ч гэх юмгүй энэ төрөлдөө тусыг үзнэ. Өнөөдөр нэг хүнд туслах юм бол маргааш эргээд надад хариу тус үйлддэгтэй яг адилхан. Өнөөдөр сайн үйл үйлдээд байх юм бол маргааш сайн үйлийн үр сайнаар боловсорно. Хэрэв би үйл үйлдээд хэн нэгэнтэй жаахан муу харьцах юм бол тэр хүн эргээд надтай сайхан харьцахгүй. Яг үүнтэй адилхан бид муу үйл үйлдэх юм бол эргээд тэр муу үйлийнхээ үрийг өөрөө л амсана. Ийм учраас хүн гэдэг амьтан өөрөө өөрийнхөө төлөө сайн үйлийг үйлдэх хэрэгтэй. -Буддын шашны ном түвд бичгийг ард түмэн ойлгож танихгүй учраас мухраар сүсэглэхээс аргагүй болдог. Сайн, муу үйлийн үр гэдгийг таньж мэдэхээсээ илүүтэй хэн нэгэн ламаар ямар учиртай ном гэдгийг ч мэдэхгүйгээр ном уншуулдаг. Энэ нь орчин үед учир дутагдалтай санагддаг. Та энэ талаар санаа бодлоо хуваалцахгүй юу? -Өнөөдрийн лам хуврагуудын гол анхаарч үзэх асуудал бол энэ болж байна. Бидний өвөг дээдэс эрдэмтэн мэргэд сайчуул олон байсан болохоор энэ болгоныг нэгд нэгэнгүй тайлбарлаж ард түмэнд сургаад өгдөг байсан. Гэтэл бидний үед бурхан шашны үйл 70-аад жил ор тас хаагдмал бусдад тараагдалгүй байж байгаад залгагдаж ирсэн. Бид нар хаагдмал байсан үеэс залгамжилж авсан болохоор бидэнд нэг их дэлгэрүүлж ярилгүй байж байгаад яг тэр хэлбэрээрээ дамжуулаад ирсэн. Бид тэр заншлаар нь айлд ороод сан тавиад тийм тийм ном уншуулаарай гэж хэлээд гардаг байсан. Гэтэл одоо бол тэгж болохооргүй цаг үе ирээд байна. Энэ асуудалд би түлхүү анхаарч юм хийе гэж бодож яваа. Одоогоос 3-4 жилийн өмнөөс "Хувраган чулууны уламжлалыг дэлгэрүүлэх төв"-ийг номын хэдэн нөхөдтэйгөө нийлэн байгуулж 6-7 мянга орчим бурханы номыг монгол хэл дээр орчуулж эмхэтгэн гаргасан. Шашныхаа лам нарын боловсролыг дээшлүүлэх зорилгоор онолын номыг түлхүү орчуулж гаргасан. Мөн иргэддээ энгийн түмэндээ зориулсан ном гаргах санаа их байгаа. -Түвдээс кирилл үсэг рүү буулгахад утга санааны болон үгийн аль хэр өөрчлөлт гардаг вэ? -Бид ном орчуулахдаа шууд үгчлээд буулгадаг. Манай монголчууд жинхэнэ монгол хэлнийхээ гуравны хоёрыг мартсан байгаа. Үүнээсээ болоод хүмүүс бидний орчуулсан номыг ойлгож уншиж чадахгүйд хүрдэг. Ерөнхийдөө монгол хэлээр бичигдсэн гэж мэдээд байгаа хэрнээ үгийн утгыг нь мэдэж чадахгүй түвшинд оччихсон. Иймээс орчин цагийн монгол хэл рүү орчуулахад хүрдэг. Тэгтэл зарим үгийнх нь утга санаа бүрэн алдагдах зэрэг хүндрэл учирдаг. Гэхдээ энэ мэт сөрөг талууд дээр анхаарч орчуулгын ажлаа үр- гэлжлүүлэн хийнэ гэж бодож байна. -Та сүсэгтэн олондоо хандаж юу хэлэх вэ? -Нийт Монголын бурхан шашинтан хүмүүс маань авралаа сайн одуулаад хилэнцийг бага үйлдээсэй гэж хэлье дээ. Сахиус шүтээнээ залж дээдлэх сэн гэж Энэтхэгт байхдаа нутгийнхаа хамба ламтай их ярилцан суудаг байлаа. Сая шүтээнээ залчихлаа. Ард түмэн сүсэглэн биширч чадах юм бол шүтээнээ бүтээж залсны ач тус ирэн авралаа үзүүлж биднийг аюулаас хамгаалах байх аа. 
Б.Долзодмаа

