№163 (16440)            
1986 оны долдугаар сарын 9.
Алдагдлыг арилгаж, асрамжлуулахыг зогсооё

МАХН-ын XIX их хурал << Сангийн аж ахуй, хөдөө аж ахуйн нэгдэлд үйлдвэрлэлийг зохион байгуулах, удирдах арга барилыг сайжруулах, орлогоороо зарлагаа нөхөж, ашигтай ажиллах зарчмыг хатуу мөрдүүлэх нь чухал байна >> гэж улс, хоршооллын байгууллагын өмнө тодорхой зорилт дэвшүүлээд түүнийг хэрэгжүүлэх арга замыг зааж өглөө. 

Байгаль, цаг уур, газар зүйн ижил нөхцөлд байгаа аж ахуйн нэлээд нь мал аж ахуй, тариалангийн үйлдвэрлэлийг тогтвортой хөгжүүлж. төлөвлөгөөт зорилтоо жил, таван жил дараалан биелүүлж байхад зарим нь тасалдуулж, мал өсгөх, бүтээгдэхүүн үйлдвэрлэх талаархи зорилтоо хангах нь байтугай хүрсэн түвшингээ бууруулсан байна. Өнгөрсөн жилүүдийн дүнгээс үзэхэд хөдөө аж ахуйн нэгдлүүдийн хорь гаруй, сангийн аж ахуйн дал шахам хувь алдагдалтай ажиллав. Санхүүгийн хүч чадлаар суларсан нэгдлүүдэд улсаас олон хэлбэрээр хөнгөлөлт, тусламж үзүүлж байгаа боловч тэдгээрийн зарим нь түүнийг зөв зохистой ашиглаж, үйлдвэрлэлээ өргөтгөн хөгжүүлж чадахгүй тэтгүүлсээр байна. Архангайн Хайрхан сумын << Хамтын зориг >> , Төв аймгийн Дэлгэрхаан сумын << Залуучуудын хөгжил >> нэгдэл, Баянхонгорын Байдраг, Дорнодын Хэрлэн, Эрээнцав зэрэг сангийн аж ахуй нийт урагшгүй байдлаар ажиллаж ирлээ. Тэнд бүтээгдэхүүний үйлдвэрлэл нь зардлаа нөхөж чадахгүй болжээ. Хөдөлмөрийн хамт олны идэвх санаачилгыг өрнүүлж, үйлдвэрлэлийг шинжлэх ухааны үндэслэлтэй зохион байгуулж. үр дүнг дээшлүүлж чадаагүйгээс иймд хүрчээ. Үйлдвэрлэлийг эрчимжсэн аргаар түргэн хурдацтай хөгжүүлэх зорилтыг шийдвэрлэхэд хөдөө аж ахуйн улс, хоршооллын байгууллага бүрийн анхаарлыг төвлөрүүлж, намын их хурлаас заасанчлан << . . . удирдах ажилтан, мэргэжилтэн, хамт олны зүгээс аж ахуйн үйл ажиллагааны үр дүнгийн төлөө хүлээх хариуцлагыг өндөржүүлэх >> нь өнөөдрийн гол гогцоо асуудлын нэг болж байна. 

Хөдөө аж ахуйн нэгдэл, сангийн аж ахуй, тэжээлийн үйлдвэр, аж ахуйн удирдах ажилтан, мэргэжилтэн, хамт олон бол бие дааж өөрийн аж ахуйгаа эдийн засгийн хувьд хамгийн үр ашигтайгаар эрхлэн хөтлөх хариуцлагатай үүргийг хүлээсэн, түүнийг гардан хэрэгжүүлэгч жинхэнэ эзэд нь билээ. Мал сүрэг, газар шорооныхоо төлөө гэх малчин, тариаланчдын, хариуцсан салбар, аж ахуйгаа гэх удирдах ажилтан, мэргэжилтний өөриймсөг сэтгэл, бүтээлч ажиллагааг хөгжүүлж, амжилт ололтын уг сурвалж болгохоос их зүйл шалтгаална. 

Зарим аймагт хөдөө аж ахуйн нэгдэл, сангийн аж ахуй, тэжээлийн аж ахуйн удирдах ажилтан, мэргэжилтнийг байн байн халж сольж, нэгдэл, аж ахуйг удирдлагын гар дамжсан байдалтай болгож байгаа нь аж ахуйн үйл ажиллагааны төлөө хүлээх хариуцлагыг дээшлүүлэхэд хортойгоор нөлөөлж байгаад дүгнэлт хийвэл зохино. Хөдөө алс ахуйн удирдах ажилтан, мэргэжилтнийг тогтвор суурьшилтай ажиллуулах талаар аймаг, хотын намын хороо, АДХ-ын гүйцэтгэх захиргаа, Хөдөө аж ахуйн Яам, Нэгдлийн холбооны дээд зөвлөл ч онцгой анхаарах хэрэгтэй байна. 

Аж ахуйн зарим удирдах ажилтан, мэргэжилтэн эрхийнхээ хэм хэмжээний дотор биеэ дааж аж ахуйгаа зохион байгуулахын оронд болгоомжлон цэнэж, дээд байгууллагын шийдвэр, бусдын гар харах, үйлдвэрлэлийг хэт ерөнхийлөн, урсгалаар удирдаж, хуучин арга барилаараа байгаа зэргээс шалтгаалан хэтийн чиглэл, хүрэх зорилго нь тодорхойгүй болж, хүмүүсийн урам зориг идэвх чармайлт суларч, улмаар аж ахуй нь алдагдлаас салахгүйд хүрч байна. Хүндэтгэн үзэх шалтгаангүй хэвийн нөхцөлд өртөг зардлыг хэтрүүлж, ашиг хуримтлалыг хомстгон, алдагдалд хүргэх нь уг чанартаа тухайн аж ахуйн удирдах ажилтнууд албан хариуцлага алдаж, нийгэмд хохирол учруулж байгаа гэмт явдал мөн. Алдаж байгаа нөөцөө бүрэн илрүүлж ашиглах, арвилан хэмнэх социалист зарчмыг алхам тутамдаа хэрэгжүүлэх замаар дайчин, давшингуй ажиллавал аж ахуйг алдагдлаас богино хугацаанд бүрэн гаргаж, өндөр ашиг орлоготой байж болохыг Хөвсгөл аймгийн ЦагаанУул сумын << Бадрал >> нэгдлийн туршлага харуулж байна. 

Аж ахуйн үйл ажиллагааны төлөө хүлээх хариуцлагыг өндөржүүлэх гэдэг нь юуны өмнө бие даасан бүтээлч санаачилгатай, социалист овсгоо самбаатай ажиллах явдал мөнийг нотлон харуулсан энэ нэгдлийн туршлагыг хөдөө аж ахуйн нэгдлүүдэд нэвтрүүлэх ажлыг аймаг, суманд тууштай зохион байгуулах шаардлагатай байна. Үүний тулд үйлдвэрлэлийн нэгжүүд нь дээрээс өгөх шийдвэр хүлээж идэвхгүй суух, гарсан шийдвэрийг хэрэгжүүлэхэд ёс төдий хандах, удирдах ажилтнууд нь хамт олон, хүний зөв зүйтэй саналыг тухай бүр хүлээн авч дэмжиж, ажил хэрэг болгохгүй байхын аль алинтай тэмцэх ёстой. 

Хөдөө аж ахуйн үйлдвэрлэлийн ажил хойшлуулшгүй тодорхой хугацаатай, нарийн технологитой учраас тэнд ажиллаж байгаа хүн бүр хариуцсан ажилдаа эзэн болж, цаг хугацаа баримтлах болон технологийн сахилгыг чанд сахисан нөхцөлд л аж ахуйн үйл ажиллагаа эцсийн өндөр үр дунд хүрч чадна. 

Хийвэл зохих ажлаа дор бүртээ хувьчлан хариуцаж хэвшээгүй тийм аж ахуйд дарга нар нь мэргэжилтнээ, мэргэжилтэн нь малчнаа орлон, бие биеийн хариуцаж хийх ажлыг шүүрэн авдгаас нэг нь нөгөөгийнхөө араар суух, ор нэр болгох, нүд хуурч, хэлбэрдэх дутагдал арилахгүй байна. Шинэ нөхцөлд ид хуучирсан сэтгэлгээгээр хандаж байгаагийн уршгаар л малын зүй бус хорогдол, хээл хаялт, сувайралт их гарч, тариалан, хадлангийн үр дүн буурч, нэгжээс авах бүтээгдэхүүний хэмжээ багасч, чанар нь муудаж, ашиг орлого нь буурч асрамжлуулахдаа хүрдэг нь нууц биш юм. Ийм урагшгүй байдлыг таслан зогсоохын тулд ажлынхаа арга барилд шүүмжлэлтэй, дүгнэлт хийж, бусдын гар харах, улсаас тэтгэмж тусламж хүлээх сэтгэлгээг зоригтой таягдан хаяж, бүтээлч зоримог үйл ажиллагаанд шамдан суралцах хэрэгтэй байна. 

