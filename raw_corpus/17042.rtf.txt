№139 17042)      
1988 оны зургадугаар сарын 10.
Бодит алхам

Зөвлөлт, америкийн удирдагчийн дээд хэмжээний уулзалтын дүнтэй манай гаригийн олон нийт анхааралтай танилцахдаа даяар олны хамтын аж төрөх ёсны зарчмын чухал асуудлыг шийдвэрлэх замд урагш ахисан том алхам боллоо гэж үзэж байна. 

ЗХУ дэс дараатай, тууштай ажиллан, дэлхий ертөнцийг цөмийн зэвсгээс ангижруулах үйлсийг өнөөгийн зууны эцэс хүртэлх ойрын хугацаанд бүрэн шийдвэрлэж дуусгахыг 1986 оны нэгдүгээр сарын 15-нд санал болгосон билээ. Үй олноор хөнөөх зэр зэвсгийг үе шаттайгаар устгах тийм өргөн арга хэмжээг хэрэгжүүлснээр хэн ч алдахгүй харин бүгдээрээ хожно гэдэг нь хүн бүрт тов тодорхой юм. Бүх нийтдээ хувь заяаны асуудал учраас түүнийг зөвхөн хамтын хүч чармайлтаар шийдвэрлэж болно гэдэгт улам олон улс гүрэн, хүн ард итгэх болж тэр ариун үйлсэд өөр өөрсдийн хувь нэмрээ оруулахын төлөө чармайн тэмцэх боллоо. Дэлхийн бодлого, түүнийг хэрэгжүүлэх үйлсэд гарч байгаа бодит өөрчлөлт үүгээр тодорхойлогдож байна. 

Дээд хэмжээний уулзалт хоёр орны харилцааг илүү үр нөлөөтэй, тогтвортой болгох үйл явц дахь чухал алхам боллоо. Түүх, уламжлал, нийгэм - улс төрийн системийн бодит ялгаа байгаа хэдий боловч үнэн байдалд үндэслэж, тодорхой үр дүнд хүрэхэд зөвлөлт, америкийн удирдагчдын дөрвөн удаагийн уулзалтын үйл ажиллагаа чиглэж ирлээ. Эдгээр нарийн түвэгтэй зорилтыг шийдвэрлэхэд ЗХУКНын удирдлагаар тус оронд хэрэгжиж байгаа өөрчлөн байгуулалт онцгой түлхэц өгч байна. 

Өөрчлөн байгуулалт нь нийгмийг шинэчлэх, амьдралыг энэрэнгүй болгох эрхэм зорилгыг дээдэлж байгаа болохоор хэзээ ч, хаана ч ард түмэн, хүн бүхний эрх ашигт явц цав нийцэх билээ. 

Хөгжлийн ийм дотоод үйл явц гадаад ертөнцөд сайнаар нөлөөлж, дэлхий дахины ач холбогдолтой хүчин зүйл болж байгаа нь улс түмэнд үзтэл илэрхий болж байна. Улс төрийн шинэ сэтгэлгээ нь цөмийн болон үй олноор хөнөөгч зэвсгийг энэ зуунд багтаан устгах зэрэг энхийг эрхэмлэгч улс түмний идэвхтэй дэмжлэг хүлээсэн хэд хэдэн том санал санаачилга дэвшүүлэхэд хүргэсэн юм. ЗХУКН-ын ийм шинэ, эрчимтэй чиг бодлого зөвлөлт, америкийн харилцааг сайжруулах, дэлхий дахины хурцадмал байдлыг намжаахад үлэмжхэн нөлөөтэй юм. 

Дунд болон ойр тусгалтай пуужинг устгах тухай түүхэн чухал гэрээ хүчин төгөлдөр болсон нь зөвлөлт, америкийн дээд хэмжээний уулзалтын практик ач холбогдол бүхий нэг чухал үр дүн мөн. ЗХУКНын Төв Хорооны ерөнхий нарийн бичгийн дарга Михайл Горбачев, АНУын ерөнхийлөгч Рональд Рейган нар дунд болон ойр тусгалтай пуужин устгах тухай ЗСБНХУ, АНУын гэрээний батламж бичиг солилцсон тухай протоколд гарын үсэг зурснаар цөмийн зэвсэг хураах түүхэн үйл явцын тухай номын анхны хуудас бичигдлээ. Одоо нэгэнт хуримтлагдаад байгаа цөмийн зэвсгийн агуурс ийнхүү устгалд орж эхэллээ. Одоо устгалд орж байгаа зэвсэг багавтар мэт санагдавч зөвхөн үүгээр л манай гаригийн соёл иргэншлийг устгахад хүрэлцээтэй аюул хөнөөл тарьж болохоор хүчтэй гэдгийг санахад тун их зүйл шийдвэрлэж өгч байгаа бодит алхам юм. Зөвхөн зэвсэг устгаж төдийгүй зэвсэг хуримтлуулах хуучин сэтгэлгээнд өөрчлөлт гарлаа. Стратегийн давшилтын зэвсэглэлийг тавин хувь хорогдуулах дараагийн шатанд хүрэх, тэгснээрээ дэлхий ертөнцийг цөмийн зэвсэггүй болгох хүнлэг энэрэнгүй зорилгод хүрэх баттай суурь үндэс ингэж тавигдлаа. Пуужингийн довтолгооноос хамгаалах системийг хязгаарлах тухай гэрээг хэвээр байлгах нөхцөлд стратегийн давшилтын зэвсэглэлийг хорогдуулж хязгаарлах тухай гэрээ байгуулах чиглэлээр ЗХУКН-ын Төв Хорооны ерөнхий нарийн бичгийн дарга, АНУ-ын ерөнхийлөгч хоёр хүч чармайлтаа чиглэсэн зорилготой. эрчимтэй үргэлжлүүлэхээр тохиролцсон нь зарчмын чухал ач холбогдолтой юм. 

Химийн зэвсэг хориглох урьд өмнө байгаагүй зорилтыг нэн яаралтай хэлэлцэж, үр нөлөөтэй конвенц байгуулахад чиглэсэн хүч чармайлт чухал болохыг хоёр орны удирдагч бас нотоллоо. Тэд мөн цөмийн туршилтыг хязгаарлан зогсоох, Төв Европт зэвсэгт хүч, зэвсэглэлийг харилцан хорогдуулах тухай асуудлыг нухацтай авч үзлээ. Хоёр орны удирдагчид бүс нутгийн өргөн хүрээтэй асуудал, түүний дотор Ойрхи Дорнодын хямрал, Иран-Иракийн дайн, Африкийн өмнөд нутаг, Төв Америк, Кампучи, Солонгосын хойгийн байдал болон бусад асуудлыг ул суурьтай авч хэлэлцлээ. Тэр бүхэн зөвхөн Европ, Америкаар зогсохгүй Ази, Номхон далайн улс орнуудын хувь заяанд нягт хамааралтай билээ. 

Москвагийн уулзалтын үед хэлэлцсэн асуудлууд. гарын үсэг зурсан баримт бичгүүд, дээд хэмжээний уулзалтын тухай хамтарсан албан мэдэгдэл зэрэг нь гүнзгий агуулгатай, нааштай энэ үйл явцын цар хүрээг улам өргөтгөж өглөө. << Ойр болон дунд тусгалтай пуужинг устгах тухай зөвлөлт - америкийн дээд хэмжээнд хагас жилийн өмнө гарын үсэг зурсан гэрээг саяхан хоёр тал харилцан баталсанд баяр хүргэхийн хамт хүн төрөлхтний өмнө тулгамдсан амин чухал асуудал - цөмийн болон бусад төрлийн зэвсгийг бүрмөсөн устгах, улсуудын хооронд итгэлцэл, энхийн хамтын ажиллагааг хэрэгжүүлэх замд зөвлөлт, америкийн одоогийн энэ уулзалт шинэ чухал түлхэц өгөх байх гэж >> манай залуу үе, бүх ард түмэн найдаж байдгийг нөхөр Ж. Батмөнх саяхан МХЗЭ-ийн XIX их хурал дээр үг хэлэхдээ цохон тэмдэглэв. 

Дээд хэмжээний уулзалт нь зөвлөлт, америкийн харилцааны болон дэлхийн нийт бодлого дахь улс төрийн эргэлтийн уйл явдал боллоо. ЗСБНХУ, АНУ-ын удирдагчийн ийм уулзалт, яриа хэлэлцээ өнөөдрийн төдийгүй, маргаашийн, түүнчлэн ирээдүйн тулгамдсан чухал асуудлыг ухаалгаар шийдвэрлэх оновчтой үндэс болж чадна. Зөвлөлт Холбоот Улс, Америкийн Нэгдсэн Улсын эрх ашигт нийцэхийн зэрэгцээгээр дэлхий ертөнцийг илүү тогтвортой, бат бэх, аюулгүй болгоход дээд хэмжээний уулзалтын үр дүн ихээхэн тус дөхөм үзүүлнэ гэдэгт монголын олон нийт бат итгэж байна. 

