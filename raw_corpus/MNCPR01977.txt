Уншигч уурлаж байна

Уншигч уурлаад утасдаж байна. "Байнга шахам үхэл зовлон, осол гамшиг бичиж байдаг хаашаа янзын юм бэ" хэмээн ундууцав. Түүний зөв. Гашуудал тээсэн таагүй мэдээ сонин болгоны эхний нүүрэнд хэвлэгдсээр багагүй хугацаа өнгөрсөн нь үнэн. Гэхдээ болоод байгаа үйл явдлаас нүд, чих хоёроо нуух аргагүй.
... Тэр бүсгүй өглөө болгон 9.00 цагт таван настай охиноо цэцэрлэгт нь хүргэж өгдөг байлаа. Бяцхан охин гартаа барби тэвэрчихсэн атлаа ээжээсээ зүүгдэх нь холгүй орж ирээд улаан цоохор цох шиг хөөрхөн даашинз өмсөөд "Орой намайг ирж авахдаа миний барбиг мартав аа" хэмээн дохисоор үлдэнэ. Орой цэцэрлэг тарахад бид бас л тааралдана. Нүдээрээ инээсэн намхан бор бүсгүй охиныхоо хайртай барбиг сугавчилчихсан ирж яваа нь үзэгдэнэ. Гэтэл тэр орой бүсгүй харагдсангүй. Цох шиг даашинзтай нөгөө охин ч алга. Хүү маань харин ангиасаа хүж, шүдэнз барьчихсан гарч ирээд "Манай ангийн Цоомоогийн ээжийг машин дайрчихсан. Тэгээд ээж нь байхгүй болчихсон гэнэ ээ" гэв. Барби сугавчилсан намхан бор бүсгүйг ингэж хүж, шүдэнз хоёр орлох нь тэр. "Өглөөхөн нь л охиноо хүргэж өгөөд гарсан юмсан. Өдөр машинд дайруулаад нас барчихаж гэнэ ээ. Яасан ч аймаар юм бэ" гээд багш нь цааш эргэв. Өглөө бүхэн ээждээ зүүгдсээр орж ирдэг байсан тэр бяцхан охины ээж ганцхан өнөө орой биш насан туршид эргэж ирэхгүйгээр явчихаж. Энэ явдлыг бодож ганц хоёр өдөр сэтгэл эмзэглээд л мартжээ. Хүн зовлонг амархан мартдаг, тэр дундаа хүний зовлонг бүр ч түргэн мартдаг болохоор тэр ёсоор л болж. Гэтэл өнгөрсөн баасан гаригт "Ланд 200" маркийн автомашин замын хажуу талд байсан ТҮЦ-ийг дайрч хоёр хүний амь насыг бүрэлгэв. Жолооч нь согтуу байжээ. ТҮЦ-ний эзэн бүсгүй 11 настай охинтойгоо дотор нь байсан тул хүнд гэмтэл авсан байна. Аврах ангийн залуус ослын газар ажиллаж байхдаа ээжийнхээ энгэрт эхэр татан уйлж буй охиныг "За миний дүү тайван байгаарай. Ах нар нь өргөөд эмнэлгийн машинд оруулъя. Одоохон эмч чамайг эмчлээд эдгээнэ за юу" гэсээр тэврээд эмнэлгийн машинд оруулж байгааг телевизээр үзүүлэв. Гэтэл ердөө маргааш нь л Дарханы замд микроавтобус өмнөө явж байсан хүнд даацын машиныг мөргөж есөн хүн газар дээрээ амь эрсдлээ гэсэн таагүй мэдээ орон даяар түглээ. Гэртээ харих гэж, аав эжийдээ очих гэж явсан гэм зэмгүй есөн хүн ингэж цаг бусаар амь эрсдэв. Согтуу жолооч машинаараа ТҮЦ мөргөх үед тэндээс юм худалдаж авахаар зогсож байсан хоёр залуу мөн л хорвоог орхисон байсан. Ямар ч буруугүй, хэнд ч гай тариагүй байж согтуу, түрэмгий жолоочийн балмад үйлдлийн золиос болон амь насаа алдаж байгаа хүмүүсийн ар гэрийнхэн ямар их гомдол тээж яваа бол. Тэдний гомдлыг хууль лав тайлж чадахгүй дэг. Ардын уран зохиолч Ш.Сүрэнжав гуайн "Ерэн баатрын дууль" хэмээх гайхамшигт найраглалын хэсгийг нэгэн онигоонд оруулчихсан байж билээ. "Халх голын хөвөөнд ерэн баатар нойрсчээ Хан тэнгэрт цойлж ерэн хөшөө сүндэрлэжээ" гэхийг сонсоод "хөөх, микроавтобустай явж байсан юм байх даа, хөөрхийс" гэсэн дэгс яриаг олон хүн сонссон л байх. Микроавтобуснууд хүмүүсийг хэрхэн зомгол шиг ачдагийг, орлогоо бодон нэгнээсээ өрсөх гэж галзуу юм шиг яаж давхидгийг шоглож орхисон нь энэ. За тэгээд Дарханы зам бол хурдны зам биш. Энэ зам хэрхэн бүтсэн түүхийг газар шорооны ажил хийдэг өмнө зүгийн болгон мэднэ. "Хай яа, өргөнөөс нь монгол дарга хусав аа, өндрөөс нь хятад дарга хусав аа, үлдсэн нь Дарханы зам болов аа" гэх вий. Урд яваа машинаа гүйцэд түрүүлэх үед өмнөөс машин гараад ирсэн тохиолдолд хурдаа сааж амжилгүй хажуу тийшээ шидэгддэг нь энэ замын онцлог. Төвөөс зугтах хүчнийхээ эсрэг биш харин ч дагуу зам юм хойно ослоос яаж ангид байх билээ. Он солигдох мөчид Багануур дүүрэгт архины хордлогоос болж 12 хүн нас барж билээ. Тэгэхэд Засгийн газар яаралтай хуралдаж, ажлын хэсэг гаргаж, эмч нарын тусгай баг томилж Эрүүл мэндийн сайд нь гардан удирдаж байсан. Харин өнөөдөр таг чиг. Тэр үед Засгийн газар дөнгөж байгуулагдсан болохоор Ерөнхий сайдад юм бүхэн шинэхэн агаад сонихон байсан ч биз. Одоо архагшиж байгаа ухаантай юм дагуу даа, эдгээр ослыг тоохгүй л байна. Ерөнхий сайдын, энэ төрийн тоохгүй мэдээг харин уншигч олон тоож байна аа. Тоогоод ч утасдаж байна. "Яасан их үхэл хагацал зовлон гуниг бичдэг юм бэ" гэж байна. Зовлонгийн нулимс, эмгэнэлт үйл явдлаас ард түмэн залхаж бухимдаж байгаагийн илрэл энэ. Сонин бол нийгмийн тусгал. Тийм болохоор болсон бүхнийг бичиж хэвлэхээс аргагүй. Харин нийгэмд болоод буй энэ аймшигт явдлыг таслан зогсоох, урьдчилан сэргийлэх үүрэг нь гагцхүү төр, засагт л байдаг. Барби тэвэрсэн охиныг ээжтэй нь, өтгөс буурлыг хүүтэй нь, мөдхөн амаржих бүсгүйг ханьтай нь элэг бүтэн байлгахын төлөө төр та юу хийсэн юм бэ. 
Л.Мөнхбаясгалан
