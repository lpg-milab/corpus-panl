С.ЭРДЭНЭ
 
ӨВГӨН ХҮН ЧУЛУУ ХОЁР

Ёнхор өвгөн Хөшөөтийн хүн чулууны дэргэд ирлээ. Тэр сүүлийн үес нойр муутай болж, өглөө хар үүрээр сэрчихээд хийх юмаа олж ядахдаа морио эмээллэж ойр хавийнхаа аль нэг толгод довцог дээр гараад орчин тойрныг ажиж, элдвийг дурсаж суудаг зантай болжээ. Залуу зандан цагийнхтайгаа адил сайн морь унаад, алсын аянд мордох чадалтайсан бол толгой хазайсан тийшээ арилж өгмөөр санагдавч <<Эр бор харцагын>> жигүүр цуцжээ хөөрхий. Эр хүн насанд дарагдаж гэр сахиж суух шиг адгийн юм байхгүй бололтой, Гэвч бухимдаад бухимдаад хаачих билээ. Хүний насан хэмжээтэй нартад төрснөөс хойш үйлээ эдлэн, хадан гэртээ харих цагаа хүлээхээс өөр аргагүй гэсэн ч төрж өссөн тал нутгийнхаа довцог дээр гарч алсын барааг харах нүдтэй, ажилд хуруу нэмэхгүй ч хошуу нэмэх ухаантайгаа яваа нь бас жаргал. Түүний өнгөрүүлсэн амьдрал энэ талынхаа харгуй зам дэв дэнж дээр үл үзэгдэх номын үсгээр бичээстэй бүхэл бүтэн түүх шашдир ажаам. Энэ талд түүний гаргасан мөрийг хэмждэг юмаа гэхэд нас шиг нь урт болно. Нас шиг урт ч гэж дээ. Орчлонгийн цаг хугацаатай зүйрлэхэд хүний нас өнөө төрөөд маргааш үхдэг шавьжийн нас л юм. Гэтэл бас хүний мөнх бус нь үнэндээ аз жаргал ч шиг. Ухаангүй гэвэл, тэнхэлгүй бие болчихоод мөлхөж дуусдаггүйсэн бол тэрүүн шиг гутамшиг хаа байх билээ.Ёнхор энэ мэт олныг бодно. Тэр морио тушаад чулуунд биш айлд ирсэн юм шиг мод толгойгоо гаргаж тухлан суулаа. Их л хожуу зуны сүүлчээр ган тайлагдан, тал нутаг шим шүүсээ хөрснийхээ гүнд нөөж байгаад сая дэвтэн гадагш бялхуулж, цэцэг ногоо дэлгэрээд хөдлөх тэнхээтэй эр хүн гэрт хэвтэхийн аргагүй. Тэгээд л Ёнхор гэртээ тогтохоо 6айжээ. Энэ хөшөөтын хөндий унаган нутаг, хүн чулуу ч 6агын танил нь.Сүүлийи хориод жил хааяа отроор л ийшээ дөхөж бус урагшаа Хэрлэнгийн хөвөө даган нутаглаж 6айжээ. Харин ноднин хавар атрын шинэ аж ахуй байгуулагдахад Хөшөөтийи хөндий тарианы газрын зах болж хоньчдыг ийш нь нүүлгэсэн юм. Гэтэл энэ хавар тарианы газрыг дахин тэлж хөндийн дундах бяцхан довцог дээр хүн чулуу одоо тариан дунд шовойж сууна. 
Ёнхор хүн чулуу хоёрт гаднах төс бий. Гурвалжин хамартай шовгордуу толгойтой, өргөн шанаатай, бүлтгэр том нүдтэй энэ энэ чулууг арай ч өвгөний дүрээр хийгээгүй байлтай билээ. Ёнхор гаансныхаа галыг цохих гэснээ больж хүн чулуу өөд өлийн хатингар хар нүүрээ үрчийлгэн ийн бодов. <<Чи ч гэсэн хазайчихаж шүү дээ. Таракторын банди нар л түлхээ биз дээ, моншнууд. Манайхаар давхиж очдог нойтон хамуу бол ч хуга цохио хаяж мэднэ. Гэсэн ч тун бөх юмаа чи. Миний л ухаан орохын нэг ийм юм шовойж суудаг. Чулуу гэсэндээ булгалаад бут цохичихгүй бол ингээд сууж л байх юм. Их юм үзсэн толгойдоо чи. Хэдийд хэн яах гэж чамайг тээсэн ухаантай юм. Эрт баларынхны л ажил биз. Шүтээн ч юм уу аль хуланцын үеийн дайн дажны дурсгал ч юм уу. Чулуу биш хүн юмсан бол мөн хачин жигтэй түүх дэлгэхсэн биз. Хэдэн мянган жил энэ талыг бүлтийтэл харж суухдаа чухам юу эс үзээ аж. Миний багад чихтэй юмсан чи. Юм дуулбал дуулахаар дэлдэн том чихтэй. Хэдийд хэн булгалж орхисон юм бол доо.Чулуун хүнийг хүртэл зүгээр байлгахгүй гар нь загатнасан хачин хүмүүс байх юм. Нүд амыг нь будаж шоглож шүү дээ, хөөрхий. Хазайхаараа ч хазайсан юм билүү. Хорвоо гэдэг махан хүн байтугай чулуун хүн ч элээх хойно доо. Чи бид хоёр энэ нутагт хазайж унатлаа мөн ч их юм үзэх нь ээ. Хар л даа, ганцхан жилийн өмнө эрүүл байсан газрыг одоо хар! Хөшөөтийн хөндий тариалангийн хөндий боллоо. Хөшөөтийн хөндий гэж чиний нэрээр нэрлэсэн юм биз. Намайг бодвол нутгийн нэрийг нэрлүүлсэн чулуу даа чи. Чи тэгээд энэ тариан дунд орчихоод юу бодож бүлтийж энэ тракторчид чамайг дэмий түйвээгээд яах вэ гэсэн шиг гайгүй холхнуур тойруулж хагалж дээ. Хамар аманд чинь будаг түрхээд л орхиж. Тэрнээс биш тэр айхтар трактордараа түлхээд хаячихвал өнгөрөх нь тэр, Чи яахав ингээд үүрд мөнх шовойж суух чулуун толгой. Би хэцүүдэх нь. Мал бэлчээх газаргүй боллоо. Хамаг газраа урж тарианы газар болгох юм гэж хэн саналаа. Хүчиндээ эрдсэн юм шиг өч төчнөөн трактор адуу мал шиг цусуулаад эрүүл газар үлдээлгүй хөрсийг нь эргүүлж орхих юм. Бүр нэг шунаг гээч. Тэгсэн байтлаа бас хэдэн түмэн хоньтой байх гэнэ. Тэр олон түмэн хонио хаана бэлчээж яаж өсгөх ухаантай юм бол. Талх гурил иддэг хоньтой болох юм байлгүй. Ногооны униар татсан ямар сайхан хөндий байлаа. Одоо хар. Агь таанын үнэр ч байхгүй. Тоос манарсан хувхай цагаан тал. Ядахдаа ган болоод тариа нь ч ургасангүй. Хавар сүрхий л ногоорсон. Хэдэн өдрийн нар даахгүй хуга гандчихсан эд юм тайлангуут цэцэг ногоо дэлгэрч байдаг газар энэ. 

Ёнхор тамхиа угсруулан нэрж, хөх хиаз татсан бүлтгэр нүдээрээ-хөндий талыг уйтгарлан харна. Хүн чулуу ногоон будгаар хөмсөг сормуус зурсан амьгүй нүдээр гөлрөн, шовгор толгойгоо үл мэдэг гилжийлгэн санаашрах мэт. <<Хүн чулуу хүртэл бодолд ормоор хорвоо юмаа. Далан хэдэн жил дэлхийн шороо хөдөлгөж үхэхээс бусыг л үзлээ. Одоо хүний сүг л болж. Өтлөхөөрөө хүүхдийн тоглоом болдог нь үнэн юм. Манайх гэдэг айл эх тархиа алдлаа. Миний үгийг үг болгож авах хүн ч алга. Дураараа тонгочоод л. Эцгийн буян дээр туйлж яваагаа мэдэхгүй амьтас юм гээч. Энэ тарианы аж ахуй руу юундаа зүтгэнээ. Нэгдэлдээ бол адаглаад малаа бэлчээж газартай байхгүй юу. Машин бужигнасан газар руу зүтгээд цөмөөрөө хар тосонд зууралдсан жолооч болох санаатай хачин хүүхдүүд юм. Манайхаас салдаггүй тэр лэнтгэр уруу татаж гүйцлээ л дээ. Бүстэй нь ч яах вэ. жолооч молооч болдог л байж. Морь биш мод унадаг цагт одоо яана гэх вэ. Бүсгүй хүүхэд тракторч болно гэдэг чинь юу гэсэн үг вэ? Янжиндуламын солиорч байгааг харахгүй юу. Тэр муухай хар юманд уруу татагдаад, малаасаа зугтаагаад замаа алдах нь. Багахан өвчигнөвөл таарах вий таануус. Намайг хуучныг баримтлагч энэ тэр гэж шоолно гээч бас болоогүй. Толгойтой бүхэн тарактор машины жолооч болбол хэн чинь хонь малаа харах юм. Миний үгийг тоохгүй болж гэнэ гээч. Хэний ухаанаар өдий хүрсэн улс вэ! Айл шиг амьжиргаатай, журамтай, өнөр өтгөн яваа бол тэр чинь хэний ач. Одоо л би хэрэггүй болж гэнэ. Дайр дарамт гэх нь холгүй, хэрэгт бүү оролц гэхээс наахнуур гээч. Гайгүй үхэж холдохоор минь жарганаа та нар гэж Ёнхор дотроо зүхээд хүн чулуу өөд өлсхийи, гаансныхаа модны хэмлэгдсэн үзүүрээр хатгаад <<Хөөе чи юу гэж бүлтийж суунаа. Чи бид хоёр шиг хэрэггүй юмс энэ дэлхийд алга болжээ гэж чангаар өгүүлэв. Уг нь тал нутаг шигээ уужим дотортой эрсэн. Одоо зөнөг залгахын хажуугаар урьдын эрх мэдэл бага багаар алдагдан буйд бухимдан ааш зан эвдрэн яхиршжээ. Хорвоотой эвлэрэхгүй санаа нь тэр Ёнхор гэгч ийм нэгэн ягжгар хар өвгөн уг нь бүхний мэдэх хар гэртээ хаан, бор гэртээ богд сон. Нутгийнхан нь тэгж л хэлнэ. Чухам энэ өвгөн л Ёнхорынхон гэгч олон салаа мод шиг салбарлан ургасан айлын үр үндсийг тавьсан. Олны мэддэгээр бол Ёнхор өвгөн эрх хүчин төгөлдөр хэвээрээ барахгүй одоо харин гэр хотлоор тахин шүтдэг суумал бурхан. Эднийх гурван гэрээрээ сууна. Отгон хүүгийнх, дунд хүргэнийх хоёр эднийхтэй холбоотой юм шиг дагаж явдаг ажээ. Зургаан охины дөрөв нь аль дивангалавт эрд гарч одсон, хадамд очилгүй хэдэн бутач хүүхэд төрүүлсээр хоцорсон дээрээсээ дөрөв дэх охин, отгон охин Янжиндулам хоёр нь гэртээ. Ингээд эднийх хүүхэд хөгшид нийлээд хориод хүн болно. 
Ёнхорын хаан түшлэг нь хойморын эрээн авдар. Тэр авдраа түшиж суугаад, урдаа том хар данхтай цай, эсвэл түмпэн шиг том модон хултай айраг тавиад, одоо хэд хүрсэн эхнэр Дэжидээс эхлээд хүү хүргэнийхээ баг хүүхдүүдийг хүртэл тэг ингэ гэж зарлиг буулгана. Түүний энэ зарлигийг хазайлтгүй биелүүлдэг нь ганцхан эхнэр Дэжид ажээ. Уур бухимдлаа гаргаж аашилдаг хүн нь ч энэ. Ер нь эднийхэн Ёнхор өвөө гэгч тэргүүн буурал ч, ухаан саруул янхир хар өвгөнийг ёстой л нягтаар тойрон хүрээлжээ. Тэгсэн атал Ёнхорын санаанд таарах юм ховор. Нутагт нь атрын шинэ аж ахуй байгуулагдахад хүү хүргэн, охин бэр цөмөөр олон жил өмссөн хуучин хувцаснаасаа уйдсан юм шиг сангийн аж ахуйд орно гэж сүйд майд болоход өвгөн эсэргүүцээгүй юм. Нэгдлийн хонь ч харсан, сангийн аж ахуйн хонь ч харсан ямар ялгаа байх билээ. Гэтэл тэр хонь ямаа бэлчих газраар хавчигдан, бага охин тракторч болно гэж гүйхийг урьдаас даанч таасангүй. Энэ мэтээр олон жилийн тогтсон амьдрал нь өөрчлөгдөх болохоор өвгөн бараг л насандаа хийгээгүй алдаа хийсэн юм шиг цухалдан бухимдаж эхэлжээ. Юу сайндаа хүн чулуунд зовлон тоочиж суух вэ. 
Ёнхор ийнхүү хүн чулуутай хөөрөлдөн амаа гарилдтал тамхи татаж суутал ёстой л түйрэн хатгалаа. Хөшөөтын хөндийн урд захын их замаар давхилдан өнгөрөх машинуудыг хараад ч тэр үү, аль энэ чихгүй хөх чулуу нэг юм шивгэнэчихэв үү бүү мэд. <<Замын тэргэнд суугаад аймаг руу арилж өгье. Хэргээ өнгөрсөн өвгөн гээд орхих нь уу, аль хөл болох нь уу үзье та нарыг. Том хүүгийндээ очиж хэд хоноё. Онгоцоор нэг нисэж үзье. Тэнгэрт хөөрөх чадал ч удахгүй тасрана>> гэж Ёнхор шийдээд мордож зам дээр гар өргөн зогстол удсан ч үгүй <<ЗИЛ>>-тэй залуу жолооч ирж зогсов. Аж ахуйн жолооч бололтой залуу, өвгөнийг таньж? 
- Ёнхор гуай та чинь юу болоод зам отоо вэ? гэхэд. 
- Аймагт хүү дээрээ очно, Онгоцны буудлын дарга Дамчаа гэж дуулсан уу. Тэр чинь миний том хүү гэлээ, ... Ёнхор өвгөн онгоцны цонхоор зуны талыг харж явав. Ийнхүү бүргэдийн нисэх өндрөөс нутгаа харахад ямархан уужим дэлхий дээр төрсөн хүмүүс билээ дээ, бид чинь гэж сэтгэл уужирмаар. Өвгөн арван хэдэн жилийн өмнө анх тэнгэрт хөөрч нутгийнхаа уужим чөлөөтэйг мэдэрсэн билээ. Түүнээс хойш онгоцоор нисэх дуртай болсон, Амьдралын их далайг туулан туулсаар насаа элээсэн тал нутаг нь ямархан гэгээн гэрэлтэй өгөөж дулаан царайтай, төгсгөлгүй ая дуу шиг яруу сайхан уянгатай билээ. Тал намхан намхан толгод гүвээнүүдийн ногоон долгисоор алсын алсад униартан цэлийж, цэлмэг хөх тэнгэрийн хаяанд хараа алдарна. Ов товхон үүлсийн сүүдэр алгуурхан хөвж, хааяа айлын цагаан гэрүүд бөмбийлдөж адуу мал бэлчинэ. Хөх ногоон, ухаа шаргал алагласан энэ их тал нутаг ертөнцийн түмэн галавт ийнхүү амгалан бөгөөд хувиршгүй мэт боловч хүний үр нэгэн төрөл өнгөрөх хооронд юуг эс үзнэм билээ. өвгөн Ёнхор ухаан орсон цагаас энэ уужим талд хөлгийн шандас сунгаж, жилийн дөрвөн улирлыг төгсгөлгүй нүүдэл суудалд өнгөрүүлжээ. Тийнхүү өнгөрүүлсэн жаргал зовлонгийн өдрүүдийг тэнцүүхэн тооцох аргагүй. Гэвч ямар ч гэсэн хүний амьдрал үүлэн сүүдэр шиг нүүгээд өнгөрчихгүй юм. Үр ач нар хүний зэрэгтэй болж гал голомт залгалаа. Тал хүн хоёр эх үр шиг амин хүйсийн холбоотой ажээ. Амьдралын элдэв явдлыг энэ талаасаа ангид үзэх аргагүй. Тэр ч байтугай ухаан санаа, зориг хүслэн, алдаа эндэгдэл цөмөөрөө холбоотой. Өөрийн ааш араншин, урвал хувиралтай энэ тал, хүнийг хүн болгож хатуужуулан амьдралд тэнцэх чадлыг нь ч шалгана. Ёнхор ч нэг биш удаагийн шалгалтыг давсан юм. Дөчөөд жилийн өмнөх бичин жилийн их зудаар яаж сүйрсэн нь мартагдашгүй. Ган гэх нохойгүй газар гишгэх малгүй хоцорсон айл олон сон. Харин тэгэхэд эднийх цөөн малтай залуу айл хангай руу цагийн ид аюулаас урьтаж нүүж унаа, хоол залгах хэдэн малтай үлдсэн. Харин гол аюул цагийн бэрхээс биш хүнээс ирэх юм гэж хэн санах билээ. Хавар цас ханзарсан хойно нутаг руугаа дөхөж явтал холын нутгаас өвлийн шуурганд уруудаад эзэнгүй болсон хэдэн адуутай тааралдаад тууж харьсан. Тийнхүү нутагтаа бас л тоолон хэдэн малтай ирээд зудын хариу дэлгэр сайхан зун зусаж байтал аймгийн шүүхээс дуудаж зуд турхныг далимдуулан бусдын мал хулгайлсан ял тулгажээ. Хэрвээ адууны эзэд сураглаж ирдэг юмаа гэхэд доголон сарваа үлдээлгүй буцааж өгөх хүн, хэдрэг болсон хэдэн адгуусыг малд хайртайдаа л ачиж чирэх нь холгүй авчирч тэвээрүүлсэн хүн харин бузар хэрэгт холбогдчихов. Шүүхэд үнэн учраа хэлэвч хүний урманд үг болгож авсангүй. Тэгсээр бүр тогтоол уншуулдгийн даваан дээр өргөдөл гуйлт бичиж, шахаа тангараг өгч байж нэр бүтэн мултарсан сан. Сүүлд сонсоход хэдэн адууны тухай нутгийнхандаа ярьсныг нь хэн нэг хүн хулгайн хэрэг болгож алтан хошуу өргөчихсөн байв. Ёнхор их л гомдож урьдын цагт юмсан бол нэртэйгээр нь сайн эр болоод арилж өгмөөр санагдаж билээ. Ямар ч уйтан давчуу, муу муухай юм байж боломгүй энэ цэлгэр сайхан талд хүн хүний мууг үзэх дон бас л арилаагүй ажээ. Ёнхор энэ мэт өнгөрснийг дурсан, нэгэн аясаар хүржигнэх онгоцны чимээнд сэтгэлийн утас хөглөгдөн явахад идэр залуугий явдал нүдний өмнө эрээлжилнэ. Хорвоо дээр мөнхий дэлгэр зун гэж байх биш ган зуд салхи шуурга олон үзжээ. Хүний нэгэн насанд байгаль дэлхий, цаг уур хүртэл хувиран өөрчлөгдөх юм. Идэр залуугийн цаг, өтөл нас хоёр дэлхий ертөнцийг өөрөөр хардаг ч биз. Залуу насанд газрын холыг бахданхан туулдаг асан талын шаргал зам зурайн харагдана. Алтан шар зам сан билээ. Адуу малын эрэл, арилжаа наймаанд эр хүний ид хавыг сэргээн тэртээ өмнө зүг униартах алсын говь нутаг руу, энтээ умар зүгийн алаглах хангай руу зорин хөлгийн чадлыг үздэг сэн. Хол ойрын хүнтэй танилцаж ааш зан, аж байдал, хүсэл зоригийг нь шинжин өөрийнхтэйгээ тэнцүүлэн бодож ажил амьжиргааны ч найр наадмын ч ухаан эрдэм сурч явжээ. Сурсан юм юухан боловч илүүдсэнгүй. Залуугийн цаг одоо үлгэр түүх мэт боловч ямар гайхамшигтай байж вэ! Морин дэл дээгүүр хийсгэж явсан залуу нас. Үргэлж ааг хүчээ багтааж ядан явах юм шиг уул гүвээ намхан, газар ойрхонсон. Морины сайныг шилж унаад дуртай газар, дуртай айлдаа хийсгэн очиж найр наадам хэсэж, адуу мал эргүүлэн уйдах түүртэхийг огтхон ч мэдэлгүй цагийг өнгөрөөдөгсөн. Айл болж мал хөрөнгө таслан яг тийм зуны ногоон тал дээр шинэхэн цагаан гэрээ барьж, уяан дээрээ анхны айлчдыг гэрийн эзний ёсоор угтаж байхад <<Ёнхорынх гэдэг шинэ гэр бүл монголд нэмэгдлээ>> гэсэн бахдал төрж билээ. Тэгээд л анхны хүүхэд анхны олз омог, анхны эргэлзэл мөхөсдөл. Бусдын дор орохгүйн төлөө тэмцэж ухаан зарах хэрэгтэй байлаа. Хүүхэд өсгөх ч мал өсгөх ч санаан зоргоор биш. Гэсэн ч эрийн чадал, амьдралын ухаанаар ядсангүй. Цөөхөн жилд юмжиж авсан сан. Ёнхорынх гэдэг зүгээр нэг айл биш харин баян чинээлэг айлын тоонд оров. Хүний санаа ханах биш. Унах морио ижилсүүлж, эмээл хазаараа гангалж өмсөх зүүхээр уралдана. Зуд турханд дайралдаж, хүний мууд өртсөн ч эр хүн долоо дордож найм сэхнэ гэгчээр ажраагүй. Амьдралд гомдох юм алга. Гэсэн ч амьдралын тогтсон урсгал өөрчлөгдөн, дадсан заншил эвдрэх нь өнөө маргааш гэхийн аргагүй цаг юм. Бүх юм ая зүйгээр, амар жимэр боллоо гэтэл юмыг заавал өөрчлөх, хувьсгах гэсэн шиг эргүүлж хөрвүүлж хаяна. Энэ тал нутагт хэзээ заяанаасаа болоод байсан юмыг нэг насыг элээх хооронд хичнээн ч өөрчлөв. Нэгдэлжих гэж бөөн хөл болсон. Айл шиг айл болох гэж хүч ухаанаа зарж, насныхаа даваан дээр гартал өсгөж цуглуулсан малыг нийт дундын юм болгоно гэдэг хялбаргүй ч цагийн эрхийг дагахгүй хаашаа гарах билээ. Орон гүрэн даяар болсон явдлаас хойш суултай биш. Нэгдлээ гээд доройтсон юмгүй. Тэгээд өнөө л нутагтаа, өнөөх л малтайгаа. Гэр хотлоор олуул болж, нэгдлийн хонь мал харсны хөлс мөнгө ч чамлахааргүй, амины мал нь алж идэж барагдахааргүй. Гэтэл бас амьдрал хувиран хөлбөрөхийг үзэж дуусахгүй хорвоо юм. 
Ёнхор өвгөн энэ мэт өнгөрснийг эргэцүүлэн тал нутгаа ширтэн явав. Төрж өссөн газраа харахад төрсөн эхийн царай шиг үрчлээ нугачаа нь хүртэл танил дотно. Булаг шанд хиргэсүүр хад, замын бэлчир цөм цээж номын үсэг шиг. Бууж нүүсэн бууц, аян жин, отор нүүдэл, үдэлж хоносон газар, хурдан морь тарлаж уралдуулсан дэнж дэвсэн алган дээр шиг ээлжлээд тэр бүхэн юу юуны түрүүнд идэр залуугийн явдлыг санагдуулна. Насны нар хэвийх тусам өглөө эртийн цаг нь улам тодордог нь хүн өтөлсөн хойноо дуртгалаар боловч жаргаг гэсэн тавилан гэлтэй. Насан эцэслэх хугацаа өнөө маргааш гэлээ ч урьдаас мэдэхийн аргагүй хойно, хүний ухаан алдраагүй цагт дурсахаа дурсан, боддогоо бодож, хэлдгээ хэлж явах аргагүй бас тавилан. Тэгээд л ингэж хүн амьтанд төвөг ургуулж бас болоогүй тэнгэрээр нисэж явна. Сүүлчийн удаа ингэж жигүүртний нисэх өндрөөс тал нутгаа харж яваа юм билүү. Атрын аж ахуйн нутаг эхэлж тариалангийн шар ногоон дөрвөлжингүүд шатрын хөлөг шиг эрээлжилнэ. Ганхан жил гэхэд тэнгэрийн хаяа хүртэл гүвээ толгодыг дамнуулан хичнээн их газар хагалж вэ. Энэ хязгааргүй талыг цөмийг нь эргүүлж тариалсан ч чадал хүрэхгүй юм алга. Машин трактор нь адуу малаасаа олон боллоо. Тэр нь арай л хонь ямаа шиг өсөж үрждэггүй байлтай. Тэгээд энэ их тариа талхаа яаж идэж барах улс юм. Малаараа амьдраад байж болдоггүй цаг юм биз. Хүн амьтан шороон түм болж идэх хэрэглэх нь дийлдэхээ байсан хэрэг биз. Ёнхор онгоцны гэгээвчээр гэр хотоо олз харав. Бяцхан хөх толгодын энгэр дэх тэднийхний чандмалсан гурван гэр, тэднийхнээс дээш саахалт саахалт зайтай буусан хэдэн айл аж ахуйн хоньчид бөгөөд тэдний зуслангийн нутаг гэж зурвасхан газар эрүүл үлдээсэн хумсын чинээн ольтрог л гэсэн үг. Аж ахуйнхны хэлдэг дөрөв таван түм байтугай дөрөв таван мянган хонь бэлчээх газар үнэндээ алга. Ёнхор өнөөх хүн чулуугаа бас олж харав. Тэр нь тарианы хязгааргүй ухаа шаргал талбай дундах ногоон довцог дээр арчаагүй шовойно. <<Чи ч тариан далайн хүйс болжээ! Дуусгана даа биднийг.Харж л байгаарай. Нэг л өдөр булга татаад хаячихна>> гэж Ёнхор юунд ч юм гоморхлоо.<<Ганцхан жил гэхэд газар дэлхий ийм өөр болох гэж байх уу? Миний ухаан орсон цагаас жар далан жил яв янзаараа, ургадаг өвс ногоо нь ургаж байсан газрыг хүч чадалдаа эрдсэн юм шиг мөн амархан эргүүлэх юмаа. Манайхаар ирдэг лэнтгэр хотоос нэг дор гучин тарахтор нүүлгэж ирлээ гэж гайхуулсан. Нээрээ өнгөрсөн хавар газар тэнгэр нийлэв шүү дээ. Олон улаан тарахтор урд хойноо орж уралдаад тэнгэр тултал тоос манан босгоод ирсэн. Аж ахуйн төв гэж ганц гэр, хэдэн майхан барьчихаад өдөр шөнөгүй бужигнаж гарсан. Түйрэнд хатгуулсан улс уу гэмээр. Тэгээд л талыг өдөр шөнөгүй урж тарсан. Яарахыг нь яанаа. Хүн ер яасан яаруу адгуу болсон юм. Өдөр шөнийг ялгахгүй, босоогоороо ундлаад л уралдчихна. Бүр нэг бие биенээсээ урьтаж түрүүлэх дон туссан улс юм. Хэн нь илүү их газар хагалах вэ, хэн нь илүү их тариа хураах вэ, цөм уралдаан. Манайхаар ирдэг лэнтгэр хүртэл газар хагалалтад түрүүлсэн гэж тарахтортаа улаан туг хийсгэсэн их додигор юм яваа биз дээ. Буруу хойшоо бол. Бас хүндэт самбарт зураг нь хадагдсан гэж бага охин гайхуулаад байсан. Тэр мэтээр лэнтгэрийг сүрхий амьтан болгож уруу татагдаад байгаа юм. Бүсгүй юм байж тарахторч болно гэнэ гээч. Улаан тугаар шагнуулж, самбарт зургаа гаргах санаатай золигтож байхгүй юу. Одоо ер эр эмгүй цөмөөрөө машааны жолоо мушгиад уралдах санаатай. Хүний дотор уралдах л дон шүгэлсэн цаг юм. Бидний үед ямар айван тайван байлаа. Малын олон, морины хурдаар мөчөөрхөлдөхөөс өөр юмгүй. Амьдрал гэдэг их гол шиг намуухан, адгаж тэвдэх юмгүй сайхан байжээ. Одоо чинь энэ олом машаан тэрэгнийхээ хурданд газар дэлхийг эргүүлж хөрвүүлэх чадал тэнхээндээ болоод тайван сууж чадахаа бүр байжээ. Дандаа л хөл хөөрцөг, тоос манан. Газар дэлхий хүртэл хувирах гэж яардаг болсон юм биз. Ганцхан жилд энэ шүү дээ. Цаг цагаараа байдаггүй, цахилдаг хөхөөрөө байдаггүй гэдэг л энэ. Морио унаад цэцэг ногоо дэлгэрсэн талаараа галгиулж явсан саяхных шүү дээ. Гэтэл үндсээрээ өмхөрсөн зөнөг би хүртэл тэнгэрээр нисэж явна. Одоо хүн бүхэн газраар биш тэнгэрээр явах гэдэг болж. Яараад л тэр. Хүүгийндээ хэд хоног хэвтэж амрахгүй, ардаа айхтар их ажилтай хүн шиг бухимдаад л энэ дээ. Юу сайндаа гэрээсээ оргож босож явах вэ. Хүн гэдэг үү... 
Онгоц газардахаар доошлов. Ганцхан жилийн өмнө аж |ахуйн төв гэж ганц гэр, хэдэн майхан байсан гэхэд өч төчнөөн барилга байшии ярайсан хотхон болсныг Ёнхор хараад <<Бутны шоргоолж оо бутны шоргоолж>> л наашгүйхэн: бодоод хүүгийн өгч явуулсан бэлэг сэлтийг цуглуулав. 
Ёнхор өвгөн гэнэт алга болж хүмүүсийг хөөрхөн сандаргасан байв. Гэрийнхэн нь хөдөө хээр үхчихээгүй байгаа гэж морьтой, мотоцикльтой, явган нүцгэн, их багагүй тал тал тийшээ эрэл: хийж айл саахалтынхан нь мордоцгоон аж ахуйн төвийнхөнд ч мэдээ хүргэж баахан хүмүүсийг эрэлд гаргах гэж байтал аймгаас хүү нь утасдаж сая учир нь олдсон байв. Ийнхүү өвгөний нэр хүнд нэмэгдсэнгүйгээр үл барам харин ч зөнөг залгасны баталгаа болжээ. Өвгөн ирээд хэд хонож байтал нэг өглөө харсан чинь анжис чирсэн трактор бараг хаяагаар нь шон татаж байв. Давхиж очвол эднийхээр байн байн ирж бага охиныг нь уруу татдаг өвгөнийхөөр бол лэнтгэрээс өөр нэргүй тракторч хүү шугам шиг шулуухан зурвас татаад дуу аялж явна. <<Бүр нэг бах нь ханаад дуулж гэнээ чи>> гэж өвгөн цухалдан тракторынх нь урд морио хөндөлсүүлэн 
- Хөөе чи зогс! гэж тушаав. Залуу трактороо зогсоож богино өмд, шаахайнаас өөр хувцасгүй, үдээр шиг чилдэн хөх юм гарч ирээд, 
- Амар сайн байна үү? Ёнхор гуай? гэж зальтай нүдээ жоотгонуулан мэндлэх нь шоолслн янз илэрхий. Ёнхор! үргэлж барьж явдаг шилбүүрээрээ нүцгэн биеийг нь тас ороолгомоор хорхой хөдлөн, 
- Чи яаж яваа юм? Тэг татаж яваа юм уу? гэв 
- Тэг биш тэмдэг ээ. Ёнхор гуай. Энэнээс нааш уринш хагалах гэнэ. 
- Мөн дөө. Заавал манай хаяагаар хагал гээ биз? 
- Тэгсэн шүү. Танай хаяагаар оруулаад Хөшөөтийн талбай хүртэл шан тат гэсэн... 
- Хонио хаагуур бэлчээх гэж байна? 
- Аа мэдэхгүй. Танайхыг нүүлгэнэ гэсэн байх. 
- Хааш нь? 
- Аа мэдэхгүй. 
- Лэнтгэр чиний мэдэх юм юу байхав дээ гэж Ёнхор аашлаад мордож төв рүү давхилаа. Давхисаар аж ахуйн төвд ирж юуны түрүүн малын ерөнхий эмчид агсрахаар оров. Аж ахуйн контор угсруулсан хоёр НОГООН вагон чингэлэгт байна. Малын эмч дөнгөж нэг муу сахлын ортой болж яваа шаримгар шар залуу өвгөний ганц сайн танил. Чамар үүлдрийн хонь гэдгийн ашгийг өвгөн ухуулж номлосоор танилцсан юм. Ер нь залуу хүн гэхэд малд дөт, өвгөд настны мал маллах арга ухааныг сонирхдог сайн хүү гэж өвгөн тооно. Одоо Ёнхор түүнийг хараад <<Өрөвлөг нь гүйцээгүй ангаахай шиг>> гэж голлоо. 
- За хүүхээ чи хэдэн хонио буцааж ав! гээд Ёнхор мэнд усч үгүй вагончигны шалан дээр завилаад мод толгойгоо гаргав. 
- Яах нь энэ билээ. Ёнхор гуай минь? 
- Би л лав дийлэхгүй нь. Нэгдэлдээ буцна байгаа. 
- Юу гэсэн үг вэ! Танайх чинь уралдаанд түрүүлээд аж ахуйн аварга болох гэж байхад. 
- Үхсэн хойноо аварга бол. Малаа хариулах газаргүй хэвтэж. 
- Өө тэгээд та, эндээ ч бид бас хэрүүл болж байна. Уриншийн төлөвлөгөө биелүүлэх гээд малын бэлчээрт орж байна. Газар зохион байгуулалтын зураглалыг ч зөрчөөд. 
- Тэр уринш муринш, зураглал мураглал чинь миний ухаан хүрэх юм биш. Чи зүгээр хонио хаана бэлчээхийг л хэлээд аль. Үгүй бол нээрээ намайг явуулаад өг. 
- Ёнхор гуай минь ганц арга байна. Та хонио Хөшөөтийн тарианд оруул. Хураах юм ургаагүй, малаа бэлчээхээр шийдсэн. 
- Энэ намар чинь л тариа иддэг байх даа. Түүнээс биш тариа иддэг хонь гэж хэн зүүдэллээ. 
- За та юу ч болсон бэлчээгээд л үз. Үлгэрийн хонь шиг л таргална гэж малын эмчийг инээхэд Ёнхор шооллоо гэж гэнэт уурлан галтай гаансаа түрийрүүгээ шаагаад өрвөсхийн босож. 
- Үхсэн хойноо аварга бол. Малаа хариулах газаргүй хэвтэж. 
Үлгэрийн хонь гэж юу байсан юм? Хэдэн юу чинь ... Хонинд даан чиг хараал байхгүй юм гээд чингэлгийн өмнөх үүдний тотго түсхийтэл мөргөж аваад гарч одов. 
Гэр тийшээ давхиж явахдаа Ёнхор үнэхээр нэгдэл рүүгээ буцаж нүүе, аж ахуйн хоньдыг хүргэнийдээ орхиод алга болж өгье яадаг сан вэ, нэгдэл хөөхгүй нь лав гэж бараг эргэлтгүй шийдэх шиг боллоо, <<Хонио тарианд оруул гэнэ шүү. Яв явсаар байчихаад дэлхий хавчсан юм шиг малдаа тариа зулгаалгаж суудаг болох нь. Ухаанд нь ухна үхсэн улс юм гээч. Тариа нь ургасан ургаагүй газар хадарч төлөвлөгөө биелүүлж л байвал болох нь тэр, Хэрүүл: хийлээ гэнэ шүү. Юугаа мэдэж тариа мал хоёртой байна гэсэн хүмүүс юм? >> гэх зэргээр хий бухимдан цогиулж, өглөөнөөс хойш нэлээд давхисандаа хөл нь шархиран, дөрөө жийх тэнхэлгүй болоход арга буюу морио татаж галигуулав. Шаргал манан татаад халуу шатлаа. Явсаар Хөшөөтийн хөндийд ирж өнө ах хүн чулууныхаа дэргэд буухдаа арай л хөл нь бохирч мөлхсөнгүй. 
- Ёо-ёо. Мөлхөх нь ээ, мөлхөх нь. Үйлсгүй юмаа чухам. Чам шиг суумал чулуу сан бол амар байж дээ. Юу ч болж байсан падгүй дүлий дөмбө оргиод гэртээ шовойж суухгүй юу. Төрийн төлөө оготно боож үхнэ гэгчээр юу ч вэ дээ би. Ядахдаа хагас өртөө давхих тэнхээ байхгүй. Чи бид хоёр ч үеэ өнгөрөөж, хүний доог болох болж дээ. Буруу хойшоо. 
Ёнхор хүн чулууны сүүдэрт сууж тамхиа татлаа. Ингэж яваа нь ямар ч учиргүй юм шиг, юуны төлөө бие зовоож вэ дээ гэж гэнэт бөөн хар уйтгар зүрхийг базлав. Бие нь сульдаж нүд нь бүрэлзээд нэг л жигтэйхэн. 
- Больжээ, больж. Чам шиг чулуу байх минь яалаа. Амьд хүүр болсон мөртөө улсын явдалд оролцож явах хэрэг юу байнаа? Үхэх өдрөө хүлээгээд зүгээр сууж болохгүй байна уу? гээч. Ямар би чам шиг чулуу биш хүн юм хойно зүгээр суух уу тэгээд? Ертөнцийг харах нүдтэй, юм сонсох чихтэй хүн юманд оролцолгүй яах уу. Хэлээд өгөөч чи! Миний зааваргүйгээр энэ айл юу болох вэ. Аж ахуйн аварга болох гэнэ шүү. Тэр чинь хэний хүч вэ? Хаврын шуурганаар яалаа? Монхоодой (хүргэн нь) золиг хониноосоо төөрчихөөд нусаа татаж ирсэн. Гэрээ тохиолоор олж ирээгүй бол хонь ч байхгүй, өөрөө ч нагжийхгүй юу, золигийн хуухай чамайг. Намайг байхгүй бол эд хонио аль зүгт уруудаж, хаа хүрэх багцааг нь ч мэдэхгүй юм чинь. Тэгээд хэдэн зуун хонио цөмийг осгоочихоод нусаа татаж суух байсан. Ээ дээ залуу хүн байж бүр нэг арчаагүй. Тэр нэг паржигнасан юмаа уна хийж давхихаас өөр юм мэдэхгүй. Хоньчин биш адгуус л гэсэн үг. Ер нь юу ч болж байсан хамаагүй бээвгий чамайг. Намайг бодвол малынхаа төлөө санаа зовж үг яриа гаргаж явмаар даа. Тэгэхгүй ээ, тэгэхгүй. Ухаан нь хүрэхгүй. Намайг байхгүй бол яах улс юм? 
Тэртээ талбайн зах дахь худгийн ойролцоо улаан трактор гогцоо хийн эргэлдэнэ. Нөгөө лэнтгэр чиргүүл дээ 
ган тавиад ус зөөдгийг Ёнхор андахгүй. Говиос цэрэг татагдаад аймгийн нисэх онгоцны буудлын цэнэглэгч машины жолооч байхдаа, ахдаа айлчилж очсон Янжиндуламтай танилцсан гэж ярьдаг тэр залууг эднийхний багацуул хөөрхөн ах гэцгээхээр нь өвгөн зориуд цаашлуулж лэнтгэр л гэнэ. Эднийх атрын аж ахуйд орсон нь охин лэнтгэр хоёрын хэлцээнээс болсон гэдгийг өвгөн таамаглана. Цаадах нь цэргээс халагдаад аж ахуйн тракторч олно, охиныг нь дагуулж сургана энэ тэр гэж мөнөөхөч толгой эргүүлэх явдлын гол нь гарсан хэрэг. Янжиндулам л сангийн аж ахуйд оръё гэж бүр нэг адтай зүтгэсэн. Өвгөн дотроо бол залуусын явдалд уужуухан гэлээ ч охиноо тракторч болно гэж өвчигнөх юм гэж санаагүй билээ. 
- Хараач тэднийг. Янжин нөгөө лэнтгэртэйгээ эрхэлж яваагаас зайлахгүй. Бөгс өндийхийг бүр нэг андахгүй шүү. 
- Чи хөө юу бодож бүлтийж суунаа? Бүсгүй хүүхэд хүртэл гүйдэг төмөртэй ноцолдохыг ганц аз гэх цаг ирдэг байна шүү дээ. Ёстой л урьдын юм ул болж өнөөгийн юм зул болох нь тэр. Урьд сайн морь гэж үхдэг байсан бол одоо байдгаа сэгсрээд нэг паржигнадаг юм авбал асныхаа хэргийг бүтээх нь тэр. Тэрнээс нь хонь мал ч үргэхээ байж дээ. Урьд яадаг байлаа? Аль харааны газар машин дүнгэнэхээр адуу мал хуйларч хуймраад сүйд шүү ээ. Одоо юун тэр байхав. Миний энэ хөгшин зээрд хүрэн машин тракторыг ижлээ гэж андуурах нь холгүй гээч>> ердөө л одоо малаа машинаар хариулж будаагаар тэжээх болох нь ээ, болох нь. Харж л байгаарай яг л тэснэ. Хонио тарианд оруул гэхийг дуулав уу. Одоо энэ хормойноос минь эхлээд тэнгэрийн хаяа хүртэл ухаа шарлаж байгаа юманд дураар нь оруул гэж байна. Газарт ургаа тарианд хэн мал бэлчээж үзлээ. Энэ гандсан тариа гэдэг гарахад ч нэг л уйтгартай хувхай эд юм. Эрүүл газар олдохгүй өдийд цэцэг ногоо хэнзэлчихгүй юу. Тариа гэдэг газарт булсан мөнгө гээ биз дээ? Гайтай ган болж тэр их булсан мөнгө нь газрын гаваар орлоо л доо. Улс баян тулдаа л хожмын юмыг хардаг бизээ. Ээ бүү мэд. Чи бид хоёрын мэдэх юм үгүй болжээ хайрхан минь. 
Ёнхор өвгөн Хөшөөтийн хүн чулуутай ийнхүү хөөрөлдөж сэтгэл жаахан тайвширлаа. Өнөөх улаан трактор худаг тойрон эргэлдсээр л. 
Амьдралын жирийн өдрүүд ээлжилсээр атал яагаад ч үгээр харж сууж болохгүй элдэв явдал гарна. Гэр хотолынхноо зүгээр захдаж захираад элдэв хэрэгт оролцохгүйхэн шиг сууж болох л сон. Гэр зуур хийх ажил ч мундах биш. Амины цөөхөн гүүнийхээ айргийг сайхан исгэж уугаад айл хэсэж хөгшидтэй хуучлан, шатар даалуухан тоглоод өдөр хоног өнгөрөөж явбал хүмүүс Ёнхор ёстой л зөв өтөллөө гэх биз. Юманд оролцохоор л буруу өтөллөө гэнэ. Зүгээр сууж чаддаггүй гэрээсээ босож арилдаг, үг яриа гаргадаг, яхир яндан зантай энэ тэр гэх зарим нь аягүй бол үхэж далд ороосой гэдэг биз. Ёнхор ингэж бодонгуутаа улам л адгаж гүймээр болно. Зүгээр суухын ч арга үнэндээ алга ажээ. Тэр өглөө болгон Хөшөөтийн тарианд хонио бэлчээдэг ажилтай боллоо. Энэ нь бараг л ер бусын сонин санагдана. Хонь гэдэг амьтан тарианд ийм дуртай байх юм гэж хэн саналаа. Гандсан тарианы ногоон ёзоор үнэхээр шимтэй эд юм. Хоньд нь малын эмчийн хэлдгээр үлгэрийнх юм шиг таргалав. Бүр нэг бөмбийж цайгаад жинхэнэ өөхөн тарга суухыг хэлэх үү. Тэгээд л Ёнхор хонио тууж очоод өнөөх хүн чулуутайгаа сэтгэлийн үгээ ярьж суухад аятай юм болжээ. Яриа хөөрөх хүн олдохгүйдээ биш өвгөн хэзээнээс ингэж санасан бодсоноо юутай ч хамаагүй ярьж явдаг зантай. Үглэж яншихын оронд тэр нь дээр. Тэгээд ч энэ хээр арын булаг шанд, хад чулуу, хайлаас мод, үүлэн сүүдэр, нар салхи, жигүүртэн шувуу тарвага зурам цөмөөрөө ухаантай, тус тусын ааш араншин, хэл яриатай. Хүн хүсвэл түүнийг нь ойлгож болохоор тийнхүү ойлгох нь хүний өөрийн ухаан, нүд чихний хурц сонороос л болох зүйл мэт санагдана. Ер нь юмыг ажиж бодож явдаг сониуч хүнд байгаль дэлхий барагдашгүй олныг хүүрнэж чадах бөгөөд хүнд хань болж ухаан задлах үй түмэн зүйлийн үзэгдэл оршин буй. Ингэхлээр л гэртээ гиюүрч хэвтсэнээс хөдөө хээр явах нь ганц жаргал юм. Гэр шиг уйтай юм ч үгүй болдог бололтой. 
Малын эмчийн хэлснээр Ёнхорынх үнэхээр аж ахуй аварга хоньчин болж насаараа нэр төрөө хугалахгүй гэж тэмцэж сурсан хүнд харин ч бүр шинэ дарамт нэмэгджээ. Бас тэгээд аварга цол олгох гэж сүртэй юм болдог. Аж ахуйн дарга даамал, эмч мэргэжилтэн нар ойрын хоньчид цуглаж бараг л найр наадам хийх шахсан. Төл бүрэн бойжуулсан, хаврын шуурганаас хонио аварсан, тарианд хонио бэлчээж таргалуулах шинэ туршлага гаргасан гэж хүртэл магтацгааж, аваргын үнэмлэх "Социалист уралдаанд түрүүлэгч" гэсэн алтан улаан дарцаг, тэр ч байтугай мянган төгрөгөөр шагнадаг юм байж. Ингэж байхад юманд оролцолгүй зүгээр сууна гэдэг юу гэсэн үг вэ. Эрүү өвдөг нийлсэн ч айлыг авч явах ухаантай яваагийн гэрч бус уу? 
Ертөнц хувирахад хүн бас адилхан хувирдаг жамтай юм. Нэг бодлын сонин сайхан цаг иржээ. Бухимдал цухалдал нартад амьд явах хугацаа дуусаж ойртсоны цондон биз. Ай даа залуу явсан сан бол гэсэн бодол хааяа ан бас орж ирнэ. Арай чалхтайсан бол аваргынхаа шагналаар паржигнадгийг авч унаад давхиж явахыг хэн байг гэх вэ? Залуугийн цагийг харамсах юу билээ. Үнэндээ юу бүтээж юу үзлээ? Арай л Хөшөөтийн хүн чулуу шиг дэмий бүлтийж суусангүй. Дэндүү налгар наазгай, дүлий балай юм шиг явжээ ч гэмээр. Хүний орчлонд юу олж байгааг мэдэхгүй ёстой л тэнгэрийн хаяанаас цааш харах нүд, хүрэх ухаангүй явжээ. Тэгээд ч одоогийн хүмүүст далдуур атаархаж, хуучны төлөө дэмий өөнтөгч зан гаргаж яваа хэрэг. Тэгээд л заримдаа нээрээ зөнөглөж хүүхдийн тоглоом болох нь. Нөгөө лэнтгэрийг хүүг уруу татаж, улсын машинаар тоглож байна гэж матах санаатай бригадын төвд давхиж очоод яалаа. Охиныг нь аль хэдийн тракторчнаар бүртгэж авсан гэж даапаалсан. 
Ёнхор ийнхүү нэг өдөр Хөшөөтийн тарианд хонио бэлчээр өнөөх л хүн чулууныхаа хажууд тамхиа угсран нэрж уулаа. Намрын дохио орж хонгор салхи сэвэлзэн, алсын уул гүвээнд хэнзэлсэн ногооны униар татна. Урд замаар өнөөх л эцэс төгсгөлгүй яарсан машин тэрэг цувна. Тэдний дундаас бэрзээнтэн бүхээгтэй ачааны ёндгор тэрэг гарч Хөшөөтийн хүн чулууг яг чиглэн ирлээ. Юун улс юм болоо? гэтэл бүхээг дотроос урьдаар баахан царил зээтүү шидээд хэдэн залуу гарч ирэв. Хүн чулууг л зайлуулж хаях нь илт. Тэдгээр залуус өвгөнтэй мэндлээд царил зээтүүгээ барин хүн чулууг бүслээд авах нь тэр. 
-Та нар энүүнийг зайлуулах нь уу? Хэнд саад тээг 
болдог юм бол доо? Миний л мэдэхийн ийм нэг юм бүлтийж суудаг юм. 
-Энэ чинь зүгээр нэг чулуу биш эртний түүхтэй эд, хотын музейд аваачиж тавинаа гэлээ. 
- Үгүй ер. Түүхтэй эд гэнээ! Хэн мэдлээ гээд өвгөн хүн чулууг түшин босож санаандгүй шовгор толгойгий нь илбээд авлаа. 
- Өвгөн гуай та хот орохдоо энэ хүн чулуугаа музейд очиж үзэж болно шүү гэж нэг залуу хэлэв. 
- Хохир цаашаа. Насаараа үзсэн чулуу даг гэхэд залуучууд инээлдэн хүн чулууг малтаж гарав. 
Ёнхор эртний танил хүн чулууныхаа булгарахыг харж үл төвдөн нуруугаа үүрч морио хөтлөн тарианд дэлхэн бэлчиж буй хоньд руугаа дөхөхдөө <<Зүгээр байдаггүй хачин улс юмаа. Дэндвэл мань мэтийг ч тэр мүзээдээ тавих нь холгүй. Даанч дэлхийн шороо хөдөлгөж яваа хүн юм сан хойно унах өдрөө л унаад газар булагдана даа, хөөрхий>> гэж бодож явлаа. 



 
 

 
  
