СҮМОГООС БОЛООД ЧУУЛГАН түр завсарлахад хүрэв

Чуулганы үдээс хойшхи хуралдаан мөн л цагаасаа 40-өөд минут хоцорч эхэлсэн. Хуралдааны эхэнд зарим гишүүд картаа хийхгүй УИХ-ын даргын уурыг нэлээд хүргэлээ.
Д.Одхүү тэргүүтэй зарим гишүүн завсарлага авахыг хүссэн боловч зөвшөөрөл авч чадсангүй. Харин Л.Гүндалай гишүүн "Бүлэг байхгүй нам яаж асуудал ярьдаг юм" хэмээн өдөж суулаа. Парламентын түүхэнд анх удаа 139 саналын томьёолол бүхий хуулийн төсөл хэлэлцэж байгаа ч гишүүд их л цалгар назгай хандаж байв. УИХ-ын дарга ч хуулиндаа бүлэг л чөлөө авч ярих ёстой гэснээр амыг нь таглав. Хэрүүл хийж хамаг хугацаагаа алдсаны эцэст арай гэж нэг юм Р.Эрдэнэбүрэн гишүүн картаа хийсний дараа түүнд баяр хүргэж алга ташсанаар санал хураалт эхэлж, энэ өдрийн хувьд 40 гаруй саналын томъёолон гар өргөн батлалцлаа. Ихэнх тохиолдолд эсэргүүцэл илэрхийлж суудаг Б.Жаргалсайхан гишүүн энэ өдөр их л томоотой болчихсон "Бүгдээрээ хурдхан шиг баталчихъя" гэсэн байр суурьтай байлаа. Тэрээр "Ялагдахаасаа айн хууль батлахад саад болж элдэв арга саам хийхээ боль. Түүний оронд сонгуулийнхаа зохион байгуулалтад анхаар" хэмээн АН-ынханд хандан хэлэхэд АН-ын дарга Р.Гончигдорж "Манай нам тэгээд танай намын зааврыг дагах юм уу" гэсний хариуд "76 хоолны сав байж яадаг юм. Чаддаг нэг нь хүрзээ бариад ажлаа хийх хэрэгтэй. Та нартай хэрүүл хийж сууснаас хүрзээ бариад суусан ч яадаг юм" гэж хариулахад Д.Арвин гишүүн их л таашаалтай хүлээж аван "Зөв юм ярьж байна" хэмээн дэмжив. Харин гишүүн Л.Гүндалай "Намын дарга нар үг хэлж байгаа бол би Ард түмний намын даргын хувьд үгээ хэлье" хэмээн хүслээ. УИХ-ын дарга "Бүртгэлгүй намын дарга учир үг хэлэх зөвшөөрөл өгөхгүй" гэж даажигнасны эцэст гэнэт боломж олгов. Л.Гүндалай гишүүн "Манай нам шударга, явцуу үзэл баримтлалын эсрэг байдаг. Анхнаасаа холимог систем гэж ярьж байснаа замын дундаас МАХН буруу тийшээ яваад эхэллээ" гэж шүүмжлэв. Энэ өдөр УИХ-ын дарга, Л.Гүндалай гишүүн хоёр их л эв түнжинтэй байсан. Ц.Нямдорж зарим гишүүн картаа хийхгүй байгаад дургүйцэн Засгийн газрыг бүрдүүлж байгаа намын гишүүд санал хураалтад орох уу, Засгийн газрын бүрдүүлж байгаа хоёр нам улс төрийн ноцтой асуудлыг шийдэхэд бэлэн байна уу гэхэд Р.Гончигдорж "Манай намд хатуу удирдлагын систем байдаггүй. Би байр сууриа хэлсэн. Харин хувь хүмүүс өөр өөрсдөө янз бүрийн байр суурьтай байхыг үгүйсгэхгүй шүү дээ" гэв. Ийнхүү мэтгэлцэж суух хооронд С.Ламбаа, Ц.Мөнх-Оргил, С.Баярцогт, Д.Лүндээжанцан, Ц.Сүхбаатар, Я.Санжмятав нарын гишүүд хурлын үүдний танхимд сүмо үзээд алга болчихов. Уг нь С.Баярцогт гишүүн "Зарим нь сүмо үзээд санал хураалтад оролцохгүй байна" гэж хов зөөж байснаа өөрөө тэдний нэг болоод гараад явчихсан юм. Араас нь УИХ-ын дарга дэд даргаа явуулсан боловч өнөөх нь бас л алга болчихов. Эцэст нь Л.Гүндалай, Б.Жаргалсайхан нар дуудахаар гарсан боловч төдийлэн амжилтад хүрсэнгүй. Аргаа барсан УИХ-ын дарга "Наад сүмо чинь орой мэдээгээр гарна шүү дээ. Би тэсээд суугаад байхад та нар яасан тэвчээргүй юм" гэж зэмлэж суусан ч 17.00 цагт сүмо дуусдаг юм. Тэр хүртэл түр завсарлахаас" гэж хорхойссон гишүүдийн сэтгэлийг амраав. Нэг мэдсэн Сонгуулийн хуулиа ярих ёстой гишүүд маань бүгд үүдний танхимд сүмо үзэж зогслоо. Эмэгтэй гишүүд ч эрчүүдээс дутсангүй. Харин сүмо дууссаны дараа гишүүд их л дуулгавартай орж ирж саналаа хураалгасан юм. 

