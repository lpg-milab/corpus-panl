Баян сумын наадам

Манай засаг захиргааны нэгжийн буюу сумын орчин цагийн нэр гол төлөв Баян, Сайхан бөлгөө. Нэг тийм ... баян сум долоон сарын сүүлээр "улс хувьсгалынхаа ой"-г хожуухан тэмдэглэв.
Сумын наадам 11,12-нд улсынхтай давхцуулан хийхээр стадионд хүн барагтай бол цугларахаа болиод удсанаас хөдөөнийхөн нэг бол наана, нэг бол тээр хойно баяраа товлодог болоод уджээ. Мэдээлэл,телевиз сум байтугай малчны хотонд хямдхаан яваад очсон тул хэн ч гэсэн улсын наадмыг орон дээрээсээ сүүжилдэсхийгээд үзчих өргөн боломж нээгдсэн. Үүний хажуугаар сумын наадмыг явдлын гарз гэх болж. Улаанбаатарт дорвитой шоу түр амсхийх завшааныг ашиглан ... баян сум наадмаа товлолоо. Энэ бас л буруу сонголт юм. Яагаад гэхээр энд тэндхийн наадахаас өөр ажилгүй ногт ганзгалсан хэсүүлчид тал бүрээс шавж, морь бөхний десант буун хамаг бай, мөрийг нь хамж одно. Уяачид морьдоо машинд ачин хаана наадамтай гэнэ, тэнд өдөртөө шуугиад буудаг. Хойтон жилийн наадам хол байна даа гэхгүй хоёр хоногийн дараа даагаа нэхээд зогсож байх юм. Бөхийн хувьд дээр үед аймгийн цолтой бөх сумын наадамд зодоглохоор шоолоод байдаг байсансан. Одоо улсын начин, заанууд ширэн нүүрлэн олз хайж самар цөмсөн шигээ. Сайн дурын уран сайханч гэгчээр олон хүн цугларсан газар муухан бүжигчнээс илүү дэвж шавж, сайн жүжигчин атаархмаар унаж давцгаасан бага гарын бөхчингүүд мөн их байна аа. Зуны турш ийн "тайлан тоглолт"-оо хийгээд явчихад овоо хөөрхөн юм олчихдог гэнэ шүү. Сумын наадамд товир дориун биетэй баньд бүр ноцолдох янзтай. Ноцолддог болгон нь хаа очиж аймгийн арслан, заан, начин. Хаана хэдийдээ ч авчихсан юм. Сумаас хавьгүй том аймагт эхний дөрөвт ордог зарим хүчит эр ... баянд ирээд 64 дүгээр байрт орон хэн нь мундгийг таахын аргагүй. Хүмүүс морьд ирэх дуулианаар нэг дор цугларах ба бусад үед наадмын талбайгаар өдөржин таран холхиж хуушуур ундаа идэж ууцгаан инээж хөхөрцгөөнө. Ойрд уулзаагүй нутаг усныхан мэнд амраа мэдэлцэн адуу малаа сурах гээд юу эсийг ярьж барах билээ. Зун оройн наадамд зүс үл таних гийчин олноор зочилсон байх нь мэдээж. Гагцхүү тэдгээрийг хэнтэй хамаатуулж ярих ч сонин ба гол төлөв морь бөхийн цаад эзэд зонхилно. Бас бүхэл бүтэн цагдаагийн тасаг ч ажлаар ирсэн харагдана. Тэр цагдаагийн даргын талаар хэр хоншоортой эсэхийг нутгийн харцуул ам булаалдан хөөрөлдөх нь их л хамаатай сэдэв бололтой. Сумын наадам дараа өдрийн орой эртээ жаргаж, орой нутгийн алдарт дуучин ая дуугаа өргөж залгуулаад бүжигтэй гэх зар амнаас ам дамжсаар ачаа хөсгөнд хөл орлоо. 
Ж.Гангаа
