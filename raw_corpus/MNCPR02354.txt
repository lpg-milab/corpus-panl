Нүүрсээ "идэж", нүүрээ тахлах цаг иржээ

-"Хоёр толгой, нэг овоо" буюу нүүрсний уурхайгаар аялсан тэмдэглэл- 
"Нүүрс нүүрс биш болсон шүү" Зэсийн үнийн өсөлтөд бялуурсан монголчууд дараагийн "саалийн үнээ"-гээ товлож эхлэв. "Таван толгой"-г ах дүү социалист орнуудад тоолгох гэж царайчилж явсан өмнөх хорь гучин жил ул болжээ.
"Нүүрс нүүрс биш болсон шүү" гэж Монголын алт компанийн дэд Ерөнхийлөгч Д.Дашзэвэг хэлж байна. Төр, засгийн эрхмүүд ч хар алт үнэд орох цагийг аль хэдийнэ мэдэрчээ. УИХ-ын гишүүн Н.Батбаяраар ахлуулсан "Нүүрс" хөтөлбөрийн төслийг боловсруулах ажлын хэсгийнхэн Монголыг тэжээх уурхайнуудаар аялсан юм. Нэг баррель нефтийн үнэ сүүлийн долоон жилд тав дахин нэмэгдэж, цаашдаа ч өсөх хандлагатай байгаа нь нүүрснээс газрын тос гаргах технологид улс орнуудын анхаарлыг татах болсон юм. Манай хувийн компаниуд ч энэ хандлагыг анзаарахгүй өнгөрсөнгүй. Бидний очсон Элдэвийн уурхайг эзэмшдэг "Монголын алт" компанийн Судалгаа, хөгжлийн газрын Ж.Золжаргал ярихдаа "Нефтийн үнийн өөрчлөлтийг ажиглаад, нүүрсний үйлдвэрүүд хүлээлтийн байдалд байгаа" гэв. "Өнөөгийн нөхцөлд нүүрснээс түлш гаргахад асар их ашигтай ажиллах боломж бий" гэж тэр хэллээ. Мэргэжилтнүүдийн тооцоолсноор нэг баррель нефтийн үнэ 35 ам.доллараас давсан үед нүүрснээс газрын тос гаргах үйлдвэрийг байгуулах нь ашигтай гэж үздэг. Харин одоо нефть 70 гаруй ам. долларт хүрчихлээ. Хятадын гангийн үйлдвэрүүд гэж кокс залгидаг мангас нүүрс моодонд орох өөр нэг шалтгаан. Дэлхийн гангийн хэрэглээний гуравны нэг орчим хувь нь урд хөршид маань ногддог аж. Гадаад, дотоодынхны хорхойг хүргэх болсон "Таван толгой"-н нүүрсний нөөцийн 1.7 тэрбум тонн нь коксжих нүүрс гээд бод л доо. Манай улс нүүрсний нөөцөөрөө дэлхийд эхний 15-д багтдаг гэхээр нүүрсийг тоохоос аргагүй. "Таван толгой"-гоос таван миллиард доллар босгох "жор" Гэнэтийн ашгийн татварын "загалмайлсан эцэг" гэгддэг фортуна Н.Батбаярын толгойд ахиад нэг гэнэт ашиг олох санаа төрсөн байна. "Нүүрс" хөтөлбөрийн ажлын хэсгийн ахлагч тэрбээр аяллын төгсгөлд "Таван толгой"-гоос таван миллиард доллар босгох жор хэллээ. Худалдаа, хөгжлийн банк Сингапурийн хөрөнгийн бирж дээр 75 сая долларын үнэт цаас борлуулсан, Фрийдланд хэмээх нөхөр "Оюу толгой"-н нөөцөөр даллаж байгаад хөрөнгө босгосон жишиг түүнийг зоригжуулсан гэнэ. Өнгөрсөн жилийн Гэнэтийн ашгийн татвараас олсон мөнгөнөөс 25 дахин их буюу таван миллиард доллар олж болно гэж тэр найдаж байна.Эхлээд "Таван толгой"-н лицензийг төрд аваад, өнөөг хүртэл уг лицензийг гадныханд алдалгүй дарж ирснийх нь төлөө эзэмшигчдэд нь "тодорхой хөлс" өгөхөөр боджээ. "Төрийн өмчтэй, хувийн оролцоотой компани байгуулаад дэлхийн зах зээл дээр 10 хувийг нь зарж борлуулаад багаар бодоход таван миллиард доллар босгоно" гэж мань эр тооцоолов. "Таван толгой"-н ордын батлагдсан нөөцийн зах зээлийн үнэлгээгээр тооцоход ийм мөнгө болж байгаа юм байна. Төрийн болон хувийн өмчийн уурхайнуудын элдэв сонин Шивээ Овоо. "Шивээ овоо"-гийн уурхайнхан гэнэгүй байгаад алдсан лицензээ буцааж авч өгөөч хэмээн хошуу цорвойж байлаа. "Улсын төсвөөр нарийвчилсан хайгуул хийгдээд нөөц тогтоосон газар дахин хайгуул хийхээр лиценз авчихна гэж бодоогүй" хэмээн уурхайн дарга О.Шагдаржав гомдоллов. Өдгөө төрийн өмчит тус уурхай судлагдсан нөөцийн хэдхэн хувьд олборлолт хийж байгаа агаад үлдсэн хэсгийн лицензийг нь "Шинэ шивээ" хэмээх компани авчихсан гэнэ. Уурхайн ерөнхий инженер М.Тулгаа бүр "Хар бага наснаасаа тоосыг нь идсэний хувьд" гэж байгаад алдсан лицензийг нь улс буцааж авч өгөхийг хүснэ лээ. "Тухайн үед улсын уурхайн хувьд лицензийн төлбөр төлөх ямар ч бололцоогүй байсан" гэж тэд учирлацгаав. Нарийн сухайтын болон жижиг хэмээх тодотголтой "Таван толгой"-н нүүрсний уурхай хаагдсанд уурхайнхнаас илүү аймаг, сумын засаг захиргааныхан бухимдаж байлаа. Мэргэжлийн хяналтынхан эдгээр уурхайг хаагаад хоёр сар болсон нь орон нутгийнхныг санхүүгийн хүндрэлд оруулжээ. Өмнөговь аймгийн гурван Тэс сумын ИТХ-ын дарга О.Баттогтох "Манай сумын санхүүжилт зогсоод цалин хөлс, дулааны зардлаа өр зээл тавиад шийдээд явж байгаа" гэв. Тэдэнд төсвөөс татаас өгөхөө байгаад орон нутаг дахь уурхайнуудаас "татаас" авч эхэлсэн ч гацаа үүссэн нь энэ. "Таван толгой", "Оюу толгой" хэмээх дэлхийд томд тооцогдох орд газрууд бүхий Өмнөговь аймгийнхны амьжиргаа ямар байгааг сонирхов. Тус аймгийн ИТХ-ын тэргүүлэгчдийн дарга С.Эрдэнэбат "Амьжиргааны түвшин өөр л дөө" гэж хэлээд "Нэг сумаас 20 айл Улаанбаатарт орон сууц авсан"-ыг гайхуулаад авав. Нүүрсний уурхайн дэргэдэх зарим сумынхны ч амьдралын хэв маяг өөр юм билээ. Нарийн сухайтын уурхайнхан ойролцоох Гурван тэс, Ноён, Сэврээ сумдад нүүрс үнэгүй нийлүүлдэг аж. Эдгээр сумын иргэд машин нүүрсийг 600 төгрөгөөр авдаг. Зөвхөн НӨАТ төлдөг гэсэн үг л дээ. Оюу толгой. Оюу толгойд сайн ч саар ч мэдээ байна. 700 гаруй ажилтнаа цомхотгосон учраас тэдний амьдарч байсан гэр тосгон нь аниргүйхэн дүнсийж харагдсан. Засгийн газартай байгуулж буй Хөрөнгө оруулалтын гэрээ удааширснаас ажил зогсч, хүмүүсээ цомхотгоход хүрсэн гэж эндхийн удирдлагууд тайлбарлав. Оюу толгой төслийн дэд захирал Т.Мөнхбат "Хөрөнгө оруулалтын гэрээ түргэн байгуулагдвал хөрөнгөө оруулж ирээд төлөвлөсөн ажлууд хугацаандаа хийгдэнэ. Гэрээ удааширвал ажлаа зогсоох тал руугаа явж байна" гэж товчхон ярив. Хөрөнгө оруулалтын гэрээ байгуулагдсанаас хойш гурван жилийн дотор баяжуулах үйлдвэрээ барихаар төлөвлөжээ. "Хэлэлцээ үргэлжилж байна, нааштай яваа" гэж тэр хэлсэн. Эндхийн ажилтнууд өөрсдөө хувцсаа ч угаадаггүй юм билээ. Цэвэрлэгээний ажлыг нь хийдэг тусгай компани ажилладаг юм байна. Өрөөнд өлгөсөн том гэгчийн уутанд угаах хувцсаа хийгээд л орхичихдог аж. Эндээс барууны амьдралын хэв маяг нэвт ханхалж байлаа. Оюу толгой танилцах аяллаар ирсэн зочдыг таатай хүлээж авч үдэж даджээ. Ирсэн зочдод эмэгтэйчүүдийн байранд агааржуулагч, нимгэн дэлгэцтэй шарф зурагт, хөргөгч бас пиво, ундаа ус, жимс өрсөн ширээ, ор бүхий жижигхэн тохилог өрөө угтсан. Энд бас цэнхэр нүдтэй хүүхэд цөөнгүй төрж байгаа гэнэ лээ. Аяллын багийн ахлагч Н.Батбаярт "Хоёр толгой, нэг овоо" гэдэг үг үнэхээр таалагдсан бололтой. "Оюу толгой, Таван толгой, Шивээ овоогийн асуудлыг шийдвэл Монгол хөгжих боломж бүрдэнэ" гэж ярьж явав. 
Б.Янжмаа
