"Говь" улс төржилтийн шуурганд өртөөгүй бол их амжилтад хүрэх байсан

"Говь"-ийн хувьчлалтай холбоотой сүүлийн үед янз бүрийн мэдээллүүд их гарах болсон. Үүнтэй холбогдуулан Бридж группийн Ерөнхийлөгч Л.Даваажаргалаас зарим нэг зүйлийг тодруулж ярилцлаа.
-Танайх яагаад "Говь" ХК-ийн хувьчлалд оролцох болсныг сонирхож болно биз дээ? -Энд хоёр үндсэн шалтгаан бий. Говь үйлдвэрийг Японы анхны буцалтгүй тусламжаар баригдсан гэдгийг мэдэхгүй хүн байхгүй байх. Ингэхдээ мэргэжилтнийг нь хамт бэлтгэсэн. Эдгээр мэргэжилтнүүдэд Бридж Группийн таван хөрөнгө оруулагч ордог. Японд 1980-иад оны үеэс мэргэжил эзэмшиж ажлынхаа анхны гараагаа бүгд Говиос эхэлсэн. Бид Говь ХК-д 4-15 жил инженер, үйлдвэрийн дарга, гүйцэтгэх захирлын нь ажлыг хийж ирсэн байдаг. Мөн Группийн үүсгэн байгуулагч Д.Ганхуяг, Ц.Сэдванчиг нар Говь ХК-ийн нийт хувьцааны 10-аад хувийг эзэмшдэг. 1990-ээд оноос хойш цуглуулж ирсэн нэг сая гаруй ам.доллараа Говь ХК-ны хувьцааг худалдаж авахад зориулсан. Энэ мөнгөөр бид спиртийн үйлдвэр худалдаж авч болох л байсан. Гэтэл яагаад, бидэнд энэ нийгэмд хүн чаддаг юмаа хийх ёстой гэсэн сэтгэлгээ байдаг учраас ийм шийдвэр гаргаж байсан. Нөгөө талаас бидэнд Говь ХК-ийг дэлхийд нэртэй брендүүдийн бүтээгдэхүүнээс дутахааргүй сайн бүтээгдэхүүн үйлдвэрлэдэг үндэсний хэмжээний компани болгон хөгжүүлэх зорилго байдагтай холбоотой. Энэ хариуцлагыг бид үүрэлцэх ёстой гэж боддог. -Говь ХК-тай танай групп ямар харилцаатай юм бэ. "Говь" амралтын хувьчлалтай ч танай групп холбогдсон асуудлууд яригддаг л даа? -Бид 10 гаруй жил хамтран ажиллаж ирсэн. Өөрсдийн санхүүгийн үүсвэрээр ноолуур бэлтгээд самнуулах, бүтээгдэхүүн хийлгэх үйлчилгээ авч, эдгээр бүтээгдэхүүнээ өөрсдөө олсон зах зээлд борлуулж ирсэн. "Говь" ХК 90-ээд оноос хойш хүчин чадлаа бүрэн ашиглаж ирээгүй. Бид бүтээгдэхүүн боловсруулах үйлчилгээ аваад боловсруулалтын зардалд жилд 200-гаас доошгүй сая төгрөг төлж ирсэн. Энэ үйл ажиллагаа нь үйлдвэрийн хүчин чадлын ашиглалтыг дээшлүүлэх, ажилчдыг ажилтай байлгах, ашгийг нэмэгдүүлэхэд үүрэг гүйцэтгэж ирсэн гэдэг нь тодорхой. Энэ 10 гаруй жилийн хугацаанд зөвхөн боловсруулалтын зардлаар гурван тэрбум гаруй төгрөгийг Говь ХК-д төлсөн байдаг. Энэ зардлын 30-50 хувь нь цэвэр ашиг байдаг. Ийм л харилцаа байсан. Тэр амралтын хувьчлал энэ тэрд нь манайх оролцоогүй ээ. -Танай хөрөнгө оруулагч Ц.Сэдванчигийн нэр орсон таагүй мэдээлэл хэвлэлээр сүүлийн үед их гарах боллоо. Хэвлэлүүдэд гараад байгаа мэдээллүүд ямар учиртай юм бэ? -Төр, хууль хяналтын байгууллага гэж байна. Хянаж шалгасан л байж таараа шүү дээ. Олон жил хамт явсны хувьд арай ч тийм зарчимгүй залуу гэж бодохгүй байна. Энэ хүн "Говь"-д олон жил ажилласан. Хоёр удаа захирлаар томилогдож хоёр удаа "Говь" компанийг сэргээсэн гэдэг нь үнэн. Олон хүн ингэж ярьдаг. 1996 онд томилогдох үед нь хувийн компаниудын хувь давамгайлсан олон охин компаниудыг "Говь"-иос хөрөнгө оруулан байгуулсан, түүхий эд нийлүүлүүлэх гэрээ байгуулах нэрээр хөрөнгийг нь тараачихсан байсан гэдэг. 2005 онд томилогдоход нь компани дөрвөн жилийн дүнгээр 11 тэрбумын алдагдал хүлээсэн, он дамнасан зээлийн өрийн үлдэгдэл, бусад өр таван тэрбум гаруй байсан тухай хувьцаа эзэмшигчдийн тайланд тодорхой байдаг. Энэ урагшгүй үйл ажиллагаанд олон асуудал байгаа нь тодорхой. Одоо компани хоёр жил дараалан ашигтай ажиллаж ногдол ашиг тавьж байна. Банкны өр зээлээс салсан. Энэ нь бизнес эрхлэгчийн ажлыг дүгнэх үзүүлэлт мөн. Эхлээд нэг их тоохгүй, иргэд ойлгож байгаа гэж бодож явдаг байлаа. Гэвч сүүлийн үед энэ компанийн хувьчлалтай холбогдуулан олон янзын гүтгэлэг гаргах нь хэрээс хэтэрлээ. Ийм учраас би үүнийг хэлж байгаа юм. Бид бүгдээрээ япон сургуультай. Тийм болохоор аливаа зүйлд чин шударгаар хандаж, үнэнээр явахыг хичээдэг. Тэгж явж байгаа ч гэж бодож байна. Ц.Сэдванчигийг төрийн өмч давамгайлсан хувьцаат компанийн хөрөнгийг хамгаалах, бизнес төлөвлөгөөгөө хэрэгжүүлэх зэрэг гэрээгээр хүлээсэн үүргээ биелүүлсэн гэж ТӨХ дүгнэсэн байдаг. Үнэн үгээр явбал үхэр тэргээр туулай гүйцнэ гэдэг шүү дээ. Саяхан сонин хэвлэлд "Говь"-д ажиллаж байхдаа алдагдалд оруулахад нөлөөлж хөрөнгө, мөнгийг нь шамшигдуулсан асуудалд орж ажлаасаа халагдсан, хувьчлуулахгүй байж байгаад буцаж очих гэсэн Сэдванчигт гомдсон хүмүүс захиалгаар бодвол төлбөр мөнгөтэй ч байж болох гүтгэлгийн чанартай зүйлүүд бичүүлээд байна гэж бодож байна. -2003 оны "Говь"-ийн тендерийг "Бридж" групп хүчингүй болгосон гэж бичээд байдаг. Энэ ямар учиртай юм бэ? -Би тэр үед байгаагүй учраас яг юу болсныг мэдэхгүй. Харин судлаад үзэхээр "Бридж"-д огт хамаагүй л юм билээ.Өмч хувьчлалд зургаан өрсөлдөгч ороод тав нь техникийн санал дээр унаж, ганцхан MCS компани үлдэж, үргэлжлүүлээд үнийн саналыг нь бүх оролцогчийн нүдэн дээр задалсан. Гэтэл зургаан хувь байх ёстой үнийн санал нь ганцхан хувь байсан гэдэг. Үүнийг манай консерциумийнхан биш гадны өрсөлдөгч нар нь уг тендерийг хүчингүй болгох ноцтой зөрчил гэж үзээд ТӨХ-д гомдол гаргаснаар тендер хүчингүй болсон юм билээ. Үүнийг олон хүн мэддэг. Сүүлийн үед үнэн худал хоёрыг их зөрүүтэй ярих болж дээ. -УИХ-ын гишүүн Д.Ганхуягийг "Бридж"-ийн захирал байсантай холбогдуулан "Говь" ХК болон хувьчлал тойрсон маргаантай холбож бичээд байгаа. Мөн бизнесийн салбараас олон хүн улс төрд орж ирэх нь таатай биш гэсэн яриа байдаг. Эрхэм гишүүн өмнө нь танай группын ерөнхийлөгч байсан болохоор ингэж нэр холбогдох нь аргагүй байх л даа. -Гишүүнээс өөрөөс нь асуух нь зөв болов уу? 1993 оноос хойш 2004 оны сонгууль хүртэл тэрээр "Бридж" группын ерөнхийлөгчөөр ажилласан. Энэ хугацаанд л энэ компани хөл дээрээ босч, цэцэглэн хөгжсөн. Одоо манай компанид 800 гаруй хүн ажиллаж байна. Тэр хамтын зорилтынхоо төлөө шударгаар зүтгэдэг, өөрийн эрх ашгийг нөхдийн эрх ашгийн дараа тавьж чаддаг, зарчимтай хүн. Үүний хүчинд энэ компани өдий зэрэгтэй, хөрөнгө оруулагчид нь эв нэгдэлтэй яваа. 2003 онд "Бридж" групп "Говь" ХК-ны хувьчлалд оролцсон. Д.Ганхуяг захирлыг төрийн түшээ болсон гээд манай компани энэ хувьчлалд оролцохгүй байна гэж байхгүй шүү дээ. Тэр одоо олсон хөрөнгөнөөсөө ядарсан олон түмний төлөө зориулаад явж байна. Бид үүнийг нь ч дэмждэг. Гишүүн төрийн хэрэгт хоёргүй сэтгэлээр зүтгэж чаднаа. Тэр бие, гэрээ зассан. Ер нь нийгмийн баялгийг бий болгоход гар бие оролцож байсан хүмүүс эдийн засгийн сонирхолд автагдах нь бага байдаг гэдэг. Төрд ийм хүмүүс хэрэгтэй. Тэгээд ч бизнесийн салбарын хөгжил л улс орны хөгжлийг тодорхойлж байна шүү дээ. Тиймээс хууль тогтоох байгууллагын гол ажлын нэг нь энэ салбарын эрх зүйн орчинг байнга боловсронгуй болгох асуудал. Иймээс аль ч оронд бизнесийн салбараас улс төрд орох асуудал нийтлэг болсон. Тэр төрийн түшээгийнхээ хувьд энэ орны хөгжлийн төлөө ихийг бүтээж чадна гэдэгт итгэж байна. Үүнийг цаг хугацаа харуулах байхаа. -Эхнээсээ элдэв хэл ам дагуулж байгаа болохоор тендерийн үр дүн ямар байх бол. Ямар нэг байдлаар будлиантсан гэдэг яриа яаж ийж байгаад л тендер дууссаны дараа гардаг. Шударга болж чадна гэж итгэж байна уу? -Манай консерциумын гишүүд тендерийг шударга болоосой л гэж хүсэж байгаа.. Бидний зүгээс шударга өрсөлдөөнийг л эрхэмлэх болно. Сонин хэвлэлээр худал, үнэн нь мэдэгдэхгүй нийтлэл бичүүлж бие бие рүүгээ дайралт хийх нь хэн, хэнд нь хэрэггүй, хайран цаг баймаар санагдах юм. Хууль зөрчсөн гэж үзэж байгаа бол хянаж шалгадаг төрийн хаалга нээлттэй л байна шүү дээ. Тендерийг шударга явуулахын тулд Ц.Сэдванчиг ажлаасаа түтгэлзсэн. Одоо бидэнд хардах үндэслэл байхгүй. "Говь" төрийн өмч давамгайлсан компани учраас улс төрийн шуурганд өртөж асар их боломжийг алдаж хоёр ч удаа дампуурах дөхсөн байдаг. Хувийн хэвшилд шилжвэл ухарна гэж байхгүй ээ. 
Д.Мөнгөндалай
