Агуу хэмээх чимэгтэй аваргууд

Японы мэргэжлийн сумо бөхийн түүх арвин. Бас шинэ дээд амжилт бүрийг тэмдэглэн бичиж, рекордын эздийг тухай бүр нь нэрлэн үлдээдэг билээ. Тэгвэл энэ удаад 20 ба түүнээс олон удаа мэргэжлийн сумо бөхийн макүүчи буюу дээд зиндаад түрүүлсэн дөрвөн их аваргын товч танилцуулгыг хүргэж байна. Тэдний тэргүүнд ёкозүна Тайхо бичигддэг.
Тайхо Коки Хатуу ширүүн бүхний талбар болсон мэргэжлийн сумо бөхийн төрөлд 16 настайдаа хөл тавьсан тэрбээр нэр алдраа дуурсгасан 48 дахь их аварга болжээ. өдгөөгөөс 67 жилийн өмнө буюу 1940 оны таван сарын 29-нд төрсөн бөгөөд Тайхо аварга Аки башёгоос эхлэн зодоглосон бол 1961 оны мөн л Аки башёд их аварга хэмээх дээд цолыг хүртсэн байна. Тэрбээр нийт 32 удаа эзэн хааны цом хүртэж, 30 настайдаа тавдугаар сарын Нацу башёд зодог тайлжээ. Их аварга Тайхо 1960 оны Нацу башёгийн эхний өдрийн барилдаанд Асашио их аваргыг өвдөг шороодуулан кинбоши шагналын эзэн болсон байна. Мөн 1967 оны нэгдүгээр сарын барилдааны сүүлийн өдөр Кашивадог унагаж таван башё дараалан нэг ч уналгүй түрүүлсэн амжилтыг үзүүлсэн юм. Дашрамд сонирхуулахад, түүний энэ дээд амжилтыг манай их аварга Асашёорюү Д.Дагвадорж давтсан билээ. Ид барилдаж байх үедээ ёкозүна Тайхо 187 см өндөр, 153 кг жинтэй байсан аж. Чиёнофүжи Мицугу Үндэснийхээ бөхөөр 20 жил тасралтгүй барилдаж, 58 дахь их аварга цол хүртэж чадсан Чиёнофүжи ёкозүна нийт 31 удаад дээд зиндааг тэргүүлжээ. Тэрбээр 1955 оны нэгдүгээр сарын 1-нд Хоккайдод мэндэлсэн байна. Мөн л "хар багаасаа" буюу 15 настай байхдаа сумогийн ертөнцтэй амьдралаа холбосон Чиёнофүжи 26-тайдаа их аварга цол хүртсэн юм. Дээд цолын эзэн болсон цагаас хойш есөн жил тухайн үеийн сумочдоо тэргүүлэн барилдсаны эцэст зодог тайлсан. Ёкозүна Чиёнофүжи барилдаж байх үедээ 183 см өндөр, 127 кг жинтэй байсан бөгөөд зодог тайлсныхаа дараа уламжлалт ёсоор дэвжээний тэргүүн болсон байна. Китаноуми Тошимицү Мэргэжлийн сумод нэр алдраа нэгэнт үлдээсэн "Агуу аварга" чимэг бүхий дөрвөн бөхийн нэг нь Китаноуми юм. Түүний хувьд бусад бөхчүүдтэй харьцуулбал хамаагүй бага, 13 настайдаа сумогийн дэвжээнээ гарч үзсэн байна. 55 дахь ёкозүна цол хүртсэн Китаноумигийн үед жинхэнэ шижигнэсэн их аваргууд жижиг тойрогт "нэгийгээ үзэж" байсан гэдэг. Тиймдээ ч 31 настайдаа зодог тайлсан байна. 1955 оны тавдугаар сарын 16-нд төрсөн тэрбээр 21-тэй байхдаа их аваргын болзол хангасан юм. өдгөө Китаноуми их аварга өөрийн нэрээр дэвжээ нээн сумогийн хойч үеийг бэлдэх ажилдаа шаргуу зүтгэхийн зэрэгцээ хааяахан сумогийн тэмцээн тайлбарлах, шүүх зэрэг ажлаар "хорхойгоо дардаг"-ийг нь монголчууд сайн мэднэ. Мөн түүнийг одоогийн "хөгшнөөр" таних ч дэвжээн дээр ид эр бяраа гаргаж явахдаа 179 см өндөртэй, 169 кг жинтэй байжээ. Таканохана Кожи Монголчуудын хамгийн сайн таних буюу сумо үзэж эхлэхэд барилдаж байсан Японы "отгон" их аварга. Яг отгон нь биш ч түүнээс хойш япон бөх ёкозүнагийн болзол хараахан хангаагүй байна. Тэрбээр 1972 оны наймдугаар сарын 12-нд Токио хотноо төржээ. Улмаар 16 настай байхдаа сумогийн ертөнцөд татагдан тасралтгүй 15 жил барилдан зодог тайлсан юм. Түүнийг сумогийн маушигаа тайлах үе буюу 2001 оны Хацу башёд өдгөөгийн сумочдын тэргүүн бөх 68 дахь их аварга Асашёорюү япон үндэсний бөхөд хөл тавьсан удаатай. Таканоханагийн амжилтаас дурьдвал, сумо барилдаж эхлээд жил гаруй хугацааны дараа жүрёо зиндаанд дэвшсэн бол тэндээ хоёр башё барилдаж 1990 оны тавдугаар сараас дээд зиндаанд хүч үзэж эхэлжээ. Мөн 1991 оны долоон сард саняакү буюу өндөр цолонд хүрч, 1993 оны Хару башёгоос озэки болсон байна. Харин их аварга цолыг 1995 оны Хацу башёд хүртсэн бөгөөд есөн жил сумогийн дэвжээнээ дээд цолтой зодогдлосон. 
Б.Бадмаа

