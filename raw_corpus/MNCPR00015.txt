"Бөмбөгөр" худалдааны төв үйл ажиллагаа явуулах зөвшөөрөлгүй байжээ

"Бөмбөгөр" худалдааны төв өнгөрсөн баасан гаригийн орой шатаж олон хүний амьдарлаа залгуулж байсан хувийн бизнес нь яах ийхийн зуургүй үгүй болсон.
"Бөмбөгөр" худалдааны төв өнгөрсөн баасан гаригийн орой шатаж олон хүний амьдарлаа залгуулж байсан хувийн бизнес нь яах ийхийн зуургүй үгүй болсон. Уг худалдааны төв нь "Алтжин" группийнх бөгөөд цувраа гурван павильоны хамгийн хойд талынхаас эхэлж гарсан гал яах ийхийн зуургүй авалцан гурвуулаа шатсан. Нэгэнт болоод өнгөрсөн галын аюул бол хэдэн тэрбумын хөрөнгийг хэдхэн цагийн дотор үнс болгон хувиргасан хэрэг юм. Одоо түрээслэгч нарын хохирлыг хэрхэн барагдуулах вэ гэдэг асуудал олны анхаарлын төвд байна. Гал гардаг шөнө бухимдсан түрээслэгч нар хотын захиргааны байр болон "Алтжин" группын захиргааны байр руу дайръя гэх мэтээр ярилцаж хаашаа л бол хаашаа хөдлөхөд бэлэн байсан. Нийслэлийн мэргэжлийн хяналтын газраас "Алтжин" группын "Бөмбөгөр" худалдааны төвийн үйл ажиллагааг нь зогсоох шийдвэр гаргаж албан мэдэгдэл өгч байсан аж. Өнгөрсөн арваннэгдүгээр сард өгсөн уг шаардлагыг хүлээн авсан бол ийм асуудал гарахгүй байсан талаар хүмүүс халаглан ярьж сууна. Барилгын тухай хуульд "Барьж дуусаагүй буюу баригдаж дууссан барилгыг мэргэжлийн комисс ашиглалтад хүлээн аваагүй бол уг барилга байгууламжид үйл ажиллагаа явуулахыг хориглоно" гэдэг үндэслэлтэй НМХГ-ын дүгнэлт өнгөрсөн долдугаар сард гарч байжээ. Мөн уг объект нь галын аюулгүй байдлын заалтыг зөрчсөн зөрчилтэй, тавьсан шаардлагыг биелүүлэхгүй явсаар өдий хүрсэн тухай баримт бас бий. НМХГ-ынхан тавьсан шаардлагаа биелүүлэх болоход ард түмнийг уг албаны өөдөөс турхиран босгодог гаж тогтолцоо байнга гардаг тухай албаны хүмүүс ярив. Нэгэнт түрээслэгч нар түрээсээ төлсөн болохоор "Бөмбөгөр" худалдааны төвийг яалаа гэж хаалгахав. Анхнаасаа уг обьектыг мэргэжлийн комисс нь хүлээж авсны дараа түрээслэгчдээ байршуулах нь зүйтэй байсан болов уу. Үүнтэй адил "Нарантуул" захыг өдий болтол мэргэжлийн байгууллагаас ашиглалтад хүлээж аваагүй гэвэл та итгэх үү. Баригдаад гурван жил гаруй хугацаа болж буй ч үйл ажиллагаа явуулах албан ёсны эрх байхгүй. Шаардлага хангагдаагүй барилга байгууламжаас болж хүний амь нас сүйдвэл хариуцлагыг нь хэн хүлээх вэ? ТҮРЭЭСЛЭГЧДИЙН ХОХИРЛЫГ ХЭРХЭН БАРАГДУУЛАХ ВЭ? "Алтжин" группийн мэдэгдэж буйгаар гэрээ хийсэн 700 гаруй түрээслэгчид байгаа гэнэ. Харин Чингэлтэй дүүргийн татварын албанд энэ тоо зөрүүтэй гарч байгаа аж. Татварын албанд бүртгэлтэй 403 лангуу түрээслэгч, 19 аж ахуйн нэгж байна. Хохирлын үнэлгээг тогтоох нь амаргүй байгаа бөгөөд юутай ч эхний ээлжинд цагдаагийнхан түрээслэгчдээс ямар хэмжээний бараа бараа таваартай байсан тухай анхны мэдүүлгийг нь авч эхэлжээ. Нийслэлийн төрийн сангийн хэлтсийн дарга "Улсын комисс уг обьектыг албан ёсоор хүлээж аваагүй болохоор түрээслэгчдийг даатгалд хамруулах ямар ч үндэслэл байхгүй" гэж байв. Хотын дарга Ц.Батбаяр: Хотын төсвөөс иргэдийн хохирлыг барагдуулна гэсэн юм байхгүй. Харин иргэдийн хохирлыг тухайн компани барагдуулахад хотын зүгээс иргэддээ тусална гэв. Нэг түрээслэгч нь 3 х 2 метр хэмжээний лангуу эзэмшдэг бөгөөд ийм хэмжээний газарт хэдий хэр хөрөнгө байж болохыг дүүргийн татварын байцаагч болон заал зохион байгуулагч нараас тодруулж байж иргэдийн хохирлыг тогтооно гэсэн санал ч дуулдаж байлаа. Бэлэн хэдэн сая төгрөгөө лангуун дотроо түгжиж шатаалгасан хүмүүс яах болж байна. Үүнийгээ хэрхэн батлах вэ гэсэн гайхшрал ч хохирогчдын дунд яригдаж байсан юм. Урьдчилсан тооцоогоор 20 гаруй тэрбум төгрөгийн хохиролтой гэж байгаа бөгөөд гал гарсан шалтгаан нь тодорхойгүй байна. Шатсан обьектыг одоо хүртэл хамгаалалтад авсан хэвээр харагдав. Галын утаа ойр хавийг бүрхжээ. 
Б.Долзодмаа
