Мобикомыг шүүхэд өгчээ

"Нийгмийн толь" сонины удирдлагууд Мобикомын 650 мянган хэрэглэгчийн бүртгэл хүчний байгууллагууд байдаг талаар өчигдөр мэдээлэл хийлээ. 
Мобикомын 650 мянган хэрэглэгчийн утасны дугаар, нэр, гэрийн хаяг, регистрын дугаар бүхий бүртгэл ЭЦГ, УМБГ, Хэрэг бүртгэх газар гэх мэт хүчний бүх байгууллагуудад байдаг байна. Тус сониныхон өнгөрсөн оны наймдугаар сард хэрэглэгчдийн бүртгэл болох зургаан CD бүхий мэдээллийг олж авчээ. Эл мэдээллийн эх сурвалж нь саяхан шинэчлэгдсэн бүртгэлээр дахин цагдаагийн байгууллагад хүргэгдсэнийг мэдэгджээ. "Нийгмийн толь" сонины эрхлэгч С.Энхтуул "Мобиком корпорацийн Олон нийттэй харилцах албаны дарга Д.Болортой өнгөрсөн оны намар уулзаж, бүртгэлийн талаар мэдэгдсэн. Харин Д.Болор даргын яриад байгаа шиг сар бүр 500 мянган төгрөгийн реклам өгөх, авах талаар огт ярилцаагүй. Харин Д.Болор дарга энэ бүхэн оператороос алдагдаж болно гэчихээд үсгийн формат өөр байна гэсэн нь эргэлзээ төрүүлж байна. Хэрэглэгчдийн бүртгэл нууцын нууцад байдаг гэсэн мөртлөө Д.Болор "АЭ" сонинд өгсөн ярилцлагадаа "Хаанаас ч олж болно" гэсэн байна билээ. Мөн манай сонин тагнах, чагнах талаар огт мэдээлээгүй байтал "Мах хулгайд алдчихлаа гэхэд нь юун гуя" гэдэгтэй адил уржигдар болсон хэвлэлийн хурал дээр өөрсдөө ярьж эхэлсэн. Хүчний байгууллагуудад хэрэглэгчдийн мэдээлэл байгаа нь үнэн. Хаана, ямар албан тушаалтанд, хэнд байгааг нь цаг нь болохоор зарлана. Мобиком манай сониныг шалгуулна гэсэн. Манайх шалгуулахгүй гэдгээ дээд байгууллагад нь мэдэгдэнэ. Нэг тэрэгний хоёр дугуйд шалгуулахгүй. Харин Дэлхийн хэвлэлийн эрх чөлөөний өдөр Д.Болорыг шүүхэд өгсөн. Шалтгаан нь 500.000 төгрөгийн реклам өг гэж биднийг гүтгэсэн. Мөн бидэнд байгаа хуурамч жагсаалтыг бодитой нь тулгая гэхэд ирээгүй гэж мэдэгдсэн нь шүүхэд өгөх бас нэг шалтгаан болсон. 650 мянган хэрэглэгчийн өмнөөс бүх баримтыг Ерөнхийлөгч, Ерөнхий сайд, УИХ-ын дарга, Үндэсний аюулгүй байдлын дэд хороо, Аюулгүй байдал, гадаад бодлогын байнгын хороо болон Хүний эрхийн үндэсний комисст хүргэнэ" хэмээн мэдэгдсэн юм. Тус сонин Мобикомын хэрэглэгчдийн бүртгэлийг дөрөвдүгээр сарын 30-наас эхлэн цувралаар нийтэлж эхэлжээ. Түүнээс хойш Мобикомын хэрэглэгчид гомдол, санал нэлээдгүй ирүүлжээ. Хувь хүний нууцтай холбоотой мэдээллийг прокурорын зөвшөөрлөөр авах ёстой байдаг аж. Мөн 650 мянган хэрэглэгчийн шинэчилсэн бүртгэлийг удахгүй нийтэд мэдээлэх гэнэ. 
Д.Навчаа
