Би оюутан залуусыг дандаа хөгжигч хүн байгаасай гэж хүсдэг

Монголын Ардчилсан социалист оюутны холбооны ерөнхийлөгч С.Бямбацогттой ярилцлаа. 
-Монголын Ардчилсан социалист оюутны холбоо (МАСОХ) монголын оюутан залууст чиглэсэн бодлого, үйл ажиллагааг авч хэрэгжүүлдэг байгууллага. Тэгэхээр энэ байгууллагынхаа тухай асуултаар ярилцлагаа эхэлбэл ямар вэ?
-Тэгье. Монголын Ардчилсан социалист оюутны холбоо нь 1998 онд ардчилсан социалист үзэл баримтлалыг дэмждэг оюутан залуусын нэгдэл, үүсгэл санаачилгаар байгуулагдсан нийгэмд үйлчилдэг төрийн бус байгууллага. Одоогоор 30 гаруй мянган оюутан залуусыг эгнээндээ нэгтгэсэн үндэсний хэмжээнд үйл ажиллагаагаа явуулдаг. -Та Монголын МАСОХ-ны ерөнхийлөгчийн сонгуульт ажлыг хэдийнээс хаших болсон вэ? -Хот, хөдөө орон нутгаас сонгогдсон 400 гаруй төлөөлөгч оюутан залуус МАСОХ-ны дүрмээр дөрвөн жилд нэг удаа ерөнхий чуулганаа чуулж тодорхой хэдэн асуудлуудыг хэлэлцэн шийдвэрлэж баталдаг. Энэхүү чуулганы бүрэн эрхт заасны дагуу холбооны ерөнхийлөгчийг чөлөөлөх, сонгон батлах үйл ажиллагаа явагддаг. МАСОХ-ны 2006 оны дөрөвдүгээр сард чуулсан II ерөнхий чуулганаас МАСОХ-ны ерөнхийлөгчөөр сонгогдон ажиллаж байна. -Та бид хоёрын ярилцлага Олон улсын оюутны эрхийн өдрийг тохиолдуулан болж байгаагаараа онцлогтой байгаа. Энэ өдрийг яагаад сонгон авч Олон улсын оюутны эрхийн өдөр гэж дэлхий дахинд тэмдэглэх болсон юм бэ? -Чех улсын Оюутан Оплата, Прага хотноо дэлхийн II дайныг эсэргүүцэж мянга мянган оюутнуудын эрхийн төлөө өөрийгөө галдан хөнөөсөн тэрхүү өдрийг буюу жил бүрийн арваннэгдүгээр сарын 17-ны өдрийг Олон улсын оюутны эрхийн өдөр болгох тухай шийдвэрийг НҮБ-аас гаргасан юм байна лээ. Манай оюутан залуус ч энэхүү өдрийг жил бүр тэмдэглэж дуу хоолойгоо нэгтгэдэг болоод удаж байна. -Олон улсын оюутны эрхийн өдөр гэснээс Монголын оюутан залуусын эрх хэр зэрэг зөрчигдөж байгаа бол энэ талаар таны бодол ямар байдаг вэ? -Оюутны эрх гэдгийг юуны өмнө хүний эрх гэдгээс жаахан ялгаж салгаж ойлгох хэрэгтэй байх. Таны энэ асуултаас ургаад олон асуудлууд гарч ирнэ. Оюутны төлж байгаа сургалтын төлбөр бодитойгоор эргээд хүртээмжтэй байдлаар өөрт нь зарцуулагдаж байна уу, дэлхий жишигт нийцэхүйц чанартай боловсролыг авч чадаж байна уу, сурч амьдрах оюутны дотуур байраар хангагдаж чадаж байна уу, сургуулийн бааз суурь нь оюутнуудыг чанартай боловсрол эзэмшихэд дэмжлэг нөхцөл бололцоо болж чадаж байна уу гэхчилэн олон асуудал байна. Үнэндээ өнөөдөр төрийн өмчит болон хувийн бүхий л их, дээд сургуулиудад оюутны эрх олон зүйл дээр зөрчигдөж байгаа. -Танай холбооны зүгээс эдгээр асуудлыг шийдвэрлүүлэх талаар ямар арга хэмжээ авч хэрэгжүүлж байна. -"Тунгалаг тамир" кинонд Итгэлт баян "хошууны ноёдын булайг дэлгэвэл далай л гэсэн үг" гэж Эрдэнэтэй ярилцдаг нь энэ тухай сэдвийг бодохоор санаанд байнга орж ирдэг. Манай холбооны оюутан залуус бид эдгээр асуудлуудыг яриад сургууль бүр дээр жагсаал цуглаан хийх ч юм уу хэвлэлийн бага хурал хийгээд ч юм уу тэгсэн тэгээгүй гээд явах ач холбогдол тун бага гэж үзэж байгаа. Нийгэм ч иймэрхүү зүйлсээс цочирхоо больсон үнэндээ хүмүүс залхаад байна. Бид тэгвэл арай өөр хэлбэрээр тэмцэх нь зүйтэй гэж үзэж байгаа. Тулгарч буй бэрхшээл, зөрчигдөөд байгаа асуудлуудыг цогцоор авч үзэн оюутан залуусын дунд нээлттэй асуултуудыг тавьж хэрхэн шийдвэрлэх, хэрхэн яаж засаж сайжруулах, хууль эрх зүйн орчны хүрээнд болон өөрсдийн болон төр, засгийн зүгээс ямар ямар дэмжлэгүүд хэрэгтэй байгааг нээлттэй хэлэлцэж нийт оюутан залуусын өөрсдийнх нь санал бодол шийдвэрийг үндэслэн бодлогын бичиг баримт болгон дээд боловсрол олгох системийн байгууллагуудад хүргүүлж бодлого үйл ажиллагаанд нь тусгуулах, шийдвэрлүүлэх тал дээр түлхүү анхаарч ажиллана. Ингэвэл өвчнийг гаднаас нь илж биш дотроос нь вирусыг нь амьдрах орчингүй болгох замаар эмчилж чадна. -Олон улсын оюутны эрхийн өдрийг угтаж танай байгууллага юу хийв. -Аж-лаа аваад 2006-2008 онд хэрэгжүүлэх бодлого үйл ажиллагааныхаа хөтөлбөрийг гарган Удирдах зөвлөлөөрөө батлуулсан. Манай холбооны баримталж байгаа гол бодлого зорилт бол оюутан залуусыг нийгэмд зөв бие хүн болон төлөвшихөд бүхий л анхаарлаа хандуулан ажиллах. Өнөөдрийн оюутан маргаашийн Монгол орны хөгжлийг авч явах иргэд гэдэг ойлголтыг МАСОХ-ны хэрэгжүүлж буй бодлого бүртээ тусгахыг хичээдэг. Таны тавьсан асуултад хариулахад аравдугаар сарын 28-нд нийт 30 гаруй их, дээд сургуулийн оюутны зөвлөл холбоодын тэргүүд, оюутны төлөөлөл 150 оюутнуудын хамт Богд хан уулын ноён оргил "Цэцээ гүн"-д гарах "Залуу нас-Эрч хүч 2006" явган аялал авиралтыг зохион байгуулж сүлд хийморио сэргээх, байгаль дэлхийгээ хайрлан хамгаалах Богд хан уултайгаа танилцах, их, дээд сургуулиудын оюутны зөвлөл холбоод, оюутан залуус маань нэгдэн нягтрах хамтран ажиллах олон төрлийн ач холбогдолтой арга хэмжээ болсон. Мөн энэ сарын 11-12-нд Улаанбаатар хотын нийт их, дээд сургуулиудын оюутны дотуур байрнуудын дунд гар бөмбөгийн Улаанбаатар хотын аварга шалгаруулах шилжин явах цомын тэмцээнийг зохион байгууллаа. 27 дотуур байрны эрэгтэй эмэгтэй 45 баг, 400 гаруй тамирчид, 3000 гаруй хөгжөөн дэмжигчдийг хамарсан биеийн тамир спортыг сурталчилсан томоохон арга хэмжээ болсон гэж үзэж байгаа. Ер нь бид цаашид оюутан залууст хандсан оюунлаг үйл ажиллагааг авч хэрэгжүүлэхээр төлөвлөөд бэлтгэл ажлаа ханган ажиллаж байна. -Та оюунлаг үйл ажиллагаа гэлээ. Үүнийг тодруулбал? -Өнөөдөр маш олон төрийн бус байгууллага үйл ажиллагаа явуулж байна. Эдгээр байгууллага маань төрөл бүрийн уралдаан тэмцээн, урлагийн тоглолт шоу, жагсаал цуглааныг хийгээд сурчихаж, хаа сайгүй л иймэрхүү зүйлс бараг л өдөр болгон болж байна. Бид өөр хэлбэрээр оюутан залуусынхаа боловсрол оюунд анхаарсан үйл ажиллагааг авч хэрэгжүүлье гэсэн бодлого чиглэлтэй байгаа. Ер нь залуу хүний цэлмэг оюун ухаанд олон сайхан шинэ шилдэг санаанууд яваа шүү дээ. Монгол Улсын тэргүүлэгч эрдэмтэн мэргэд, бодлого тодорхойлж буй төрийн өндөр албан тушаалтнуудын цуврал лекц уулзалтуудыг тухайн салбарын оюутан залуустай хийхээр төлөвлөж байна. Цаашид англи хэл, мэдээллийн технологийн иж бүрэн сургалтуудыг хамтад нь зохион байгуулж Монгол Улс цаашлаад олон улсад хүлээн зөвшөөрөгдсөн сертефикатыг олгодог болох ингэснээрээ оюутан залуус маань даяаршлын эрин үед хөл алдахгүй алхах, мэргэжил мэдлэгээ зөв ашиглах ажлын байруудаар хангагдах ихээхэн боломж бололцоо бүрдэх юм. Хувь хүний хөгжлийн тал дээр илтгэл мэтгэлцээний сургалтууд явуулах олон төрлийн тэмцээнийг зохион байгуулах, өөрийгөө зөв илэрхийлэх урлагийг эзэмших хөгжүүлэхэд дэмжлэг туслалцаа үзүүлэх, Монгол Улсын хөгжлийн концепциуд дээр оюутан залуусын бодол саналыг уралдуулах гэх зэргээр ажиллаж байна. -Чадварт тулгуурласан боловсрол-Дээд боловсролын чанар гэдэг сэдвээс надад иймэрхүү асуулт төрж байна. Манай боловсролын системийн хувьд таны бодлоор засч сайжруулах зүйл юу байна. Та бүгдийн яриад байгаа дээд боловсролд чанар байна уу? -Сайхан асуулт байна. Монгол оронд боловсрол эзэмшүүлэх тогтолцоо бүрдсэн байна. Одоо харин энэ тогтолцооны муу тал юу байна сайн тал юу байна хэрхэн сайжруулах уу. Дээд боловсрол сургалтын системд маань чанар агуулагдаж байна уу гэсэн асуудлыг ярих цаг аль хэдийнэ болжээ гэж үзэж байгаа. Үнэндээ манай ихэнх их, дээд сургуулиуд маань амьдралаас хэт тасархай хол зүйлсийг шинэ үеийн залууст зааж сургасаар байх шиг санагддаг. Өнөөдөр дэлхий дахинд өдөр тутам ойролцоогоор 8000 орчим шинэ мэдээллүүд үүсэж байгаа гэсэн зүйлийг саяхан интернэтээс би олж уншсан. Ийм их мэдээлэл үүсч байхад их юм мэдэх хэрэг үндсэндээ утгагүй болж байх шиг, өөрт хэрэгтэй мэдээ мэдээллүүдийг олж чаддаг түүнийгээ өөрт хэрэгтэйгээр ашиглаж чаддаг байх боловсрол бидэнд хэрэгтэй байна. Цаашлаад багш нарын асуудал дөнгөж төгссөн бакалавр зэрэгтэй хүн багшилж байна. 30 жилийн өмнө зааж байсан арга барилаараа заасаар л байгаа хөгшин, мэдлэг сайтай хэрнээ ойлгуулж чаддаггүй, сулхан мэдлэгтэй хэрнээ тэгээд ихэнх цагаа хэрэггүй юм ярьж өнгөрөөдөг багш нар байна. Багш нарын мэдлэг, сургалтын заах арга зүйд стандартыг тогтоох багшлах эрх олгох системийг бүрдүүлэх шаардлага өнөөдрийн дээд боловсролын системд зайлшгүй шаардагдаж байна. Энэ бүгдээс харахад манай улсын дээд боловсролын системд учир дутагдалтай зүйлс багагүй байгаа. -Танай холбоо гадагшаа чиглэсэн олон арга хэмжээ зохион байгуулж байгаа юм байна. Тэгвэл дотоод гишүүн оюутнууддаа чиглэсэн ямар арга хэмжээ зохион байгуулж байна вэ? -Бид сонирхлын болон мэргэжлийн 20 орчим клубуудыг байгуулж үйл ажиллагаанд ихээхэн ач холбогдол өгч байгаа. Жишээлэхэд, бид судалгааны "Шинэ хүч" клубыг анхлан байгуулсан одоогоор энэ клуб маань 60 орчим гишүүдтэй болоод байна. Дандаа энэ чиглэлээр суралцаж байгаа оюутан. Миний дээр хэлсэн Чадварт тулгуурласан боловсрол-Дээд боловсролын чанар сэдэвтэй 10000 оюутнаас авах судалгааны ажлыг маань энэ клуб хариуцан хийж байгаа. 14 хоногийн дотор гэхэд л 10000 хүнээс судалгаа авч чадаж байна шүү дээ. Тэгэхээр сонирхол, мэргэжлээрээ нэгдэн нийлнэ гэдэг маань ямар их хүчийг үүсгэж байгаа нь харагдаж байна. Цаашид инженер, эдийн засаг, хууль, анагаах гээд бүхий л салбарын оюутнуудад зориулсан клубуудыг салбар бүрийн тулгамдаж байгаа асуудлуудад судалгаа хийлгэж оюутны эрдэм шинжилгээний өгүүллүүдийг гаргах мэргэжил үзэл бодол сонирхлоороо нэгдэн нийлж буй оюутнуудын оюуны их хүч нөөц бололцоог оюутан залуусын тусын тулд чиглүүлэн ажиллах нь зөв юмаа гэсэн бодолтой байна. -Танай холбоо өнгөрсөн зун Солонгосын талтай хамтран "Их монгол 800" Монгол-Солонгосын оюутан залуусын нөхөрсөг уулзалт арга хэмжээг ерөнхийд нь зохион байгуулсан. Энэ арга хэмжээний төгсгөлд 300 монгол оюутан иж бүрэн сүүлийн үеийн компьютертай болсон. Цаашид иймэрхүү арга хэмжээг авч хэрэгжүүлэх үү? -Энэ үнэхээр том арга хэмжээ болж олон байгууллага, хувь хүмүүсийн дэмжлэгээр амжилттай зохион байгуулагдсан. Монгол Солонгос оюутан залуус өөрсдийн түүх соёл, заншлаа харилцан судалж хоёр орны оюутан залуусын найрамдлыг шинэ шатанд гаргаж хөгжүүлэхэд томоохон түлхэц болсон гэж үзэж байгаа. Арга хэмжээ бүхэлдээ монгол ахуй, зан заншил, түүх соёлыг сурталчлах хөтөлбөртэй байсан. Арга хэмжээний төгсгөлд "Монголын нууц товчоо"-ны номын англи орчуулгыг бид хэвлэж монгол оюутнуудаар дамжуулан солонгос оюутнуудад бэлэглэсэн. Монгол эх орноо 300 солонгос оюутанд маш сайн сурталчилсан. Арга хэмжээний төгсгөлд солонгос оюутнууд маань монгол найз нартаа 300 компьютер бэлэглэсэн. Энд нэг зүйлийг тэмдэглэхэд бид манай холбооноос явуулсан арга хэмжээнд идэвхтэй оролцож буй оюутан залуусыг дэмжье гэсэн бодлого барьж байгаа. Юу гэсэн үг вэ гэвэл холбооноос тодорхой үйл ажиллагаануудыг явуулахад зохион байгуулалтад болон үйл ажиллагаанд идэвхтэй оролцож байгаа оюутан залуусыг дэмжье, урамшуулалд хамруулъя гэж шийдэн урамшууллын хөтөлбөр боловсруулан ажиллахаар болоод хөтөлбөрөө боловсруулан дуусаж байна. Өөрөөр хэлбэл, манай холбооноос явуулдаг олон төрлийн оюунлаг үйл ажиллагаанд оролцсоноороо өөрийгөө нээж хөгжүүлэх, чадварлаг боловсон хүчин болон төлөвшихөөс гадна арга хэмжээнд амжилттай оролцох бүртээ урамшуулалд хамрагдан давхар бонус оноо цуглуулж тэр цуглуулсан онооныхоо үнэлгээгээр урамшуулалт хөтөлбөрт хамрагдаж төрөл бүрийн тэтгэлэг, сургалтын төлбөр, гадаад улсад дээд боловсрол эзэмших эрх мөн дээр дурьдсан компьютерийн арга хэмжээнд ч саадгүй орох боломжтой хамгийн гол санаа нь бүгдээрээ хамтдаа хөгжье, тэргүүлье, урамшъя, дахиад хамтдаа хөгжье гэсэн санаатай юм. -Төрийн бус байгууллагууд нэг газраас юм уу тодорхой эх үүсвэрүүдээс цаашилбал нэг хувь хүнээс санхүүждэг нь нууц биш. Танай байгууллага ямар эх үүсвэрээс санхүүждэг вэ? -Нууц гэх юу байхав дээ. Холбооны ерөнхийлөгчийн хувьд миний бие дэд ерөнхийлөгч нар тодорхой хэмжээний санхүүжилтийг гаргах мөн олох тал дээр хамтран ажилладаг. Мэдээж нийгэмд, ирээдүйд хандсан тустай сайн үйлс хийж байгаа учраас байгууллага, хувь хүмүүсийн хандив тусламжийг авч ашигладаг. Монгол орныхоо хөгжил цэцэглэлтийг авч явах оюутан залууст хандсан оюунлаг үйл ажиллагааг маань дэмжин хамтран ажиллахыг танай сонины нийт уншигчдад уриалж байна. -Танай холбооны салбар холбоод гэж байдаг уу. Байдаг бол эдгээр холбоод ямар үйл ажиллагаа явуулдаг вэ. Танай байгууллагын бүтцийг сонирхвол... -Байлгүй яахав. Холбоо тодорхой үйл ажиллагааны чиглэл хариуцсан дэд ерөнхийлөгч нартай байдаг. Манай холбооны дэд ерөнхийлөгчөөр Усны хэрэг эрхлэх газрын дэд дарга Батбаяр, Ганьт констракшин ХХК-ийн ерөнхий захирал Эрдэнэбат нар сонгогдон ажиллаж байна. Мөн Монгол Улсын засаг захиргааны нэгжийн дагуу нийслэл, аймаг, дүүргүүдийн салбар холбоодтой байхаар холбооны маань дүрэмд заасан байдаг. Одоогоор Нийслэлийн Ардчилсан социалист оюутны холбооны тэргүүнээр Ерөнхийлөгчийн Тамгын газрын дэд дарга Чойжилсүрэн, Сүхбаатар дүүргийн Ардчилсан социалист оюутны холбооны тэргүүнээр Байгаль орчны яамны Нэгдсэн бодлого стратеги төлөвлөлтийн газрын дарга Зоригт нар сонгогдон ажиллаж байна. Энэ оны зургадугаар сард Нийслэлийн МАСОХ-г, арваннэгдүгээр сарын 4-ний өдөр Сүхбаатар дүүргийн Ардчилсан социалист оюутны холбооны чуулганыг тус тус хуралдуулж шинэчлэн зохион байгууллаа. Хөдөө орон нутагт гэхэд Дархан хотын Ардчилсан социалист оюутны холбоог байгууллаа. -МАХН-ын дэргэдэх төрийн бус байгууллага гэдэг утгаараа намын бодлого шийдвэрийг сурталчилна гэж ойлгож болох уу? -Яг тэгж ойлгож болохгүй л дээ. Манай холбооны дүрэмд тов тодорхой заасан байгаа нийт Монголын оюутан залуусын дунд ардчилсан социалист үзлийг түгээн дэлгэрүүлэх оюутан залуусын эрх ашгийг хамгаалах гэсэн заалт бий. Манай байгууллага намчирхаад байдаггүй ардчилсан социалист үзэлтэй оюутан залуус нэгдэн нийлж дуу хоолойгоо нэгтгэн Монголын оюутан залууст хандсан оюунлаг үйл ажиллагааг л явуулахыг эрмэлздэг. Ер нь ардчилсан социалист үзэлтэй ганц нам нь МАХН биш улс төрийн 20 орчим намын тал хувь нь Ардчилсан социалист үзлийг иш үндсээ болгодог шүү дээ. Намын дэргэдэх төрийн бус байгууллага, ардчилсан социалист үзлийг дэмждэг гэдэг утгаараа МАХН-аас гаргасан бодлого шийдвэрийг дэмждэг, бодлого шийдвэр боловсруулагдах түвшинд МАСОХ-ны байр сууриа илэрхийлэх зэргээр хамтран ажилладаг. -Эцэст нь Олон улсын оюутны эрхийн өдрийг тохиолдуулан Монголынхоо оюутан залууст хандаж хэлэх таны үг. -Би оюутнуудтай уулзаж ярилцах бүртээ нэг зүйлийн тухай ярихыг хичээдэг. Юу гэвэл хөгжигч хүн гэдэг ойлголтын талаар. Оюутан залуус эрдмийн ширээний ард сууж байгаагаараа цаашид улс орны өнцөг булан бүрт ажиллах мэргэжлийн сэхээтнүүд гэдэг утгаараа ч тэр дандаа хөгжигч хүн байгаасай гэж би хүсдэг. Ямар хүнийг хөгжигч хүн гэх гэдэг асуудал сэдвээсээ урган гарч ирэх байх. Сэтгэлийн тэнхээтэй, ямар ч бэрхшээлийг зоригтойгоор даван туулж чаддаг, өөрийн гэсэн үзэл бодолтой байдлаараа бусдын итгэл найдварыг хүлээдэг, оюуны чадамж, мэдлэг, мэдээллээ бүрэн ашиглах чадвартай мэдээллийг богино хугацаанд хүлээн авч түргэн шуурхай боловсруулдаг бодитойгоор асуудалд хандах чадвартай байх хувь хүний төлөвшлийн асуудал юм. МАСОХ-ны Ерөнхийлөгчийн хувьд оюутан залуусыг хөгжигч хүн болгон төлөвшүүлэх чиглэлд дэмжих зорилгоор бүхий л бодлого үйл ажиллагаагаа чиглүүлэн ажиллах болно гэдгээ илэрхийлье. Нийт оюутан залуусдаа эрхийн өдрийг нь тохиолдуулан сурах ариун үйлсэд нь амжилтыг ерөөж, хамгийн сайн сайхан бүхнийг хүсэн, эрдэм эвийн хүчээр ирээдүй өөд хамтдаа явъя гэж хэлмээр байна даа. 
Б.БАЯР 

