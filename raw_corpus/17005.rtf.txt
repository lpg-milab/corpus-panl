№102 (17005)   
1988 оны дөрөвдүгээр сарын 28.
ХОТЫН ЗОРЧИГЧ ТЭЭВЭР

Нийслэлийн хүн амын зорчигч тээврийн хэрэгцээг автобус, такси, троллейбусаар хангаж байна. Улаанбаатар хотын хэмжээгээр 26 чиглэлийн 560 км замаар өдөрт дунджаар гурван зуу гаруй автобус үйлчилгээнд явдаг. Өнгөрөгч онд зөвхөн автобусаар 165 гаруй сая хүн зорчжээ. 

Автобусны комбинат зорчигч тээврийн үйлчилгээний соёл, чанар, үр ашгийг дээшлүүлэх, хөдөлмөрийн сахилгыг бэхжүүлэх, хөдөлгөөний аюулгүй байдлыг хангах, машин техникийн ашиглалт, шугамын үйлчилгээний удирдлага хяналтыг оновчтой болгох, цагийн хуваарийг нарийн баримталж баталгаат үйлчилгээ нэвтрүүлэх талаар хамт олны идэвх санаачилгыг өрнүүлж жолооч, кондуктор, засварчдын дөчөөд хувийг хөдөлмөр зохион байгуулалт, урамшууллын бригадад хамруулжээ. Автобусны буудлуудыг тохижуулж, зорчигч олонтой газар шинээр чиглэл нээн, богино эргэлтийн болон буухиа автобус явуулж байгааг хөдөлмөрчид сайшааж байна. Түүнчлэн өдөр тусгай 250 гаруй такси ажиллаж, жилд дунджаар найман зуу гаруй мянган хүнд үйлчилдэг боллоо. Хөдөлмөрчдөд таксийн үйлчилгээг ойртуулах, хөнгөн шуурхай байдал, соёлыг дээшлүүлэх зорилгоор райончилсон цэгүүдийг олшруулж бүртгэлийн системийг нэвтрүүлж, жижүүрийн такси ажиллуулж байна. 

Хотын зорчигч тээвэрт троллейбусны үйлчилгээ нэмэгдсэн нь хөдөлмөрчдийг ая тохитой унаагаар хангах, соёлч боловсон үйлчлэхэд таатай нөлөө үзүүлж байна. Цахилгаан тээврийн энэхүү хэрэгсэл хотын агаар орчныг бохирдуулахгүй, тогтмол үйлчилгээг сайжруулж байгаа юм. Мөн троллейбусанд кондукторгүй үйлчилгээний хэлбэрийг нэвтрүүлж эхэллээ. Одоо троллейбусны үйлчилгээний зам чиглэлийг уртасгах байгууламжийн ажил ид өрнөж байна. 1988 - 1990 онд Амгалан, Долоон буудал, Их тойрог болон орон сууцны томоохон хороолол, үйлдвэрийн районуудыг холбосон троллейбусны шугам барьж ашиглалтад оруулах болно. Хотын нийтийн хэрэгцээний тээврийн хүч чадал ийнхүү нэмэгдэж төрөл нь олширч байгаа боловч үйлчилгээ хөдөлмөрчдийн эрэлт хэрэгцээг тэр бүр сайн хангаж чадахгүй байна. Тээврийн хэрэгслийн саатлаас болж хүмүүс ажилд хожимдох, таслах явдал арилаагүй, ялангуяа техникийн бэлэн байдлыг хангадаггүй, цагийн хуваарийг тэр бур мөрддөггүйгээс шалтгаалж өвлийн хүйтэнд нийтийн тээврийн хэрэгсэл саатаж хүмүүсийг удаан хугацаагаар хүлээлгэдэг, зорчигчдын тав тух алдуулдаг дутагдал олон жил үргэлжилж байна. 

Гарааш хүрэлцээгүйг далимдуулан автобусаа аль болох эрт аваачиж тавихаар яарч үйлчилгээний цагийг хомстгодог, ус шавхайтай газар, эсвэл тоглосон буудлын наана цаана зогсож зорчигчдыг чирэгдүүлдэг жолооч, үйлчлүүлэгчидтэй зүй бус харилцдаг кондуктор цөөнгүй байгааг Хөдөлмөрчид шүүмжилж байна. 

Хотын зорчигч тээврийн байгууллагуудын удирдлага зохион байгуулалтыг боловсронгуй болгох, үйлчилгээнд дэвшилт хэлбэр нэвтрүүлэх, материаллаг баазыг бэхжүүлэх, эдийн засгийн үр ашгийг дээшлүүлэх талаар Тээврийн Яам, Улаанбаатар хотын АДХ-ын гүйцэтгэх захиргаа, холбогдох бусад байгууллагууд хамтран хийх ажил их байгаа бөгөөд энэ нь хариуцлага, санаачилгатай шууд холбоотой төдийгүй хуучирсан сэтгэлгээг зоригтой шинэтгэж, өөрчлөн байгуулалтын байр сууринаас хандахыг шаардаж байна. Тухайлбал, хотын зорчигч тээврийн байгууллагын бие даасан бүтээлч үйл ажиллагааны нөхцөлийг хангах, үйлчилгээний шинэ хэлбэр нэвтрүүлэх, ялангуяа, шөнө орой болтол ажиллах уртасгасан цагтай автобусны үйлчилгээ бий болгох, таксийн тээвэрт гэрээ, түрээсээр ажиллах хэлбэр нэвтрүүлэх, хөдөлмөрийн нөхөрлөлийн гишүүдийн амины автомашиныг зорчигч тээврийн үйлчилгээнд өргөн ашиглах, нийтийн тээврийн зарим хэрэгслийг кондукторгүй ажиллуулах, хотын тээвэрчдийн нийгмийн асуудлыг шийдвэрлэхийн тулд шинэ сэтгэлгээ, бүтээлч хандлага хэрэгтэй байна. 

Удахгүй хотын айлууд зусланд гарна. Зуны улиралд хөдөлмөрчдийг чирэгдэлгүй үйлчлэх хариуцлагатай үүрэг хотын тээврийн байгууллагынханд ногдоно. Тиймээс бэлтгэлийг сайн хангаж хотын тээврийн зуны үйлчилгээнд урьд өмнө гарч байсан дутагдал доголдлыг давтахгүй байх, ялангуяа зуслангийн үйлчилгээнд анхаараад хотын доторхи шугамын автобусны тоог хэт цөөрүүлдэг дутагдлыг арилгахыг зорчигч хөдөлмөрчид хүсэн хүлээж байна. 

Хотын дүүргийн галт тэрэгний цагийн хуваарийг ч үйлдвэрүүдийн ажил эхлэх дуусах цагтай уялдуулан зохицуулах нь зүйтэй. 

Ажлын үр дүн, хөдөлмөрийн сахилга, дэг журмыг сайжруулахын тулд хөдөлмөр зохион байгуулалт, урамшууллын бригадын хэлбэрийг нэвтрүүлэх талаар улам эрчимтэй ажиллахыг хотын тээврийн байгууллагууд анхаарвал зохино. Шугамын диспансерийн зүгээс хөдөлгөөнд тавих хяналт, зохицуулалтыг улам сайжруулах нь чухал байна. Хөдөлмөрчдийн захиалгаар үйлчилдэг ахуйн тээврийн газруудын байршлыг зөв тогтоох үйлчилгээний автомашины даацыг зохицуулах үүднээс бага оврын машин, техник хэрэгслийг аль болох өргөн ашиглан улмаар хүртээмжийг сайжруулах нь зүйтэй. 

Нийслэлийн хөдөлмөрчид, албан байгууллагуудын өсөн нэмэгдэж байгаа тээврийн хэрэгцээг цаг хугацаанд нь бүрэн дүүрэн хангаж үйлчилгээний соёл, чанарыг сайжруулах нь хотын тээврийн байгууллага, тэнд ажиллагчдын үндсэн зорилт мөн. 

