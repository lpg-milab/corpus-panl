№115(16392)         
1986 оны тавдугаар сарын 14.
Түгээмэл зарчим

Улс түмний аюулгүй байдлын бүх талыг хамарсан систем бий болгох санал дэвшүүлээд, түүний зарчмын үндсүүдийг цэрэг, улс төр, эдийн засаг болон хүнлэг ёсны салбарт хэрэгжүүлэх арга замыг ЗХУКН-ын XXVII их хурал тодорхойлон заасныг энхийг хүсдэг бүх улс түмэн халуунаар сайшааж угтсан билээ. 

<< Зөвлөлт Холбоот Улс энх тайвны хувь заяанд өндөр хариуцлагатай хандаж, олон улсын байдлыг эрүүлжүүлэх, зэвсэглэлээр хөөцөлдөх явдлыг зогсоох, түүнийг сансарт гаргахгүй байх зорилгоор шургуу хүч чармайлт тавьж байдаг нь бүхнээ илэрхий билээ. Олон улсын харилцаанд хандаж байгаа ЗСБНХУ-ын бүхий л хандлага, цөмийн, химийн болон үй олноор хөнөөх бусад төрлийн зэвсгийг 2000 он хүртэл газар сайгүй бүрэн устгах тухай, олон улсын аюулгүй байдлын бүх нийтийг хамарсан систем бий болгох тухай сайтар тунгаан боловсруулсан саналууд, түүнчлэн ЗХУ цөмийн аливаа дэлбэлэлтийг дангаараа азнаж, ийнхүү азнах хугацааг хоёр удаа сунгасан нь үүнийг нотолж байна >> гэж МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх саяхан Улаанбаатар хотын намын XXII бага хурал дээр хэлсэн юм. Дайныг улс хоорондын улс төр, эдийн засгийн зөрчил, үзэл суртлын маргааныг шийдвэрлэх хэрэгсэл гэж үзэхийг социализм шийдвэртэй няцаах зарчим баримталж, ард түмэн бүр хөгжлийн зам, аж төрөх ёсоо чөлөөтэй сонгон авдаг тийм дэлхий ертөнцийг цогцлоон байгуулахыг ЗХУ, социалист хамтын нөхөрлөлийн бусад орон эрхэм дээд зорилгоо болгосоор ирсэн учраас цөмийн зэвсэглэлээр хөөцөлдөхийн эсрэг, бүх нийтийн энх тайвныг сахин хамгаалж, бэхжүүлэхийн төлөө тэмцэл бол ЗХУКН, МАХН, ах дүү бусад намаас олон улсын тавцан дээр явуулах идэвхтэй үйл ажиллагааны нийтлэг гол чиглэл билээ. Үүнээс өөр ирээдүйтэй зөв зүйтэй зам байхгүй болохоор хүний ертөнцийн бүх амьдралыг хэд дахин устгах тийм их аюулт зэр зэвсэг нэгэнт хуримтлагдаад олон улсын байдал ноцтой хурцдаж байгаа өнөө үед ийм замыг сонгон авахыг түүхэн зайлшгүй нөхцөл шаардаж байна. Энх тайвны төлөө тэмцэлд аугаа их ЗХУ, социалист хамтын нөхөрлөлийн бусад орон, эрх чөлөөгөө байлдан олсон шинэ залуу улс орнууд, империализм, капитализмын дарлал мөлжлөгийн эсрэг халз тулалдаж байгаа хөдөлмөрийн бүх хүн нэгдэн нягтарч, дайны аюулын эсрэг сөрөн тэмцэж байгаагийн утга учир үүнд л оршино. 

Дайн дажин, хүч хэрэглэх бодлогын үүднээс үзвэл эх газар бөмбөрцөг Дэлхий маань тун ч жижиг, үнэхээр хэврэг учраас тийнхүү галаар тоглох эрх байтугай тэр тухай бодох ч санаархал хүн төрөлхтөнд байх ёсгүй билээ. 

Санаа зоригоо бусдад хүчээр тулган хүлээлгэж дайн хийж болох мэт олон зуун жилээр хэвшсэн сэтгэлгээнд үндэслэсэн бодол, үйл ажиллагааг шийдвэртэй таслан зогсоож, шинэ нөхцөл байдалд тохирсон ухаалаг бодлого явуулахгүй бол дэлхий ертөнцөө цөмийн сүйрлээс авран хамгаалах аргагүй тийм заагт хүн төрөлхтөн нэгэнт тулж ирээд байна. Цөмийн эрин үед цөмийн дайнд ялж болохгүйтэй адил зэвсэглэлээр хөөцөлдөөд хожиж болохгүй гэдэг нь улс төрийн зүтгэлтэн байтугай эрүүл ухаантай хэн бүхэнд ойлгомжтой учраас бодит байдал ингэж өөрөөр, шинээр бодож сэтгэхийг шаардаж байна. 

Зэр зэвсгээр хөөцөлдөхийг газар дэлхийд үргэлжлүүлж, тэр тусмаа сансарт дэлгэрүүлэх нь цөмийн зэвсгийг хуримтлуулж боловсронгуй болгох явцыг улам түргэсгэж, эцсийн дүнд дэлхий дахины байдал улс төрийн бодлоготнуудын оюун санаа, хүсэл зоригоос шалтгаалахгүйд хүрч харин техник, цэрэг технократуудын эрхэнд орж болох аюулыг аяндаа бий болгоно. Эндээс цөмийн дайн хийх нь байтугай түүнд бэлтгэх, өөрөөр хэлбэл зэвсэглэлээр хөөцөлдөх, цэрэг зэвсгийн талаар давуу болох санаархал нь ерөөсөө хэнд ч улс төрийн ашиг огт өгч чадахгүй гэсэн дүгнэлт аяндаа гарч байгаа боловч вашингтоныхон цөмийн зэвсгийн туршилтыг махран үргэлжлүүлж, санаанд нь нийцдэггүй улс орнуудын эсрэг төрийн терроризмын бодлого явуулж, зэвсэгт түрэмгийлэл хийж жирийн хүн ардын цус урсгасаар байна. Дэлхий дахиныг хамарсан шинэ бодлого гэгчийг хэрэгжүүлэхэд Ази, Номхон далайн бүс нутгийг талбар болгон ашиглах, империализмын гурван гол төвийн цэрэг, эдийн засгийн потенциалыг түрэмгий зорилгодоо ашиглах гэсэн АНУын засаг захиргааны санаархал гаарсаар байна. 

Сөргөлдөгч талуудын цөмийн одоогийн потенциал аль аль талдаа адилхан аюултай болох тийм хэмжээнд тулж очсон нөхцөлд зэвсэглэлээр цаашид үргэлжлэн хөөцөлдөх нь аюул заналыг гарцаагүй нэмэгдүүлж, тэр ч байтугай тэнцвэртэй байдал нь цэрэг - улс төрийн тогтоон барих хүчин зүйл байхаа болиход ч хүргэж болно. Тийм учраас цэргийн сөрөг төвлөрлийн хэмжээг үлэмж бууруулах талаар ЗХУ-аас удаа дараа дэвшүүлсэн санал санаачилгууд гүнзгий ач холбогдол бодит үндэстэй юм. 

Манай зуунд жинхэнэ ёсоор харилцан. аюулгүй байна гэгч нь стратегийн балансыг хамгийн доод хэмжээнд байлгаж, цөмийн болон үй олноор хөнөөх зэр зэвсгийг балансаас бүрэн хасахыг шаардаж байна. Нөхөр Михаил Горбачевын нэгдүгээр сарын 15-ны мэдэгдэлд тодорхой заасан дэлхий ертөнцийг зэр зэвсэггүй болгох тухай зөвлөлтийн программ, мөн олон улсын аюулгүй байдлын бүх талыг хамарсан системийн үндэс бүрэлдүүлэх талаар ЗХУКН-ын XXVII их хурлаар дэвшүүлсэн хүнлэг энэрэнгүй үзэл баримтлалыг манай нам, ард түмэн бүрэн дүүрэн дэмжин сайшааж, тэдгээрийг хэрэгжүүлэх нь цөмийн дайн гарах аюулыг арилгах, зэвсэглэлээр хөөцөлдөхийг хазаарлан зогсоох, зэвсэг хураах, бүх нийтийн аюулгүй байдлыг бэхжүүлэхийн төлөө тэмцэлд, эргэлтийн үе болох ёстой гэж үзэж байна. 

Дэлхий нийтээр энх тайвны жил болгон зарласан энэ онд АНУын эрх баригч бүлгийнхэн цөмийн туршилтыг удаа дараа хийж, Ливийн эсрэг зэвсэгт түрэмгийлэл үйлдэж, ерөөс урьд өмнө их хүч анхаарал гаргаж харилцан тохиролцсон олон улсын гэрээ хэлэлцээрүүдийг зөрчих, хүчингүй болгохыг оролдож байгаа нь дэлхий дахины гайхаш, дургүйцлийг төрүүлж байна. 

Нийгмийн байгууллыг үл харгалзан улс орнууд үр бүтээлтэй хамтран ажиллаж, шинжлэх ухаан - техник, эдийн засгийн хүч боломжоо улс түмний энх амгалан амьдралд зориулахыг дан ганц социализмын эрх ашиг төдийгүй бүх хүн төрөлхтөн, улс гүрнүүд, түүний дотор капиталист ертөнцийн өөрийнх нь ард түмний амин чухал эрх ашиг шаардаж байна

