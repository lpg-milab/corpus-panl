Монголын цахилгаан холбооны тамга байрандаа байгаа гэв

"Кориа телеком" компани Монголын цахилгаан холбооны салбарт хийсэн хөрөнгө оруулалтаа татах талаар мэдээлэл хийсэн нь саяхан. Эднийх манай бүс нутгийн хувьд салбартаа л томоохонд тооцогдох хүч, туршлага хуримтлуулсан газар гэж үнэлэгддэг.
Тийм болохоор хөрөнгө оруулалтаа татвал манайд эгзэгтэй, хүнд нөхцөл байдал тулгарна гэж монгол талын удирдлагууд үзэж байгаа. Тэрчлэн томоохон компани нэгэнт оруулсан хөрөнгөө татах нь гадаадын компаниудад сөрөг хандлага, ойлголт төрүүлнэ гэж эмээсээр өнөөг хүргэлээ. "Айхад аргал хөдөлнө..." гэгчээр тус компанийн Солонгос удирдлага нь О.Шаалуу захирлын тамгийг булааж авчихаад олон хонолоо гэсэн мэдээлэл манайд ирсэн юм. Энэ дагуу "Монголын цахилгаан холбоо" Хувьцаат компанийн ("МЦХ" ХК) гүйцэтгэх захирал О.Шаалуугаас тодруулав. Тэрээр энэ сарын 2-ноос 11-ний хооронд Пакистанд болсон Ази номхон далайн цахилгаан холбооны байгууллагын ээлжит XXIX их хуралд оролцоод иржээ. Тус байгууллагад манай улс дагалдах гишүүний эрхтэй харьяалагддаг. Хуралд бүтэн жилийн үйл ажиллагааны тайланг танилцуулан, гишүүн орнуудын төлөөлөгчдийн санал дүгнэлтийг авах зорилготой гэдгийг ч тэр дурдсан. О.Шаалуу захирал гадаадад томилолтоор ажиллаж, эзгүй байх хугацаанд "МЦХ" ХК-ний гүйцэтгэх захирлын орлогч Жоу Жон Су тамга барьсан аж. Энэ нь эдний үйл ажиллагааны хүрээнд бүрэн эрхийн хэмжээнд хэрэгжих энгийн үзэгдэл гэнэ. Харин өнөөдөр нарийн бичгийн дарга маань тамга, тэмдгээ бариад, үйл ажиллагаа хэвийн явагдаж байгаа хэмээн тайлбарлалаа. Хөрөнгө оруулагч нь гуйвсан санаа бодолтой байгаа нь ажилчдад багагүй дарамт болж байгаа ч өнөөдөр тус компанийн үйл ажиллагаа хэвийн явагдаж байгаа гэж тэрээр үргэлжлүүлэн онцолсон. Оны эцэс гэхэд компанийн бизнес ч амжилттай дүнтэй байгаа гэнэ. Харин урьдчилан харж байгаагаар ирэх онд үүрэн телефоны лиценз "МЦХ" ХК-д олдохгүй бол бизнесийн үзүүлэлт уруудах нь ч дамжиггүй болно гэлээ. "МЦХ" ХК-ийн анхны хувьчлал 1995 онд хийгдсэн. Харин одоо хоёр дахь хувьчлалын үе шат бэлтгэгдэж байгаа. Энэ хувьчлалын үр дүн Засгийн газарт хийгээд, иргэн бүрт хамгийн их хамаатай гэж мөн л "МЦХ" ХК-ийн удирдлагууд хэлж байгаа. Солонгосчууд хөрөнгө татах гэж байгаа тухайгаа нийтэд мэдэгдэхийнхээ өмнө Мэдээлэл, Харилцаа холбоо, Технологийн газар болон "МЦХ" ХК-ийн удирдлагуудад ч танилцуулаагүй юм билээ. Харилцаа холбооны зах зээлд дан ганц суурин телефоны холболт хийх нь тун ашиггүй төдийгүй энэ нь өнөөдөр дэлхийн зах зээлд унаж байгаа үзүүлэлттэй. Чухамдаа заавал үүрэн телефоны хэрэглэгчидтэй байж энэ бизнес урагшилна гэсэн бичигдээгүй онолтой. Тийм болохоор "МЦХ" ХК-д үүрэн телефоны лиценз олгуулах зорилгоор "Кориа телеком" тухайн үед хөрөнгөө татах тухай хүртэл огцом мэдээлэл хийж байсан. Харин үүрэн телефоны эрх олговол салбарын хөгжилд нэмж их хэмжээний хөрөнгө оруулна, хоёр дахь хувьчлалд ч идэвхтэй оролцоно гэдгээ Засгийн газарт мэдэгджээ. 
Б.ХАЖИДМАА
