Гурван хүн үйлдвэрийн ослоор нас баржээ

Ажлын байранд хөдөлмөр хамгааллын аюулгүй байдлын нөхцөл хангаагүйгээс энэ долоо хоногт гурван хүн нас барсан байна.
Нийслэлийн Баянзүрх дүүргийн наймдугаар хороонд байрладаг "Универсал Эксченж" хөөсөнцрийн үйлдвэрт ажилдаг 24 настай Б хөөсөнцрийн бэлдмэл шалгах гэж байгаад унаж амиа алджээ. Энэ хэрэг уржигдар болсон ба Б-г хөөсөнцөрийн бэлдмэлд унасныг нь ажилчдын нэг нь мэдэж гаргахад бүтэж үхсэн байсан гэнэ. Тэрээр тус үйлдвэрт сар гаруй хугацаанд туслах ажилчнаар ажиллаж байсан байна. Баянзүрх дүүргийн цагдаагийн хэлтэс энэ хэргийг шалгаж байгаа аж. Мөрдөн байцаагч, цагдаагийн ахлах дэслэгч Д.Тамир "Хэргийн газар очсон цагдаа нар одоогоор алга байна. "Универсал Эксченж" хөөсөнцрийн үйлдвэрийн удирдлагуудад эрүү үүсгэн шалгаж байгаа" гэсэн юм. "Универсал Эксченж" нэртэй хөөсөнцрийн үйлдвэрийн талаар Баянзүрх дүүргийн наймдугаар хорооны иргэн Б.Алтангаас сураглахад "Жижигхэн үйлдвэр л байгаа байх. Сураг сонсогдоогүй. Манай энэ хавьд нэр хаяггүй үйлдвэрүүд зөндөө бий. Бүгд л ажлын байрны нөхцөл хангаагүй орчинд иргэдийг ажиллуулдаг. Тогтмол цалин гэж өгдөггүй, өдөр өдрийн хөлс л гэж өгдөг юм байна лээ" гэсэн. Тус үйлдвэр хөдөлмөр хамгааллын нөхцөл хангаж ажилладаггүй, туслах ажилчидтай хөдөлмөрийн гэрээ байгуулаагүй зэрэг зөрчилтэй байгааг Нийслэлийн мэргэжлийн хяналтын газар илрүүлжээ. Мөн энэ сарын 11-ний шөнө БНХАУ-ын 100 хувийн хөрөнгө оруулалттай арьс шир боловсруулах үйлдвэрт нэг ажилчин нь нас барсан хэрэг гарчээ. Эндэхийн монгол ажилчин шөнөөр ажиллаж байгаад арьс шир боловсруулдаг машины хутганд хэрчигдэн амиа алджээ. Тус үйлдвэр Сонгинохайрхан дүүргийн нутаг, гурвалжингийн гүүрний орчимд байрладаг бөгөөд хөдөлмөр хамгааллын дүрэм мөрддөггүй, ажилчдаа шөнө өдөргүй ажиллуулдаг байсан нь шалгалтаар тогтоогдсон аж. Нийслэлийн Баянгол дүүргийн 20 дугаар хороонд байрлалтай "Ньюспей" компанийн ажилтан С энэ долоо хоногт үйлдвэрийн ослоор амь үрэгдсэн байна. Тээрээр 21 настай бөгөөд ноос угаах үйлдвэрт бутлагч хийдэг байжээ. Хэрэг гардаг өдөр машины араанд орооцолдсоноос цээжин биеэндээ хүнд гэмтэл аваад Гэмтэл согогийн үндэсний төвд хүргэгдэх замдаа амьсгал хураажээ. Үйлдвэрийн ослоор нас барсан иргэдийн талаар Цагдаагийн ерөнхий газраас лавлахад "Хөдөлмөрийн нөхцөл хангаж ажилдаггүй компани, аж ахуйн нэгжүүдийн буруутай үйл ажиллагаанаас болж олон иргэд хохирч байна. Энэ оны эхний арван сарын байдлаар хөдөлмөр хамгааллын аюулгүй байдлыг хангаагүйгээс 32 хүн амь насаа алдаж, 53 иргэн хүнд, хөнгөн хэлбэрийн гэмтэл авсан баримт байгаа. Он гараад манай байгууллага үйлдвэрүүдэд шалгалт хийхээр төлөвлөсөн" гэлээ. 
Б.Цэцэгдэлгэр 

