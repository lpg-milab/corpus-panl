Монголын далбаатай хөлөг ба мөнгөний нууц суваг

Японы сэтгүүлд юу бичив? Японд хоёр долоо хоног тутмын маш олон уншигчтай "Токио Сапио" нэртэй сэтгүүл бий. Энэ сэтгүүлийн 2007 оны аравдугаар сарын 10-ны дугаарт "Монголын далбаатай БНАСАУ-ын сэжиг бүхий хөлөг онгоцууд Японы боомтуудаар эргэлдэж байна" гарчигтай нийтлэл хэвлэгджээ. Үүнийг "Япон сан"-гийн Далай тэнгисийн асуудал хариуцсан шинжээч ноён Ёшихико Ямада бичсэн байна. Түүний өгүүлснээр сүүлийн хэдэн жилийн турш Японы боомтуудаар Монголын далбааг мандуулсан хөлөг онгоцууд олноороо эргэлдэх болжээ. Их аварга Асашёрүюгийн эх орон, далай тэнгисээс хол тал нутаг болох Монгол Улсын далбаатай хөлөг онгоц яагаад ийм хурдан "өсч үржив". Баримтаас үзвэл сүүлийн гурван жилийн хугацаанд Японы боомтуудын аюулгүй байдлыг хангах дохиолол Монголын далбаатай хөлөг онгоц ирж, очиж байгааг асар их мэдээлж байна. Дэлхийн бусад орноос Япон руу чиглэж байгаа хөлөг онгоцуудыг харьцуулан тоолоход Монголынх үнэмлэхүй давуу жин дарах боллоо.
Хөлөг онгоцууд ихэвчлэн Япон тэнгисийн зүгээс Шимоносэки, Можи, Нигата, Отару, Ишигаки зэрэг боомтод ирж байгаа. Цааш нягтлан үзвэл Монголын далбааг дийлэнхдээ БНХАУ, БНАСАУ, Камбож зэрэг улсын хөлөг онгоцууд эзэмшиж байна. 2002 онд Хойд Солонгосын 1415 онгоц Японд ирж байсан бол жил тутам буурсаар өнгөрсөн жил бүр нэг ч ирээгүй. Энэ нь Японы зүгээс БНАСАУ-д 2006 оноос эхлэн Эдийн засгийн хориг тавьсантай холбоотой. Гэхдээ тэдгээр онгоцууд Монгол Улсын далбааны дор зүсээ хувирган ирэх болсон юм. БНАСАУ-ын хөлөг онгоц Их наран улсад ирж байсан оргил үе буурах болсон цагаас хойш буюу 2003 онд Монголын далбаатай 258 хөлөг онгоц Японы боомтуудад буудалласан. Энэ тоо гурван жилийн дараа хоёр дахин өсчээ. Хамгийн сүүлийн баримтаар буюу өнгөрсөн оны зургадугаар сарын байдлаар Монголын далбаатай 331 онгоц Японд ирсэн. Тэгэхээр жилийн эцсийн дүн бол хагас жилд ирсэн Монголын далбаатай хөлөг онгоцыг даруй нэг дахин өсгөсөн тооноос хол зөрөхгүй. Хойд Солонгосын эзэмшигчдийн онгоцууд эхлээд Хятадын боомт Далианд очдог байна. "Made in China" шошготой бүтээгдэхүүн тээвэрлэн Японд ирдэг ч нууц байдлаар өөр бүтээгдэхүүнүүд тээвэрлэдэг байхыг үгүйсгэх аргагүй. Ингэхээр Монголын далбааг ашигладаг онгоц эзэмшигчид гүнзгий хамтран ажилладаг, бизнесийн холбоотой Хятад, Хойд солонгосчууд гэсэн гаргалгаа бий болдог. Гэсэн ч энэ тохиолдолд, өөрөөр хэлбэл БНАСАУ-ын онгоцууд аюулгүй байдал хангаагүй бараа бүтээгдэхүүн тээвэрлэснийг илчилсэн тохиолдолд далай тэнгисийн хуулиар хүртээх хамгийн дээд шийтгэл нь Эдийн засгийн хориг арга хэмжээ авах шийдэл байдаг. Ер нь далбаагаа ашиглуулагч улс руу хууль бус далайн тээвэр эрхлэгчид ханддаг нь дийлэнх. Хамгийн гол нь далайд гарцгүй орнуудын далбааг ашиглаж байгаа хөлөг онгоцны эзэмшигчид тухайн улсын татварыг төлсөн л бол бусад, үйл ажиллагааны аюулгүй байдал, далай тэнгисийн хуулийн заалтуудыг огт мөрддөггүй, хуулиас гадуур ажиллах нь элбэг. Хөлөг онгоц нь хуучин, бүрэн бус байх огт хамаагүй. Өөрөөр хэлбэл, зорилготой магадгүй асар өндөр ашигтай хууль бус бизнесийн хамтрагчид эрсдэл тооцохыг хүсдэггүй гэж болно. Уг нь тодорхой хугацааны өмнө Панам улс далбаагаа хамгийн олон хөлөг онгоцонд худалдсан жагсаалтыг тэргүүлэн бүртгэгддэг байсан. Тэднийхийг сүүлийн хэдэн жилийн турш гүйцэж даваад байгаа Монгол Улсын далбаагаа ашиглуулах "дээд амжилт"-ыг Гүрж, Тувалу улсууд буухиалан залгах магадлалтай байна. ЯпонЧууд Яагаад ЕрӨнхийлӨгЧ Н.ЭнхбаЯрт хандсан мэт тайлбар шиднэ вэ? Монголын далбааг мандуулсан БНАСАУ-ын эзэмшигчидтэй хөлөг онгоцууд Японы боомтуудаар их үзэгдэх болсон нь Хойд Солонгос, Монголын хоорондох нууц сувгийг илтгэж байна хэмээн далай тэнгисийн шинжээчид хэлэлцсэн ажээ. Чухамдаа хэвийн бус харилцаа үргэлжилж байгаа Япон, БНАСАУ-ын хоорондын хэлэлцээр их эзэн Чингэс хаан болон сумогийн аварга Асашёорюүгийн нутаг Монгол Улсад өнгөрсөн есдүгээр сард болж өнгөрснийг япончууд ихэд гайхаж байгаа. Хэлэлцээр Япон, БНАСАУ-ын харилцааг хэвийн байдалд оруулах ажлын хэсгийн хоёр дахь уулзалт байсан юм. Энэ утгаараа Их Наран улсын ард түмний гайхшралыг төрүүлсэн уулзалт хэлэлцээр Монгол Улсад болж өнгөрсөн болон их аварга Асашёорюүгийн талаарх шуугиан Японы хэвлэл мэдээллийн хэрэгслүүдийн өнгөрсөн намаржин бичиж, нийтлүүлсэн гол сэдэв байлаа. Япончууд хүссэн ч, эс хүссэн ч тэднийг хэвлэл мэдээллийн хэрэгсэл нь их эзэн Чингэс хаанаараа овоглодог монголчуудын талаарх мэдээллээр бөмбөгдөж байлаа. Салбарын судлаач, шинжээчид төдийгүй зохих өндөр албан тушаалын хүмүүс Монгол Улсын л талаар ярилцаж, үзэл бодлоо солилцсон. Хэвлэл мэдээллийн хэрэгслийн удирдлагуудын жанжин шугамаа болгосон бодлого, сэтгүүлчдийн шаргуу ажилласны дүнд япончуудад хоногшсон, танигдсан мэдээллээр Монгол Улс байгалийн асар их нөөцтэй. Түүнийгээ урд хөрш болох Хятад руу экспортолдог. Улс төрийн тогтолцоо нь хойд хөрштэйгөө буюу ОХУ-тай нэлээд төстэй. Тэр улсын соц хэв маягаас саяхнаас ангижирч эхэлж байна. Монгол Улсын Ерөнхийлөгч Н.Энхбаяр 2005 онд сонгогдсон. Тэрбээр улс төрийн амьдралын гол дүрд тоглодог хүн. Түүнийг Ерөнхийлөгчөөр сонгогдсон жилүүдэд улсын нь эдийн засгийн хөгжил үнэмлэхүй амжилттай байгаа. Хятад, ОХУ хоёр асар том гүрний дунд оршин тогтнодог ч Япон, АНУ, Европын улсуудтай хамтрах харилцаандаа Ерөнхийлөгч Н.Энхбаяр ихээхэн анхаарч ирсэн. Тэр дундаа Хойд Солонгостой үргэлжлүүлсэн харилцаагаа 1990 оны орчмоос хэвийн, сайн үргэлжлүүлэхэд мөн л Ерөнхийлөгч, ноён Н.Энхбаяр асар их үүрэг гүйцэтгэсэн. Монгол Улсын тухай тойм ерөнхийдөө ийм. Энэ улсыг хар буруу, гавьяа ялалтаар үнэлэх шалтгаангүй магадгүй одоохондоо шаардлагагүй ч тэдний далбааг Хойд солонгосчууд ашиглан олноор холхих болсон нь бизнесийн эрх ашгийн сонирхолтой холбоотой байх магадлалтай гэж шинжээчид үзэж байна. Яагаад далайд гарцгүй орон ийм олон хөлөг онгоцны бүртгэлтэй байна вэ. Энэ чиглэлийн асуудлаа Монгол Улс хэрхэн хариуцаж ажиллаж байгааг үзвэл салбарын төрийн дээд байгууллага буюу өнөөгийнхөөр Зам тээвэр, аялал жуулчлалын яаманд 2003 оноос далбаагаа ашиглуулах бүртгэлийн үйл ажиллагаа эхэлсэн байдаг. Хууль, журмын дагуу бол далбааг нь ашиглаж байгаа хөлөг онгоц эзэмшигчид тухайн улсын Засгийн газарт асар олон мянган ам.доллар төлөх ёстой. Сүүлийн дөрвөн жилийн хугацаанд Монгол Улсын далбаагаа ашиглуулахаар зөвшөөрөл олгосон тоо улам бүр хурдацтайгаар өсч, одоо 1000 гаруй онгоц Монголын далбааг эзэмшиж байгааг илтгэх баримт байна. Үүнээс лав л баттай 208 гаруй нь дэлхийн өнцөг булан бүрт Монгол Улсын далбааг намируулан аялж байгаа. Гэтэл далай тэнгисийн орон гэгддэг Японы ердөө 90 онгоц олон улсын түвшинд явж байна шүү дээ. Нөхцөл байдал ийм үед "Япон сан"-гийн тэргүүн Ёхей Сасакава өнгөрсөн наймдугаар сард Монголд айлчилжээ. Тэрбээр Улаанбаатарт болсон уламжлалт эм эмнэлгийн олон улсын хуралд оролцсон аж. Манай Ерөнхийлөгч Н.Энхбаяртай ч уулзаж, зарим нэг зүйлийг ярилцсан байна. Тэр үеэрээ сумогийн их аварга Асашёорюүд япончууд яагаад таагүй хандсаны утга учрыг тайлбарлажээ. Япончууд ихэд хилэгнэн бухимдсан нь үндэснийхээ сумо бөхийг бурхан шүтээнтэйгээ жишин зүйрлэдэгтэй холбоотой. Тэдний бурхандаа дээдлэн хэрэглэдэг эд зүйлсийг сумочид л эдэлнэ. Үндэсний уламжлалт ойлголт, үнэмшлээрээ адилтгасан бурхан нь болох сумоч итгэлийг нь хөсөрдүүлсэн учир Асашёорюүд ихээхэн гомдсон гэжээ. Үүнийг сонссон Ерөнхийлөгч Н.Энхбаяр ихэд гайхаад "Тэгвэл танай уламжлалыг Асашёорюүд сайн таниулах, ойлгуулах хэрэгтэй юм байна..." хэмээн хариулж байжээ. Н.Энхбаярын нэгэнтээ хэлж байсантай адилтгавал япончууд сумогийн үнэнч шүтлэг бишрэл шигээ олон зуун жилийн баялаг уламжлалтай далай тэнгисийн жаягаа ганцхан их аваргад биш одоо бүх монголчуудад тайлбарлан ойлгуулах шаардлагатай цаг үе иржээ. Н.Энхбаяр бол өөрийгөө Японы Зэн судлалын төлөөлөгч Дайсэцү Сүзүкигийн фэн хэмээдэг, Япон Улстай ойр ажилладаг Ерөнхийлөгч. Тэр болон Монгол Улс Хойд Солонгосын хууль бус, гэмт хэргийн шинжтэй далайн тээвэрлэлтэд нэр холбогдохгүй байхыг хүснэ гэдэгт итгэж байна. Улсынхаа эдийн засагт голлох үүрэг гүйцэтгэдэг далай тэнгисийн салбартаа Японы Засгийн газар ч цаашид ихээхэн анхаарч, зөвхөн мөнгө олох зорилгоор төрийнхөө далбааг ашиглуулдаг эрүүл бус хандлагыг таслан зогсоохын төлөө дэлхийн хэмжээнд далайцтай арга хэмжээ авах байр суурьтай байгаа хэмээн "Токио Сапио" сэтгүүлд өгүүлжээ. ЕрӨнхий сайдын дҮҮ, ТӨрийн нарийн биЧгийн даргын хҮҮ нарыг Сингапур руу томилсон нь Японы хэвлэлд гарсан далд агуулга тээсэн мэт энэ нийтлэлийн дагуу манайх далайн хөлөг онгоцуудад улсынхаа далбааг ашиглуулах зөвшөөрөл хэрхэн олгодог өнөөгийн байдлыг сонирхлоо. Монголын далбаатай хөлөг онгоцны талаар дэлхийн хэвлэл мэдээллийн хэрэгслээр ямар нэг мэдээлэл цацагдлаа гэхэд тэр дагуу албаны тодруулга хүсэхэд тогтож суугаад хариулт өгөх хүн байхгүй шахуу энэ салбар их том дээврийн дор саяхнаас нэгджээ. Албан ёсны нэр нь Зам тээвэр, аялал жуулчлалын яамны харьяа Далайн захиргаа. Тэднийх Улаанбаатарын төвд Энхтайвны  гүүр орчимд тохиноод байна. Өмнө нь яамныхаа Тээврийн газрын дотор Усан зам, авто тээврийн хэлтэс гэсэн нэртэй байсныг шинэхэн Далайн захиргааны газрын мэргэжилтэн өгүүлсэн. Далбаа ашиглуулах явц, гадаадын улсуудад зөвшөөрөл олгож эхэлсэн нь тэртээ эртнийх. Үүнийг ч баталж 2003 онд Жигжид сайдын тушаалаар Монгол Улсын төрийн далбааг далайд ашиглуулах зөвшөөрлийг олгох асуудлыг эрхлэх ажил эхэлсэн тухай албаныхан ярьдаг. Өнөөгийн байдлаар 300 хөлөг онгоцонд далбаагаа ашиглуулж байгаа гэсэн бүртгэл Далайн захиргаанд байна. Гэхдээ 2007 оны арваннэгдүгээр сарын сүүлчээр буюу сар гаруйн өмнөхөн Д.Галсандондог даргатайгаар өрхөө татсан шинэ байгууллага хүртэлх Монголын далайн асуудал эрхэлсэн үйл ажиллагаа хэтэрхий өнгөлөн халхавчлах үүрэгтэй, хэлбэр төдий явж ирсэн байж мэдэх эх сурвалж бас байдаг. Ямартаа л манай албаны байгууллагын зүгээс гаргаж байгаа далбаа түрээслүүлэгчийн тоог гурав дахин нугалсан мэдээлэл Японы далай тэнгисийн асуудал эрхэлсэн салбарынханд байхав дээ. Бас манай далбааг Сингапур хамгийн ихээр түрээсэлдэг гэж Далайн захиргааныхан хэлж байна. Гэтэл Японы далай тэнгисийн шинжээчдийн баттай баримтаар Монголын далбааг эзэмшиж байгаа улсуудын нэрсийн жагсаалтад Сингапур огт дурдагдаагүй. Манай хариуцах албаны байгууллага худал баримт тэврээд хэвтэж байна уу эсвэл хаа холын япончууд манайхны талаар ташаа мэдээлэл цацах эрх ашгийн сонирхол агуулах шаардлага байна уу. Хэдийгээр Дэд бүтцийн хөгжлийн сайд асан Ж.Жигжид Засгийн газрынхаа шийдвэрийн хэрэгжилтийн дагуу захирамж гаргасан гэгддэг ч тухайн үед Төрийн нарийн бичгийн дарга нь байсан Ц.Цэнгэл албан тушаалаа хэтрүүлэн ашиглаж, өөрийнхөө хүүг, Ерөнхийлөгчийн дүү Н.Энхтуяатай хамт Сингапур руу томилон явуулж байжээ. Тухайн цагийн сайд Ж.Жигжид ч нэгэнтээ шударга бус явдлыг бодохоор хэлэх ч үг алга хэмээн шүүрс алдаж байсныг биеэр сонссон нэгэн бий. Улмаар Сингапур дахь Монголын далбаатай хөлөг онгоцны бүртгэлийн компанийн нэрээр халхавчлан чухам юу хийлгэх зорилго тодорхойгүйгээр Н.Энхтуяаг Москва руу төлөөлөгчөөр илгээж байж. Үүнийг нь Н.Энхбаяр Оросын төр засгийн болон бизнесийн олигархиудтай харилцуулах, урьдчилсан тохиролцоо хийлгэхээр итгэмжлэгдсэн албан бус хувийн төлөөлөгчөөр итгэлт дүү Н.Энхтуяагаа явуулсан гэх учир мэдэх хүмүүсийн тайлбар ч бий. Чухамдаа тухайн цагийн Ерөнхий сайд албан бус хэлэлцээрүүдээ хийхийн тулд Н.Энхтуяа Сингапур дахь "Монголын далбааг худалдагч компани"-аас бүх зардал мөнгөө гаргуулан Моксва руу нисч байж. Саяхан Ерөнхийлөгч 100 сэтгүүлчтэй уулзахдаа оросуудтай орос аргаар харилцах ёстойн тухай нухацтай хэлсэн. Үнэхээр олны ам дамжсанаар ОХУ-д төлөх их өрийн 50 сая ам.доллараа "угаах"-ын тулд оросуудтай тэдний унаган аргаар, албан бус тохироо хийх нэн шаардлага байсныг үгүйсгэх аргагүй. НҮБ-ын Олон улсын далайн байгууллагын дэргэдэх Дэлхийн их сургуулийг төгсч, далайн харилцаагаар улсын эдийн засгийн хөгжилд нөлөөлөх боломжийг судлан боловсруулсан төслийн эзэн боловсон хүчний үл ойшоон хэлмэгдүүлж төрийн өндөр албан тушаалтны төрсөн хүүхэд, төрсөн дүү эмэгтэй нар улсынхаа далбааг ашиглуулах эрх олгох дархан үүрэг өвөртлөн Сингапур руу явж байсан нь тэртээ 2002-2003 оны орчимд юм. Улсынхаа далбааг ашиглуулж эхэлсэн эхний хэдэн жилд манай төсөвт гурван сая орчим ам.доллар төлөгдсөн баримт бий. Харин 2006 оны орчимд 600 мянга орчим ам.доллар төлөгдөж байж. Далайн харилцааны олон жилийн түүхэн уламжлалтай улсуудын тодорхойлж байгаагаар Монголын далбааг ашиглаж байгаа хөлөг онгоц огцом өссөөр байхад улсад нь орох түрээсийн төлбөр, албан ёсны татвар багассан нь хачирхалтай. Тэр нь албан татварын төлөлтийг багасгах сонирхол хэн нэгэнд байсны үр дүн байж мэднэ. Өндөр эрх мэдэлтэй нэгэн л ашиг сонирхлоо биелүүлж, гүйцээж чадах бичигдээгүй жаяг манай нийгэмд гарцаагүй тогтсон шүү дээ. Эсвэл Монгол Улсын далбааг дэлхийн аль ч улс ашигласныхаа төлөө монголчуудад өгдөг төлбөрийг замын дундаас татдаг суваг, агуулдаг сав байж бас мэдэх. 
Б.ХАЖИДМАА
