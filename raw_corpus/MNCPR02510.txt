Золоор алиалагч болоогүй генерал

"Сурагчдын дотуур байрнаас хэдэнтээ хөөгдөвч хаширна аа нэг байхгүй мөнөөх л зангаараа охидын гэзэгнээс татаж,хөвгүүдийг "тулаанд" уриалдаг түнтгэр шар хөвгүүн өдгөө нас тогтсон нэгэн болсон төдийгүй тун саяхан Монгол Улсын Ерөнхийлөгчөөс хошууч генерал цолыг хүртсэн юм.
Энэ хүн бол ЗХЖШ-ын орлогч, Энхийг сахиулах газрын дарга, хошууч генерал Я. Чойжамц. Түүнийг "Генералууд" булангийнхаа ээлжит зочноор урилаа. Дашрамд дурдахад, тэрбээр Говь-Алтай аймгийн Халиун сумаас төрсөн гурав дахь генерал аж. Төрийн их мэдээч Түүний өдгөө хашиж буй албаны зарим үүргийг ийн нэрлэж ч болмоор юм шиг санагдсан. Үнэндээ хошууч генералын ажлын шинэ өдөр хилийн чанадаас хүлээж авсан мэдээ, мэдээллээр эхэлж, Зэвсэгт хүчний Ерөнхий командлагч хийгээд ЗХЖШ-ын даргаас өгсөн үүрэг даалгаврыг дамжуулаад зогсохгүй тэдэнд тохиолдсон хүндрэлтэй асуудлыг өөрийн эрх мэдлийн хүрээнд шийдвэрлэхээс эхэлдэг учраас тэр. Аз болж дэлхийн халуун цэгт үүрэг гүйцэтгэж буй манай цэрэг дайчид дандаа л чихэнд чимэгтэй мэдээ дуулгадаг аж. Тэр тоолонд төрийн их мэдээч баяртай нь аргагүй ЗХЖШ-ын даргаар дамжуулан улсынхаа ерөнхийлөгчийн сонорт хүргэх нь бий. Нөгөөтэйгүүр, энхийг сахиулагчдын ар гэрт тохиолдсон сайн муу, сайхан муухай бүхий л мэдээ мань хүнээр дамжин хувь хүндээ хүрэх болой. Хамгийн сүүлд гэхэд л Иракт алба хааж буй ЗХ-ний 089 дүгээр ангийн ахлагч Э.Амгаланбатад гэргий нь гурван ихэр хүүхэд төрүүлсэн баярт мэдээг дуулгасан байх жишээний. Энэ бүхэн ЗХЖШ-ын орлогч, Энхийг сахиулах газрын даргын үндсэн үүрэг. Тэрбээр ажил амьдралынхаа гарааг их говийн гарнизонд, тагнуулын ротод салаан захирагчаас эхэлжээ. Хошууч генералыг сургууль төгсөж байх тэр үед Зүүнбаян алгасч төвд үлдэх аавын хүү бараг байгаагүй учраас шинэхэн дэслэгч ч үүнийг тойроогүй байна. Наадмын дараахан говьд нохой гаслам халуун болдог билээ. Тийм л халуунаар шинэхэн дэслэгч хэдэн нөхдийн хамт ганц чемодон хувцас, хэдэн номоо тэвэрсээр Баянгийн элсэнд хөл тавив. Ангийнхаа зочид будалд тансаглаж байсан тэднийг нэг л өдөр " Одоо та нар нутаг орны байр байдалтай танилцаж амжсан тул өөрсдийн амьдрах байр сууцыг олцгоо" хэмээгээд хөөчихөж. Үүнтэй зэрэгцээд" Зөвлөлт-Монголын хамтарсан хээрийн сургуульд салаагаа амжилттай бэлтгэ" гэсэн тушаал сонсов. Залуу хүний эр зоригоор бүхий л санаачилгыг гартаа авч цэрэг нэг бүртэйгээ тулж ажилласны хүчинд өнөөх хээрийн сургуульд салаа нь "онц сайн" гэсэн үнэлэлт авсан төдийгүй түүнийг хугацаанаас нь өмнө ахлах дэслэгч цолоор шагнасан гэдэг. Орон гэрийн тухайд хэдийнэ ашиглагдахаа больсон чулуун байшингийн нэг өрөөг хоёул засч авсан юм байх. Цаг хугацаа хөвөрдгөөрөө хөвөрсөөр нэг л мэдэхэд, найман жилийг үдчихэж. Энэ хугацаанд тэрбээр ротын захирагч, албаны даргаар дэвшээд зогсохгүй 350 цэргийн албан хаагчтай батальоныг өлхөн захирах чадвартай болсон байв. Түүнийг дагаад мөрдэс нь мөр дүүрсэн юм байх. Улмаар академид суралцах тухай сурагч сонсогдох нь тэр. Академийн дөрвөн жил юу байхав, нэг л өглөө сэрэхэд эх орны зүг хүлгийн жолоо залах болов. Сургуулиа онц дүнтэй төгссөн, түүнийхээ шагналд хугацаанаасаа өмнө хошууч цол зүүсэн, бас болоогүй ээ, хотод үлдчих байх гэсэн бодол тээсэн их амьтан эх орондоо ирвэл үгийн солиогүйгээр дахиад л Баян руу нь хөөчихдөг байгаа. Харин тэгэхдээ 1500 -гаад хүнтэй бүхэл бүтэн хороог түүний мэдэлд өгчээ. Хуримнаасаа хоцрох шахсан ахлах дэслэгч Өдгөө хоёр ч зээгийн өвөө болсон Чойжамц гуай гэргийгээ арван жилийн сурагч байхад нь анх харсан гэнэ. Бүр нөгөө ангид нь сурч байсан гэж байгаа. Сурлага сайтайн дээр чамбайгаараа үеийнхэндээ хүндлэгдсэн Ц.Цэенбадам охинд талтай хөвгүүд байх ч тэрбээр ганцхан Чойжамцын хүргүүлсэн захианд л үерхье гэсэн ганцхан үгтэй хариу өгч. Үүнд нь атаархсан хөвгүүд сэм хоорондоо үг хэлэлцэвч дотуур байрны овгорын өөдөөс босох хэн байхав. Бие биедээ таалагдсан хосууд долоон жилийн дараа хэн хэн нь сургууль соёлоо төгссөн хойно сая нэг юм өвгөдийнхөө нутаг Алтай хотноо хуримлажээ. Тэдний хурим генералаас болж хойшлогдох дээрээ хүрч байсан гэсэн шүү. Эхнэрийг нь их сургууль төгссөн хавар хоёр талын хөгшчүүл хүүхдүүдээ ирэх жилийн намрын эхэн сарын дундуур хуримлуулах талаар хэлэлцэж тохирч. Хуримын тов ойртох тусам байдал түгшүүртэй болж эхэллээ. Үүнд тэдний буруу гэж ердөө ч байхгүй. Гагцхүү хорооны дарга чөлөө өгөхгүй байсаар хурим болохоос ердөө гуравхан хоногийн өмнө зөвшөөрсөнд л хэргийн учир оршиж байсан санж. Үнэндээ яг тэр үеэр хамтарсан хээрийн сургууль болох учиртай байж. Нөгөөтэйгүүр, Зүүнбаянгаас Говь- Алтай руу явна гэдэг тийм ч санаан зоргын аялал биш болой. Тэднийх өдгөө гурван охин ганц хүүтэй гэсэн шүү. Харин охидоос нь хөвгүүд мэндэлж, гэрийн доторх жендерийн асуудлыг тэнцвэржүүлээд байгаа юм байх. Генерал өөрөө ингэж хэлсэн хэрэг л дээ. Голомт залгах ганц хүүгийнх нь хувьд тэрбээр энэ жил аравдугаар ангид сурч байгаа бөгөөд аавынхаа мэргэжлийг өвлөж цэргийн мэргэжил эзэмших бодолтой гэсэн. Аав нь ч тэрхүү баярт мөчийг хүлээж байгаа аж. Үгийн далимд дуулгахад, хошууч генералын удам сударт ганцхан мань хүн л цэргийн гэнэ лээ. Золоор алиалагч болоогүй генерал Чойжамц гуай өөрөө ингэж хэлсэн. Тэрбээр урлаг, соёлын арга хэмжээ гэхээр нүд нь сэргээд ирдэг хүү байж. Хүслээ гүйцээхийн төлөө багагүй хөдөлмөр зарсан ч хувь заяа нь цэргийнх болгочихсон аж. Зав л гарвал хүүхдийн ордон дээр өдрийг барах Чойжамц хүү эхлээд хөгжмийн зохиолч болохоор шийдэв. Тэгтэл ЗХУ-ын балетийн дунд сургуульд хүүхэд элсүүлэх тухай сураг чих дэлссэнээр бодлоосоо ухарч балетчин болохоор гурвантаа шалгалт өгсөн боловч тэнцсэнгүй. Үйл явдал өрнөөд удаагүй байтал цирк дээр хүүхэд шалгаж байна гэх сураг дахиад л чих шүргэх нь тэр. Хүү мөн л гүйн хүрч шалгуулбал, алиалагчийн  ангид элсвэл элс гэжээ. Уг нь түүнд алиалагч биш агаарт дүүлэх акробатчин болох л бүхнээс гоё санагдаж байсан тул тэгсхийгээд циркийг мартсан байна. Тиймээс мань хүн өнө эртний хөгжмийн зохиолч болох гэсэн хүслээ биелүүлэхээр Багшийн сургуулийн хөгжмийн ангид суралцах тухай саналаа гэрийнхэндээ дуулгавал аав нь уурласнаар асуудал тэгсхийгээд зогсов. Тэгтэл ч аав нь гэр бүлээрээ Говь-Алтай аймгийн Халиун суманд ажиллах томилолт өвөртөлснөөр нийслэл хүү хөдөөнийх болж хувирав. Түүгээр зогсохгүй аймгийн төвд дотуур байрны сурагч боллоо. Ухаан орохын төв суурин газар, эцэг эхийнхээ дэргэд байсан хүүд дотуур байрны амьдрал уйтгартай мэт санагдаж байснаа төд удалгүй таалагдаж улмаар байрны овгор болох нь тэр. Үнэндээ тэрбээр сурлага сайтай, урлаг соёлын арга хэмжээнд идэвхтэй оролцдог байсныг эс тооцвол сахилгагүйгээрээ алдартай нэгэн байсан гэнэ. Ямар сайндаа хоёрхон жил дотор байрнаас арван хэдэн удаа хөөгдөж байхав дээ. Тэгж хөөгдөх бүртээ сургуулийнхаа захирлыг чадах тухай бодож аймгийн намын хороо, холбоо, захиргааны жижүүрүүд дээр хоног төөрүүлдэг байсан гэнэ. Түүний бодлоор бол хүүхдийг гудамжинд хонуулсан хэргээр захирал нь банга хүртэх ёстой байж. Даан удалгүй хавар болж хүүхдүүд ирээдүйгээ ярилцах болов. Чойжамцын хувьд сонгосон мэргэжилгүй амьтан бусдыг дагаж хөвөрсөөр байлаа. Шалгалтын тухайд өөлөх юмгүй,120 хүүхдээс 20- т жагсч. Гадуур гадаадын 16 хуваарь ирсэн тухай сонсогдовч 20 -т байгаа тэрбээр яах билээ. Тэгтэл МУИС-ийн дулааны инженерийн ангийн хуваарь байна гэх сураг дуулдах нь тэр. Түүнийг авахаар саналаа хэлбэл, өнөө гайтай хөөтэй захирал " Чамд ийм сайхан сургууль ахадна. Чи эхлээд цэргийн сургуульд явж хүмүүжчихээд дараа нь МУИС-д ороорой" гэв. Хэлэх үггүй тэрбээр дэмий л "за" гээд толгойгоо илж зогсчээ. Наадмын дараахан ЦЕС-ийн сонсогч болсноор өөрийнхөөрөө түүхээ бичиж эхэллээ. Өдгөө он цагийн эргүүлгээс генералын туулсан амьдрал руу өнгийвөл яах ч учраа олохгүй гайхаж, бас халширсан, Улиастайн мөсөн дээр дэглүүлсэн сонсогчоос шар халзан дэслэгч, байн байн мөр рүү гээр хараад баймаар ахлах дэслэгч ,ахмад хошууч, дэд хурандаа, хурандаа, хошууч генерал гээд олон янзын дүр зураг бүхий хальс өмнүүр жирэлзэх авай. ЗХЖШ-ын орлогч, энхийг сахиулах газрын даргын албыг хашихын өмнөхөн тэрбээр ЦИС-д факультетийн орлогч дарга, дарга, дэд захирал, БХЯ-ны газрын дарга, ЗХЖШ-ын даргын зөвлөхөөр тус тус ажилласан их эд ээ. 

