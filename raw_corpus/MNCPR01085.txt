Цогт тайж, Наху баяны нутгаар зочлоход...

Утаа униар суунагласан их хотоос алсхан гарахад агаарын сайхан нь амьсгал уужилж, хаврын урь орсныг сая нэг анзаарах аж. УИХ-ын гишүүн, Зам тээвэр, аялал жуулчлалын сайд Ц.Цэнгэлийг Булган аймгийн Дашинчилэн сумын соёлын төвд хөдөлмөрчидтэй уулзалт хийж байх үеэр явж очив.
Дашинчилэн сумынхантай сайдаас гадна аймгийн Засаг дарга М.Оюунбат, орлогч дарга Ж.Бадамдорж, сумын Засаг дарга Г.Бадамсүрэн нар халуун яриа өрнүүлж байлаа. Өглөө эрт, соёлын төвийн байшин хүйтэн ч хүмүүс их цуглажээ. Иргэд залуу гэр бүлд олгох 500 мянга, хүүхдийн 100 мянган төгрөг гээд амьжиргаанд ойрхон асуудлаа лавлаж, орон байр, малын хулгайд санаа зовж, архидалтыг зогсоохыг төр засгийг төлөөлсөн эрхмүүдээс хүсч байна. Уг суманд өнгөрөгч онд 35-40 насны таван залуу архи гээч идээнээс болж орчлонгийн мөнх бусыг үзүүлсэн юм байх. Эмнэлгийн халаалт доголдсоноос эмч сувилагч, өвчтөнүүд эсгий гутал, дээлтэй л байж байдаг гэнэ. Сайд энэ бэрхшээлийг даруйхан шийдвэрлэж өгөхөө амласан төдийгүй тус сум руу очих есөн км асфальтан замыг энэ онд тавихаа хэлсэн. Нутгийн малын угсаа үүлдрийг сайжруулах зорилгоор эрхэм гишүүн шилмэл үүлдрийн хуц, ухна, саалийн үнээ, хурдан угшлын үрээ авчирч өгч. Хөдөөгийнхөн Солонгос явах их сонирхолтой юм. Амьдралаа өөд татъя гэсэн бодол хүн бүхэнд байдаг хойно арга ч үгүй биз. "Чоно гуай" мал шоглох их болоод байгаа гэнэ. Баг болгонд чонын анчинг урамшуулах фонд байгуулах зөвлөгөөг аймгийн дарга нар малчдад өгч байна. Хүмүүс нэг үеэ бодвол ийм тийм зовлон тоочихоо багассан юм шиг. Жижиг, дунд үйлдвэрлэл эрхлэхэд зориулж хөнгөлөлттэй зээл олгоход туслаач, гутлын цех байгуулах гэсэн юм, хоршоо байгуулмаар байна гэсэн саналуудыг ард олон хүсэмжлэх болсон санагдсан. Энэ суманд ус чандмань эрдэнэ байдаг аж. Батхаан уулаас эх авсан Савангийн голын усны түвшин жилээс жилд багассаар байгаа учир худаг гаргасан айл өрхийг урамшуулах болж. Дашинчилэн сумаас Халхын Цогт хунтайж, Д.Түдэв хуурч, төр нийгмийн нэрт зүтгэлтэн С.Удвал, улсын заан Д.Амгаа, улсын начин Д.Галдандагва, Р.Раднаабазар, С.Ганхуяг, гавьяат жүжигчин Б.Баасанжав нарын алдартнууд төрсөн нутаг юм байна. Соёлын төвдөө байрлуулсан тэдний хөргийн дундаас ЮНЕСКО-гийн шагналт сэтгүүлч Б.Ганчимэгийн зураг нүдэнд содхон тусав. Ардын Хатанбаатар Магсаржавын тухай "Их хувь заяа" роман болон олон сайхан бүтээл туурвисан Төрийн шагналт зохиолч С.Удвал ахайтны хөшөөг захиргааныхаа өмнө сүндэрлүүлсэн нь нүдээ олжээ. Нийслэл хотод байдаг нутгийн зөвлөлийн даргаар их зохиолчийн хүү, Монгол Улсын Төрийн албаны орон тооны гишүүн Б.Өнөбаатар ажилладаг аж. Шилжин одож буй хуучин онд аймгийн шилдэг санхүүч Д.Цээсүрэн, мянгат малчин Нарантогтох, Батмөнх, Энхболд нар амжилтын эзэн болж, 700 гаруй хүүхдийн өрлөг эх болсон эх баригч эмч Н.Мөнхбаатар "Эрүүлийг хамгаалахын тэргүүний ажилтан" цол тэмдгээр, ЭМЯ-ны хүндэт жуух бичгээр хоёр хүн тус тус шагнагдсан юм. Шинэ мянганы босгон дээр жил дараалан ган зудын гамшигт малаа 150 мянгаас 64 мянга болтол "цөөлсөн" дашинчилэнчүүд цаг агаарын таатай нөхцөл, малчдынхаа уйгагүй зүтгэлээр хохирлоо нөхөөд авсандаа баяртай байна. Ер нь Булган аймаг нэг сая долоон зуун далан хоёр мянган толгой мал тоолуулж сүүлийн 69 жилд эвдээгүй амжилтаа баталсан нь сайхан сонсогдлоо. Аймгаас "Улсын сайн малчин" хэмээх эрхэм алдрыг Баян-Агт сумын Г.Галсан, Дашинчилэн сумын Лах багийн малчин Г.Зулбаян нар хүртжээ. Улсдаа нэрээ дуурсгасан малчны өвөлжөө рүү Засгийн газрын жуух бичиг гардуулахаар сайд тэргүүтэн 20 гаруй машины цуваа хөдөллөө. Эрт цагт Чингэсийн өрлөг жанжин Боорчийн аав Наху баяны нутаглаж байсан домогтой уулыг Наху гэдэг байсан бөгөөд дуудлага нь өөрчлөгдөж Лах болсон нь Зулбаян гуайн өвөлжөө болжээ. Өвс халиуран найгасан өмнөд хөндийд нь Монгол туургатнаа нэгтгэх тэмцлээр жигүүрлэсэн Тэмүжин, Ван хан Тоорилын их цэргийг бут цохьсон тухай "Монголын нууц товчоо"-нд дурьдагддаг гэнэ. Гурван удаа "Улсын сайн малчин"-д тодорхойлогдсон Зулбаян гуайнд ноднин хавар Ерөнхийлөгч Н.Энхбаяр айлчлахад 50 гаруй машин багширч байжээ. Хот хүрээ, хол ойроос очсон айлчин гийчдэд зориулж азарга, их насны морьд уралдуулав. Их насанд Рагчаагийн бор түрүүлсэн. Гэзэг дарж ирсэн хүлэг ч тэр хүнийх байв. Улсын сайн малЧин Г.ЗулбаЯн: 2004 мал тоолууллаа 42 насандаа төр засгаар хөдөлмөрийн үр шимээ үнэлүүлсэн Г.Зулбаянтай уулзаж хөөрөлдөв. -Танайх хэдэн толгой мал тоолуулав? -2004 мал тоолууллаа. Цаг агаар сайхан байхад мал сайхан өсөх юм. -Таныг сум орондоо хандив тусламж их өгдөг гэж байсан... -Өнгөрсөн онд эмнэлэгт 500 мянган төгрөг, сум хөгжүүлэх санд 470 мянган төгрөг бас бус хандив өргөсөн. -Энэ олон малыг маллахад хамжаа айл хэрэгтэй биз? -Манайх зургаан айлыг ажлын байраар хангаж байгаа гэхэд болно. Дөрвөн айлд мал тасалж өгч, хоёр айлыг түрээсийн гэрээгээр ажиллуулдаг. -Хэдэн төгрөгөөр цалинжуулах вэ? -Хүний, өдрийн хоёр мянгаар цалинжуулнаа. -Төллөх хэдэн хонь, ямаа байна? -600 гаруй хонь хургалж, 570 ямаа ишиглэнэ. -Ямаа самнах үеэр хэцүү биз? -800-гаад ямаа самнахад мэдээж хэцүү л дээ. 100 мянган төгрөгөөр хүн цалинжуулж самнуулдаг. -Малынхаа чанарыг сайжруулах талаар... -Малын тоо толгойноос илүү чанар чухал шүү. Дархад хуц, шилмэл үүлдрийн хар ухна авчирч малаа сайжруулсан. -Морь уядаг уу? -Миний өвөө аймгийн алдарт уяач Гомбосүрэн гэдэг хүн байлаа. Гэхдээ би морь уядаггүй.
 Л.Батцэнгэл 
