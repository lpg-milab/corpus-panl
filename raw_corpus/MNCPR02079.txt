Баабар ингэж өгүүлэв

АМЕРИКИЙГ БУРХАН БҮТЭЭЖЭЭ 
Варшав дахь Монголын элчин сайдын яамтай Хойд Солонгос, АНУ хоёрын элчин хөрш зэрэгцээд байх. Гудамжаар алхах хэн ч АНУ-ын элчингийн үүдэн дээр түр саатан сонирхоно. Салхинд намирах хөх одтой улаан цагаан хосолсон далбааг нь өлийж харна. 
Гараараа даллан баяр хүргэх, далбаа тийш ёслох олон хүнийг харсан. Настай хүмүүс илэрхий хүндэтгэл үзүүлнэ. Зарим залуучууд "Нэгдсэн улс мандтугай" хэмээн сахилгагүйтэж байгаа үнэнээсээ нь мэдэгдэхгүй орилоод өнгөрнө. Ерөнхийлөгчийн нэрийг нь дуудах, долоовор дунд хуруугаараа "ялалт" гэсэн дохио үзүүлэх нэгэн ч бий. Элчингийн үүдээр хэн ч зүгээр алхаад өнгөрөхгүй. Гучаад жилийн өмнө шүү дээ. Польшууд түүхийн турш хоёр хүчирхэг гүрний дунд хавчуулагдан оршсон улс. Дорно талаараа Орос, өрнө талдаа Герман. Эд хүчирхэгээсээ гадна түрэмгий уламжлалтай. Хоорондоо их дайтна, тэр болгондоо Польшийг гишгэнэ. 18 дугаар зуунд бүр хуваагаад авчихжээ. Бараг 200 жил газрын зургаас арчигдсан энэ улсыг Дэлхийн нэгдүгээр дайны үр дүн аварч дахин буй болголоо. Гэтэл хэдхэн жилийн хойно дараагийн дэлхийн дайн эхэлж Сталин, Гитлер хоёр нууц хэлэлцээгээр тохирон дахиад хуваагаад авчихжээ. Ялтын гэрээгээр Польшийг дахин байгуулсан боловч "чөлөөт" сонгууль нь Кремлийн ивээлд болж Зөвлөлтийн дагуул болж орхих нь тэр. Польшууд гурав дахь хөршийг Америк байгаасай гэж их хүсдэг. Тэдэнд их найдлага тавьдаг. Коммунистууд нь хүртэл хэдий улаантан ч гэсэн эх орончид учир жараад оноос хойш АНУ-ын бүх ерөнхийлөгч айлчлал хийсэн ганцхан коммунист дагуул орон бол Польш байлаа. Версалын болон Ялтын гэрээгээр Польш орныг дахин байгуулахад америкчууд хоёр удаа голлох үүрэг гүйцэтгэсэн. Эв санааны нэгдлийн үед Зөвлөлтийн танк хил дээр нь жагссан байхад америкчуудын тусламж л тэднийг зоригжуулж байлаа. Олон орон чухам АНУ-тай л ойр дотно байхыг хүсдэг. Дэлхийн олон оронд явуулсан судалгаагаар өөрийн хамгийн дотно үндэстнийг америкчууд гэж олонхид нь үздэг аж. Ялангуяа сүүлийн хагас зуун жил тэдний аюулгүйн нөмөрт тайван амьдарсан япон, солонгосчууд бүр өндөр. Филиппинээс АНУ-ын цэргээ гаргах тухай яриа өрнөхөд үүнийг эсэргүүцсэн нутгийн хүмүүсийн жагсаал тэднийг арлаасаа хөөж гаргая гэдэг үргэлж болдог цуглааны дэргэд жинхэнэ сүр хүч болж байжээ. Тэдний цэргийг Европ, Ази, Африкийн олон ард түмэн чөлөөлөгчөө хэмээн цэцэг барин угтаж байсан. Тэд газар нутгийг эзлэх гэж биш эрх чөлөөг дагуулан ирдэг гэдгийг нь 240 жилийн намтраас нь бусад үндэстнүүд сайн мэднэ. Тэд алдаа гаргадаг, Мексиктэй газар булаацалдаж байсан, Вьетнамд сунжирсан дайнд ороцолдсон, магадгүй одоо ч бас л алдаа гаргаад Иракт бас "шаварт" суучих шиг боллоо. Гэхдээ л тэд натураараа эзлэн түрэмгийлэгч биш. Тэд алдаагаа ил тод хэлж засдаг, уучлал гуйдаг. Сонгми тосгон, Ирак дахь олзлогсод гэх мэтээр. Дэлхийн хоёр дайныг тэд л дуусгаж өгсөн. Хэрэв тэд 1950 онд Солонгост цэргээ оруулаагүй бол дэлхий ямархан улаан шорон болох байв. Хэрэв тэд Герег, Түрэгийг өмөөрөөгүй бол хорвоо юу болох байв. Хэрэв тэд Вьетнамд оролцоогүй бол Австралийн эрэг хүртэл маоизм түрэх ч байсан юм бил үү. Хэрэв тэд Белградыг бөмбөгдөөгүй бол Европын төв дахь бузар дайн цааш хэдэн жил үргэлжлэх ч байсан юм билээ. Цөмийн зэвсэгтэй болчихсон Энэтхэг, Пакистан хоёр маргааш биен дээрээ атом шидэлцээд унавал АНУ-аас өөр үүнийг зогсоож чадах газар бий гэж үү. Америкчууд дэлхийн аюулгүй байдлыг хамгаалдаг. Тиймээс тэд бусдын хэрэгт зарчмын үүднээс л "оролцдог". Хаа нэг газар биенээ хядаад, боолчлоод унавал тэд өөрсдөө мэдэг гээд хаядаггүй. Ардчилал эвдрэх, авилга газар авахад дуугүй байдаггүй. Үүнийгээ тэд "Америкийн амин эрх ашиг" гэж нэрлэдэг. "Монголд ардчилал тогтож буй нь өөрөө Америкийн эрх ашиг юм" гэж хатагтай Оолбрайт Улаанбаатарт ирэхдээ хэлсэн нь тэд өөрсдийн мөн чанараа илэрхийлсэн хэрэг. "Америкийн гар хөл болох" гэсэн нэг хэлц байдаг. Гэвч тэдний гар хөл болсноор эх орныхоо үндсэн эрх ашигт хор хүргэсэн тохиолдол хаана ч үгүй биз. Учир нь Америкийн эрх ашиг тухайн дэглэмүүдтэй тохирдоггүй болохоос аль ч үндэстний эрх ашигтай таарч байдаг. Иймээс ч Америкийн талд тагнуул хийж байгаад эх орноосоо урвасан нэр хүлээсэн олон хүнийг хожим нь чөлөөт болсон эх орон нь бүрэн цагаатгах төдийгүй үндэсний баатар болгодог. Хурандаа Пенковский, генерал Коклински гээд олон жишээ татаж болно. Америкчууд дэлхий дээр хамгийн анхны мөртөө хамгийн бат бэх, хамгийн шударга, хамгийн тэгш төгөлдөр нийгмийг байгуулсан. Энэ нь хүн бүр тэгш бололцоогоор хангагдсан, иргэн бүр нь эрх чөлөөт нийгэм билээ. Чухам ийм эрх чөлөөт нийгэм дэвшлийн гайхамшгийг бүтээж болно гэдгийг өөр дээрээ харуулсан. Өдгөө дэлхийн улс гүрнүүдийн дэндүү дийлэнх нь ийм нийгмийн байгууламжтай болжээ. Черчилийн хэлснээр ардчилал нь тоолж баршгүй олон дутагдалтай боловч үүнээс илүү дээр нийгмийн байгууламжийг хүн төрөлхтөн бодож олоогүй яваа билээ. Америкийн төрийн бүтцийг олон газар хуулбарлаад бүтэлтэй юм болоогүй. Газар газрын онцлогоос болоод энэ бүтэц өөр өөр байдаг байх. Харин Америкийн эрх чөлөөний зарчим бол хүн төрлөхтний түгээмэл хууль. Эрх чөлөөт нийгэм л хөгжил, жаргал, дэвшилд хүрнэ. Ерөнхийлөгч Бушийн нэр өдгөө барагтайхан байх шиг байна. Магадгүй тэр өөрөө АНУ-ын бас нэг алдаа ч байж болох юм. Түүнийг өдгөө америкчууд их шүүмжилж байна. Гэхдээ улс орныг нь төлөөлж буй түүнийг гадны төрүүд доромжилж дайран дотоодын шүүмжлэгчдэд нь тусалж татаад унагаалцаадах гэсэн үг биш. Америк бол алдаатайгаа, оноотойгоо цогцоороо бүхэл бүтэн зарчим. Америк бол аль ч иргэний чөлөөтэй шүүмжилж болох самбар. Харин аль ч гадны төрийн доромжлолын бай биш. Бусад орон ч өөрсдийгөө тэгэж үздэг. Америкийн нэг том сонинд Монголд Буш ирсэний дараах сурвалжлага хэвлэгджээ. Бушийг дэлхий даяараа шахам эсэргүүцэж хаана зочлоно тэнд эсэргүүцэн бужигнана. Харин монголчууд ер бусын хүндэтгэлтэйгээр угтан авчээ. Бүр үнэн сэтгэлээсээ. Сэтгүүлч олон монголчуудаас сэтгэгдлийг нь сонссон байна. Холын аймгийн малчин өвгөн ч Бушд хир халдаахгүй өмгөөлнө. Энэ хачин феноменийг сэтгүүлч гайхан бичсэн аж. Монголчууд Бушдаа биш түүгээр төлөөлүүлж Америк оронд элэгтэйгээ харуулж буйг харин тэрээр ойлгоогүй байх. Малчин өвгөн Америкийн зарчмыг мэддэггүй, сонсоо ч үгүй байж болно, гэхдээ хоёр хүчирхэг хөршөөр хүрээлэгдсэн өөрийн орон нь тэдний ая аашийг дагаж хэрүүл зодоонд нь үрэгдчих гээд байдаг түүхээ сайн мэдэх учраас Америкийг өмгөөлөгчөө, тулгамдсан үедээ аврагчаа хэмээн итгэж найдаж буй хэрэг. "Бурхан Америкт хайртай" гэсэн хэлц үг бий. Магадгүй Америкаар дамжуулж бусад орныг хайрладаг ч байж болох юм. Яагаад гэвэл Бурхан өөрөө Америкийг бүтээсэн юм чинь. 
