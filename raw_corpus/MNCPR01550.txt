Битгий давар, ноён С.В.Паушек

-Тэрбээр Монголбанкинд хадгалуулсан хоёр тонн алтныхаа урьдчилгаа төлбөр болох 4,2 тэрбум төгрөгөө төлөөгүй бултаж яваа гэдгийг мэддэг болов уу- 
Төв аймгийн Заамар сумын нутагт алт ухдаг "Алтан дорнод монгол" хэмээх компанийн захирал С.В.Паушек манай улсын Засгийн газрын Монгол Улсыг хөгжүүлэх сангаас 661 сая төгрөг гаргуулж авахаар болжээ. "В.Паушекийн хүссэн мөнгийг нь гаргаж өг" гэсэн тэрхүү шийдвэрийг Чингэлтэй дүүргийн шүүхийн шүүгч Цагаанцоож гаргасан байна. Өнгөрсөн онд УИХ-аас баталсан Гэнэтийн ашгийн албан татварын хуулиар "Алтан дорнод монгол" манай улсад 661 сая төгрөгийн татвар төлсөн юм байх. Харин одоо түүнийгээ буцааж авахаар болж байгаа нь энэ. Хэрийн юманд тэвчээр зааж дуугүй өнгөрдөг монгол түмэн энэ удаа дургүй нь хүрэв бололтой. Дургүй нь хүрээд зогссонгүй ханцуй дотроо гараа зангидаж хөмхийгөө зуулаа.
Тэгэлгүй дээ. "Хойноос ирээд хот минийх. Хотонд ороод хуц минийх" гэдгийн үлгэрээр шалдан гуя ганзагалж ирчихээд , Монголын алтыг долоож хоногийн хоолтой залгасан даварсан хоноцын будааны савыг хага цохиод өгье гэсэн аавын хөвгүүд редакцийн утсыг өдөржин жингэнүүлэв. Гэвч хуулиа дээдэлдэг, зочиндоо хүндэтгэлтэй ханддаг өвгөдийн заншлыг даган энэ удаа хатуужив. Харин гаднаас шуналын сав үүрч ирээд эх орны минь шороог самарч яваа энэ чечень эрийн өмнө яагаад Монголын шүүх байсхийгээд л толгой бөхийн уруул дэвсэж байдгийн учрыг олж нэхэл хатуутай шүүе гэлцэж байна. Өөрөөр хэлбэл, гадны дайсантай тооцоо бодохоосоо өмнө дотоодын дайсантайгаа тооцоо нийлье гэцгээж байна. Тэрбээр Монголбанкинд хадгалуулсан хоёр тонн алтныхаа урьдчилгаа төлбөр болох 4,2 тэрбум төгрөгөө төлөөгүй бултаж яваа гэдгийг мэддэг болов уу. Ердөө жилийн өмнө ноён Паушек Төв аймгийн Заамар сумын Хайлааст багийн иргэдийг "Сум орноороо нүү. Газрын хөрсөн дор байгаа 400 кг алт чинь минийх, ухаж авна" гээд элдэвлэж байсныг бид мартаагүй. Мартах нь бүү хэл, хүй дарсан тоонотоо ухуулах дээрээ хүрч нутаг орноосоо хөөгдөж байсан иргэдийн аврал эрсэн дуудлага хэвлэгдэж асан сонины хуудас шарлаж амжаагүй байна. Төв аймгийн шүүх "Нутгийн иргэдийг зайлуулж хөрсөн доорх алтыг нь Паушект өг" гэсэн шийдвэрийг тэгэхэд гаргаж байлаа. Орон нутгийн цагдаа нар нь хүртэл түүний гар хөл болж, ядарсан муу-сайн нутгийн ах дүү нараа гэрээс нь хөөж гаргаад буйрыг нь ухуулж, сэндийлүүлэх дон тусч байсныг монгол түмэн харсан. Яг л нөгөө цагаан цэргийн оргодол Барон унгернд дарлуулж асан тэртээх он жилүүд шиг. Зочноо алд цэнхэр хадаг, мөнгөн аягатай сүү барьж угтдаг монгол түмний гэрийн үүдийг буруу талаас нь буугаараа сөхөж ороод авдар савыг нь хэмх цохиж, өнгөтэй өөдтэйг нь цөлмөж байсан тэр үе лугаа. Эцэст нь элгэсэг монгол хүнийг тоононоос нь дүүжлэн хороож тогоотой сүүнийх нь өрмөнд цус тунарааж байсан бурангуй цагийн салхи хаа нэгтээгээс үлээх шиг сэрэмж төрнө. Аргагүй ээ. Ажил хийж амьдралаа дээшлүүлье гэсэн монгол хүнд ганц ширхэг ч лиценз олгохгүй хясдаг атлаа Паушек хэмээх энэ боловсон нинжад Монголын хамгийн их алтны нөөц тогтоогдсон газруудыг лиценз нэрээр 50-60 жилийн хугацаатайгаар олгожээ. Одоо түүний нэр дээр 90 ширхэг ашигт малтмалын лиценз байгаа бөгөөд Төв аймаг, Улаанбаатар хотын нутаг дэвсгэр Хан Богд уул, Хатан Туултайгаа Паушекийн мэдэлд орсон гэж мэд. Нэг өглөө сэрэхэд чинь "Улаанбаатар хотоо эндээс бушуухан зайлуул. Дор нь байгаа алтаа ухаж авмаар байна" гээд Дээд шүүхийн шийдвэр барьчихсан зогсч байх вий. Нэгэнт шүүхийн шийдвэр гарчихсан юм чинь нүүхээс яахав гээд хамаг юмаа ачаад хотол олноороо нүүх үү. Ашигт малтмалын салбараас аяга хоол олоод идчих санаатай энэ эрийг Оросын алтны зах зээл тогоондоо хошуу дүрүүлэх нь бүү хэл үүдэн дээрээсээ өшиглөөд буцаасан гэнэм. Төрөлх орондоо багтах шингэх газаргүй болсон тэрбээр манай шунахай ноёдыг зэрэг жинсээ булаалдаж байх хооронд нутагт минь шургалж амжсан жирийн л нэг луйварчин. Монголын ард түмэн авлигач түшмэдээ шүүх цагт манай орноос шившигтэйгээр хөөгдөх этгээд яах аргагүй мөн. Гэтэл өдгөө цагаачийг цагаа хатгаж цагаан морийг ногоо хатгаад байгаа бололтой дог. Луйвраар авсан хэдэн лицензээ Монголын газар нутгийг бүхэлд худалдаад авчихсан эрхийн бичиг мэт эндүүрч яваа аж. Омогтой, шартай нэгэн сайд нэг л өдөр тушаал төлөвлөхөд ам арчих цаас төдий зүйл шүү наадах чинь. Манайд улсад 70 жил байрлаж эмс охидыг нь элэг барьж, эр цэргийг нь мохоож байсан орос цэргийн ангиудыг 1990 онд хөөгөөд гаргаж болсон юм чинь алт сандайлсан хэдэн луйварчинг туугаад гаргах юухан байх вэ дээ. Эцэст нь хэлэхэд битгий давар, ноён Паушек. Тусгаар Монгол Улсын төрийн толгой дээр дурын нэг хэрмэл цагаач шээс алдах болоогүй гэдгийг хатуу сануулчихъя. Үүдээр бус тооноор орж ирчихээд тонгочиж болно гэж санаагүй биз. Авдраа бид мэдэж уудалъя. 
Л.Мөнхбаясгалан
