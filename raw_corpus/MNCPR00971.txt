 Нийгмийн эрх ашгийг хамгаалсан үйл хэргийн төлөө "С1" телевиз ханцуй шамлан орно

Саяхан "С1" телевизийн нэг жилийн ой болж өнгөрсөн. Эфир цацсанаасаа хойш ганцхан жилийн хугацааг ардаа орхисон боловч өөрийн гэсэн өнгө төрх, телевизийн цоо шинэ стандартыг гаргаж ирсэн тус телевизийн захирал Бен Моёлтой ярилцсан юм.
-Та саяхан "Монголын сонины холбоо"-ноос "Дөрөв дэх засаглал" одонгоор шагнуулсан. "С1" телевиз Монголын таван шилдэг телевизийн тоонд зүй ёсоор багтсан байгаа. Энэ амжилтад хүрэхэд таны үүрэг, оролцоо их орсон нь мэдээж. Монголын шилдэг телевизүүдийн нэг болгоход удирдагчийн менежментийн үүрэг маш чухал гэж боддог... ? -"С1" телевиз Монголын таван шилдэг телевизийн эгнээнд багтсанд би баяртай байдаг. Манай телевиз Монголын 10 гаруй телевизийн ширүүн өрсөлдөөн дунд өөрийн гэсэн орон зайгаа бий болгож, нэлээд олон үзэгчидтэй болсноороо ч бахархаж байгаагаа хэлэх хэрэгтэй болов уу. Үүнийг бид томоохон амжилт гэж олзуурхаж байгаа гэдгээ хэлэхэд таатай байна. Үзэгчдийг татахаас гадна манай телевиз Монголын телевизийн урлагт цоо шинэ стандарт, түвшинг бий болгож ажиллана гэсэн төлөвлөгөөтэй. Үүнийхээ дагуу тодорхой хэмжээний үр дүнд хүрч чадсан гэж би хувьдаа дүгнэж байна. "С1" телевизийн эфирээр үзэгчдэд хүрч байгаа дүрс, дуу авиа, мэдээ мэдээлэл бүгд олон улсын мэдээллийн хэрэгслэлүүдийн баримталж мөрддөг зарчим болон Монгол Улсын хууль тогтоомжийн хүрээнд байдаг. Зайлшгүй дагаж мөрдөх ёстой энэ шаардлагуудыг Монголын хэвлэл мэдээллийн хэрэгслэлүүд тэр бүр хэрэгжүүлж хэвшээгүй байсан ч "С1" телевиз санаачилгаараа дэмжих нь зүйтэй гэж үзсэн. Гэхдээ "Монголын сонины холбоо"-ноос намайг урамшуулсан "Дөрөв дэх засаглал" шагналыг зөвхөн надад биш манай "С1" телевизийн хамт олонд өгсөн шагнал гэж би бодож байгаа. Манай телевизийн программын болон мэдээллийн бодлого бие даасан байдалтайгаар, үргэлж дундыг баримталсан байр сууринаас мэдээлэхийг зорьж ажилласантай ч энэ нь холбоотой болов уу. -Та манай уншигчдад "С1" телевизийн онцлогийн талаар ярьж өгөхгүй юу? -Монголд үйл ажиллагаа явуулж байгаа арилжааны телевизүүд дундаа хамгийн их хөрөнгөөр боссон телевиз бол "С1" гэж би итгэлтэй хэлэх байна. Мөн манай байгууллага Монголын телевизийн салбарт ажиллаж байгаа боловсон хүчнийхээ цалингаараа ч цоо шинэ, өндөр түвшинг бий болгож чадсан. Манай байгууллага 120 ажилтантай. Долоо хоногт 64 нэвтрүүлэг шинээр бэлтгэж үзэгчдэдээ барьдаг. Энэ нь Монголын телевизүүд дундаа тогтмол бэлтгэж байгаа нэвтрүүлгийнхээ давтамжаар ч тэргүүлж байгаа үзүүлэлт юм. Мөн бусад телевизүүд дундаа хамгийн бага давталттай буюу 15 хувийн л давталттай байгааг ч онцолмоор байна. -Ямар нэгэн бэрхшээлгүй ажил гэж байдаггүй. Тэр тусмаа олон хүн удирддаг ажил бүр ч хүнд байх л даа. Танд шантарч байсан удаа бий юу? -Мэдээж шинэ ажил эхлэх амаргүй л дээ. Бэрхшээл багагүй учирч байсан. Гэхдээ тэр болгонд би цаг зуурын л зүйл гэж хандаж байсан. "С1" телевизийг анх байгуулж байхаасаа л цаг зуурын, хэсэгхэн хугацаанд эфирээ цацаад өнгөрчих мэдээллийн хэрэгсэл биш, харин маш урт удаан хугацаанд үзэгчдийн таашаалыг хүлээсэн телевиз болгоно гэсэн чин эрмэлзэлтэйгээр байгуулсан. Тийм учраас зорилгоо бодсон ч төлөвлөгөөгөө бодсон ч, урсгасан хөлс хүч, хөрөнгө мөнгөө тооцсон ч огт шантарч байгаагүй. Мөн манай байгууллага чадварлаг боловсон хүчин бүрдүүлж чадсан болохоор бэрхшээлд бүдрэхгүй гэсэн итгэл надад байдаг л даа. Ер нь "С1" телевиз нэг жилийн хугацаанд хэр их зүйл амжуулах бололцоотойг тооцсон бизнес төлөвлөгөө бидэнд бий. Өнгөрсөн хугацаанд манай телевиз төлөвлөсөн ажлынхаа 80 хувийг биелүүлсэн гэж бодож байгаа. -Арилжааны телевизийн хувьд зар сурталчилгаа санхүүгийн эх үүсвэр болдог. Танай телевиз архи, согтууруулах ундааны рекламнаас татгалзсан байсан. Хамгийн их мөнгө дагуулсан рекламнаасаа татгалзана гэдэг хүнд тусахгүй юу? -Архины сурталчилгаанаас татгалзсан нь нийгмийн чиглэлээр үйл ажиллагаа явуулдаг "Иргэдийн Альяанс" төрийн бус байгууллагатай хамтран ажиллах гэрээ байгуулснаас үүдэлтэй. Тэгээд ч Монгол Улсын хууль тогтоомжтой харшлах зүйлээс татгалзах нь зөв гэж би боддог. Монголын хэвлэл мэдээллийн салбарт бизнесийн зорилгоор архи тамхийг сурталчлах хэвшил тогтсон байсан ч хуулийн хүрээнд үйл ажиллагаа явуулах нь аль аль талдаа хэрэгтэй болов уу. -Цаашид төлөвлөж байгаа ажлынхаа талаар манай үзэгчдэд сонирхуулаач? - Бид цаашдаа олон улсын хөгжмийн суваг "MTV"-тэй хил дамнасан хүний наймааны асуудлаар хамтран ажиллаж, цуврал нэвтрүүлэг бэлтгэхээр болсон. Ер нь ч цааш цаашдаа нийгмийн эрх ашгийг хамгаалсан үйл хэргийн төлөө "С1" телевиз ханцуй шамлан орно. Мөн бид ирэх зунаас шинэлэг хэлбэрийн сонирхолтой нэвтрүүлгээр үзэгчдэдээ бэлэг барихаар зэхэж байгаа. Бидэнтэй хамтран ажилладаг олон улсын мэдээллийн "Ройтерс" агентлаг "С1" телевиз дэлхий нийтийн стандарт, шаардлагад нийцсэн программ, нэвтрүүлэгтэй хаана ч хүлээн зөвшөөрөгдөх хэвлэл мэдээллийн байгууллага болжээ гэж дүгнэж байгаагаа саяхан бидэнд илэрхийлсэн нь манай хамт олонд ажлын их урам өгсөн гэдгийг хуваалцахад сэтгэл өег байна. Энэ дашрамд манай "С1" телевизийг байнга үздэг үзэгчдэд болон бидэнтэй хамтран ажилладаг бизнесийн түншүүддээ талархлаа илэрхийлье. Манай телевизэд олон нийтээс ирж байгаа урмын үг бүр та бүхний ч гэсэн амжилт юм шүү гэдгийг хэлэхэд таатай байна. 

