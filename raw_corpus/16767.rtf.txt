№177(16767)     
1987 оны долдугаар сарын 25.  
Ой хөвч

<< Хөвчийн ой нь ангаар бүрэн

Хөрсөн дор нь эрдэнээр арвин

Яндаж болдоггүй далай шиг

Яасан баян нутаг вэ? >> гэж саяхан болтол нийтээр дуулдаг байлаа. Гэвч ийм сэтгэлгээ одоо нэгэнт хуучирчээ. 

Эх дэлхийн хуурай газрын 27, 5 хувийг эзэлдэг ой хөвчийн өчүүхэн хэсэг канад орны нутаг дэвсгэрт байдаг бөгөөд энэ нь Сибирийн тайга, Саян, Алтайн нурууны үргэлжилсэн их ойн зах хаяа төгсгөл нь юм. Яндаж болдоггүй далайтай зүйрлэн их баялагтай мэт баярхаж хайр гамгүй хяргаж түлсээр байгаад бургас, бут, сөөг, загнаас эхлээд шинэс, нэрс, хуш, гачуураа үлэмж ихээр шингэрүүлж, зарим нутагт оргүй болгосон гашуун сургамжаас дүгнэлт хийх цаг оройтож болзошгүй байна. 

Нутгийн ес хүрэхгүй хувийг хамарсан улсын ойн фондын 62, 5 хувийг шинэс, хуш, нарс, хусан ой эзэлдгээс гарна долоон аймгийн нутагт 3, 8 сая га талбайд заг ургадаг нь яавч яндашгүй ихэд тооцогдох аргагүйн дээр манай уур амьсгалын тааламжтай биш нөхцөлд нутгийн багаахан хэсэгт маш удаан хугацаанд ургадаг, нөхөн төлжихөд бэрхшээлтэй зэргийг харгалзан үзвэл ой модоо хөрс хамгаалах, усны горим, цаг агаарын байдлыг зохицуулах, эрүүл ахуйн их ач холбогдлоор нь цэгнэж үзэхийг огтолж ашиглах хэрэгцээнээс урьдал болгох шаардлагатай байна. 

Далаад оноос мод бэлтгэл, тээвэрт өндөр хүч чадалтай техник өргөн нэвтэрч, тэдгээрийн ашиглалтыг сайжруулах зорилгоор нэгж талбайгаас огтлох модны хэмжээг нэмэгдүүлэн, сүүлийн хоёр таван жилийн туршид жил тутам хоёр сая гаруй шоометр мод бэлтгэжээ Дурдсан хугацаанд модыг тодорхой дэс дараалал, шинжлэх ухааны үндэслэлтэй бодлого, боловсон технологигүйгээр ашиглаж, нөхөн сэргээх ажлыг урсгалд нь тавьснаас нэлээд бүс нутагт ойн нөөц мэдэгдэхүйц ядуурсны дотор, Туул, Орхон голын эх орчмыг газар, Баян-Өлгий, Увс, Дорнод, Өвөрхангай аймаг дахь Алтай, Хангай, Хэнтийн нурууны салбар уул, нурууны ойн нөөц шавхагдахад хүргэжээ. 

Модыг аль залуу гоолигоос нь сорчлон бөөнөөр нь огтлох, түүнээс зөвхөн дэр мод, утас гэрлийн шоо, зүсмэл үйлдвэрлэх, экспортод гаргахад шаардагдах стандартад тэнцэхийг нь ишлэн авч, бусад хэсгийг хаяж үнэн хэрэгтээ их нөөцөөс бага зүйл ашигладаг аж ахуйч биш үрэлгэн ажиллагаа газар авчээ. Хангайн бүс дэх хөдөө аж ахуйн зарим нэгдэл, нэгдэл дундын үйлдвэрүүд иймэрхүү халгаатай үрэлгэн аргаар ой хөвчийг хөнөөж заримдаа өөрсдийн хариуцлагагүйгээс үүдсэн санхүү, эдийн засгийн алдагдлыг нөхөх эх үүсвэр мэт үздэг нь түгээмэл болсон үзэгдэл юм. Төв орон нутгийн АДХ-ын байгууллагууд ч ийм зохисгүй явдлыг таслан зогсоож улсынхаа гол хуулийг хэрэгжүүлэхэд хойрго хандсаар ирлээ. Нэгэнт бэлтгэсэн кодыг зохих ёсоор ашиглахгүй хаяж үрэгдүүлж, үжрүүлж муутгаж гэм зэмгүй өнгөрдөг албан хариуцлагатнууд олширч, барагдахааргүй элбэг, хямд зүйл мэт үзэж модыг гамгүй сүйтгэдэг богинохон бөгөөд гэнэтхэн бодол санаа даамжирчээ. << Нэг мод огтлохдоо хоёр мод суулгая >> гэсэн сайхан санаачилга гардаг боловч тэр нь хоосон лоозонгоос хэтрэхгүй өдий хүрлээ. Ер нь ч огтлохоос ургуулах ажил нь түрүүлж явдаг зүй тогтлыг төдий чинээ боддоггүй нь төлөвлөлтийн үеэс эхлэн бэлтгэлт, үйлдвэрлэл, хэрэглээ хүртэл бүх үе шатат нэгэн адил зуршил болжээ. Хөвсгөл аймгийн нэгдэл дундын үйлдвэр бэлтгэсэн модоо зөвшөөрөлд заасан хугацаанд татаж авдаггүй, мод бэлтгэх газрыг дур мэдэн өөрчилдөг, бэлтгэсэн мод, үйлдвэрлэсэн зүсмэлийг бусад аж ахуйд нийлүүлдэггүйгээс эндхийн нэгдлийн олонхи нь дур дураар дотооддоо мод бэлтгэж ойг сүйтгэж байгаа баримт нь << чоно үүрэндээ өлзийтэй >> гэгчээр улс орны ой хөвчийн гол дэвсгэр нутагт хяналт суларсных юм. 

Өөрийн орны цаг уурын өвөрмөц нөхцөлийг харгалзан мод бэлтгэх, ойг нөхөн сэргээх, арчлах ажлыг хөтлөн явуулах агротехник, технологи боловсруулан мөрдөх, модыг орлуулах материал, илч сайтай хөнгөн түлш бий болгох, хаягдалгүй боловсруулалт хийх зэргээр ойн нөөцийг арвижуулахад чиглэсэн судалгаа шинжилгээний болон зохион байгуулалтын дорвитой ажил хийх талаар эргэлт гаргаж иж бүрэн харилцан уялдаа бүхий нэгдсэн бодлого боловсруулж мөрдөх хэрэгтэй байна. Анд тухайд << Үнэн >> сонинд өргөн олон хөдөлмөрчдөөс << Эх орны ногоон хүрээ сэглэгдэж байна >> гэсэн дохио санамж, санал зөвлөлгөөгөө өргөнөөр нийтлүүлсэн билээ

Хангай, Хэнтийн нуруу, Хөвсгөл орчмын уулсын ой хөвч нь дэлхийн усны хагалбартай томоохон бүс учир гадаад далан, тэнгис, Байгал нуур зэрэг усан санд цутгадаг гол мөрний эх учраас тэдгээрийн байгаль орчныг хамгаалах нь олон улсын ач холбогдолтой юм. Түүнчлэн ой мод нь төрөл бүрийн ан амьтан жигүүртэн шувууд амьдрах, бут, сөөг, жимс ургаж цэцэглэх орчин учир шим мандлаар барахгүй агаар мандлын бичил орчны хувьд ач холбогдолтой билээ. Ойн бүрхэвчийг өргөтгөн төлжүүлэх ажлын нэг чухал бүрэлдэхүүн хэсэг нь хот, сууринг цэцэрлэгжүүлэх үйл ажиллагаа байх учраас төвлөрсөн газруудад гойд үржүүлгийн аж ахуйг заавал бий болгож ажиллуулах хэрэгтэй байна. 

Ойн баялгийг ашиглахдаа түймэр, хортноос хамгаалах ажлыг техникийн дэвшлийн ололтод тулгуурлан шинжлэх ухааны үндэслэлтэй хэрэгжүүлэх тухайд ч, эсвэл мод бэлтгэх, тээвэрлэх ажлыг хүчирхэг техникээр хийхдээ ч нөхөн сэргээх, хортноос хамгаалах ажлыг огт мартах, сайндаа л хоцрогдсон гар аргаар ор нэр болгон нүд хуурах маягаар эх орны ой хөвчийг жилээс жилд хомсдуулж байхад засаг захиргаа, хууль хяналт, эрдэм шинжилгээний байгууллагууд эвлэрэнгүй, идэвхгүй хандлагатай байсаар ирснийг өөрчлөх цаг болжээ. 

Модыг гүн боловсруулах технологийг нэвтрүүлэн ашиглалтыг дээшлүүлэх замаар ихээхэн хэмжээний мод огтлохыг хэмнэх, мод үржүүлгийн ажлыг үйлдвэрийн аргад шилжүүлэх, тэрчлэн модны үйлдвэрийг шинээр барих, өргөтгөхдөө хаягдалгүй болон хаягдал багатай технологиор ажиллуулахаар бодож зураг төсөл боловсруулж, хөрөнгө оруулалтын нарийн иж бүрэн бодлогыг хэрэгжүүлснээр байна. 

Ой хөвчийг үндэсний баялгийн хувьд нь хамгаалах, ариг гамтай ашиглах үүрэг иргэн бүрт, хөдөлмөрийн хамт олон бүрт шууд хамаатай учир нам, улс, олон нийтийн байгууллагууд энэ талаар арга барил, сэтгэлгээ, үйл ажиллагаандаа шинэчлэл хийхийг эх орны эрх ашиг хойшлуулшгүй шаардаж байна. 

