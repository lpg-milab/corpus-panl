Утааны янз маяг

Захих нэг юм байна. Та хүүхдээ зам хөндлөн гаргадаг байж магадгүй. Ялангуяа өглөө оройдоо албандаа явах гэж чаргуулдаж буй "цэцэрлэг"-чингүүд газарт хөлөөрөө товор товор тожигнохдоо дандаа том хүний бөгсний харалдаа хамар нь явдаг.
Авгай хүүхний бөгс үнэрлэх ч дүүрч. Автомашины бөгс аюултай гэнэ шүү. Машин намхан, яндан нь тээр доор байдгийн учир нь шатахуунаас гардаг утааг хүний уушги хоолойд оруулахгүй гэсэндээ юм байна. Уулзвар дээр зогтуссан хөсөг хөдлөхдөө хүнд араа соёогоороо заавал хүчлэн шаталт угаараар хавь ойрыг манантуулдаг. Эргэн тойрон хоёроос гурван метр орчимд яндангаас гарсан хамаг хортой хүнд металл хэсэг дээш дэгдсэнээ газарт унана. Энэ үед хамгийн түрүүнд бага насны хүүхдүүд үнэртэн хэлмэгддэг гэнэ. Бусад хий Улаанбаатарын нүүрсний хогтой холилдон найрагддаг. Чухам энэ утааг амталсан амьсгаа буцаж биенээс гарахгүйгээр хүний нялх үрийн аль эмзэг газар насан туршид нь төвхнөнө. Өмхий санаа шиг уг утаан дотор гаднаасаа дэвтсэн хүүхэд төд удалгүй өвчний үүр болон эцэг эхээ тамлах нь ойлгомжтой. Тэгэхээр хүүхдээ зам хөндлөн гаргахдаа ам хамрыг нь залхууралгүй таглаж аль болох өргөж, тэвэрч, үүрч яваарай гэх гэсэн юм. Хэлэх гээд байгаа гол санаа нь Улаанбаатар хотын утааны янз маягийн талаар юм л даа. Энэ сэдвээр У.Барсболдын үеийн Байгаль орчны яамныхан их олон санаа гаргаж дэвшүүлж байсан санагддаг. Гэвч хотын удирдлагатай байнга тэрсэлдэж мөчөөрхөлцөж байсны харгайгаар өнөөдрийг хүртэл олигтой үр дүн олцгоогоогүй юмдаг. Энэ жилийн хувьд үргэлж баруун хойноос сэвэлздэг салхи салхилахаа бараг больсноос айлуудын түлээ нүүрс хийсч өгөхгүй байна. Мөн олон өндөр байшин ч нэмэгдэж салхи хаах юм. Ийм хэмжээний галлагаа өмнөх жилүүдэд ч байж л байсан. Холын бараа бүрэлзтэл сууж өгсөн энэ их униарыг хүмүүс сая анзаарч санаа дагалдан бөгшүүлж санаа тавих болсон нь сайшаалтай. Утааны учрыг ултай судалж байсан нэгэн эрхэмтэй саяхан уулзаж хөөрөлдсөн юм. Тэрээр хэлэхдээ нүүрсний утаа хортой нь хортой. Гэхдээ яг нүдэнд харагдаад бужигнаад байгаа нь гол аюул биш. Их л сайндаа хувцас бохирдуулдаг. Тэр нүдэнд харагдахгүй цаад хорны наад захын жишээ бол олон хүн гэртээ угаартаж нас барлаа. Да ялангуяа машины угаар их хурдан үйлчилдэг. Өнгөрсөн намар Төмөр замын удирдлагуудад тохиолдсон харамсалтай явдал үүний нэг жишээ. Тэгэхээр Улаанбаатарын утааны хамаг аюулыг энэ олон хуучин машинаас хайдаг юм. Шатахуунаа гүйцэд шатааж чадахгүй элэгдэж мөлийсөн моторноос хүнд хар тугалга зэрэг бодис бүхэл бүхлээрээ гадагшилдгийг мэргэжлийнхэн аль эрт тогтоосон юм билээ. Хүн ам шигүү аль ч хотын үндсэн шаналгаа нь агаарын бохирдлын асуудал хэвээрээ байгаа. Манайхыг бодвол түлээ нүүрсний гал хөс харагдахгүй ч энэ олон машинаасаа яаж нэг салах вэ гэж үргэлж хэлэлцэж суудаг. Ядаж тасралтгүй хурдан өнгөрөөхийн тулд гэрлэн дохионуудыг авч хаяж, уулзваруудыг гүүржүүлсэн нь "нармаалдсаны" хорыг багасгасан. Дараа нь хуучирсан машины хогнуудаа Монгол, Египет, Түвд зэрэг ядуу орнууд руу аваачиж хаяж байна. Нүдэнд үл үзэгдэх нүүрсхүчлийн хийгээр амьдардаг организм бол ургамал. Манайхан мянгаас ганц нь ургаж чаддаг хэдэн модоо хяргаад буй нь нэг сая хүн амын эрүүл мэндийн эсрэг хуулинд тусгагдаагүй гэмт хэрэг юм гэж байна. Урьд Да хүрээ гэж байхад энд оршдог бүх л айл ердийн галлагаатай байсан байж таараа. Нэг сонин түүх байдаг. Хувьсгалаас өмнө Чин ван Ханддорж хүрээнд өргөөгөө барих болжээ. Тэгээд утаа тогтдоггүй тийм газрыг хотын төвд ол гэж тушаасан нь өдгөөгийн 50 дугаар дэлгүүр гэгддэгийн орчмыг хэн нэгэн сонгож өгчээ. Энэ түүхийг сонсоод очиж үзсэн нь нээрэн одоо ч тэр хавиар гэр хорооллын утаа хавирахгүй тойроод урсчихдаг юм билээ. Салхи баруун хойноос дандаа тул хөдөөнөөс нүүж ирэгсэд Баянхошуу хавиар салхины дээр шавлаа гэж ад үздэг явдал бас худлаа гэнэ. Газрын гадаргаас нэлээд дээхнүүр зайд зүүн урд зүг рүү байнгын сэвэлзээ болдог болохоос уландаа бол дандаа гол усаа дагаад уруугаа утаа тоос урсдаг аж. Тухайлбал, Долоон буудлын айлын яндангийн утаа Сэлбэ уруудан шогшиж "Зуун айл", "32-ын тойрог" орчим нэг хэсэг хахааж өгөөд Баруун дөрвөн зам хавиарх чөлөөгөөр эргэж хурган маналзаж Туулын жаврыг хайна. Түүнээс бус Гандангийн хэдэн айл гойд бээрэг, их гал өрддөг ч юм биш бололтой. Энэ мэтчилэнгээр утаа хаана их бага хэмжээтэй тунардаг талаар судлаад байвал мэдмээр юм олон бий. Адаглаад хаана орон сууц худалдаж авбал бага бөгшүүлэхээ бодож үзүүштэй. Нийслэлийн утааг, утаа ч биш юмаа. Агаарын бохирдлыг анхаарлын төвд оруулахын тулд гол төв хэсгүүдийн замуудад машины өндөр төлбөр тавьж өгөх хэрэгтэй. Энэ нь шинэ санаа биш. Угаасаа том хотуудын жишиг тийм болчихсон. Гудамжийг улам онийлгон олон барилга бариад дийлдэхээ ч байж. Бодвол эргэн тойрондоо мод бут тарих байлгүй дээ. Одоо хотын төв рүү мод хярган зам тавих газар ч байхгүй болж байгаа. Тэгэхээр тийшээ мөнгөө төлсөн нь зүглэхээс бус такси микрод дураараа паржигнуулах эрэмбэ олдох нь юу л бол. Өөр нэг яригддаг санаа бол бүх утаа гаргагчдаас тогны мөнгө хураадаг шиг утааны мөнгө нэхэх ажил ундрах байх. Утааны татварын байцаагч нарт газар хуваарилан өгч жилийн турш "Утаа сан"-д оруулах орлогыг тогтоож өгнө. Харин тэр сангийн мөнгө "Улаанбаатар сан" лугаа хэн нэгэн луйварчингийн хөлжих идэш болбол Авлигатай тэмцэх газрыг ажилтай болгоно. Утааны орлогоор мөнгөөр зодож гэр хорооллын айлуудыг нүүлгээд байна шүү дээ. Тэгээд л болчихно. Зарим нэг хүн нийслэлийн агаарын бохирдлын талаар иймэрхүү дэмий юм ярьж суух юм даа. Эхлээд хэлсэн үгээ улиглан сануулахад тэр хүүхдийн ам хамрыг машин руу ойртуулахгүй байх талаар дүү нартаа сайн захиарай. 
Ж.Гангаа
