№122(17339)    
1989 оны тавдугаар сарын 23   
0юуны чадавхийг  дайчилъя

<< Нийгмийн хөгжилд оюун санааны хүчин зүйлийн гүйцэтгэх үүргийг жинхэнэ ёсоор үнэлж, түүний бүтээн байгуулах асар их нөөцийг бүрэн дүүрэн ашиглахын. . . >> чухлыг МАХН-ын Төв Хорооны V ( 1988 он ) бүгд хурал онцлон зааж, түүнийг зарчмын чиглэл болгон дэвшүүлсэн билээ. << Бүх мэргэжлийн сэхээтнүүд нь шинэчлэлийн үйл явцтай тал бүрийн холбоотой нь ойлгомжтой >> гэж нөхөр Ж. Батмөнх бүгд хурал дээр хэлээд << Сэхээтний оролцоогүйгээр нийгмийн амьдралын аль ч хүрээнд шинэчлэлийг явуулах аргагүй юм >> хэмээн нийгмийн оюун санааны хүрээнд шинэчлэл хийх нэг гол хүчийг тодорхойлсон юм. Манай нийт хөдөлмөрчин, түүний дотор сэхээтэн өөрчлөн байгуулалтын үйл хэрэг юуны урьд оюуныхаа чадавхийг дайчилж хувь нэмэр оруулахын тулд шинэчлэл, өөрчлөлтийн явцад үзэл санааны хувьд хуучин байдлаасаа чөлөөлөгдөж, үүний тулд бие даасан, санаачилга идэвхээ өрнүүлж, удирдлагын ам харсан, захирамж тушаал хүлээсэн идэвхгүй, зогсонги, хэвшмэл байдал ноёрхсон үеийн нэг хэвийн загвараасаа даруйхан ангижрах хэрэгтэй байна. 

Эдийн засгийн хүрээнд буюу нийгмийн суурийг шинэчлэх үйл явцад оюун санааны өөрчлөлт хоцрох биш түрүүлж байх хэрэгтэй байна. Удирдлагын захиран тушаах арга олон жилийн турш давамгайлж ирснээс оюуны хүч нөөцөө дайчлан өргөн хүрээнд чөлөөтэй сэтгэж, овсгоотой, санаачилгатай, бүтээлч ажиллаХ эрмэлзэл хязгаарлагдмал болж, оюун санааны хүчин зүйлийг үнэлэх, ашиглах, хөгжүүлэх асуудлыг зохих байранд нь тавиагүйгээс нийгмийн дэвшлийг хурдасгахад түүний нөлөө дутмаг байлаа. 

Сэхээтний бүтээлч санаачилгыг боогдуулах, элдэв нэр хаяг зүүх, захиргаадах, дээрээс хэт дэглэх, загварчлах, хөндлөнгөөс оролцох зэрэг захиран тушаах арга барил давамгайлсны уршгаар дуулгавартай гүйцэтгэгч, дуурайн дагалдагч байх идэвхгүй байр суурь баримтлах хандлага газар авчээ. Үүнийг өөрчилж, санаачлах, бүтээх, зоримог туршилт хийх, авьяас, дадлага туршлага, эрэл хайгуулыг хослуулан, бололцоо, нөөц хүчээ дайчлан илрүүлж улс нийгмээ хөгжүүлэхийн төлөө санаа тавих үзэл санааны дайчин давшингуй уур амьсгалыг төлөвшүүлж хүмүүсийн оюун санаа авьяас чадвар санаачилгыг бүтээлч уралдаан оруулан өрнүүлж, улс ардын аж ахуйн бүх салбарт оюун санааны шинэчлэл, өөрчлөлт хийх нь чухал байна. 

Оюун ухааны чадавхийг орчин үеийн шинжлэх ухаан техникийн дэвшилт ололт, шилдэг техник, технологи ашиглан үйлдвэрлэлийг ч, шинжлэх ухааныг ч, урлаг соёлыг ч эрчимтэй хөгжүүлэхэд бүрэн дайчлан чиглүүлэхийн тулд эдийн засаг, шинжлэх ухаан техникийн урьдач зайлшгүй нөхцөл бий болгохын хамт хүмүүсийнхээ оюун санаа, сэтгэлгээг өөрчлөх, мэдлэг, чадварыг өндөржүүлэх шаардлагатай байна. Ер нь хөдөлмөрчдийн ерөнхий болон, гоо зүйн соёлын түвшинг эрс дээшлүүлэн, чөлөөтэй сэтгэж, бүтээлчээр хөдөлмөрлөх чадвартай бие хүмүүсийг төлөвшүүлэх, тэдэнд ухамсар, хэрэглээний хувьд социалист ёсоор аж төрөх хэвшилтэй болгох талаар үзэл суртал, соёл, хүмүүжлийн цогцолбор ажил зохиох хэрэгтэй юм. Өөрчлөн байгуулалтын эцсийн зорилго нь хүнийг бүх талаар хөгжүүлэх, түүний сайн сайхан аж амьдралыг хангахад чиглэх учир нийгэм, эдийн засгийн болон оюун санааны хүчин зүйл аль алиныг нь хүнд зориулж, хүнлэг, энэрэнгүй, шударга ёсыг түгээмэл баримтлал болгох ёстой. Өөрчлөлт шинэчлэл, ардчилал, ил тод байдал нь хувь хүнийг авьяас билгээ бүрэн нээн гаргах бодит бололцоогоор хангах улмаар урагш ахиж дэвшихийн эх үүсвэр олоход туслах учиртай. 

Ёс суртахууны хамгийн энгийн хэм хэмжээг сахих, байгаль орчин, түүх соёлоо хайрлан хамгаалах дадал заншлыг хүмүүст олгохоос эхлээд соёлын үнэт зүйлсэд хандах, улс төрийн соёл төлөвшүүлэх, хөдөлмөр ахуйнхаа зохион байгуулалтын дэвшилт хэлбэр, шинжлэх ухаан, техникийн орчин үеийн ололтыг эзэмших хүртэл өргөн дэлгэр утгаар нь соёлыг ойлгож, бүх нийтийн оюуны соёлын шинэ түвшинд хүрэх зорилтыг хэрэгжүүлэхгүйгээр өөрчлөлт, шинэчлэлийн бодлого амжилт олоход түвэгтэй болно. Нийт хүн төрөлхтний дэвшилт соёл, хандлагуудыг өөрийн орны өвөрмөц соёл иргэншлийн ололттой зөв хослуулан хөдөлмөрчид, залуу үеийнхний үндэсний бахархал, социалист эх оронч ухамсрыг интернационалч үзэлтэй нягт холбож өгвөл зохино. 

Нам, олон нийтийн байгууллага хөдөлмөрчдийн оюун санааны хүчин зүйлийг идэвхжүүлэхдээ эрэл хайгуул хийхийн оронд юуны урьд хаах, хориглох, хянах, цагдах зуршлыг өмнөө барьж сөрөг зогсохыг эрмэлздэг нь арга барил, сэтгэлгээний хоцрогдол юм. Хориглох хаах аргаар оюун санааны баялгийг арвижуулж чадахгүй бөгөөд тэр тусмаа оюуны өндөр чадавхитай өнөөгийн залуучуудад бол тэдний онцлогт нийцтэй шинэ хандлага, арга хэлбэрийн ажил шаардагдаж байна. Шинжлэх ухааны үндэстэй гоо зүйн хүмүүжлийн цогцолбор программ боловсруулж хэрэгжүүлэх, үйлдвэрлэл, ахуйд соёл нэвтрүүлэх асуудлыг зохих байранд нь тавих тухай Намын Төв Хорооны бүгд хурлын заалтыг ажил хэрэг болгоход ч цаг алдаж байна. 

Нийгмийг ардчилах үйл явц эрчимтэй өрнөж байгаа өнөөгийн нөхцөлд аливаа асуудлыг шийдвэрлэхдээ албан тушаалын эрх мэдэлд биш, хүний оюун ухааны чадавхид түшиглэх хөшүүргийг чадварлагаар ашиглаж, оюун санааны хүчин зүйлийн бүтээн байгуулах их нөөцийг дайчлах арга барил эзэмших нь намын ажилтны тулгамдсан чухал зорилт болж байна. 

