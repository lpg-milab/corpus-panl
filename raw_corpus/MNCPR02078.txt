Америкчууд нууц мэдээллээ ил болгож эхэллээ, харин бид...

-Хүйтэн дайны үеийн чухал баримтууд дэлгэгдлээ- АНУ-ын Тагнуулын Төв газраас 1950-1970-аад оны үеийн нууц баримтуудаа дэлгэсэн нь гол шуугианыг тариад байна.
Хэдийгээр энэ хэргүүдийн тухай хүмүүс ам дамжин ярьж, ерөнхийдөө цаад үнэнийг мэддэг ч ТТГ-аас илтгэлдээ чухам юу гэж онцолж байсныг мэдэх нь туйлын сонин байгаа ажээ. Түүнээс гадна 1950-1970-аад он бол Хүйтэн дайны эрчимжсэн гол он жилүүд байсан. Дэлхийн хоёр хүчирхэг гүрэн болох ЗХУ, АНУ үзэл бодлын байлдаан хийж байх үеийн баримт энэ нууц архивт хэрхэн үлдсэн нь сонирхолтой сэдэв байгаа билээ. Энэ бичиг баримтуудад гадаадад төдийгүй дотоодод хийгдэж байсан тагнуулын ажиллагаанууд, хүний туршилтууд, хүний хулгай, амь насанд халдах оролдлогуудын талаар дэлгэрэнгүй өгүүлжээ. Тухайлбал, 1960-аад оны ЗХУ-ын тухай, мөн 1953-1973 оны хооронд ЗХУ-ын гадагшаа бичсэн захидал болоод тус улсад ирж байсан захидлууд, 1969-1972 онд БНХАУ-аас орж гарч байсан электрон захидлуудын тухай, гадаадын удирдагчдын амь насанд халдах оролдлогын тухай ялангуяа Кубын Фидель Кастрогийн амь насанд халдсан талаар, чагнаж тагнасан тухай гээд хэдэн зуун хэргийн материал байгаа юм байна. Мөн АНУ-ын Ерөнхийлөгч Ричард Никсоныг огцроход хүргэсэн тагнаж чагнасан тухай алдарт Ватергейтийн хэрэг ч байгаа юм байна. 1972 онд АНУ-ын Вашингтоны Ватергэйт зочид буудалд Ардчилсан намынхны хурлыг тагнаж чагнаж байсан нь хулгайчдын гайгаар ил болж, Ерөнхийлөгч Никсоныг ичгүүрт хутгасан тухай байгаа ажээ. Итгэл хүлээлгэх эсэх тухайд хүртэл асуудал боссоноор Ерөнхийлөгч Никсон огцорч байсан юм. Бас "Битлз"-ийн дуучин Пол Маккартнийн тухай мэдээлэл ч нууц архивт байсан аж. Ер нь АНУ-ын нууцад хамаарч байсан эл хэргүүд ийнхүү нээлттэй болж байгаа нь олон зүйлийн тайлал болно гэдэгт мэргэжилтнүүд эргэлзэхгүй байгаа ажээ. Эдгээр баримт дунд байгаа сонирхолтой нэгэн зүйл нь Хүйтэн дайны үед АНУ-ын ТТГ-ынхан Нацист дайны гэмт хэрэгтнүүдээр тагнуулын үйл ажиллагаа хийлгэж байсан явдал гэнэ. Нацистуудын нэг буюу барууны ертөнцийн тагнуул байсан Клаус Барбиг үүний жишээнд оруулж болох юм. Мөн ЗХУ-ын удирдагч Сталины талаарх баримтууд нь ихээхэн сонирхол татаж байгаа аж. Сталины үхлийн талаар Америкийн тагнуулч нар ихээхэн мэрийж ажиллаж байсан нь уг баримтаас ажиглагдана. Гэхдээ тэд үхлийн талаар баттай баримт олж чадаагүй нь оросууд ч бас сайн нууцалж чадсаныг илтгэж байгаа юм. Америкийн тагнуулууд гүрж эрийг амиа хорлосон байж магадгүй гэсэн дүгнэлтийг хийж байсан юм байна. Бас нас барсныг нь албан ёсоор зарласнаас хойш хэд хоногийн дараа амь тавьсныг гол өрсөлдөгч орных нь тагнуулч нар илтгэлдээ бичиж байжээ. Мөн уг илтгэлд "Олон хүний амийг хороосон ч Оросын ард түмэн энэ удирдагчдаа үнэхээр хайртай байжээ. Түүний таалал төгссөн нь амиа хорлосных уу, эсвэл жамаараа нас барсан уу гэдэг нь мэдэгдэхгүй байна" хэмээн бичсэн байгаа аж. 2001 оны хоёр өндрийг нураах үеийн сонин баримт ч ТТГ-ын нууц архивт байгаа юм байна. Гэхдээ одоогоор нууцын хугацаа нь дуусаагүй учраас үүнийг ил гаргах боломжгүй ажээ. Юутай ч дэлхийн хамгийн сонирхолтой үеийн түүх нэг талаасаа ил гарлаа. АНУ-ын жишгийг бусад орнууд ч дагах биз ээ. Монголд ч тагнан турших үйл ажиллагаа эртнээс уламжлалтай. Хуучин цагт хэн нэгнийг матсан матаасаар л ажил хэрэг урагшилдаг байсан байх. Сүүлхнээс гэхэд л Ардчилсан холбоо ид байгуулагдаж, үйл ажиллагаагаа өрнүүлж байхад тагнуулуудыг ч хэсэг бусгаар нь шургалуулж байсан гэдэг. Тэдний нэг Малыш хэмээх Энхтүвшин "Таван хүний нэг нь тагнуулч байсан" гэж мэдэгдэж байсан билээ. Энэ бол ойрхны жишээ. Одоо ч тагнасан чагнасан мэдээлэл чих дэлссээр л байдаг. Ямар ч байсан монголчууд өмнөх үеийнхээ тухай мэдээллийг америкчууд шиг мэдэх цаг нь болжээ. Түүх ард түмний өмч байдаг болохоор Намын хянан шалгах хороо, Ардын хянан шалгах хороо, Аюулаас хамгаалах газруудад ирж байсан бүх мэдээллийг ил гаргах цаг боллоо. 
Э.Энэрэл
