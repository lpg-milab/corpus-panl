Дуулган доторхи дуудлага худалдаа

Нийслэлийн газрын албанаас 2006 оны арванхоёрдугаар сарын 6-нд газрын дуудлага худалдаа зохион байгуулжээ. Уг дуудлага худалдаагаар нийслэлийн газрын алба БЗД-ийн 16 дугаар хороолол, Амгалан зэрэг газруудыг дуудлагаар худалджээ.
Түүний нэг нь Сонгинохайрхан дүүргийн 17 дугаар хороо буюу нэгдүгээр хорооллын 32, 33 дугаар байрны дунд 2000 ам.метр газрыг 92 сая төгрөгөөр иргэн У.Болд авсан аж. Дуудлага худалдаанд ялагчаар тодорсон тохиолдолд Нийслэлийн газрын албатай гэрээ байгуулах журамтай. Журмын дагуу иргэн У.Болд 2006 оны арванхоёрдугаар сарын 12-ны өдөр Нийслэлийн газрын албатай Дуудлага худалдаанд ялагчтай байгуулах 03 тоот гэрээг байгуулсан байна. Гэрээ ёсоор хуанлийн 14 хоногийн дотор газрын үнийг бүрэн төлөх үүргийг дуудлага худалдааны ялагч хүлээдэг. Тэрбээр энэ гэрээний дагуу газрын төлбөр болох 92 сая төгрөгийг нийслэлийн Газрын албаны Улаанбаатар хотын банк дахь дансанд тушааж хоёр тал гарын үсэг зурсан байна. Харин нийслэлийн газрын алба түүнд захирамжийг нь гаргаж өгөх ёстой. Гэвч тэрхүү 2000 ам.метр газрын захирамж өнөөдрийг хүртэл эзэндээ ирээгүй гацжээ. Уг гэрээнд нийслэлийн төлбөрөө бүрэн төлснөөс хойш хуанли долоон хоногийн дотор эрх бүхий Засаг даргын шийдвэр болон бусад бичиг баримтыг гаргаж өгөх үүрэг хүлээсэн байна. Гэрээний энэхүү үүрэг зөрчигдөөд сар гаруй хугацаа боллоо. Захирамж ийнхүү гацсан нь ямар шалтгаантай болох талаар удаа дараа байгууллага албан тушаалтнуудад хандсан боловч тусыг олсонгүй. Иргэн У.Болд энэ газрыг орон сууц барих зорилгоор худалдаж авсан юм байна. Орон сууц барина гэдэг том ажил, цаг алдахгүй эхлэх ёстой. Засаг даргын захирамж гараагүйгээс иргэн Болд газрын суурь хөрсний шинжилгээ, зураг төсөл хийх ажил нь хойшлогдож, гадны хөрөнгө оруулалт орж ирэх нь зогссон байна. Газрын захирамж гарахгүй хойшлогдоод байгаа талаар иргэн Болд тодруулахад нийслэлийн Засаг даргын Тамгын газрын хуулийн хэлтсийн дарга Энхбат гэдэг хүн шалгана гэдэг шалтгаан хэлсэн байна. Хэрэв шалгах шаардлагатай байсан бол энэ дуудлага худалдааг тэд зохион байгуулахаас өмнө шалгасны дараа уг худалдааг зохион байгуулдаг учиртай. Нэгэнт тэд дуудлага худалдааг явуулсан болохоор тэнд шалгах зүйл байхгүй нь ойлгомжтой. Ер нь газрын дуудлага худалдаа техникийн бүх нөхцөл хангагдсан, зөвхөн хамгийн өндөр үнэ өгсөн хүн авах учиртай. Тэр бүх нөхцөлийг дуудлага худалдааны өмнө гүйцэтгэсэн байдаг юм байна. Тэр дагуу энэ газрын техникийн бүхий л нөхцөл хангагдсан байжээ. Гэвч дуудлага худалдааны үр дүнд нийслэлийн газрын алба дансандаа мөнгөтэй иргэн У.Болд газартай болох учиртай. У.Болд төлбөрөө төлсөн, харин газраа авч чадаагүй. Газраа авах талаар газрын алба хийгээд нийслэлийн Засаг дарга Ц.Батбаяр нарт удаа дараа шаардлага хүргүүлсэн байна. Харамсалтай нь нөхцөл байдал өөрчлөгдсөнгүй. Захирамж гарахгүй удааширч байгаа шалтгааныг иргэн У.Болд "Газрыг худалдаж авахад тусгай мафи байдаг бололтой. Дуудлага худалдаанд зохион байгуулалттай хүмүүс оролцдог юм шиг байна. Энэ нь тухайн газрыг хямд авах нэг нөхцөл нь болдог төдийгүй эрх бүхий хүмүүсийн гарыг хүндрүүлэх шаардлагатай бололтой. Миний хувьд ийм найраа хийгээгүй, өөрөө дуудсаар байгаад худалдаад авчихсан. Энэ маань намайг газраа худалдан авч чадахгүйд хүрэх нөхцөлийг бүрдүүлчихлээ" хэмээн тайлбарлаж байна. Түүний хэлсэнчлэн үнэхээр зохион байгуулалттай цөөхөн хүнийг газрын дуудлага худалдаанд оролцуулдаг. Тэр нь тухайн газрыг хямд авах нөхцөл болдог юм бол Нийслэлийн газрын алба газрын дуудлага худалдаа явуулах шаардлагагүй байсан юм биш үү. Нэгэнт дуудлага худалдаа олны нүдэнд дээр болсон. Ялагч нь тодорсон учраас нэр бүхий газрыг байгуулсан гэрээнийхээ дагуу Нийслэлийн газрын алба иргэн У.Болдод өгөх ёстой. У.Болд түүн дээр орон сууц барина. Тэр орон сууцанд У.Болд ганцаараа суухгүй нь мэдээж. Улаанбаатарыг утаагаар дарж байгаа гэр хорооллын цөөхөн ч болсон айл тэр орон сууцанд суух биз ээ. Улаанбаатарыг барилгажуулна, гэр хорооллыг багасгана гэж өнөөдөр амтай болгон дуугарч байгаа. Гэтэл тэрхүү гэр хорооллыг багасгах үндсэн нөхцөл болсон орон сууц барих хүний бизнесийг эрх мэдэл бүхий зарим нэг хүн ийнхүү хязгаарлаж болохгүй мэт санагдана. Нэгэнт дуудлага худалдаа явсан, ялагч нь тодорсон. Гэвч газраа авч чадаагүй энэхүү тохиолдлыг дуулган доторхи дуудлага худалдаа гэж нэрлэлээ. 
Г.Эрдэнэбат
