С.ЭРДЭНЭ
 
ЗҮҮДНИЙ ЦАГААН УНАГА 

Би Галттайнхаа голын харгилах чимээг сонсон санааширсаар шөнө хагаслан сая дугжраад ер бусын олон өнгөтэй, хачин янзын явдалтай зүүд зүүдэллээ. Тархины бор хальс цочрон өрөвсөхөрөө ингэдэг юм. Төрсөн бууц дээрээ ямарч гэсэн эсэн мэнд ирээд тийнхүү эмзэглэн цочсон тархи минь элдэв бодол, зүүдний шуурганд автжээ. Эрүүл ухааны хэм алдагдах эсэх нь хутганы ирэн дээр очсон ийм үед тийнхүү шууран хөдөлсөн бодол зүүдээ тогтоож л авах хэрэгтэй бөгөөд тун удалгүй хэвийн нам тайван байдалдаа эргэж ороход тэр бүхэн алга болж одно. Өдөр нь зүрх чичирч, тархи ангалзсан дэн дун амьтан машинаар хүргүүлж ирсэн. Манай бууц, дээр төвхнөсөн ойн цагдаа миний багийн найз Ядамын Ойдов, эхнэр Дондолмаа, олон шар хүүхдүүдтэйгээ элбэн хоол унд хийж өгөөд Галттайн яг торгон эрэг дээр майхан барьж, ор дэвсгэр засаж өгсөн юм. Ингээд л би олон өнгөтэй хачин янзын зүүд зүүдэлж хэвтэнэ. Хотоос наашаа гарахын өмнө Булгаковын <<Мастер Маргарита>>-ийг дахин уншсан юм. Булгаковын хэмжээнд <<зүүдлэх>> арга даанч байхгүй дээ гэж бодогддог бөгөөд харин газар доорх ямар нэг гайхамшигт орд харшийг үзэж зүүдэлдэг минь аль хэзээнийх. Түүнээс нэг их халихгүй. Зүүд бол хүний ухааны хэмжүүр биш ч гэлээ өвдөж цочирсон тархины тэрхүү бодол зүүдийг эрүүл тархи гүйцэхгүй байх удаатай. Тэгээд ч зарим сэтгэл зүйчид Булгаковын <<Мастер Маргарита>>-ийг юм уу Достоевскийн романуудыг эрүүл бие тархины үр дүн гэж үздэг. Нээрэн ч тархины тэр ер бусын зүүд зөнд автагдах чадвал түүнийгээ уран сайхнаар дүрслэн өгүүлэх чадвартай нийлэхдээ мөн ер бусын сонин бүтээл болж хувирдаг биз. Би зүүдлээд сэрсэн хойноо энэ мэтийг бодож хэвтсэн юм. Зүүдэлсэн минь гэвэл: 
Би Эрдэнэ зуугийн сүмийн урдах талбайд Галдан бошигт хан тас цавчсан гэдэг домогтой хоншооргүй чулуун нохойны дэргэд сууж байна. Зуны сайхан өдөр зуугийн хэрмийн ярайсан цагаан суваргууд нарны гэрэл ойлгон гялбалзана. Хэрмийн дотор нэлээд томоохон цөөрөм байх бөгөөд түүнд сүрэг адуу тийрч сүүлээрээ ус цацлан зогсоно. Гэтэл хэрмийн баруун их үүд алгуурхан нээгдэж хун шувуу шиг дун цагаан унага тангарч наадсаар орж ирлээ. Би тэр цагаан унага орж ирэхийг л хүлээж суусан бололтой. Унага ногтныхоо цулбуурыг чирсээр гүйж ирэхэд би түүнийг хөтлөн зуугийн гол дуганд орлоо. Магнай дээрээ эрхий дарам улаан бадмаараг шигтгээтэй, том алаг нүдтэй их Зуу бүдэг бадаг гилбэлзэн харагдах бөгөөд цагаан унага түүний суудал доорх ямар нэгнийг үнэрлэж байна. Гэтэл зуугийн суудал доороос өндөр гэгээн Занабазарын ногоон Дар эх гэнэт тодорлоо. Нэг хөлөө урагш жийж, нөгөө хөлөө дороо нугалан, уян бөөрөнхий бэлхүүлсээ хотойлгон цээжээ урагш түрж, том суурьтай залуу бумбагар мээмээ товойлгосон тэр сайхан дагина жимбэгэр уруулаа үл мэдэг мушилзуулан инээвхийлж байна. Гэтэл энэ гоё дагина бол Занабазарын ногоон Дар эх биш олон жилийн өмнө зэрвэсхэн танилцсан Болгарын фракия нутгийн үзэсгэлэнт бүсгүй Майя Неичева бололтой. Би өнөөх цагаан унагаа хөтлөөд хар тэнгисийн хөвөөгөөр явж байна. Далай дээр том улаан нар шингэж намуухан долгисын мяралзан улааран гялтганаад, тэртээд цагаан дарвуулт хөлөг алслан одохуйд унага бид хоёр түүгээр буцах байснаа хоцорч буй бололтой. 
Цагаан унага минь одоо бид яах вэ? гэж миний асуухад унага 
Хүлээе, хүлээе. Майя удахгүй ирнэ гээд мөнгөн савх шиг турьхан хөлөөрөө тэнгисийн хөвөөний торго элсийг цавчилна. Тэгтэл ч эргийнхээ элсэн дээгүүр алгуурхнаа мөлхөн хөөсрөх долгисыг захлан тэртээгээс нааш айсуй яваа, тэнгисийн усны өнгөт урт даашинз, сул орхисон улаан шаргал үсээ намируулсан бүсгүй бол Майя бололтой. Тэр хүүхэн унага бид хоёрыг анзаарч харах янз алга. Майя чи яагаад захидлын хариу илгээхгүй байнаа? би чамд зориулж шүлэг бичсэн. Чи түр азнаж сонсооч! гээд би шүлгээ уншиж байна. 

... Богд гэгээнтэн харийн газар удаж 
Болзоот хатнаа санан гансрахуйд 
Эрдэнэ зуугийн хаш цагаан өргөөнд 
Эхээс төрснөөр энхрий харагджээ 
Унаган нутгаа тэмцэн яаран ирэхүйд 
Уулын энгэрт үхдэлийн газар хаягдаж 
Араатан чонын идэш болж дуусаад 
Ариун цагаан мутар нь ганцхан үлджээ 
Ертөнцийн явдлыг огоорч бүрэн чадаагүй 
Ердийн бус ухаант уран гэгээнтэн 
Уйтгар гуниглалын уянга дуун төгссөн 
Урлагийн дээд дүрийг нь мөнхлөн бүтээжээ. 

Гэтэл Майя эргэж ч харалгүй яван явсаар алга боллоо. Унага бид хоёр их л гашуудан тэргүүнээ гудайлгаж би нутагтаа яаж харих билээ гэж гансарна. Гэтэл нэг мэдэхнээ цагаан унага бид хоёр Эрдэнэ зуугийн их хэрэм дотор явж байна. 
Одоо ийш тийшээ тэнүүчлэхээ болъё. Төрсөн гарсан нутагтаа л очсон маань дээр. Унага ингэж хэлж байна. 
Чи минь яг үнэн хэллээ. Төрсөн нутагтаа очоод үхсэн ч гомдолгүй. Би ингэж хариулж байна. 
Үхэх тухай та ярих болоогүй. Биеэ л бодож яв. Би нутагт чинь хүргээд өгье. Унага ингэж хэллээ. Тэгээд бид хоёр яг төрсөн бууц Галттайн голын хөвөөнд иржээ. Унага хунгийн хүзүүгээ нугалан Галттайн уснаас ууж, жавьжаараа ус савируулахад алтан дуслууд гялтганан цацрана. 
Та Галттайнхаа усанд ороод доошоо урс. Хөвсөөр яваад Онон голд хүрэхийн чинь алдад Санжмаа тааралдана. Та Санжмаагаа мартаагүй биз дээ. Та чинь өөр хүүхнүүдийг цөмийг орхиод Санжмаадаа л ирсэн шүү дээ. Цагаан унага ингэж хэлэв. Унага нээрээ л зөв хэллээ. Эрдэнэ зуугийн ногоон Дар эх, фракия нутгийн үзэсгэлэнт бүсгүй алинаар нь ч яах юм билээ. Багын амраг Санжмаадаа л очъё. Усанд живж үхээд түүнийхээ <<сүнстэй>> нийлсэн ч түүнээс илүү жаргал байхгүй. Би ингэж бодоод хувцсаа тайчин ус руу орохыг завдаж байна. Гэтэл Галттайн цүнхээл дотор өнөөх Эрдэнэ зуугийн ногоон Дар эхийн алтан баримал сууж харагдана. Ногоон Дар эх уруулаа жуумалзуулан инээмсэглэнэ. Би түүнийг л авах албатай болж. Гэтэл цүнхээл ёроолгүй гүн бөгөөд би нэгэнт орвол амьд гарч ирэхгүй бололтой. Гэвч тэр цүнхээлд орж үхэхээс өөр арга алга. Одоо яадаг билээ гээд хартал цагаан унага алга болчихжээ. 
Одоо миний үхэх цаг ирж. Унага минь чи яачих ваа? гээд би эхэр татан уйллаа. 
Би сэрэхдээ нээрээ гиншин уйлж байв. Үхэхээсээ тэгтэл айсан хэрэг. Нарт ертөнц дээр амьд, явах хүслэн дийлж байгаа нь энэ. Зүрх минь амаараа гарах шахан булиглавч харин тархи сав саруулхан болжээ. Галттайн гол эцэс төгсгөлгүй харгилан үглэж, алст шөнийн адуу янцгаах сонсогдов. Цагаан унага минь сүрэгтэйгээ нийлж дээ гэж би бодлоо. Өрөвсөж ядарсан тархинд үзэгдсэн зүүдэнд итгэх тэнэг хэрэг боловч би дараагийн өдрүүдэд морь унаад нутгаараа зугаацан явахдаа адуу л тааралдвал өнөөх зүүдний цагаан унага минь яваа юм биш биз гэж хардаг байлаа. 
Далан нэгэн оны хавар Москвад утга зохиолын дээд курст суралцаж байхдаа би анх удаа Болгарт очсон юм. Тэгэхэд Майя Нейчева намайг авч Хар тэнгисийн алдарт Алтан элсний амралтын хот Варнад очсон билээ. Москвад буцаж ирээд би түүнээс захидал авч хариуд нь Занабазарын ногоон Дар эхийн тухай шүлэг бичиж явуулсан юм. Тэгээд л бидний харилцаа тасарсан. 
Цагаан унага яагаад зүүдлэгдэх болов доо? Манайх хэзээ ч цагаан адуутай байгаагүй. 

Аавтай юмсан, аавтай юмсан даа 
Ангир шарга морьтойсон доо 

гэж би багадаа шүлэглэн үглэдэг байлаа. Аавын шарга морь өтөлж үхсэн юм. Хожим миний томхон болсон хойно ах минь нэг хөөрхөн алаг морь авч өгсөн. Шавилхан гоолиг биетэй тун ч ялгуум бас их ухаалаг морь юмсан. Их сургууль төгстлөө би зуныхаа амралтаар гэртээ очихдоо алаг морио саначихсан байна. Сургуулиа төгсөөд хотод ажиллаж, амьдрах болсны минь хоёр дахь жилийн хавар ч байна уу алаг морийг минь аргамжаанд нь чоно барьчихсаныг дуулаад уйлж байж билээ. 
Эрдэнэ зууг мянга есөн зуун тавин долоон оны зун анх үзсэн. Би тэгэхэд Улаанбаатарын хий судлалын больницын их эмч байлаа. Залуухан ч байж дээ. Цэцэрлэг хотод улсын тэргүүний эмч нарын зөвлөлгөөн болж хотоос бид олуулаа очлоо. Зөвлөлгөөн дундуур манай нэртэй эмч, уран зохиолын орчуулагч агсан Гонгоржав гуайтай хамт говийн нэг аймгийн эмчийн машиныг <<дайчилж>> аваад урд Тамирын голоор айл хэслээ. Хангайн нурууны их ногоон уулсаас үсрэн буух өлөн ирвэс мэт догшин цолгион урсгалтай Тамир голын шугуйд төдхөн охьюу ногоон зүлэг дээр эгнүүлэн барьсан хундан цагаан гэрүүдэд очиж найрлав. Тэр үес соёлын довтолгоон гэгч явагдаж хөдөөний малчид хот айлын концерт сонирхуулдаг байж. Тэр хот айлын чавганц нар том цагаан гэртэй нэг чинээлэг айлд цугларан

Хоёр хангайн нутаг хүрэнтэж л найгана 
Хошууны олон та нар минь санагдах ч янзтай

гээд хангинатал дуулцгаахаар нь би тэсгэлгүй уяран тэр чавганц нар болоод олон хөөрхөн жаалуудад байдаг мөнгөө хувааж өгөөд хоосон буцаж билээ. Тэгээд буцах замдаа Эрдэнэ зуугаар орсон юм. Эрдэнэ зуугийн их хэрэм дотор агь шарилж үнэртэж, аль дивангалавын хэрэг явдлыг санагдуулан, зуугийн гурван сүмийн асарлаг дээврийн буланд дүүжилсэн зэс хонхнууд уйтгартайяа жингэнэж байж билээ. Тэгэхэд би өндөр гэгээн Занабазар ногоон Дар эхийн гайхамшигт дүрсийг бүтээсэн тухай домгийг сонссон юм. Тэгээд л Занабазарын тухай ямар нэг зохиол бичнэ гэж бодсоор одоо хүрчээ. 
Гэтэл бас цагаан унага зүүдлэх ч учир бийг саналаа. Мянга есөн зуун дөчин найман оны зун. Би Сүхбаатарын нэрэмжит офицерын сургуулийн есдүгээр анги төгсөөд долдугаар сарын нэг нарлаг өдөр цэргийн тээврийн цуваанд сууж Хэнтий аймаг руугаа хөдөллөө. Баянзүрхийн гүүр дээгүүр гарч явсан чинь дөрвөн дугуйтай, тааран бүхээгтэй ходоог тэргэнд цагаан морь хөлөлсөн хүн зөрж гарахыг хартал ах минь байв. Би жолоочийг зогсооч! зогсооч! гэж хашгиран машины явдал дунд үсэрч буугаад ахтайгаа золголоо. Тэгээд хотод буцан ирж хэд хоноод ахын морь тэргээр нутаг тийшээ гарлаа. Манай буриадууд ходоог буюу жороо тэрэг гэж нэрлэдэг хөнгөн тэргэнд хөлөлсөн хашин цагаан морь бол нагац эгчийн тэрэгний ганц морь. Би Хэрлэнгийн Едөг таван толгой, Цэнхэрмандал, Хурахын голын эхээр Онон ордог замыг хайн заалгаж аваад өнөөх тааран бүхээгт тэргэндээ тухлан сууж, хашин цагааныг тас шавхуурдан өдөржин шогшуулахад лав хоёр өртөө шахам газар туулна. Багцаалбал тав зургаа хоног шогшуулаад Биндэр сумаа хүрэх бололтой. Едөг таван толгой хавьд хоноглохоор бууж гал түлээд цай чанаж суусан чинь хэдэн морьтон араас гүйцэж ирлээ. Улсын наадам үзээд буцаж яваа манай хөрш Өмөндэлгэр сумын эмэгтэй голцуу залуус байв. Би нас арван ес хүрсэн хархүү учир тэдэнд найр тавьж хар цай аягалан, хятад наймаанаас авч гарсан танзуур боовоороо дайлав. Бас жаахан борц, авч явсныг минь хүүхнүүд чулуугаар нүдэж байгаад шөл хийж уулаа. Улаан торгон дээлтэй нэг өндөр шар охин наадмаар хятадын гуанзанд хоол идсэнээс болоод хэд хоног огиулж бөөлжүүлэн тархи толгой нь хагачих гээд ядарч яваа гэхээр нь би түүнийг бүхээгтээ унтуулж, өөрөө тэргэн дороо дэвсгэр засагчаан болоод хэвтлээ. Нойр хүрсэнгүй. Тэр улаан дээлтэй шар охин хотод хоцорсон бас нэг шар охиныг санагдууллаа. Хотын модон заводад мужаанаар орсон ахтайгаа үлдээд тэр охиноос холдохгүй байж болох л байсан.Гэтэл ээжийгээ санаад болоогүй юм. Арван ес хүрсэн хархүү ээжийгээ тэгтэл санана гэдэг инээдэмтэй. Гэвч ээжийгээ ч санадаг охидуудаас болоод нойр ч хулждаг амьтан байж. Маргааш, тэндээс хөдлөхөд би улаан дээлтийн морийг унаж тэр тэргэнд минь сууж явлаа. Хоёр хоногийн дараа тэдний гэрт хүрч ирсэн чинь олон гүү барьчихсан баян гэгчийн айл байв. Залуувтар аав ээж хоёр нь намайг нэг их айлчин ирсэн юм шиг хонь төхөөрч байж дайллаа. Замд ядарсан бол хэд хоног амраад яв гэж байна. Гэтэл би бол саравчтай цэрэг малгай, хоршооноос худалдаж авсан оёос муутай ногоон даалимбан дээлтэй, суран бүстэй нэгэн билээ. Яасан ч сайхан зантай айл байсан юм. Өнөөх шар охин маань эрх гэдэг нь жигтэй амьтан санж. Гэртээ ирээд ердөө л нялх хүүхэд шиг хошуугаа цорвойлгон аав ээждээ эрхэлж гарав. Бүр байчихаад намайг явуулахгүй гэлээ. Ээжийгээ бэтгэртэл санасан надад ганц хоног саатах ч бөөн гай. Би тэднийд бас л нойргүй хоноод хар үүрээр босож хашин цагаанаа хөллөөд, оргодол босгуул мэт чимээгүй арилж өглөө. Хурахын хөндий рүү давдаг даваа өөд өгсөж явсан чинь араас морин төвөргөөн сонсогдов. Хартал нөгөө улаан дээлт маань шуугин ирж явна. Тэр гүйцэж ирээд юунд ч юм инээд алдаж нэлээд томхон боодолтой юм морин дээрээсээ өгөөд 
За модон тэрэгтэй, хашин морьтой буриахай минь сайн яваарай. Хожим явбал манайхаар ороорой. Тэргэн доороо шөнөжин хөрвөөх мөртөө өвөрт ороод ирэхгүй шал дэмий амьтан байна лээ чи гээд давхиж одлоо. Боодолтой юмыг задлавал өрөм ааруул, бас өчигдрийн чанасан махнаас хийжээ. Тэгээд би ээждээ яаран шогшуулсаар хоёр хоноод нутгийн захын давааг давлаа. Даваанд хөх түрүү гэж тоймгүй. Цагаан морь минь улаа болчихов. Хашин цагаан хөх түрүүнд бариулан галзуу юм шиг дэвхцэж тургиж явснаа гэнэт ухасхийн жолоогоо шувт татаад давааны уруу нажигнаж одлоо. Өнөөх тааран бүхээг модонд өлгөгдөн ховх үсэрч, хөнжил дэвсгэр, тогоо шанага замын хажуу руу цацагдлаа. Тэрэг минь зад үсрэх нь үү гэж яс хавтайн яах ч учраа олохгүй зоосон гадас шиг зогсож байтал хашин цагаан модноос зайдуу нам газар очоод намайг хүлээх мэт ногоо зулгааж зогсов. Би баярласандаа бага хүүхэд шиг уйлчихлаа. Хэрвээ тэргээ зад татуулаад морио алдаж гэртээ явган харих болвол тэрүүн шиг шившиг хаа байх билээ. 
Дөчин найман оны тэр зун миний багаас дассан хөдөөгийн сүүлчийн зун болсон юм. Хувийн мал аж ахуйг нийгэмчлэн хоршоолох тухай яриа гарч эхэлсэн үе байлаа. Гэхдээ нэгдэл байгуулагдах хүртэл бас хэдэн жил өнгөрөх байсан ч гэсэн миний хувьд хуучин хөдөө тэр зунаар дууссан юм. Одоо олон жил өнгөрсөн хойно патриархал гэгддэг тэр өнгөрч улирсан амарлангуй цагийн амьдрал, хэв ёсыг хаяахан үгүйлэх удаа байвч тэгтлээ харамсдаггүй юм. Хүн гэгч цаг үетэйгээ урагш дэвшин шинэ байдалд дасдаг учраас өнгөрснийг үгүйллээ гээд түүгээр амьдрах ямар ч арга байхгүй. Тэгээд ч тэр <<сүүлчийн зун>> яагаад ч юм тэр ганцхан зун миний санаанд хамгийн тод дүр зурагтайгаа үлдсэн байдаг. Би одоо түүнээс хойш гучин таван жилийн дараа төрсөн нутаг сэрүүн Галттайдаа ирээд зүүдэлж хэвтэнэ. Нутагтаа ирэхээр өнгөрсөн юм бүхэн жигтэйхэн тод дурсагдана. 
Дөчин найман онд ээж минь тавь хүрээгүй явжээ. Арван нэг хоёр жилийн өмнө буюу миний найм есөн настай байхад манайх уналгын ганц шарга морьтой, саалийн ганц хоёр үнээнээс өөр юу ч үгүй айл байсныг бодоход арав гаруй үнээтэй, уналга, тэрэгний хэдэн морьтой, өвсний машинтай, төмөр голтой хоёр сайн тэрэгтэй, баян чинээлэг гэмээргүй авч ядуу гэмээргүй болсон байж. Энэ бүхэн ээжийн ухаан, ажилд бие хайргүй зүтгэсний ач байлаа. Тэгээд ч ч ээж тавь хүрэлгүй овор сууж, санчиг нь бууралтсан. 
Тэр зун үдшийн саалийн цаг л ер бусын сонин сайхан байсан шиг санагдана. Сэрүүн дуган хуучин тууринаас хоёр тийш, Сэрүүний голын хойт хөвөөгөөр хоорондоо ойр саахалтын зайтай нэг эгнээ болж зуслангийн байшин, саравч,үхэр малын хашаа хороо барьж суурьшсан хориод айл тус бүрдээ арав хорин үнээ саана. Үдшийн саалийн цаг болоход тэр олон үнээ урд арын бэлчээрээс тус бүрийн хороо тийш гаргасан цувцаар шил шилээ харан цувж, сүүндээ чинэрч сарвайсан дэлэн хөхөө дааж ядах мэт хойт хоёр хөлөө алцайн алгуурхнаа зөөж тавьсаар ирцгээнэ. Үнээ дөхөж ирэхэд авгай хүүхнүүд хорооны шонд сэврээж өлгөсөн хөнөг хувингуудаа авч гарцгаан, хүүхдүүд үнээнийхээ хороонд аргал овоолон май тавьцгаана. Тэр олон айлын гаднаас майн утаа бургилан Сэрүүний гол дээр нийлж үүл манан мэт хөвөлзөн суунаглана. Манай урдхан талд сүүний заводын том хар байшин байх бөгөөд үнээгээ түрүүлж саасан айлын хүүхдүүд голцуу явган тэрэг дээр суурилуулсан модон торхтой сүүгээ явгаар түрэх нь түрж мориор чирэх нь чирч сүүн завод тийш яарцгаана. Тийнхүү заводын том хар байшинд сүүний том машин шөнө орой болтол тасралтгүй дүнгэнэнэ. Тэр үеийн сүүн завод бол хүүхэд залуучуудын үдшийн зугаа цэнгээний газар болдог байж. Сүүн завод цөцгийн тос цохихоос эхлээд шимийн архи нэрэх хүртэл бүгдийг хийдэг байлаа. Тэгээд ч голцуухан харанхуй болохын алдад сүүн заводын гадаа архины хорхойтонгууд цуглараад дундаа хувинтай торхтой архи тавьж ууцгаана. Ээж арван хэдэн үнээгээ сааж дуусахад доод тал нь гуч дөчин литр сүү гарах бөгөөд түүнийхээ ихэнхийг сүүн заводад өгч багаханыг  гэртээ машиндаж цөцгий гаргана. Тэр зун сүүн заводад сүүгээ тушаах ажил над ноогдов. Сайхан ажил байлаа. Сүүгээ барьж ирээд үдэш орой болтол тэнд байна. Өнөөх архинд дуртайцуул холхон дүгрэглэж суугаад архиа ууцгаан, хүүхэд залуучууд заводын байшингийн гаднах сүү цөцгий халаадаг том хар тогоон дор түлсэн галын гэрэлд сууцгаан энэ тэрийг хүүрнэлдэнэ. Тийнхүү сүүн завод архинд дуртай хижээл харцуул болоод мань мэтийн жулдрай багацуулын цуглардаг газар байжээ. Харин айлын бэр бэргэд, сая эхнэр авсан хөвгүүд, тохьтой томоотой хөгшид гэртээ л байна. Дөчин найман оны тэр зун Сэрүүний зуслангийн залуу хүүхнүүд нэг л дуу дуулж байсан шиг санагдана. Тэд үнээгээ сааж сүүгээ тушаасны дараа нэг нэгнийдээ цугларч дуу дуулцгаана. Нар шингэхийн өмнөхөн л тэр дуу цуурайтаж эхэлдэг сэн. Харанхуй болсон хойно согтуучууд л дуулалдахаас авгай хүүхнүүд орилолдож суух ёсгүй. Тэгээд л хүүхнүүдийн уянгат хоолой яг нар уулын толгой дээр очихоос бүрэнхий болохын хооронд л заримдаа сэтгэл баясган, заримдаа ч уяруулан хангинана. Тэр зуун яагаад ч юм голцуухан гунигтай дуу дуулаад байлаа.

Нарны наахнуур явахгүй л аад 
Наринхан жороогийн хэрэг нь юу вэ 
Насандаа намхантай ханилахгүй л аад 
Найдуулж л хэлэхийн хэрэг нь юу вэ 

гээд жимбүүрдэхээр нь <<хэнд мэхлэгдсэндээ ингэж дуулдаг ч юм билээ дээ>> гэж бодогдоно. 
Хулангийнх манай саахалт байлаа. Тэр зун бид хоёр сумын наадамд хамт явсан юм. Анхны минь өгүүллэгүүдийн нэг нь түүний тухай байсныг Хулан олон жилийн дараа мэдэж билээ. Манайханд Хулан нэртэй бүсгүй байхгүй боловч би мянга есөн зуун тавин долоон онд анх говь руу явахдаа айлынхаа тэр сайхан эгчийг говийн хүүхэн болгож дүрслэн бодож билээ. Бага залуу явахад айлын сайхан эгч хүрэлцэшгүй хүслэнгийн амьтан байж сүүлдээ шүлгийн юм уу өгүүллэгийн баатар болдог ажээ. Тэр зун Хулан хардлага сэрдлэгэ нь хөдлөхөөрөө ирвэсийн хумс гаргадаг дошгин эрийнхээ гараас түр зуур ч гэсэн мултрах эрх чөлөө эрэлхийлэх ид насандаа явсан бөгөөд би түүний зовлонг мэдээд зөвхөн уйлахад нь хань болохоос цаашгүй эр байсан. Гэвч хожим зохиолч болоод хүүхнүүдийг муугаар бичиж яагаад ч чадахгүй өнөө хүрсэн минь Хулангаас л болсон юм. 
Би сургуульдаа буцаж ирэхийн өмнөхөн нэг үдэш Сэрүүний голын хөвөөнд Хуланг хүлээж суулаа. Хүүхнүүдийн нөгөө гунигт дуу сая замхран харуй бүрий болж байв. Би явахын өмнө хэдэн айлаар орж шимийн юм жаахан балгаад ам нэлээд халамцсан болохоор хэрвээ Хулан хүрч ирэхгүй бол гэрт нь орж шар Цамбад зад агсарна гэж өөрийгөө зоригжуулавч сумын наадмаас буцаж ирээд үеийнхээ хэдэн залуустай тэднийд орохдоо гадаа хэвтсэн нохойн идүүрийг өшиглөснөөс цааш гарч чадахгүй байсан биз. Гэтэл Хулан муур шиг анир чимээгүй сүүтэгнэн хүрч ирлээ. Тэр баян тарган айлын бэр, охин насаа аль хэдийн орхисон эхнэр гэдгээ бас түр зуурхан ч мартах гэсэн шиг хөл нүцгэн, сүү тараг үнэртсэн саалийнхаа дээлийг ч солиогүй байв. Тэгээд бид хоёр хүн зоны амьдрал, аж төрөл улам сонин сайхан болж хуучин байдал халагдах цаг холгүй, нэгдэл хоршоолол байгуулагдаж бүх юм өөрчлөгдөхөөр мал хөрөнгөндөө дарагдаж, хүний эрхэнд явдаг цаг өнгөрнө гэх мэтээр мөрөөдөн хөөрөлдөөд салж билээ. Хожим би Хулангийн нас барсны дараа <<Хулан бид хоёр гучин жилийн дараа>> гэдэг өгүүллэг бичсэн. Нэг шүүмжлэгч <<Хулан чинь гучин жилийн дараа хувираагүй явж байна. Ийм дэмий юм яах гэж бичдэг юм>> гэж зэмлэсэн. Гэтэл би одоо ч мянга есөн зуун дөчин найман оны Хуланг л хувиршгүйгээр сэтгэл зүрхэндээ хадгалж явна. Тэгснээс болоод өнгөрсөн улирсан амьдралыг үгүйлж харамсах гэж үү. Бид цаг үетэйгээ алхаа нийлүүлэх ёстой гэж ярьдаг. Өнөө цаг хэцүү түгшүүртэй гээд бид өнгөрсөн амарлингуй үеийг үгүйлэн гансарч суух эрх байхгүй. Үе үеийнхэн өөрийн түүхийг бүтээлцсэн гэдэг. Тэгвэл би тэр дөчин найман оны зун Хулантай мөрөөдөж байсан шинэ амьдралыг бүтээлцэхэд чадах чинээгээрээ оролцсон юм уу өнгөрсөн дөчөөд жилийн түүхийг бүтээлцсэн байж таарна. Заримдаа, ялангуяа оюун бодол энэ мэт хямран будангуйрах үед өнгөрснөөрөө амьдарч яваа юм шиг санагдах удаа бий. Гэтэл тэр өнгөрсөн бүхэн ирээдүйтэй чинь холбоотой, хэрвээ чи ямар нэг осол эндлээр юм уу өөрийн мунхгийг дийлж чадалгүй эрт өнгөрчих юм бол үр ач нарын чинь ирээдүйтэй, эцсийн бүлэгт хийсэн бүтээсний чинь хувь заяатай холбоотой гэж өөртөө хэлдэг юм. Ингэхлээр л ирээдүйгээрээ амьдрах ёстой, амьдрах амьдрахдаа бусдын хөлд орооцолдож тээглэлгүй биеэ өндөрт авч явах ёстой болно. 
Би хэд хоногийн өмнө Биндэр сумынхаа жаран жилийн ойн баяр наадамд оролцсон юм. Бас л дөчөөд жил өнгөрсөн хойно сумынхаа наадмыг үзсэн хэрэг. Наадмын эрээн асар майхан ахмад настангуудын өмнө тавьсан идээ будаа, хурдан морины хүүхдийн гийнгоо цөм бага залуу насыг санагдуулах боловч жишээ нь наадмын дүгрэгний өмнө талд эгнүүлэн тавьсан тавь жаран мотоцикл, өөд сөөргөө сүлжилдэх машин техник ердөө л байх ёстой жирийн зүйл байлаа. Залуучууд морь унахаа бараг болиод дандаа мотортой унаагаар давхицгаахыг муу гэх ямар ч үндэс байхгүй. Даан удахгүй адуу гэдэг маань хүнсний юм уу спортын хэрэгцээний амьтан болж хувирахыг хэн байг гэх вэ. Тэр цагийнхан бага залуудаа морь унаж явснаа дурсаад моторт унаагаа үзэн ядах болно гэж урьдчилан хэлэхийн үндэсгүй. Гэтэл мянга есөн зуун дөчөөд он ч юм уу нэгдэлжих хөдөлгөөн сая эхэлсэн үеийн хөдөө нутаг маань ямархан байж вэ дээ? 
Би сумынхаа наадмын дараахнаар нутагтаа машинаар хүргүүлсэн юм. Наадам үзэж, нутгийнхаа өвгөд хөгшидтэй золгож, үеийнхэнтэйгээ хуучилж ямар ч үгүй явснаа төрсөн нутгийнхаа захад иртэл гэнэт зүрх минь доголдон чичрээд, эхний тааралдсан айлд бууж хэвтэхээс өөр аргагүй болов. Тэр айл бол багын танил Тамцоогийнх байлаа. Тамцоо түүний эхнэр Досолмаа хоёр намайг гай болж бүр мөсөн дугжирчих вий гэж айцгаан, утах угаахаас эхлээд чаддаг бүхнээ хийж тэнхрүүлэв. Тамцоогийнх нэгдлийн мянгаад хонь оторлож ийшээ гарчээ. Тохь муутайхан шиг өмгөр гэртэй гэвч идэх уухаар ядмаггүй аж. Би ирснийхээ маргааш босож багын танил Сэрүүн булаг, балчирхан биеэ тоогүй булхсан нуураа хараад дорхноо дотор уужирлаа. Булгийн уснаас уугаад рашаан гэж сүслэв. Багадаа хонь хариулдаг байсан Сархиагтын өврөөр яваад шөрмөс минь тэнийлээ. Гэвч тархи минь өрөвсөж цочсон нь илт бөгөөд аз болоход ингэж төрсөн нутгийнхаа ариун сайхан агаар салхинд хэд хонож биеэ сайжруулах аян шалтаг таарчээ. Тэргүй бол яахыг бүү мэд. Төрсөн газар шороон дээрээ үхсэн ч яах вэ дээ гэсэн шиг бодол цухалзана. Нутаг усандаа ч юм уу юунд ч юм эрхэлж байгаа минь тэр байх даа. Одоо хүртэл хот хөдөө хоёрын дунд сэтгэл минь хуваагаастайг ухаарлаа. Малчин аав ээжийн гэрээс амьдралынхаа замыг эхэлж алсын моринд дөрөөлсөн миний үеийнхэн цугаараа л тийм байх. Нас ахих тусмаа хүн төрсөн нутагтаа тэмүүлэх болдог гэдэг үнэн. Энэ бол зөвхөн монгол зан ч биш юм. Василий Шукшин Алтайнхаа Сростки тосгонд очиж сууна гэж ярьсаар яваад амжилгүй нас барсан. Тэр амьд ахуйдаа нэр цууд гарч, дээгүүрхэн зиндаанд гэх юм уу ямар ч гачигдал дутагдалгүй аж төрөх боломжтой боллоо ч гэсэн их хотын шуугианаас уйдахдаа хамаагүй ганцаараа ч гэсэн Сростки руугаа алга болж өгөх юмсан гэж бичсэн бий. Тэр голдуу хөдөө тосгоны тухай бичдэг <тосгоны> зохиолчийн тоонд ордог байлаа. Гэвч тэр зохиолууддаа жинхэнэ орос зан заншил, оросын хуучны хуримлах ёс хүртэл хүмүүст юу өгдөг байсныг үгүйлэн бичихдээ өнгөрсөн патриархал амьдралыг үгүйлж гансарсандаа биш ерөөс сэтгэл зүрхэнд нь яагаад ч алдууршгүй уяатай тэр л амьдралд, тэр л жирийн хүмүүсээс хол хөндий байж чадахгүй гэдгээ л хэлсэн байж. 
Тамцоо бид хоёр ханатлаа хууч хөөрлөө. Мань эр ер нь хөдөөгийн ахмад тохьтой хүний ёсоор гэх юм уу сайхан яриа хөөрөөтэй өвгөдийнхөө уламжлалаар зураг дүрслэл тун ч сайтай ярина. Түүний ярианаас бидний багын хөдөө нутаг нүдэнд харагдах шиг. 
Мангадийнх, Манзайнх гээд сүрхий хоч нэртэй өнөр өтгөн гэр бүлийнхний хот айл Балж, Хүмэл хоёр голын эрэг хөвөө хавьцаа Хараат гэдэг тахилгатай уулын ард зусдаг сан. Ердөө л нэг шугуй дундуур зэрэгцэн урсдаг хоёр голыг гатлаад ирэхэд тэр хот айлаас бүрхээрийн цагааны исгэлэн үнэр, ханхийх шиг болдог сон. Сумын наадмаас олноороо тарж ирэхэд тэгж угтана. Наадамчид Балжийн баруун биеийнхэн гэлцдэг олон айл юм уу Их талын хаминагадаар орж дөрөө чангалаад Мангадий баавайн хотонд заавал саатна. Тэгээд л Сэрүүнийхээ голын айлуудад хүрэх нь хүрч айл айлд уван цуван унаж унтацгаана. Тийм завтай гэх юм уу амьдралын урсгал их л удаан ноозгой цаг байж. Мал олонтой гэвч хүн бүлээр дутдаггүй цаг байж. Залуучууд малаа орхин хот хороо тэмүүлэх зан хараахан тогтоогүй байлаа. Сургуульд явсан над шиг хориод настангууд хүртэл хөдөөгөө, эх эцгээ санаад очдог байж. Гэтэл бас айл болгон хувиа хичээн довоо шарлуулж суух учир дорой бөөдий амьдралтай хүмүүс цөөнгүй байж Олон зууны турш тогтсон хувийн өмчит хэв ёс жирийн малчин ардын дотор ч гэсэн наад зах нь хөрөнгө чинээний их ялгаа гаргаснаас тэр юм. Тамцоогийн дурсан ярьснаар мөнөөхөн <<Хачин>> хүмүүсийн нэрний тухай эргэж саналаа. Балжийн баруун биеийнхэн гэдэг маань хоёр голоор тусгаарлагдсанаас биш манай Сэрүүнээс ердөө л хагас өртөө хүрэхгүй газар, Аав ээж, минь гучаад оны дундуур хамгийн багыгаа баруун биед суудаг Бороосгойн Базарсадынд үрчлүүлж өгсөн байлаа. Базарсад ах мянга есөн зуун гучин зургаан онд Гонгор баатартай хамт самурай нартай байлдаж одонгоор шагнуулж ирээд өвчнөөр нас барсан юм. Тэгээд би нэгэнт өсөж том болсон дүүгээ эргэх гэж Балжийн баруун бие байн байн очно. Ариа Цэдэв гэгч янгиа тохсон цагаан морьтой, хөх даалимбан дээлтэй, оготор шар өвгөн л тэдний хотонд байх. Ерөөс ганц морьтой, ганц дээлтэй, ганц тугалтай үнээтэй бөгөөд сохор ээжтэйгээ хоёулхнаа амьдрана. Нэг муу өмгөрхөн навтгар байшинтай. Хүмүүс түүнийг жилд ганцхан удаа л архи ууж ойр хавийнхаа буулгах шахдаг гэлцэнэ. Дотор нь зангирсан уй бухимдлаа тэгж нэг гаргадаг сан биз хөөрхий. Намрын эхээр хадланд гарахын урьд өдөр тугалтай ганц үнээ, сохор ээж хоёрыгоо урт аргамжаар аргамжиж орхиод хашин цагаандаа янгиагаа тохон мордож айл хэснэ. Авгай хүүхнүүд жилд ганц уудаг юм гээд архиа харамлахгүй. Тэгээд мань эр согтож нэг дуу тэнгэрт,нэг дуу газарт Хараатын ар Мангадий баавайн хот руу голын хайрганаас гал маналзтал давхиж одно. Тэгэхдээ ганцхан Манзайн Цэрэн:дуламыг ална гэж орь дуу тавина. Тэр Цэрэндулам хүүхэн залуудаа Цэдэвийн эхнэр болсноо голоод төрхөмдөө явчихсан юм гэдэг. Тэгээд л тэр урвамтгай хүүхнээс өшөөгөө авах гэж яваа нь тэр. Яндан цагаан морь ч жилд нэг удаа согтуу эзнээ авч давхин шандас тэнийдэг учраас тийнхүү туурайнаасаа гал цахилтал давхина. Цэдэв ахтан зорьсон айлдаа шуумайн ирж гэрийнх нь хороог харайлдган орохоор завдавч яндан цагаан харайж арай зүрхлэхгүй. Тэгэхээр нь мориноосоо үсрэн бууж сул орхиод найгаж навсаганасаар Манзайд биш Мангадийнд орно. Айлынхан цаашид юу болохыг андахгүй учир < Цэдэв маань жилдээ ганц л уудаг юм даа эвий хөөрхий> гэж байгаад архи хийж өгнө. Мань эр аяга тагш юм уугаад гэнэт муухай орилон уйлж гартаа юу дайралдсаныг бариад Цэрэндуламыг дуусгахаар гарч гүйхэд хот айлынхан эр эмгүй шуугилдан дайрч, инээд наад болон эсгийд боож хашааны гаднах ой мод шиг лууль дотор аваачиж хаяна. Тийнхүү маань эр зажилсан махорынхоо өтгөн хар шүлсийг хоёр жавьжаараа сагуулан нэг хэсэг харааж зүхээд арга буюу дугжирчихна. Түүний унтсан хойно хүүхдүүд боосон эсгийг задалж орхих бөгөөд мань эр үүрээр сэрээд эзнээ сахиж хоносон яндан цагаанаа унаж тэргүүн гудайсаар гэртээ хариад маргааш нь хадуур тармуураа үүрээд хадландаа гарна. Өрөвдмөөр ч амьтан байж дээ. Одоо тийм ядуу зүдүү амьдралтай хүн үзээд өгье гэсэн ч байхгүй. Үр хүүхэдгүй өнчин өрөөсөн өвгөд хөгшид байдаг юмаа гэхэд нэгдэл, хамт олноороо тэтгээд авна. Тэгэхээр одоо чадуу ядуугийн ялгаа үнэхээр арилж харин цаг үеийн өөр асуудал, өөр бэрхшээл гарч иржээ. 
Гучин таван жилийн өмнөх хөдөө, тавь хүрээгүй ээж минь, миний арван есхөн нас зөвхөн дуртгалд үлдсэнээс биш одоо тэр үеийн үнэр ч алга болжээ. Одоогоос зургаан жилийн өмнөх хавар аймагтаа очоод зам хадуурч, төрсөн нутаг Сэрүүн Галттайн төрсөн бууц дээрээ хальтхан ирсэн сэн. Тэр хавар Сэрүүний хөндийд ганц ч айл байхгүй, нохой шиг том том тарвага гүйлдэж, манай бууцад уяаны ганц шонгоос өөр юу ч үгүй эдгэчихсэн байсан. 
Сэрүүн Галттай жараад оны сүүлчээр орхигдсон нутгуудын тоонд орсон юм. Урьд нь айл амьтан нутаглаж, идээшсэн, өвс бэлчээр сайтай нутгаа нэгдлийн төвөөс алс хол, ус голын цаана,үрэгдэл чирэгдэл ихтэй гэх зэрэг шалтгаанаар орхих явдал нэг үес нийтлэг явдал болсон. Яагаад тэгснийг нь нэг их сонирхож судалсан ч юм үнэндээ байхгүй. Хашир малчидтай юм уу нэгдлийн дарга нартай ярихад нүүх суухаас эхлээд бүх ажлаа машин техникээр гүйцэтгэдэг болсноос айлууд нэгдэл бригадын төвд ойр төсөр нутаглах шаардлага гарсан гэдэг. Тэр ч ортой биз. Харин сүүлийн үед тэр орхигдсон нутгуудаа дахин эзэмшиж, отрын бэлчээр болгон ашиглахад аргагүйд хүрлээ. Нэгдлүүд орчин үеийн хүчит техниктэй болж хэр зэргийн бартаа сааданд хаагдаж боогдохоо больжээ. Үрэгдэл зардал ихтэй гээд техникээс татгалзах аргагүй нь мэдээж. Ердийн хөсөг үзмэр болгож тавих арай эрт гэдгийг хүмүүс ойлгодог ч гэсэн өнөөх морь шарнууддаа хөллөх тэрэг тоног маань харин үзмэрийн юм болсон гэхэд хилсдэхгүй. Наян онд бидний хэдэн зохиолч Зөвлөлтийн нөхөдтэйгөө хамт говь руу явсан юм. Казахын нэрт яруу найрагч Олжас Сулемейнов говийнхон морь уургалж булгиулахыг үзээд морьтой удмынхны ёсоор сэтгэл нь хөөрөн <<Хүн сансрын хөлгөөр нисч байлаа ч гэсэн адуугаа орхих болоогүй байна>> гээд говийнхон тэмээ малаа мотоциклоор хариулах дуртай болсон гэхлээр <<Тэр ч бас ч аргагүй. Мотор бол говийн өргөн уудамд аргагүй л таарах эд юм>> гэж билээ. Ингэхээр бид хуучныг баримтлагчид ч биш ухаан бодолгүй түрүүлж давхигсад ч биш байх ёстой болж байна. Ганцхан үнэн байдлыг ухаарч мэддэг, асуудлыг зөв шийддэг толгойтой л байх хэрэгтэй юм. 
Онон яггүй үертэй байлаа. Гучаад жилийн тэртээ энэ Байтсан харагчны гармаар ийм үертэй Ононг морины ташаа цохиулан барин гардаг сан. Гэтэл одоо машинаар гарах болж байна. Ийм их усыг машинаар гарна гэдэгт би нэг л итгэсэнгүй. Гэвч миний багын танил Гүрбазар зүгээр л шалбааг гатлах гэж байгаа юм шиг сарнагар хамраа сарталзуулан, нүдээ онийлгон хууч хөөрч, цуваа зургаан дугуйт хүчирхэг <<ЗИЛ>>-ийнхээ жолоог хэнэггүй мушгин Онон руу орж явчихав. Энэ <<ЗИЛ>>-ийн сэнс гүн усанд оронгуутаа өөрөө зогсчихдог аж. Тэгээд л мотороосоо цагаан уур савсуулан үерийн усыг даанч нэг тоосон шинжгүй хага зүссээр цаад эрэгт хүрлээ. Ийм техникт үмнүүс биширч дурлахгүй яах билээ. Арваад хоногийн дараа би мөн ийм машинаар сум руу хүргүүлэх замдаа Балжийн наад биед дөнгөж суугаад гэрээ барьж байгаа хадлангийн механикжсан салааныхантай уулзсан. Тэд трактор хадагчаас эхлээд хаман боогч хүртэл хадлангийн бух ажлыг механикжуулсан арваад шинэхэн трактор угсарчихсан байв. Гучин таван жилийн өмнө мөнөөхөн Ариа Цэдэв яндан цагаанаа унаж хадуур тармуураа үүрээд ганц үнээнийхээ өвсийг хадах гэж явахдаа ийм техникээр өвсөө хадах цаг ирнэ гэж даанч зүүдлээгүй дээ. Гэтэл би морьтон удмаа дагаж хүн хүзүүт хундан цагаан унага зүүдэллээ. Төрсөн тоонот дээрээ олон өнгөтэй бөгөөд гунигтайхан зүүд зүүдлэх минь юуных билээ? Зургаан жилийн өмнө ирээд би нутаг эзгүйрсэн тухай, тоонотын минь элгэн хүрэн чулуу өнчирсөн тухай гунигтайхан зүйл бичсэн удаатай. Гэхдээ л Сэрүүн Галттайнхаа бууцанд хайртай явсан минь хүмүүст ойлгогдсон гэж итгэдэг. Эх орон гэгч юутай ч зүйрлэшгүй ариун гэгээн ойлголт төрсөн бууцнаас эхэлдэг ажээ. Би цагаан унага, бас бусыг зүүдэлж үүрээр сэрээд элдвийг чагнаархан бодол болж хэвтлээ. Ямар нэг мөнгөлөг өнгөтэй даавуугаар оёсон майхны үүдээр Галттайн голын ус үүрийн улаан шаргал туяанд анарын өнгөөр мэлтэгнэн жирэлзэж, миний багын танил таван улиас тэртээ хойно баглайн сүүхийлдэж, түүний цаана ар оройд нь хад барсайж, мод сэрвийлдсэн их бага Баян, бүүр цаана Норзойн хөх хадан уулс түүнээс алслаад Галтхан уул намжааран сүүмэлзэх тэр бүхэн надтай ямар нэг авиагүй хэлээр ярилцаж, тэгэхдээ зөвхөн алга болсон бүргэдийн үүр, өмхөрч унасан ой мод, эмтэрч элэгдсэн хад чулууныхаа тухай биш бас шинээр ургаж төлжин газрын байдлыг өөрчилсөн залуу модод, уулсын ам суганд бий болсон гуу жалга, дош довныхоо тухай болоод энэхэн газар шороон дээр урьд өнгөрсөн цагт орон байшингаа барьж, адуу мал, үр хүүхдээ өсгөн амьдарч байсан айл аймаг, амраг садангийн минь тухай, тэртээ бага насанд болоод хожмын хожимдсон учирлаар ойр дотно болж явсан хүний тухай өчнөөн олныг хүүрнэж байх шиг санагдлаа. Тийнхүү уул усныхаа авиагүй хэлээр би өөрөө өөртөө элдвийг дурсан, ганцаар биш харилцан ярьж буйгаар төсөөлөх аятай ажээ. Ингээд бодтол үнэндээ хэн ч юу ч мартагдаагүй байх юм. Бага балчраасаа тархинд хадгалагдсан бүхнийг уудлаад байвал барагдашгүй бололтой. Тийм барагдашгүй юм байсаар атал ертөнцийн хоосноос өөр юуг эрэлтэй вэ! Юм юмны тухай бодож сэтгэж чадвал дурсах, хүнд хэлэх юм ургаж ундраад л ирнэ. Хүн гэгч бага юмнаас сэтгэл засагддаг, бага юмнаас эмзэглэж шархалдаг. Амьдрал үзэх тусам хатуужил сууж хэр баргийн юманд цочихгүй, хэр баргийн юмнаас зүрхний чичиргээ, тархины өрөвсөл тусахгүй гэсэн чинь тэгдэггүй юм байна. Хэдэн жилийн өмнө эзэнгүй эдгэчихсэн байсан бууц дээр минь өнөр өтгөн айл төвхнөснийг үзээд <<Манайхны амьдрал хөдөөгөө ч гэсэн үргэлжилж байна>> гэж бодогдсон. Аав минь гучин найман онд халин одож ээж минь сүүлийн гучаад жилд намайгаа дагаж, хүүхдүүдийг минь өсгөж явсаар далан ес хүрээд хадан гэртээ харьж, Улаанбаатарын ойролцоох Цагаан даваанд ясаа тавиулсан. Тэгээд ч манайхан цөмөөрөө хот хороо руу шилжин суусаар хөдөө нутагт морины уяа нь шонгоос өөр юм нээрээ үлдээгүй юм. Гэтэл одоо төрсөн бууц минь эзэнтэй болжээ. Танай бууц дээр Ядамын Ойдовынх гэж сүрхий тохьтой айл сууж байгаа гэж сумынхан ярьж байсан. Би Ойдовыг бараг мартах шахсан ажээ. Дөч гаруй жил уулзаагүй юм чинь арга байж уу. Тамцоо Ойдов хоёр хоёулаа миний үе тэнгийнхэн. Ойдовын эхнэрийг Дондолмаа гэнэ. Тамцоогийнх нь Досолмаа, ховорхон мөртөө адилхан сонсогдох нэртэй эхнэр авсан хоёр юм гээч. Дондолмаа, Досолмаа хоёр хоёулаа олон хүүхдийн ээж. <<Эхийн санаа үрд үрийн санаа ууланд>> гэсэн хуучин зүйр үгийг <<үрийн санаа хотод>> гэж хувиргууштай болжээ. Эдний хүүхдүүд ч уван цуван хот руу л явцгаасан юм уу явахад арай эрт багачуул нь найм юм уу аравдугаар анги төгсөөд л явна гэж одооноос л ярьдаг гэнэ. Дондолмааг хараад аавыг нь дурслаа. Чойдогийн Дашням гэж ёстой нэг гуниггүйхэн эр байсан сан. Архинд жигтэйхэн дуртайсан даа хөөрхий. Тэгээд авгай хүүхнүүдэд ад болно. Тээр жилийн зун насны туйлд хүрч өөд болсон ээжийгээ Овооны горхинд ганцаараа аваачиж хөдөөлүүлээд буцахдаа манайд орж жаахан архи балгаад дарвайтал уйлж, ээжид зэмлүүлснийг  нь би мартдаггүй. 
Би Ойдовынд хэд хонолоо. Галттайнхаа усанд орж, нутгийнхаа салхиар амьсгалаад бие минь амархан сайжрав. Өглөө нарнаар босож өрөм амтагдсан хүйтэн тараг залгилаад өмнөөсөө халзан, манай бууц руу харсан зүүн талдаа оройноос хормой хүртэл шинэсэн ойтой Баруун ууландаа юм уу эсвэл Галттайг хойшоо гатлан Их, бага Бали өөд авиран цөөн булаг улиас, цагаан бургас, харгана , голдуу шугуй дундуур мөнгөн мушгиа татсан Галттай, Сэрүүнийхээ уужим цэнхэр хөндийг харж суухад, <Энэ сайхан уул усандаа хэзээ нэгэн цагт бүрмөсөн ирэх арга ч олдохгүй байх даа.>гэж бодогдовч ирэх эсэх минь ганц надаас шалтгаалахгүй буюу хотод өөрийгөө барьж уясан түмэн уяагаа алдууруулах арга бараг байхгүйг ухаарна. Зургаан жилийн өмнө Сэрүүний хөндий урдаасаа бургас торлог, намаг налиурт шахагдаж, өвс ногоо нь бүдүүрчихсэн байсан. Гэтэл сүүлийн жилүүдэд хадлан авдаг отрын хэдэн зуун мал байлгадаг болсноос зэрлэгшиж орхигдсон нутгийн шинж дорхноо арилж, отрын үхэр адуу тавтайяа бэлчиж байх нь нүдийг баясгана. Хүн байгаль хоёр бие биеэ түшиж, уул ус ч гэсэн ан гөрөө, адгуус амьтантай нэгэн зүйлийн шүтэлцээ зохьцолдоонд оошидгийн баталгаа энэ. Иймээс хичнээн өргөн уудам нутагтай ч гэсэн эртнээс идээшиж эдлэгдсэн газраа атаршуулан зэрлэгшүүлж орхих маань огт буруу бөгөөд харин зам харгуй муутайгаас болоод техник ашиглахад хэцүү газарт ёстой л ердийн хөсгөө уламжлал ёсоор ашиглахаас дээр юмгүй гэдэг нь бас тодорхой. Гэвч үүнийг бодож жинхэнэ ёсоор чармайн ажиллагсад үнэндээ ховор байна.Ойр төсөр, бэлэн зэлэн юманд л дуртай маань арай хэтэрч байгаа юм биш биз гэж бодогддог. Ноднин Рэнчин-Лхүмбэ суманд суудаг хүүхдүүд дээрээ хэд хонохоор очсон. Шишгидийн хонхорын байгалийн үзэсгэлэнг үгээр зурахад үнэхээр хэцүү. Би бас хэрдээ олон орноор явж гоо үзэсгэлэнгээр дэлхийд цуутайгий нь харж л байсан. Гэхдээ Шишгидийн хонхор шиг сүрлэг сайхан, баян тансгийг үнэндээ үзээгүй. Тэгээд л би тийшээ тэмүүлэх болов. Рэнчин-Лхүмбийн төвөөс хойш Хогорго, Тэнгис хүрэх замд таван гол гатлана. Гол голыг гатлан холдох тусам Хорьдол сарьдгийн хөх халзан оргилууд манан дунд цоролзон, тэдгээр оргилуудын сумны зэв шиг хурц үзүүрт цас мөс гялтганан, зуу гаруй мод явсны дараа сая холдох мэт бөгөөд Хогоргын модтой намхавтар уулс өөд авирахад Шишгидийн хонхорын олон арван нуур цөөрмүүд нарны туяанд солонгын таван өнгөөр гялтганан солонгорно. 
Тэнгисийн гол Шишгидийн гол нийлж бага Енисей болдог яг тэр бэлчир дээр майхнаа барьж тухлан, тул загас шарж идээд сумын дунд сургуулийн багш том хүү Бат-Үүл хоёулаа унтахаар хэвтсэн ч хоёр их голын үерт догшин ус нийлж цохилдон, бие биеэ дийлж эс чадаад буцлан оволзсон их боргио үүсгэж, уурласан барс мэт хүрхрэн шуугихаас сүрдээд нойр хүрэхгүй байлаа. Өглөөний наран ургах үеэр энэ хавь чухамхүү үлгэрийн орон л ийм болов уу гэлтэй. Өнөөх буцлан озолзох боргио өглөөний улаан наранд уснаас ассан дөл адил цахилан, голын хоёр эргийг эмжин ногоорох тайга эгц өндөр өөд авиран нэвсийж, түүнээс дээш нүцгэн сарьдгууд сүүхийлдэн, тэртээ баруунаа Тагнын салбар цаст уулын орой тэнгэрээс үл мэдэг ялгаран цайвалзах нь гайхалтай сонин бөгөөд энтээ талд Шишгидийн голын намуун бөгөөд өргөн цүнхээлд тул загас жараахай шиг цовхрон наадахыг үзсэн хүн уулга алдан бахдахаас өөр юун. 
Рэнчин-Лхүмбийнхэн Шишгидийн хонхортоо зусаж намаржаанд өвөл хавар нь Хорьдол сарьдгаа давж Хатгал хавийн нам сэлүүн талд оторлодог дээр үеийн уламжлалтай байж. Өвөл Шишгидийн хонхорт их цас унаж хүйтэрдэг учир ялангуяа бог мал өвөлжүүлэхэд хэцүү. Тиймээс намар оройхон буюу Хорьдолд ус хөлдөж тошин халихаас өмнө гэр бараагаа сарлагт нуруу ачиж хонь малаа туугаад Хөвсгөл далай руу давдаг ганц даваа Жарын өндөр давааг давж нүүсээр нам дулаан газар хүрдэг байж. Тэр нүүдэлд тохирсон тоног хэрэглэл, хүүхдийн өлгий хүртэл одоо зарим айлд байж л байна. Гэвч одоо урьдынхтай адил тэгж нүүдэг айл ховордсоор байгаа бөгөөд хүйтэнд маш тэсвэртэй хогоргын улаан үхэр, дархадын хонь нэг үес цөөрч ирснийг зогсоох ажил саяхнаас л хийж эхэлжээ. Уламжлалыг хуучирсан гээд алсын бодлогогүй хаяж орхисны гай гардаг. Бүх малаа дулаан хашаагаар хангаж, өвөлжих боломжтой болж чадаагүй атал холын отор нүүдэл хийдэг уламжлалаа орхиж яагаад ч болохгүй байж. Гэтэл өнөө тийнхүү сарлагт нуруу ачиж алс хол оторлох зоригтой хүн цөөрсөөр байгаа гэнэ. Жарны давааны замыг саадгүй дардан болгож машин трактораар нүүдэг болтол өдий гэлцэх юм. Тэр лав үнэн биз. Ямар ч гэсэн өргөн алаг Шишгидийн хөндий даанч сайхан нутаг даа. 
Суусан цэцнээс явсан тэнэг дээр гэдэг. Нээрэн ч ингээд аян замд явж байхад хөл ч хөнгөрч, сэтгэл ч тэгширдэг. Яах вэ, аян замд саад тотгор учирч болно. Ганзага нийлэхгүйн гай ч таарч мэднэ. Гэвч тэр бүхнийг аян замд үзэж харсан, эрэгцүүлж бодсоноороо нөхөж бас болно. Амьдралд олон асуудал тулгардаг нь сайн хэрэг. Хэрвээ тиймгүйсэн бол хүн дэндүү амирлангуй мохоо амьтан байх сан. Аж төрөх гэж бидний ярьдаг тэр амь амжиргааны тухайд бол Ойдовынх шиг олон хэнз хүүхэд өсгөхөөс эхлээд янз бүрийн бэрхшээл тулгарахдаа л тулгарна. 
Баруун уулан дээрээ өглөөгүүр гараад харахад Ойдовын гэр бараа их л тохьтой. Буриадууд хэзээнээс барьж заншсан цуулмал банзан хучилттай, гаднаасаа төдий л үзэмжтэй бус гэлээ ч дотроо бол өег тухыг бас байгуулж болох зуслангийн дүнзэн байшин, гал тогооны саравч, үхрийн хашаа, тугалын саравч, гэрийн уужим хороо тэргүүтэн цөмөөрөө багаас танил болоод ч тэр үү нүдэнд нэг л дулаахан. Өвсөн ембүүл ч гэсэн өссөн төрсөн гэр байхад муухайдахгүй гэдэг. Гэхдээ Ойдов шиг өөрөө ой хамгаалагч, эхнэр нь худалдааны агент хийдэг хөдөөний айл гаднаасаа төдий л үзэмжгүй байр байшиндаа тун ч тохьтой, элбэг дэлбэг амьдарч сууна. Дөрвөн сайн үнээ саагаад сүүгий нь машиндаж цөцгий тосоо базаах ч яах вэ байдаг л зүйл гэе. Дондолмаа хол ойроос ирэгсдэд торго дурдан метрлэж, чихэр боов жигнэж, Ойдов гялгар саравчтай, улсын сүлдэт тэмдэгтэй гоё малгайгаа хазгай тавьж бельга винтовоо үүрээд, өндөр буурлаа унаж ой модоо эргэхээр явах, өглөөний сэлүүнд хүлээн авагчаар дэлхий дахины сүүлийн үеийн мэдээг дамжуулах дикторын цолгион дуу уулын оройд хүртэл дуулдаж байснаа. Моцартын зохиосон хөгжим уянгалах тэргүүтэн <<Миний төрсөн бууц дээр амьдрал үргэлжилж байна даа>> гэж урмыг хөдөлгөхийн улмаас бодож үзвэл хуучин хөдөө өнөөгийн хөдөө хоёр ямар их ялгаатай болсныг яагаад ч үгүйсгэх аргагүй болно. Гэвч цаг хичнээн өөр боллоо гээд, амьдрал хичнээн урагшиллаа гээд эх орны нэгэн бяцхан хэлтэрхий болсон төрсөн бууцтайгаа бага балчир насны үнэр, амт, ухаан бодрол агаар салхинд нь тэр чигээрээ шингэж үлдээд одоо бие махбодид дахин бага багаар урсан орж байх мэт тэр ер бусын зай цэнэгийг авах чадалтайгаа ухаарах юутай жаргал вэ! Тийнхүү би тоонот гэдэг үгийг монголын орчин үеийн утга зохиолын хэлэнд оруулснаа тун их юм гэж бодох минь аргагүй. Ингэж хэлэхэд даруу биш зан гаргалаа гэж хэн ч хэлэхгүй биз. Буриадууд хүүхдийн хүйг хөндөөд түүний нэгэн хэсгийг төрсөн бууцны нь хойморт булж элгэн хүрэн чулуутаар дардаг заншилтай. Хүүхдийн хүйг булсан газраа тоонот гэж нэрлэдэг. Түүнээс санаа аваад би хэдэн жилийн өмнө <<Миний эх орон-миний тоонот>> гэсэн нэгэн зүйл бичиж түүнээс хойш тэр тоонот гэдэг үгийг зохиолчид хааяа хэрэглэх болсон. 
Одоо миний тоонот Ойдовынхны зүүхэн талд хэн нэгний өвсний хашаан дотор орчихсон байна. Хүйг минь дарсан, танил улаан чулуу байрнаасаа хөдөлчихсөн бололтой бөгөөд гэвч тоонот хэмээх тэр алгын чинээн газраас агуу их Монгол нутаг эхэлсэн гэж бодоход миний л хувьд учир утга төгөлдөр болном. Тэгээд ч багадаа мөрөө гаргасан газар шороон дээгүүрээ өдий болоод дахин гишгэж, энэ зун Галттайн нуга тохойд зай завсаргүй ургасан улаалзай, хонгорзул миний багад ургадаггүй байсан шиг санагдах гал улаан май цэцэг, тэргүүтэн дандаа улаан ягаан цэцэг дэлгэрснийг гайхан, багын минь хөх цэнхэр цэцэг яагаад ховордсоныг бодхул байгаль гэгч бүх нууцыг нь тааж ойлгоход хэцүү мөнхийн хувирал хөдөлгөөнд оршдогийг л ухаарахаас өөргүй. Тийнхүү миний мэтийн <<хоёр хөлт, хохимой толгойтон>> цэцэг навчсын улаан цэнхэр өнгө яахин хослох нь хүртэл үнэндээ бүрэн танигдаагүй эх байгальтайгаа буюу төрсөн бууц, эх орон, бүх дэлхийтэйгээ амьддаа ч, үхсэн хойноо ч мөнхийн холбоонд оршдогоо бас ухаарахаас өөр аргагүй. Хүн оюун ухааныхаа суу залийн хүчээр өөр гариг ертөнцөд очиж ч болно, сансрын хоосныг эзэмшиж ч чадна. Гэхдээ эх дэлхийгээ бүрэн орхиод хаана ч, юунд ч хүрч чадахгүй. Хүн төрөлхтөн эх болсон байгаль дэлхийтэйгээ цуг сэхвэл сэхэж, мөхвөл мөхнө. Өөр зам байхгүй. 
Би төрсөн нутгийнхаа салхины шивнээтэй, сэтгэлийн шивнээгээрээ харилцан хүүрнэнэ. Ойлгох юмаа ойлгохоор ухаантай хүндээ би ойлгохгүй юмаа ойлгохгүй тэнэг хүн дээ би. Залуудаа би өөртөө ийм нэг цэц үг шиг юм хэлдэг сэн. Хүн байгалийг буюу орчлон ертөнцийн цаглашгүй хүчин чадлыг болоод гоо сайхныг бүхий л амьдралынхаа турш бага багаар ойлгож харж явдаг. Байгальд шүтэх шүтлэг буюу пантеизмын номлол гэж бий. Хориод онд Максим Горький Пришвиний байгалийн зураглалуудыг уншаад дуу алдан баярлаж бичсэн нэг захидалдаа пантеизм ирээдүйд бүх нийтийн шашин шүтлэг болно гэж бичсэн. Үнэхээр ч бүх нийтийн ганцхан шашин шүтлэг бий болдог юмаа гэхэд хүн төрөлхтөн өөрийгөө болоод эх дэлхийгээ аврахын тулд пантеизмьш сургаалд орох цаг ирж ч магад билээ. Хүн бол ямар нэг дээд хүчний буюу бурхдын бүтээл бус байгалийн бүтээл гэдгээ зайлшгүй ойлгох ёстой болно. Зохиолч, яруу найрагч нарт бол байгаль үнэхээр нэг гол шүтээн нь юм. Магадгүй авьяас гэгч байгалийн (түүний дотор хүний) гоо сайхныг ойлгож ухаан задрахаас эхэлдэг биз. Байгалийг уран зохиолын чимэг зураг төдийхөн санаж явсан гэнэн цаг өнгөрөхөд түүнээс хичнээн их утга учир ургуулан өгүүлж болохыг сая ойлгодог ажээ. Тэр цагт өнчин хайлаасны тухай уянгын гиншигнэл хөөрхийлэлтэйг хэлээд яах вэ. Уран бүтээлийн балчир нас солонго барих гэж гүйдэг хүүхэд насан лугаа төстэй ажээ. 
Нутагтаа түрүүн ирэхдээ бичсэн нэг зурвас тэмдэглэл надад бий. Түүнд бичихдээ... Сэрүүний зуслангийн буурь дээр уяаны ганц хөх шон л үлдэж. Ер зуслангийн энэ дэнж, шарилж лууль ургасан шар ногоон толбонууд дээр хороо саравчны үлдэгдэл, гологдож орхигдсон ганц хоёр хар байшин голцуухан л морины уяаны өгөр шонгууд үлджээ. Үүр засах газаргүй болоод миний багын нөгөө олон хараацай ч байхгүй. Аль хараацай гэдэг шувуу өдийд яваад өгдөгсөн билүү? Бүү мэд. Урд уулын арын мод нэвсийтэл наашаа буугаад иржээ. Модны хаяагаар хэдэн алдуул адуу бэлчиж явна. Манай зүүн хөршийн хорооны шонд нэг муу айгуус харагдана. Уг нь намар болгон өвсийг нь хаддаг байсан урд арын ам судлууд хэдэн жилийн хур хагданд дарагдан зэрлэгшжээ. Зуслан руу зурайж агсан түлээний замууд сорви төдий болжээ. 
Бага байхад энэ зусланд нүүж ирнэ гэдэг бөөн баяр байдагсан. Өвөлжин уулзаагүй анд нөхөдтэйгөө уулзана. Үдэш цагаан мод шидэж шүүдэртэй ногоон дээгүүр хөл нүцгэн гүйлдэнэ, замаг зэгсний үнэр ханхалсан цөөрмийн бүлээн усанд ороод торгон элсэн дээр нарлан хэвтэцгээнэ... гэж бичсэн. Үүнээс хөнгөн уйтгар амтлагдаж байгаа биз. Ийм хөнгөн уйтгар хүний сэтгэлийн хир толбыг арилгах ч бий. Одоо би дахин эзэнтэй болсон нутгаа харан баясал төрнө. Баяслаас бас ухаан тэлнэ. Гэвч эцэс төгсгөлгүй дуртгал мөнөөхөн хөнгөн уйтгарыг дахин авчирна. Уйтгараас бас ухаан тэлнэ. 

Буянтай аавын минь бууцыг 
Буурцагтай ургамал бүрхээд байна... 

Ийм нэг гунигтай дууг миний багад их дуулдагсан. Гучаад онд цаг хэцүүхэн байх үес найр наадмаар авгай нар жаахан ам халамцахдаа л энэ дууг хоолой нийлүүлэн жимбүүрдэж гарна. Хөдөөгийн хүүхнүүдийн дуулахыг жимбүүрдэнэ гэхээр аятайхан санагддаг. 
Би Галттайнхаа хөвөөнд өнгөрснийг дурсахдаа миний бага залуугийн танил хөдөөгийн хүүхнүүдийн тухай олныг бодлоо. Яагаад ч юм миний бага нас, айл, голын сайхан эгч нарын гунигтайхан, уянгатайхан дууны аялгуунд бүүвэйлэгдэж өнгөрсөн шиг санагдана. Дуу үлгэр ухаан задална. Бидний багад эмээ нарын ярьсан үлгэр, эгч нарын дуулсан дуу ухааныг маань задалж өгсөн. Хөдөөний хүүхдүүд үлгэр, дуун дунд төрж үлгэр дуун дунд өсдөг байжээ. Миний өсөх насанд багачуудаас сайхан нь ганцхан Санжмаа бусад нь цөм айлын эгч нар байсан санагдана. Хулан ч надаас хэдэн насаар эгч баасан. Дөчөөд оны дундуур Санжмаа гэнэтийн өвчнөөр нас барахад бүсгүйчүүдийн сайхан нь тэр л хэдэн эгч нар үлдсэн юм. Харин яагаад ч юм дүү насны хүүхнүүдийн тухайд бол би ямар нэгэн ойлголтгүй хоцорчээ. Тэгээд ч би одоо болтол монгол бүсгүйчүүдийн гоо сайхныг ч ааш намбыг ч тэр л эгч нараар хэмждэг. Тэгээд ч би бас амьдралдаа ч гэсэн зохиол бүтээлдээ ч гэсэн хүүхнүүдийг агуу муухайгаар үзэж чадахгүй болсон юм. Монгол бүсгүйн аль ч эрхэм чанар буюу догшин ноён хутагт Равжаагийн <<Үлэмжийн чанар>>т гардаг тэр бүх нарийн нандинг би зөвхөн хөдөөгийн хүүхнүүдэд бийгээр төсөөлөн боддог. Багадаа миний шохоорхдог асан айлын тэр эгч нар цөм <<Үлэмжийн чанар>> бүрдсэн хүүхнүүд байсан шиг санагддаг. Байгаль болоод хүний аливаа гоо сайхныг хүслэн болгон үзэхүйд хөдөөний болхи бүдүүн гэх юм уу хоцрогдсон хуучирсан гэх мэтийн үл ялих өө сэв сайн сайханд нь дарагдан алга болдог. Харин ёстой илэн далангүй хот газрын тиймэрхүү өө сэвийг арчин далдлахад хэцүү болжээ. Санаа хадуурав. Хөдөөгийн эгч нартаа буцаж очъё. 
Би Ойдовын эхнэр Дондолмаагийн унд хоол, төрсөн бууцныхаа агаар усанд дорхноо тамир тэнхээ ороод нутгийнхаа уул усанд зугаацахаар мордлоо. Ойдов ялгуун зөөлөн явдалтай хүрэн морь эмээллэж өгөв. Морьтон ардын үр удам гэсэндээ эмээл дээр гарч, дөрвөн жийнгүүт хийморь сэргээд атийж агшиж байсан биеийн хамаг шөрмөс тавирч тэнийх шиг боллоо. Морь унахад хүртэл удмын ааш зан хөдлөх нь бий. Хэдэн жилийн өмнөх нэг зун бидний хэдэн зохиолч Архангайн алдарт Хорго, Тэрх цагаан нуур хүртэл хүүхдүүдээ аваад аялахад хүн болсоор морины нуруун дээр гарч үзээгүй хүүхдүүд маань хөдөөний хүүхдүүдтэй хамт морь унаад хараа бараагүй алга болж өгөх юм байсан. Удмын цус буцлан хөвсөргөх нь тэр шүү дээ. 
Би мордоод Жаргалантын төгөл рүү очлоо. Багадаа тэнд очиж улаалзгана түүдэгсэн. Гэтэл одоо тэр төгөл маань түймэрт шатаад хэдэн хувхай ёдор л үлджээ. Олоон жилийн өмнө би <<Улаалзгана>> гэдэг нэг бяцхан өгүүллэгтээ Жаргалантын төгөлийг хүмүүс огтолж үгүй хийснээр бичсэн юм. Үеийн минь нэг нөхөр <<Чи Жаргалантын , төглийг үгүй болсон гэж муу ёрын юм бичлээ>> гэж зэмлэсэн сэн. Нээрээ <<муу ёрын юм>> бичсэн байжээ. Жаргалантын төгөл өнөөх айлын сайхан эгч нарын тухай нэгэн тод дуртгал үлдээсэн юм. Хүний ой гэдэг сонин. Аль дивангалавт тохиолдсон хамгийн жирийн явдал ямар нэг гайхамшиг мэт тэрхэн цаг мөчийн өнгө үнэртэйгээ ой тойнд хадагдаж үлдсэн байдаг. 
Мөн л 1948 юм уу дөчин есөн оны зун би амралтаар гэртээ харьсан байв. Тэр зун хөдөөд өнгөрүүлсэн сүүлийн зун шиг санагддаг. Учир нь би тэр цагаас хойш хотын амьдралд орж 
 

  
 
  
