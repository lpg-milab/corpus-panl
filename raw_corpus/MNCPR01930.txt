Цахилгаан гитарын эринээс цахим аялгууны хаанчлалд

Утсан хөгжмийн хамтлаг нь монголын соёлын амьдралд нэг үеийн үзэгдэл болоод халаагаа өгсөн.Хөдөө сумын дунд сургуулийн хувьд мандолинын чуулга гэж байх.
Гитарт орон зайгаа өгтөл мандолин хөгжим нь ёстой "ванлий" болж байв. Сумын улаан буланд тийм хөгжмөөр бүжгийн ая тоглон олон нийтийн явдал үүсгэн хөгжилдөж байсан нь цөөнгүй.Нийтийн бүжгийг дараа үетэйгээ золгох буюу хөөрөгт хөгжимтэй үдэшлэг хүртэл өөрийнхөө үүргийг биелүүлж чадсан мандолин эрхмийн зассан замаар бас гитар гуай галгиж өгсөн. Цахилгаан гитарын цаг үе түрж орж ирэхэд тухайн үеийн залуусын мэдрэмж их өөрчлөгдсөн. Нийгмийг удирдаж байсан эрхтэн дархтанд илүү үзэгдэн адлагдаж эхэлсэн. Үзэл суртал гэгчийн "өндөр" сонор сэрэмжийн дор гэхдээ гитарын эрин гайгүй хөгжсөн. Нийтийг хамрах төлөвтэй болж банзан гэгдэх гитар орцны үүдэнд, цэцэрлэгт хүрээлэнд, сургуулийн хонгилд гээд охид хөвгүүд, залуусын уянгат найз нь наран шаргал гитар л байв.Тэр үеийн гоц сайхан дурсамжийг "Ретро аккорд" нэвтрүүлгээс сэргээн хөгжиж болно.Одоо цахилгаан ч бай, нааран ч бай гитар гэхээсээ илүү цахим эриний нарийн программууд залуусын сонорыг бүрэн эзэмдлээ. Бүр хөг аялгуу зохиодог программ ч бий. Хүн компьютер хоёр их л ижилсэж байна.Ийм үед сумын дунд сургуулийн утсан хөгжмийн чуулгын охидын энэ зураг илүүц харагдах байх. Гэхдээ 1997 онд энэ зургийг дарсан минь гэрлээр зурсан нэгэн гэрч болж үлдэж байна. Мөөдөө болон түүний нөхдийн барьсан энэ хөгжмүүдэд хүндэтгэл үзүүлэхэд илүүдэхгүй. Яагаад гэвэл хүүхдийн унаган авьяасыг хөгжүүлэхэд их түлхэц өгдөг. Бүдүүн тоймоор хэлэхэд сонсголоороо хөгжим тоглож сурна гэдэг байгалиас заяасан авьяасын ач. Нот хараад тоглох нь номын дагуу ч сурмал, хиймэл, хичээнгүй авьяас руу хөтөлж хөгжүүлнэ. Онолын дагуу хөгжмийн боловсрол эзэмшихийг хэн эсэргүүцэж зүрхлэх вэ. Өдгөө бүр үл гүйцэгдэх хөгжил хурдасгуур хөгжмийнхнийг залж яваа.Энэ дунд хэн нь байгалиас заяасан ориг авьяастайг нь танихад бэрх болох төлөвтэй.Юм танигдашгүй болтол өөрчлөгдөнө гэдэг энэ биз. Өнөөдрийн болон маргаашийн хүүхдүүдэд дээрх утсан хөгжим мандолин гэдэг үлгэрийн зэмсэг шиг юм л бодогдох байх.Үүнд ямарч буруугүй. Гагцхүү гитар барьсан залуус минь энэ зууны хөгжлийн үр хөврөлийг түрүүчийн зуунд үүсгэж үүтгэсэн юм. Утсан хөгжимтэй сурагчид ч гэсэн удаах үедээ гэрэл гэгээ бэлэглэсэн юм. Сумын сургуулийн мандолинтай концертод суутны бүтээлч эгшиглэж байсан. Цаг цагийн ийм гэгээн өнгийг цахим эринийхэн мартаж үл болно. Арагшаа ухарч, хойшоо сууж, өнгөрсөн рүүгээ эргэж сэтгэн, хургаж буц гэсэн энэ бас биш юм.Хөгжмөөс хэтийдсэн цахим хөг аялгуу, хүнээсээ алсалсан компьютерийн хаанчлалд сөгдье. 
Б.Цогзаяабаатар
