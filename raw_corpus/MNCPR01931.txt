Цалин нэмэхээс дутуугүй ашиг тустайг ойлгоосой

Одоо мөрдөж буй хуулиар иргэд цалин болон түүнтэй адилтгах орлогын 10 хувь, ажил олгогч 19 хувь, нийт 29 хувийг нийгмийн даатгалд төлдөг.
Нийгмийн даатгалд төлөх шимтгэлийн хэмжээ цалингийн гуравны нэгтэй тэнцэж байгаа нь орлогын албан татвар болон бусад татвараас хэт өндөр байна. Нийгмийн даатгалын шимтгэл нь ажил олгогчийн цалингийн зардалд шууд хамааралтай. Иймээс уг шимтгэл их байх нь ажил олгогчид цалинг бага тогтоох, ажилтнууддаа олгосон цалингаа нууж татвар төлөхөд хүргэдэг. Энэ нь хэнд ч нууц биш, бүх шатандаа мэддэг, гэхдээ шийдвэр гаргагчид удаан хугацаанд засаж залруулах арга хэмжээ авдаггүй нь хачирхалтай. 2006 онд УИХ дахь АН-ын зөвлөлийн гишүүдийн татварын багц хуулинд оруулсан дөрвөн арвын саналын нэг Нийгмийн даатгалын санд ажил олгогчийн төлдөг 19 хувийг 10 хүртэл хувь буулгах гээд байгаа нь өнөөгийн нөхцөлд нэн хэрэгтэй байна. Тэд нийгмийн даатгалын шимтгэлийг 10 хүртэл хувь болгох байр суурин дээр хатуу зогсож байгаад миний адил ажил олгогч мянга мянган хүн баярлаж, найдаж, итгэсээр байгаа билээ. Нийгмийн даатгалын шимтгэлийг бууруулах нь төсвийн 130 мянган албан хаагчийн цалинг нэмснээс илүү өргөн цар хүрээтэй ажил болно. Нийгмийн даатгалын санд төлөх шимтгэл 10 хувь болсноор өнгөрсөн жил хийсэн татварын шинэтгэлийн бодлогыг хэрэгжүүлэхэд дөхөмтэй болно. Мөн далд эдийн засгийг ил болгох, хүн бүрийн ярьдаг хоёр янзын тайлан үгүй болох, бизнес эрхлэгчдийн ачаалал, дарамт арилах, ажиллагсдын цалин хөлс өсөх, хүмүүс авдаг цалингаа ил хэлдэг болох, ажилгүйдлийг бууруулах, нийгмийн даатгалын сангийн хамрах хүрээг өргөтгөх, ашиг орлого нэмэгдэх, хуримтлал бүрдүүлэх гээд тоочоод байвал маш олон боломж бүрдэнэ. Өөрөөр хэлбэл өнөөдөр төрийн болон хувийн хэвшилд хөдөлмөр эрхэлж байгаа 450 мянган хүний нийгмийн даатгалын төлдөг шимтгэлийг үнэн зөв болгох, 230 гаруй мянган албан бус ажил эрхлэгчид, 320 мянган малчдад нийгмийн даатгалын шимтгэл төлөх боломж олгох зэрэг зөв тогтолцоо руу орж, төрийн зүгээс иргэдийнхээ бүх нийтээр тэтгэвэрт хамрагдах боломжийг бүрдүүлэх, хувийн хэвшлийг санхүүгийн зөв гольдролд ороход нэг том хөшүүрэг болж чадна. Одоогийн нийгмийн даатгалын шимтгэлээр 150000 төгрөгийн цалинд ажил олгогч 28500 төгрөг, даатгуулагч 15000 төгрөг, нийт 43500 төгрөгийг Нийгмийн даатгалын санд төлдөг бол 10 хувь болгож бууруулснаар ийм цалинд нийт 30000 төгрөгийн шимтгэл өгөх юм. Манай орны хувьд хүн амын дийлэнх хэсгийн орлогын эх үүсвэр нь цалин байдаг. Иймээс цалинг аль болох өндөр байлгах нь өрх гэрийн болон нийгмийн хэрэгцээ юм. Саяхан Засгийн газар 2007 оны аравдугаар сарын 1-нээс төрийн албан хаагчдын цалинг 30-аас дээш хувиар нэмсэн. Үүний үр дүнд төрийн буюу төсвийн албан хаагчдын цалин дунджаар 250 мянган төгрөгт хүрчээ. Мөн Засгийн газар хөдөлмөрийн хөлсний доод хэмжээг 90 мянган төгрөг байхаар тогтоосон. Энэ нь ажил эрхэлж байгаа бүх хүнд хамаарах асуудал. Гэхдээ цалин нэмэгдсэн ч иргэдийн худалдан авах чадвар төдийлөн дээрдсэнгүй. Харин ч бензин шатахуун, талх гурил, мах гэх мэт өргөн хэрэглээний барааны үнэ огцом өсч ард олон бухимдалтай байна. Тэгвэл улсын төсвийн 70-80 хувийг бүрдүүлж байдаг хувийн хэвшлийнхний өмнө цалингаа яаж нэмэх вэ гэсэн том асуудал тавигдсаар. Тухайн иргэнийг хөдөлмөрийн гэрээгээр ажиллуулж байгаа аж ахуйн нэгж, байгууллага нь ажилтандаа хөдөлмөрийн хөлсний доод хэмжээнээс багагүй цалин олгох үүрэгтэй. Зөрчсөн тохиолдолд аж ахуйн нэгж, байгууллагыг 50-150 мянган төгрөгөөр торгодог. Мөн тухайн ажилтанд учирсан хохирлыг ажил олгогч бүрэн нөхөн төлдөг. Ажил олгогчид ажилчид, тэдний ар гэрийнхний өмнө хүлээсэн хариуцлага бий, цаашлаад байгууллагынхаа хувь заяаг бодох хэрэгтэй. Тэгэхээр хувийн хэвшлийнхэн цалингаа нэмж л таарна шүү дээ. Цалин нэмэх асуудал нь төрийн болон төсвийн байгууллагынханд хамаатай болохоос хувиараа хөдөлмөр эрхлэгчид, компаниудын ажилчид, малчдад хүртээлгүй юм уу гэвэл үгүй шүү дээ. Тэгвэл шийдвэр гаргагчид яг одоо яригдаж байгаа нийгмийн даатгалын шимтгэлийг 10 хувь болгох гэх мэт нийгмийг бүхэлд нь хамарсан, далайцтай, үр өгөөжтэй энэ асуудлыг яаралтай шийдмээр байна. Мөн нийгмийн даатгал төлөх эсэхийг чөлөөтэй, сайн дурын байлгадаг тэр тогтолцоог ч халах хэрэгтэй санагддаг. Зах зээлийн нийгэмд хэн боловч үр хүүхэд болон бусдад түвэг болохгүй амьдрах амьдралын шугамтай болсон. Гэтэл өнөөдөр манай оронд 600 гаруй мянган хүн ямар ч тэтгэвэр авах боломжгүй байна. Иймээс төр тэдэнд тэтгэвэрт гарах насандаа тэтгэврийн мөнгө авах боломжийг нь гаргаж өгөх хэрэгтэй шүү дээ. "Номун" клиникийн эмнэлгийн захирал Д.Энхцэцэг 
