Америкийн Колорадо, Калифорни

Нэг авиаг янз бүрээр оролдоод бичиж чадсангүй. Сцч... сч... чц... Юу л даа. Нөгөө гасалж шогшрох. Тэгэхээр аливааг төгс төгөлдөр тэмдэглэнэ гэж байдаггүй байх. Амьхандаа Америк орныг хэрхэн үзсэн харсан тухайгаа биччих санаатай.
-За тэгээд сайхан юм уу? -... сч... сч... сч... -Эсвэл онцгүй юм уу? -..сч... сч... сч... Үг хэлж чадахаа байгаад ийм болцорсон хэдэн хүн харлаж борлолгүй бүгдээрээ буцаад ирэв. Хот хөдөө, хөгшин залуу нийт 17 хүн очоод Крис, Бруг, жолооч, хөтөч нартайгаа хавсраад 20 гаруй болж аваад Дэнвэр, Сан-Франциско хавийн уул хад, хөдөө гадаагаар хагас сар явлаа. Бөөн "Хариуцлага" болсон уурхайг энэ хавиас үзэж нүд тайлах зорилготой. Эдэн дотор телевизийн хоёр, сонины нэг сурвалжлагч. Бусад нь гол төлөв уул ус, нутаг нугаа байгаль талаас нь хамгаалахаар бослого гаргасан хөдөлгөөнүүдийн толгойлогч нар. Эрхэм зочдыг Америк нөхөд өөрсдөө урьж залсан болохоор алив нэгний ая дангийн дагуу даган тэвдэхгүй нь баахан зугаатай. Хөтөлбөрийн төлөвлөгөөг гүйлгэн харваас уул уурхай чиглэлийн нэр хүнд бүхий хүмүүс ба онцгой газруудтай учирна. Унаган байгалийг хайрлан хайрлан хамгаална гэдэг чинь энэ шүү дээ. Гэх мэтээр цаг минуттай нь нямбай бичжээ. Үйл явдал тэр дагуу нээрэн өрнөнө. Хуучин цагт ах дүү социалист орон руу манай ажилчин, тариачны төлөөлөгч яаж явдаг байлаа. Тиймэрхүү маягтай. Манайхан очсон газар бүртээ нөгөө олон хүнтэй бүрэлдэхүүнээ эхнээс нь дуустал нэг бүрчлэн "танилцуулж" бас үг хэлүүлнэ. -Манай өнөөгийн уул уурхайн нөхцөл байдалд болбол . . . байгаль орчны доройтлын тулгамдсан асуудал, арга хэмжээ, нөхөн сэргээлт, нөөц бололцоо, .. .гээд л өөрсдөдөө ахадсан баахан чухал сэдэв зөндөө ярьж өгсөн. Яс үнэндээ ойшоож байгаа ч юм уу, үгүй юм уу бүү мэд. Өөдөөс цоо ширтэн үнэн сэтгэлээсээ инээд алдан гараа алдлаад л угтахыг бодоход бид тун чухал даг шүү. Заримдаа америк нөхдөөсөө юм асуухаа мартаад хоорондоо "ярилцаж" байгаад явчихсан тал бий. Танай Америкийн уурхай ба байгаль орчны өнөөгийн хоорондын уялдаа нөхцөл байдал ямар төвшинд вэ гэж хэнээс нь ч хамаагүй асуучихаад дараа нь энэ нөхөр ингэж хариулна даа гэж бодоод сууж байхад яг "тэгж" хариулна. Хамт яваа До.Ганболдын хэлсэнчилэнгээр "Энэ тухай яриад байвал барагдашгүй их урт" ажлын тайлан болох тул маньд хамаагүй. Эд нар олон хоногийн аялалд хоорондоо ээнэгшин дасч дээр нь Америкийг үзээд үлэмж туршлага хуримтлуулсан. Одоо нэг нь нутаг усаа тас тэвэрч хамгаалахаа болино. Нөгөө нь алт ухсан орлогоо өөртөө зарцуулалгүйгээр шууд шороо асгаж мод тарьдаг улс болцгоохоор тохиролцож гар хөл барьцгаасан гэсэн. Америкийг Монголоор багцаалбал төвдүү хэсэгт нь манай Хангайн нуруу шиг том нуруу хойноосоо урагш нэвт хөндөлджээ. Түүнийг Кордиллерийн нуруу гэнэ. Энэ бол Алтай таван богдоос зарим хэсэгтээ илүү өндөр. Зүүн тийшээ урссан голууд нь ихээ хол замыг туулж Атлантын далайд цутгана. Баруун зүг рүү садарсан голууд нь арай бага урсаад Номхон далайд. Хоёр усны хагалбар энэ нуруунд хоёр далайгаас үүл нүүж нийлж бүдчин нэг өвлийн дотор долоон метр зузаан цас хаядаг аж. Тэр их ус хавар нь хуу хайлаад урсах замдаа гүн гүнзгий хясаа хавцлыг олон мянган жилд бий болгожээ. Зун нэг ч бороо дусахгүй. Улаан ган болж, өвөл нь нэг тиймэрхүү зудтай. Манайхан хэдэн малтайгаа очвол балрахаас гадна тэдний эмзэг хөрсийг ямаанууд дор нь нүцгэлж мэдэхээр. Хуурай улиралд байсгээд л түймэр гардаг тул нийт ой нь тачирхан. Хур тунадас орох үедээ орсон шиг ордог дээр нь далайн чийглэг бүлээн уур амьсгал чигээрээ очдог тул манайхаас хэд дахин хурднаар өвс мод ургадаг. Кордиллерийн зүүн бэлд дэх Колорадогийн нийслэл Дэнвэрт "Индианы зун" гэлцдэг налгар намар үргэлжилж байлаа. Нэг өргөрөг тул манайтай адил өдөр богино, шөнө уртасчээ. Тэнгэр хөв хөх , оройдоо жаахан сэрүүвтэр агаар тунгалаг. Өвс нь ид хадлан авдаг дээрээ. Бага үдийн чавганцын шар цагаар ялаа , царцаа нэг ч харагдахгүй. Нэгэнт шавьж, хөх түрүү байхгүй тул болжмор бялзуухай үл жиргэнэ. Энэ нь жаахан зэвүүн санагдсан. Тэрнээс биш яг л манай Борхужираа. Энэ зүг явах замыг ямар сайн засаа вэ. Америкчууд хар зам тавихдаа метр зузаан бетон цутгах ба хуруу хэрийн цул төмөр арматураар зайгүй зангидсан байх юм. Тийм зам яаж хагарахав. Бүр Смитийн, Жоны эдлэн рүү очих замыг хүртэл ингээд барьж, гүүр тавин өгснөө хувь хүний эрх чөлөөг хүндэлж байгаа Америк төрийн хаялга гэх нь атаархаж үхмээр. Цуг явсан Их Хурлын гурван гишүүн рүүгээ дэмий л муухай харав. Замаас гараад тэр зүлгэн дээр гишгэж үзэх юмсан гэж бодоод л явав. Ялангуяа хотын нов ногоон ширгэн дээгүүр нь гуталтайгаа туучвал энэ сайхан инээдэг улс лав барайна даа. Энэ тухайгаа зүгээр тоглоом болгоод Крисээс цаашлуултал мань эр өөрөө "саад"-ын дотор орж тэрий хараад хэвтчихэв. Америк хүүхдүүдийг байгальтайгаа харьцаж бай гээд байхад зүлэг модонд ойртдоггүй гэж гомдоллох юм. Иймэрхүү эсрэг сэтгэлгээ зөндөө тааралдана. Нэг удаа уулын аманд очсон юм. Ердөө хотын хаяанд л даа. Санаадгүй дээшээ хартал битүү усан үзэм ургаастай. Цаана нь үхрийн нүд, нэрсийг хэн ч түүгээгүй тул түрүүчээсээ газар өөрөө унаж эхэлжээ. Цаахан нь хэдэн буга айлын үнээ шиг дуртай дургүй сажилж хивнэ. Стив жолооч "Замд янгир таарна шүү. Нүдээ сайн нээж яваарай" гээд л байсан. Энэ түм түжигнэсэн газар яаж тогтохов гээд анзаараагүй. Тэгэхнээ замын хажууханд хонь шиг зөндөө олноороо бэлчиж явдаг байна шүү. Дээхнэ манай Богд уулын буга нэг тиймэрхүү болцон байсан даа. Байгаль орчноо хайрлан хамгаал гэж уйгагүй ухуулсандаа биш, хот газрын амьдралыг шууд хөдөөд байршуулж хамаг хамаарлыг төв рүү хандуулснаар тайлбарлагдана. Хашаанд нь мод, гэрт нь муур, хөргөгчинд нь жимс бэлэн орчинд өссөн хүүхэд энд тэнд таарах амьтан, ургамлыг агнах сэтгэл огтоос төрдөггүй байх л даа. Энийг нь хальт хараад л америкчууд байгаль орчноо гойд хамгаалдаг ажээ. Онц гэж дүгнээд цааш явав. Тэгэхэд манайхан яадаг билээ хэмээн өөрсдийгөө зүхэхээ яаж мартахав. Сайхан мөнх ногоон гацуур уулын ар өвөргүй ургажээ. Их цас, салхи шуургагүй лавссанаас болж хамаг мөчир нь цас даалгүй хугачиж шон аятай мулзарсан. Энгэр газар мод ургадаггүй манай онцлог малаас болдог гэнэ. Таван хошуу мал модыг өвс байхад нь идчихдэг аж. Эндэхийн байгаль хамгаалагчид малыг нэг нүдээр үзэхгүй юм. Шээс, баас нь хүртэл голын усыг бохирдуулж замаг, шалбааг болгодог гээд. Гэхдээ америк малчид сумын захиргаандаа хүсэлт тавиад оторт гардаг гэсэн. Төдөн акр газарт тэд хоног хонио бэлчээнэ гэж төлбөрөө төлөөд машинаар ачаад ирнэ. Чоно ба малын хулгайч байхгүй. Мал нь бас ийш тийш шөвгөнөөд гүйхгүй. Гэрийн буурийн чинээ газар өдөржин ээрээд сурчихсан тул их л амар. Манай буусан буудлын арын хаусанд хоёр адуу оройжин хэсэг зүлгэн дээр бэлчсэн. Аргамжаатай биш чөдөр ч байхгүй хэрнээ ер яваагүй. Тэгж байтал эзэн нь юу ч гэнэ үү нэг нэрээр дуудсан чинь нохой шиг шогшоод очино лээ. Дэнвэрийн монгол залуу "сайхан адууны мах л их санагдах юм даа. Бусад нь ч байна аа. Бид буга, тарваганы анд хүртэл явж үзсэн. Эндэхийн тарвага гээд нэг үлбийсэн цагаан юм байдаг. Дэргэд нь тулж очоод гар буугаар буудчихдаг. Ёстой гэнэн" гэж билээ. Нэг хариуцлагатай уурхайн босс байгаль хамгаалах яриан завсраа "Манай энд 400 гаруй буга байдаг. Харамсалтай нь би сая наашаа ирэх замдаа хоёрыг нь дайраад алчихлаа" хэмээн хээв нэг ярьсан. Энэ үгийг нь өлгөж аваад аймгийн шүүхэд ховлоод нэмэргүй. Хөдөөгийн бүх зам хурдны ангилалд багтах тул зам дээр амьтан төдийгүй хүн байсан ч тойрохгүй дайрах журамтай. Хэсэг нөхөд маань Дэнвэрийн дүүрэгт явганаар төөрөөд оройжингоо гараа өргөхөд нэг ч машин зогсч өгөхгүй байна лээ. Эндээс хуулийн хэрэгжилт залгуулаад сайн засаглал зэрэгт сонсууштай мэдээлэл их байв. Холбооны улсын ерөнхий хуулиас гадна муж бүр өөрсдийн сонин хачин хуулиудтай. Тэдгээр хуулийг нь шүүх дор дор нь шийдээд орхидог. Америкчууд угаасаа нэгэнтэйгээ гичий нохойд нь тултал хэрэлдэж заншаагүй ба оронд нь баахан "уучлаарай" урсгаж байгаад матчихдаг. Энэ тал дээрээ их зэвүүн. Есөн шидийн юм байнга ирж байдаг энэ оронд эхлээд бүх л юм болно гэчихжээ. Эдэн дундаас зөвхөн болохгүйг нь хуулинд дурдсан шүү. Болох юм хязгааргүй. Харин болохгүй юм хязгаартай. Тийм тул хорьсон мянга түмэн заалт нь "Зөөлөн зөөлөн замбуулинд зөв яваа" хэн нэгэнд төдийлөн сонин биш гэж тайлбарласан. Уг мужид саяхан ерэн настай эр машин барьж яваад хэд хэдэн хүнийг дашраар нь дайрчээ. Парламент ажилтай болж наяас дээш настныг жолоо бариулахаа болиулдаг хууль хийсүгэй гэтэл бөөн хэл ам. Хуулиуд дотроос хүүхдийн эрхийг хамгаалах заалтууд нь бараг заншил уламжлал болчихжээ. Хөдөөний хүүхдийг хичээлд нь зөөдөг урт шар автобуснууд зам дээр зогсмогц хоёр талын урсгал тэр чигтээ зогсоно. Маадгар, пээдгэр бацаанууд хэзээ зам хөндлөн гарна тэрнээс нааш явахгүй. Манай Их Хурлын даргын хамгаалалт нь хүртэл хүүхэд дайрч орхидог Монголоос ирсэн хүнд энэ нь арай яршиг төвөгтэй. Энд тэнд хүүхэд уйлах, эсвэл харгалзах хүнгүй ганцаар явах тохиолдол гарвал эцэг эх нь эрүүгийн хариуцлага хүлээгээд шууд ачигддаг гэсэн. Эсвэл хүүхдийг нь асрамжиндаа аваад эргүүлж өгөхгүй. Аав, ээж ах дүүсээрээ бүүрэлхүү амьдардаг хүн энэ тивд бараг үгүй учир үзэгдэл бүрийг мэдээж хүний мөсгүй зан гаргаж байна гэж эхлээд ойлгодог ажээ. Сургуулийн тухай сураглахад ангиудыг А, Б-гээр нь хуваарилахдаа сурлагаар нь эрэмбэлдэг. Гоц авьяастууд тусдаа нэг анги болох жишээний. Дээд ангилалд монгол айлын хүүхдүүд дандаа ордог гэхэд сонсоод бахархаж суулаа. Тэгэхлээр энэ эрхийн тэнэгүүд нь шальтай сурдаггүй. 16 нас хүрэв үү үгүй юү хүний эрх мэрх гэж эцэг эхээ айлгаж байгаад машин унаа авахуулдаг. Бас охид биш болж янз бүрийн "хамгаалах эм" ууснаас тарга тэвээргийнхээ суурийг тавьдаг гэх мэтээр олон зовлон ярьж байна лээ. Харин хаа очиж хөдөөний хүүхэд гэх нь бүү хэл өөр үндэстэн байлаа ч нэгнийгээ ялгаварлан үл гадуурхана. Яагаад ч юм баруун эргийнхэн ганцхан манай урд хөршийн иргэдэд их дургүй юм билээ. Бараг саяхнаас энэ зүгийн иргэдийг АНУ-ын иргэн хэмээн хүлээн зөвшөөрсөндөг үү. Хөдөөний хүүхдүүд хичээлээ тараад тээр энгэр дэх хаус руугаа яарамгүй сажлахад автобусны жолооч гэрт нь орон ортол санаа тавин ажиглана. Тэр тоолон унаа хөсөг түгжрэн огтын яарахгүй хүлээцгээнэ. 
Ж.Гангаа
