№235 (15884)  
1984 ОНЫ ЕСДҮГЭЭР  САРЫН 30
СУМЫН АДХ-ЫН ГҮЙЦЭТГЭХ ЗАХИРГАА

Сумын АДХ-ын бүхий л үйл ажиллагаа нь аж ахуй, нийгэм соёлын байгуулалтыг удирдан зохион байгуулах, нам, төрийн дээд шатны байгууллагын гаргасан шийдвэрийн гүйцэтгэлийг хангаж, улсын төлөвлөгөөг биелүүлэх, социалист хууль ёсыг бэхжүүлэх, гэмт хэрэг, нийгмийн хэв журмын зөрчлөөс сэргийлэх, иргэн бүрт коммунист хүмүүжил олгох явдал мөн. 

БНМАУ-ын сум, хороо, район, орон нутгийн хотын АДХ-ын хуульд зааснаар анхан шатны хурлууд нь нутаг дэвсгэртээ байгаа харьяа үйлдвэр, аж ахуйн газрын хөдөлмөр, материал санхүүгийн нөөц боломжийг илрүүлэн дайчилж ашиглах үндсэн дээр тэдгээрийн үйл ажиллагааг зохицуулан, төрийн хяналтыг хэрэгжүүлж, улсын төлөвлөгөөний биелэлтийг хангахад ажлаа чиглүүлэх ёстой. 

Хөдөлмөрчдийн нийгэм улс төрийн болон хөдөлмөрийн идэвх, бүтээлч санаачилгыг өрнүүлж, аж ахуй, нийгэм соёлын төлөвлөгөөт зорилтыг шийдвэрлэхэд амжилт олж байгаа Хөвсгөл аймгийн Цагаан-Уул, Өвөрхангай аймгийн Бүрд, Төв аймгийн Бүрэн, Увс аймгийн Зүүнговь, Баянхонгор аймгийн Бууцагаан сумын АДХ-ын гүйцэтгэх захиргааны ажил үйлс анхан шатны ардын депутатуудын хурлуудад бодит үлгэр жишээ болж байна. Тэргүүний сумдын туршлагаас үзэхэд, депутатуудын хамтын ажиллагааны зохион байгуулалт, эрхийн үндсэн хэлбэр чуулганы роль, нэр хүндийг ихээхэн өндөржүүлэх нь чухал ач холбогдолтой юм. Сумын хурлын чуулганаар оновчтой гол асуудлыг сонгон авч, ажил хэрэгчээр хэлэлцэн, шүүмжлэл, өөрийн шүүмжлэл өрнүүлж, үндэслэл сайтай шийдвэр гаргах, биелэлтийг хугацаанд нь чадамгай зохион байгуулах, тэргүүн туршлага нэвтрүүлэхэд депутат, байнгын комисс, гүйцэтгэх захиргааны санаачилга, хариуцлага, хяналтыг сайжруулах ёстой. Юуны өмнө чуулганд хэлэлцэх асуудлыг хөдөлмөрчдөөр сайтар хэлэлцүүлж, олон нийтийн санаа бодлыг гүнзгий судлан, нэгтгэн дүгнэж байх хэрэгтэй. 

Социалист ардчилал гүнзгийрэх тутам манай орны хөдөлмөрчин төрийн үйл хэрэгт улам бүр бүтээлчээр өргөн оролцож, орон нутгийн АДХ-ын ажлын арга барил нарийсан хөгжсөөр байна. 

1983 оны эцсээр болсон БНМАУ-ын сум, хороо, район, орон нутгийн хотын АДХ-ын гүйцэтгэх захиргааны дарга нарын улсын зөвлөлгөөн нь төрийн орон нутгийн байгууллагын ажилтнуудын хуримтлуулсан арга туршлага, амжилт ололтыг нэгтгэж дүгнэж, АДХ-ын цаашдын зорилтыг тодорхойлон заасан билээ. Тэдгээр зорилтын дотор юуны өмнө иргэдийн улс төр, хөдөлмөрийн идэвх ажилд түшиглэн, зохион байгуулалт, дэг журам, сахилгыг бэхжүүлэх, хүн бүрийг БНМАУ-ын Үндсэн хуульд заасан иргэнийхээ үүргийг эрхэмлэн хүндэтгэж, нэр төртэй биелүүлдэг болгон хүмүүжүүлэх ажлыг дээд зэргийн үр дүнтэй зохион байгуулах асуудал нэн чухал байр эзэлж байна. Үүнээс үндэслэн БНМАУ-ын Сайд нарын Зөвлөл саяхан сум, хороо, район, орон нутгийн хотыг төрийн захиргааны ажлын үр дүнгээр социалист уралдаанд шалгаруулж байх тухай тогтоол гаргаж, уралдааны болзлыг баталсан юм. Энэхүү болзлын дагуу Хурлын зохион байгуулалт, олон түмний ажил болон хүн амын нийгэм соёлын үйлчилгээг сайжруулж, аж ахуй, соёлын төлөвлөгөөг тоо, чанарын өндөр үзүүлэлтээр хангах ажлыг социалист хууль ёсыг бэхжүүлэх асуудалтай нягт холбон, намын XVIII их хурлын шийдвэрийг хэрэгжүүлж, VII таван жилийн төлөвлөгөөг амжилттай биелүүлэхэд хүч анхаарлыг хандуулах ёстой. Манай орны хөдөө аж ахуйг хөгжүүлж, хүн амын хүнсний нөөцийг нэмэгдүүлэх зорилтот программын төсөлд заасан арга хэмжээг хэрэгжүүлэхэд төрийн орон нутгийн байгууллагууд хүч анхаарлаа төвлөрүүлэхийн зэрэгцээ хөдөө аж ахуйн цаг үеийн төлөвлөгөөт бух зорилтыг хугацаанд нь чанар сайтай биелүүлэх, 1984 - 1985 оны өвлийн бэлтгэлийг сайтар хангахыг эртээс анхаарвал зохино. 

Сонгогчдын захиа даалгаврыг хугацаанд нь чанартай хэрэгжүүлэх, депутат бүрийг тойрогт нь идэвхтэй, үр нөлөөтэй ажиллуулаад АДХ-ын гүйцэтгэх захиргаад бүх талын бодитой туслалцаа үзүүлж байх нь зүйтэй. Зарим сумын АДХ-ын гүйцэтгэх захиргаа шинэ сонгогдсон депутатад тойргийг хүлээлгэн өгөхгүй, ардын сонгуультны үйл ажиллагаанд залгамжлан авах зарчмыг нэвтрүүлэх тухай гаргасан тогтоол шийдвэрийг хангалтгүй биелүүлж байгаа дутагдлыг арилгах хэрэгтэй. 

Нам, төрөөс олон түмэнтэй тогтоосон амьд холбоог улам бэхжүүлэх нэг чухал шижим бол хөдөлмөрчдийн захидал, мэдээлэл, санал хүсэлтийг хүлээн авч, хөнгөн шуурхай барагдуулах явдал мөн. Тийм учраас энэ талаар гарсан хууль тогтоомж, шийдвэрийн заалт бүрийг нарийн чанд биелүүлэхийн хамт бусад байгууллага түүнийг хэрхэн биелүүлж байгааг тогтмол хянан шалгаж байх нь орон нутгийн АДХ, түүний байгууллага, депутатуудын байнгын үүрэг гэдгийг хэзээ ч мартаж болохгүй. 

Анхан шатны АДХ-ууд улс ардын аж ахуйг удирдах, нийгэм, төрийн хэрэгт хөдөлмөрчдийг хамгийн идэвхтэй, ухамсартай өргөн оролцуулах ажлыг аль хэр оновчтой, зөв, сайн зохион байгуулснаас тухайн байгууллагын ажил үйлсийн амжилт шалтгаална. Иймээс сум, хороо ( район, орон нутгийн хотын АДХ-ын гүйцэтгэх захиргаад хурлын ажлын хэтийн төлөвлөгөөг шинжлэх ухааны үндэслэлтэй боловсруулж, түүнийгээ хатуу мөрдөх, иргэн бүрийг боловсролтой, хөдөлмөрч, нийгмийн өндөр идэвхжилтэй, эх оронч, пролетарийн интернационализмд үнэнч, социалист ололтыг хамгаалан бэхжүүлэхийн төлөө мятаршгүй тэмцэгч байх үзлээр хүмүүжүүлэхийг онцгой анхаарч ажиллавал зохино. Түүнчлэн МАХН-ын Төв Хорооны ээлжит бус VIII бүгд хурлын шийдвэр, тус бүгд хурал дээр нөхөр Ж, Батмөнхийн хэлсэн үгэнд дэвшүүлсэн зорилтыг хэрэгжүүлэхийн тулд өөрсдийн ажилд бодитой зөв дүгнэлт хийж, оршиж байгаа дутагдлыг арилган 1984 оны аж ахуй, соёлын төлөвлөгөөт зорилт, социалист уралдаанд авсан үүргийн заавал биелүүлэхэд сумын АДХ-ын гүйцэтгэх захиргааны удирдлага, зохион байгуулалт, хяналт шалгалтыг улам сайжруулах явдал өнөөгийн чухал зорилт болж байна. . . 

