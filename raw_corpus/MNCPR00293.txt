Испани-1982

Хөлбөмбөгийн дэлхийн аварга шалгаруулах 18 дахь удаагийн тэмцээн ХБНГУ-д болно. Хөлбөмбөг сонирхогчид төдийгүй дэлхий даяар уг спортын халуун үйл явдлыг дөрвөн жилийн турш тэсэн ядан хүлээсэн гэхэд хилсдэхгүй. 
Дөрвөн жил тутамд болдог дэлхийн хамгийн цуутай спортын үүх түүхийг бид уншигчдадаа долоо хоног бүрийн лхагва гаригт цувралаар толилуулж байна. Энэ нүүрийг Д.Бат-Эр-дэ-нэ хөтлөн явуулж байгаа юм. Тэр нэгэн зун, Испанид үргэлжилсэн дөрвөн долоо хоног эцэстээ Италийн ард түмэнд хосгүй аз жаргал авчирна хэмээн хэнбугай нь ч төсөөлөөгүй. Гэхдээ бүх зүйлийг дэс дарааллаар нь өгүүлье. Жоао Авеланж 70-аад оны дундуур FIFA-гийн ерөнхийлөгч болмогцоо хамгийн түрүүнд хэрэгжүүлэхээр оролдсон санаачилга нь шигшээ тэмцээнд оролцох багийн тоог өргөтгөх асуудал байв. 1978 оны ДАШТ-д дээрх шинэчлэлийг хийхээр оролдсон боловч амьдралд хэрэгжүүлэхэд арай бага хугацаа байсан тул дараагийн мундиалыг хүлээхээс аргагүй болсон юм. Сонирхогчдын тоо үлэмж нэмэгдсэн дэлхийн нэг номерын спорт дөрвөн жилд нэг удаа зохиогддог тэмцээндээ 16-хан улсын төлөөллийг илгээх нь багадах болов. "Испани-82"-оос эхлээд энэ тоог 24 болгон өргөжүүлэхээр шийдвэрлэлээ. Ж.Авеланжийн энэ шийдвэр цагаа олсон чухал өөрчлөлт байсан гэдгийг Испанид болох дэлхийн аваргын тэмцээн баталсан юм. "Испани-82" тэмцээн бүсийнхээ сонгон шалгаруулалтын үеэс л сюрприз өргөн барьж эхлэв. Сүүлчийн хоёр мундиалын дэд аварга голландчууд, дэлхийн аваргад тогтмол оролцож дээгүүр "давхидаг" Шведийн шигшээ баг, Португальчууд болон Мексикийн баг финалын тоглолтод "зорчих" эрхээ алдсан бол англичууд сүүлчийн мөчид л шилдэг 24-т багтаж байлаа. Гэтэл хүн бүхний мэдээд байдаггүй Шинэ Зеланд, Гондурас, Сальвадорын шигшээ багууд багтсан байх жишээтэй. Шинэ Зеландын хувьд бүр сунайсан 22 тоглолт хийж байж Испани явах эрхээ олж байсан нь бахархууштай. 1981 оны арванхоёрдугаар сард болсон сугалаа 24 багийг зургаан хэсэгт хуваасан бөгөөд хаа очиж багууд тэнцүүхэн хуваагдан элдэв янзын "үхлийн бүс" гэж нэрлэгдэхээр явдал гарсангүй. ДАШТ-ий хамгийн эхний тоглолт Аргентин, Бельгийн хооронд болж залуухан Диего Марадонна ба түүний нөхдүүд Ги Тисийн багт 0:1-ээр хожигдон анхны сенсаацын эздээр тодров. Хоёр дахь тоглолт бас л дуулиан. Унгарчууд "шинэ цэрэг" Сальвадорын багийг 10:1-ээр бут ниргэж хөлбөмбөгийн ДАШТ-ий рекордын нэгэн шинэ хуудсыг нээлээ. Гэхдээ "Испани-82"-ыг чимсэн хамгийн гоё дурсамжтай үйл явдал "А" хэсгээс үүдэлтэй. Энэ хэсэгт Итали, Польш, Камерун, Перу гэсэн дөрвөн улсын шигшээ багтсан байж. Хоорондоо баахан тэнцсэн, уйтгартай тоглолтоор дүүрэн энэ хэсэг өөрийнхөө үнэнч фэнүүдийг хүртэл үргээсэн тийм л нэгэн агшингуудаар дүүрэн байв. Италийн тухайд бол бүр тусад нь ярьмаар. Ахлах дасгалжуулагч Э.Беарзот улсынхаа аварга шалгаруулах тэмцээнд "гялалзаж" байсан "Рома" багийн довтлогч Роберто Пруццогийн оронд Паоло Россиг багтаа "шингээсэн нь" хүн бүхний уурыг хүргээд л. Энэ нөхөр нь бооцоо тавигчдаас мөнгө авч тоглолтын дүнд нөлөөлсөн хэргээр "аавынд" сууж байгаад ДАШТ эхлэхээс хоёрхон сарын өмнө суллагдсан хүн шүү дээ. Дээр нь өвгөн Беарзот сэтгүүлчидтэй, багийнхаа хэн нэгнийг харьцахыг тас хориглосон нь дарин дээр давс нэмж орхисон. Нөгөө хэрүүлийн алим болсон Росси нь олигтой тоглодоггүй, уурласан тиффозинууд муу өвгөнийг шонд өлгөе гэх нь л холгүй байв. Гэхдээ Италичууд группээсээ Польшийн дараа, Камерунтай оноо тэнцүүлж ганц бөмбөгний зөрүүгээр цаашид тоглох эрхээ олов. Тэгээд дараагийн шатанд дэлхийн аварга Аргентин болон хүчирхэг Бразилын багийн хамт нэг "сагсанд" багтсан юм. Манай дунд үеийнхэн бараг л санаж байгаа даа. Бразилын шигшээ ямар "аймаар" байсныг. Фалькао, Сократес, Зико гээд л. Харин Камерун маш сайн тоглосон. Реже Миллегээр толгойлуулсан "номхрошгүй арслангууд" Польш, Итали, Перутай тэнцэж үндсэндээ нэг ч хожигдолгүй атлаа ДАШТ-ийг орхих гашуун горыг амслаа. Гэхдээ "хар" тив ирээдүйд Америк, Европын шилдэг шигшээнүүдийг айлгах болно гэдгийг мэдрүүлсэн гэх юм уу даа. Бусад хэсгүүдэд мөн л сонирхолтой ч гэмээр, сонирхолгүй ч гэмээр ойлгомжгүй зүйлүүдээр дүүрэн байв. Мундиалын өмнө өөрсдийгөө дэлхийн аварга болно хэмээн зарлаж, мэдээлж болох бүхий л хэрэгслээр тунхаглаж байсан нутгийн эзэд хойд Ирландын даруухан багт хожигдож Гондурастай хайнцав. Гэхдээ эцсийн мөчид торгуулийн цохилтоор гоол хийж байж хайнцсан гээч. Цаашид тоглохыг тулд хүчирхэг Югославыг заавал хожих хэрэгтэй байдаг. Энд л ёстой сонин хачин зүйл мандав. Югославын төрийн дууллын оронд Болгарынх эгшиглэж эхэлсэн энэ тоглолтын салхийг Югославчууд хагалж эхний гоолыг хийсэн. Хөөрхий нутгийн эзэд ийнхүү "ядарч" явах үед нөгөө шүүгч л дахиад "туслах" хэрэгтэй боллоо. Югославын хамгаалагч торгуулийн талбайгаас бараг гурван метр орчмын зайтай алдаа гаргахад шүүгч шууд л 11 метрийн цэг рүү заах нь тэр. Тэгээд болоогүй, эхний пенальтийг хаалгач хаасан нь шүүгчид "таалагдсангүй" дахин цохиулж байж оноог тэнцүүлж билээ. Эхний үе дуусаад Югославчууд амралтын өрөө рүүгээ зүглэтэл энэ өрөө нь цоожтой, аргагүйн эрхэнд хонгилд зогсч байгаад талбайдаа эргэн ирж байсан гэнэ. Хоёрдугаар үед нөгөө шүүгчийн их бага "балайрлын" ачаар Испаничууд дахин нэг гоол хийж дараагийн шатанд шалгарах боломжтой болсон юм. Гэхдээ 1/16 шигшээд Германы багт хожигдсоноор Испанийн шигшээ энэ удаагийнхаа тэмцээнийг өндөрлөсөн дөө. Австри, Германы шигшээ багуудын "жүжгийг" санаж байна уу. Аль аль нь дараагийн шатанд шалгарахын тулд Германы шигшээ "дүүгээ" илүү ч үгүй, дутуу ч үгүй 1:0-ээр хожих хэрэгтэй байв. Шууд л тоглолт эхлээд Хрубеш хэрэгтэй гоолоо хийж аваад л... Бүтэн 90 минут хоёр баг өөд өөдөөсөө инээмсэглээд зогсчихсон гэхэд болно. Ямартаа тухайн үеийн Францын шигшээ багийн дасгалжуулагч Мишель Идальго "хоёр багийн тоглогчдод бүгдэд нь энх тайвны төлөөх Нобелийн шагналыг олгоё" гэж байхав дээ. За даа, иймэрхүү үзэх юмтай, үзсэнийхээ дараа ярих юмтай адал явдлаар дүүрэн тоглолтуудын дараа 12 баг шалгарч дараагийн шатанд дөрвөн хэсэгт хуваагдлаа. Энд л нөгөө хөлбөмбөгийн спортын гайхамшиг эхэлсэн гэхэд болно. Мишель Платини, Тигана, Жиресс гээд л Францын залуу одууд гайхамшигт тоглолт үзүүлэн төвөггүйхэн шилдэг дөрөвт багтсан бол Герман, Польшийн шигшээ багууд мөн л ийм боломжийг гуйж биш гуядаж авч байлаа. Их шөвөгт үлдсэн дөрөв дэх баг нь Итали. Тийм шүү. Эхний тоглолтууддаа фэнүүдийнхээ нервийг барж дууссан "Скуадра -адзурра" хоёр дахь шатнаасаа чухам л ид шидийг бүтээж байв. Тэд дэлхийн аварга Аргентины шигшээг 2:1-ээр, Бразилыг 3:2-оор буулгаж авсан бөгөөд Бразилтай тоглосон тоглолтод нөгөө шоронгоос гараад шууд шигшээд багтаж бүхний дургүйцлийг хүргээд байсан Паоло Росси хеттрик хийж агуу "үсрэлтээ" эхэлсэн. Хагас финалд Италичууд нэг хэсгээс хамтдаа шалгарсан Польшуудтай сугалаагаар таарсан бөгөөд нөгөө Россигийн оруулсан хоёр гоолын ачаар финалд үлдсэн. Харин эсрэг талын хосууд болох Франц, Германы тоглолт уулга алдам мөчүүдийг хором тутам бэлэглэсэн "тулаан" болж билээ. Хаалгач Шумахерын нударга Баттистоныг нөгөө ертөнцөд илгээх шахсан мөч нэмэлт цагт Трезор, Жиресс нар гоол хийж францууд бараг л финалд үлдлээ хэмээн мөрөөдөж байсан үе, хичнээн бэртэлтэй ч сэлгээгээр гарч гоол оруулсан Румменниге, торгуулийн цохилт, Германчуудын ялалт гээд л. Зовж байж финалд үлдсэн Германы шигшээ, нэгэнт хүчээ аваад хөдөлчихсөн Италийн "галт тэргийг" зогсоож чадалгүй 3:1-ээр хожигдсон юм. Паоло Росси энэ тоглолтод бас л гоол хийж "Испани-82"-ын шилдэг тоглогч болсон байна. Ийнхүү Италийн шигшээ гурав дахь удаагаа дэлхийн аварга болж Италийн 40 настай хаалгач Дино Зофф, Испанийн хаан Хуан Карлосоос алтан цомыг гардаж байлаа. Гараагаа маруухан эхэлсэн ч яван чангарсан Италийн багт Росси, Тарделли, Альтобелли гээд л олон хөлбөмбөгч од болон гялалзсан ч хамгийн том гавьяа шагнал нь амнаасаа гаанс үл салгах өвгөн Беорзотод үлдэнэ. Талбайд гүйх 11 хүнээс гадна дасгалжуулагчийн сандал дээр шаналан суух тэр нэгэн хүний мэдлэг, мэдрэмж, авьяасаас багийн амжилт хэрхэн шалтгаалж болдгийг энэ ДАШТ харуулсан юм. "Испани-1982"-ын арван сонирхолтой баримт w Анх удаа хагас финалын хувь заяа тоглолтын дараах торгуулийн цохилтоор шийдэгдсэн. (Франц-Герман) w Унгар Сальвадорыг 10:1-ээр хожсон нь хамгийн их тоогоор хожсон рекорд гэж бичигдэхээр болсон. w ДАШТ нэг зэрэг 12 хотын 15 стадионд зохиогдсон нь бас л урд байгаагүй нэгэн амжилт байлаа. w Анх удаа ДАШТ-д ихэр хоёр хаалгач оролцсон. (Виктор, Вячеслав Чановууд, ЗХУ) w Италийн хаалгач Дино Зофф 40 настайдаа дэлхийн аварга цол хүртсэн нь хамгийн өндөр настай аварга гэж нэрлэгдэхээр боллоо. w Тэгвэл хойд Ирландын хөлбөмбөгч Норман Уайтсайд 17 нас 41 хоногтойгоор ДАШТ-д "зодоглосон нь" хамгийн залуу хөлбөмбөгч гэх алдрыг үлдээсэн. w Унгарын хөлбөмбөгч Ласло Кишш дэлхийн аваргын түүхэн дэх хамгийн хурдан хеттрикийг хийсэн хөлбөмбөгч. w Анх удаа финалын тоглолтод 11 метрийн торгуулийн цохилтыг амжилттай гүйцэтгэж чадаагүй. (Италийн Антонио Кабрини) w Германы хөлбөмбөгч Брайтнер хоёр удаагийн финалын тоглолтод гоол хийсэн хөлбөмбөгч. Ийм гавьяаг урд нь Пеле, Вава нар байгуулж байсан. w Анх удаа дэлхийн аваргын шигшээ тэмцээнд 24 баг оролцлоо. 
Б.ХУЛАН 
