Сонин хэвлэлийг НӨАТ-аас чөлөөлөхгүй гэсэн нь хэвлэлийн эрх чөлөөг боож байгаа нэг хэлбэр

Төсвийн байнгын хороо өнгөрсөн мягмар гаригийн хуралдаанаараа Нэмэгдсэн өртгийн албан татварын тухай хуульд нэмэлт оруулах тухай хуулийн төслийг хэлэлцэх эсэх талаар ярилцлаа. Энэ үеэр Засгийн газраас оруулж ирсэн төсөлд байсан сонин хэвлэл, сурах бичгийг НӨАТ-аас чөлөөлөх заалтыг 100 хувийн саналаар хассан юм. Монголын Сонины холбооны Ерөнхийлөгч Р.Хадбаатараас манай парламент яагаад сонин хэвлэлд ийм тоогүй хандах гээд буйн учрыг тодрууллаа.
-Төсвийн байнгын хороо нь сонин хэвлэлийг НӨАТ-аас чөлөөлөх заалтыг хассан талаар та ямар бодолтой байна вэ? -Хуульд ийм заалт оруулах талаар олон жилийн өмнөөс яригдаж байсан. Хэд хэдэн Засгийн газар дамжлаа. Ц.Элбэгдоржийн Засгийн газрын үед уг заалт дэмжигдэн УИХ-д орохоор болсон. Энэ Засгийн газар ч чөлөөт хэвлэлийг дэмжих нь зүйтэй гэж үзэн хуулийн төсөлд уг заалтыг хэвээр нь тусган УИХ-д оруулсан байх. Гэтэл Төсвийн байнгын хороо уг заалтыг шууд хассан. Өөрөөр хэлбэл, МАХН-ын бүлэг одоо байгаа НӨАТ-ын 15 хувийг 10 хувь болгон бууруулж төсөлд тусгахаар ярилцан бүрмөсөн хөнгөлөлт үзүүлэхгүй байхаар тохирсон юм билээ. Тэгээд байнгын хорооны хурлаар дэмжигдсэн. юм байна. -Одоохондоо батлагдаагүй байгаа шүү дээ. Хэрэв УИХ НӨАТ-аас чөлөөлөх заалтыг хассан хэвээр нь баталчихвал Сонины холбоо болон хэвлэл, мэдээллийн байгууллагуудаас үүнд яаж хандах вэ? -Байнгын хорооноос ийм шийдвэр гаргасанд их харамсаж байна. Чөлөөт хэвлэлийг дэмжиж ажиллах ёстой УИХ төслийн анхны хэлэлцүүлгийн үеэр байнгын хорооны хуралдаан дээр ийм шийд гаргаж байгаа нь тун тоогүй зүйл юм. Өөрөөр хэлбэл, Засгийн газар нь дэмжиж байхад УИХ татгалзаж байгаа нь сонирхол татаж байна. Бүлгийн хуралдаан дээр Г.Занданшатар гишүүний саналаар хэлэлцсэн гэж сонссон. Гэхдээ цаашдын хэлэлцүүлэгтээ энэхүү алдаагаа УИХ засах байх гэж найдаж байна. Бид төр, засаг, УИХ-аас мөнгө төгрөг гуйгаагүй. Татвараа төлдгөөрөө л төлөх байх. Татварын орчинг бий болгож эдийн засгийн хараат бус байдалтай байхад л энэ заалтыг оруулснаар илүү дөхөмтэй байна шүү дээ. -Бусад улс орны хувьд сонин хэвлэлийг НӨАТ-аас чөлөөлдөг жишиг бий юү? -НӨАТ болон сонины цаасыг хүртэл гаалийн татвараас чөлөөлөх, тэр байтугай утасны төлбөрийг нь хүртэл тал хувийг нь хөнгөлдөг жишгүүд бий. Үүнийг нь бүр хуульчлаад өгчихсөн байдаг юм билээ. Гэтэл манайд чөлөөт хэвлэл үүснээс хойших 16 жилийн хугацаанд чөлөөт хэвлэлийг дэмжих заалт огт алга байна шүү дээ. Чөлөөт хэвлэлийг ийнхүү дэмжихгүй буй нь эдийн засгийн хувьд хэвлэлийнхнийг хааж боож байгаа нэг хэлбэр ойлгож болохоор. Төсөлд байсан заалтыг хасахдаа шинээр НӨАТ-ын хөнгөлөлт үзүүлэхээ больё. Хуучин хуульд байсан заалтыг хэвээр нь үлдээгээд НӨАТ-ыг 15 хувь байсныг нь 10 хувь болгоё гэсэн байгаа юм. Хүн харахад хэвлэл сониныг НӨАТ-аас чөлөөлье гэж хэлээгүй ч угтаа бол тэгж хэлсэнтэй адилхан шийд гаргасан байна лээ. 
Д.Далай 
