АНУ-д удирдах албан тушаалтнуудыг тэтгэлэгтэйгээр сургана

"Удирдах албан тушаалтны боловсролыг дэмжих хөтөлбөр" эхлүүлж байгаатай холбогдуулан "Глобал Удирдагч" сангийн тэргүүн Б.Отгонбаттай уулзаж тодрууллаа. 
-Шинээр эхлүүлж байгаа хөтөлбөрийн талаар дэлгэрэнгүй мэдээлэл өгнө үү? -Удирдах албан тушаалтны хөтөлбөрийн ерөнхий зорилго нь төрийн болон төрийн бус байгууллага, бизнесийн хүрээнийхний удирдлагуудыг даяаршлын нийгмийн үед өрсөлдөх чадвартай болгож бэлдэх. Зөвхөн англи хэл сурахаас гадна тухайн орон нутгийн бизнесийн байгууллагуудтай уулзалт зохион байгуулах, манлайлах чадварын төрөл бүрийн сургалтад оролцох, АНУ-ын томоохон хотуудаар аялал зохион байгуулах гэх мэт цогц хөтөлбөр байгаа юм. Энэ хөтөлбөрт орсноор олон талын ач холбогдолтой. Манайханд богино хугацаанд яваад ирэх сонирхол нийтлэг байдаг. Уг чанартаа бол бүтэн жил болоход сэтгэлгээ, хэлний чадвар мөн тухайн соёлд орж чаддаг юм. Тиймээс АНУ гэдэг улсыг хөгжлийн загвар болгох гэж байгаа бол хоёр долоо хоног суралцаад Америк гэдэг орныг тодорхойлох биш удаан хугацаанд амьдарч, суралцсанаар сэтгэлгээний хувьд задарч тухайн нийгмийн талаар тодорхой ойлголттой болж ирдэг. Одоо манай нийгэмд хуулийн өөрчлөлт гэх мэт буруу шийдвэрүүдээс болж ард түмний дунд бухимдал их үүсээд байна. Энэ бол удирдах албан тушаалтнуудын шат шатандаа буруу, дутуу хийсэн үйл ажиллагаанаас болж үүсч байгаа юм. Иймээс тэдэнд дэмжлэг хэрэгтэй байна гэсэн үг. Олон жил Оросын системээр явж ирсэн манай нийгэм бүхэлдээ өөрчлөгдөх шаардлагатай нь тодорхой шүү дээ. Жишээ нь, төрийн байгууллагад хээл хахууль, хүнд суртлыг арилгана гэж ярьдаг. Үүнээс ангижрахын тулд менежментийг солих хэрэгтэй. Төрийн байгууллага барууны нийгэмд ямар хэлбэрээр явагддаг талаар судалж мэдэх хэрэгтэй гэсэн үг шүү дээ. Энэ хөтөлбөрт хамруулан хэл сурч, өндөр хөгжилтэй орны туршлагаас суралцан, Монгол Улсыг төлөөлөхдөө нүүр улайж ичихээргүй тийм л ур чадвартай болгосноор XXI зууны глобалчлалын эрин үед интеграци хийхэд бодитой хувь нэмэр оруулж байна гэж бодож байна. -Хамрах хүрээ болон гол шалгуурыг тодруулахгүй юу? -Энэ хөтөлбөр нь хэлний курс гэдгээс арай өөр ойлголт. Сүүлийн үед хэлний курст сурна гэж Элчин сайдын яамнаас виз аваад хууль зөрчин харлах сөрөг үйл явц маш их байна. Тиймээс гол шалгуур нь тухайн суралцагч тогтсон ажил амьдралтай, АНУ-д очоод мянган долларын төлөө харлаад үлдчихээргүй, Монгол Улсын төлөө хийх бодитой, тодорхой зорилгуудыг үндэслэж хөтөлбөрт хамруулан тэтгэлэг өгөх эсэхээ шийднэ. Мөн сангийн, сургуулийн, Элчингийн гээд аль аль талынхаа итгэлцлийг бүрэн даах чадвартай хүмүүсийг сонгон шалгаруулж явуулах болно. Бусдаар бол бид нээлттэй байлгана. Ялангуяа орон нутагт ажиллаж амьдарч байгаа удирдах ажилтнуудыг ч урьж байна. -Сургуулийн талаар болон төлбөрүүдийн талаар? -Монголдоо анх удаа хэлний курсээр 70 хувь тэтгэлэгтэй хөтөлбөр болж байгаа юм. Энэ хөтөлбөрийг бид АНУ-даа 13 дугаар байрт жагсдаг Кентаки мужийн Кампелсвилл их сургуульд хэрэгжүүлнэ. Сургалтын төлбөрийн хувьд 8800 ам.долларын үнэтэй бөгөөд та удирдах албан тушаал хашиж байгаа тул 69 хувь буюу 6.032 ам.долларын тэтгэлэг авч байгаа юм. Ингээд таны сургалтандаа төлөх төлбөр тань 30 хувь буюу 2768 ам.доллар болж байгаа юм. Дээр нь ажлаасаа нэг жил холдоно гэдэг хүндрэлтэй учраас нэг шат буюу нэг семестр нь хоёр сар байдаг тул хугацаагаа сонгох боломжтой юм. Сургуулийн хувьд ангидаа 10-15 оюутантай гэдэг утгаараа сургалт маш чанартай. Мөн манай хөтөлбөрт оролцсоноор нэг семестрт 15-20 цагийн сайн дурын ажил хийх ёстой. Жишээлбэл орон нутгийн хөгжлийг дээшлүүлэх тал дээр ажиллаж орон нутгийн иргэдтэй харилцаа холбоо тогтоож эхэлбэл зөвхөн хичээл хийх бус бусадтай харьцсанаар хэлний мэдлэгээ дээшлүүлэх боломж бүрдэнэ. Тэгж байж номноос сурч болохгүй юмыг харилцаанаас суралцдаг. Дээр нь энэ хөтөлбөрийг төгсөөд тоефлийн оноотой болоод хүсвэл цаашлаад өндөр тэтгэлэгтэйгээр манай сургуулиудаар магистрт сурах, докторт суралцах ч боломжтой. Global executive  programm нь маш шинэлэг юм л даа. АНУ дахь өөрийн салбарын дагуу тэргүүлэгч байгууллагынхантай уулзах, нэр хүндтэй хүмүүстэй уулзалт зохион байгуулах, мөн ажил хийх эрхтэй визтэй тул өөрийн салбарт ажиллах боломжийг олгоно. Энэ тал дээр бид ажиллаж байна. Манлайлах чадвар болон байгууллагын соёлд давхар суралцана. Жишээлбэл, төрийн албан хаагчдын хувьд Вашингтонд очиж төрийн байгууллагатай танилцах, бизнесменүүдийн хувьд Нью-Иоркод очиж жинхэнэ бизнесийн орчин ямар байдаг талаар туршлага судлах болно. -Шалгуурт тэнцлээ гэж бодоход хэдийд хаана очиж бүртгүүлэх, мөн сургалт яг хэзээ эхлэх вэ? -Манай сангийн байранд буюу "Гэрэл" төвийн хоёр давхарт ирж бүртгүүлээд сангийн ярилцлагад ороод тэтгэлэг авах эсэхээ шийднэ. Сургууль маань энэ оны наймдугаар сарын 22-нд эхэлж ирэх оны тавдугаар сард дуусна. -АНУ-ын визийн асуудал их байдаг, энэ тал дээр ямар баталгаа өгч байгаа вэ? -Ер нь бол манай сангийн тэтгэлгээр сурч байгаа 34 оюутны хувьд ямар нэгэн визний асуудал гараагүй. Ямар нэгэн арын хаалга, хахууль гэх мэт зүйл огт байхгүй. Иймд Элчингээс болон манай сангаас юу шаардаж байна тэрний дагуу л бид бэлдэж оруулах болно. Элчингийн тавьдаг шаардлагууд, санхүүгийн болон ёс суртахууны хувьд таарах хүмүүсийг бид дэмжих болно. Манай сангаас энэхүү боловсролын хөтөлбөрүүдээ Засгийн газартай хамтарсан хөтөлбөр болгох тал дээр ажиллаж байгаа. Эхний байдлаар дэмжигдэж байгаад бид баяртай байна. -Танай сангаас 60-100 хувийн тэтгэлэг олгодог. 100 хувийн тэтгэлэгт яг ямар хүмүүст хамаарагдаж байгаа вэ? -Одоогоор манай сангаас Дикинсоны их сургуульд нэг хүүхдийг 35.552 ам.долларын 100 хувийн тэтгэлэгтэйгээр суралцуулах уралдаан зарлаж байгаагаа дуулгая. Сүүлийн үед шоу хийгээд байр, машин өгнө гэж амлах болсон. Тэгвэл бидний зохион байгуулж байгаа энэ шоугаар олгох 35552 ам.долларын тэтгэлэг нь тухайн хүндээ насан туршийн магадгүй хойч үедээ, цаашлаад монголдоо оруулж байгаа үнэтэй хувь нэмэр болж байгаа юм. Удирдах албан тушаалтны хөтөлбөр ч мөн адил. Тиймээс энэ бол ирээдүйгээ харсан үржигдэх чадвартай хөрөнгө оруулалт юм. Аянгын хувьд долоо хоногт хоёр удаагийн нэвтрүүлгээр, сонингоор гээд олон нийтэд нээлттэй явагдана. Тэтгэлэгт хөтөлбөр гэхээр л ард түмний хүүхдүүдэд олгогдох магадлал тун бага хэмээн энгийн хүмүүсийн итгэл алдардаг. Гэвч бид шударга үнэнч, нээлттэй ардчилсан зарчмаар энэхүү шалгаруулалтаа явуулна. Scholarship гэдэг үгийг монголоор тэтгэлэг буюу санхүүгийн чадваргүй хүмүүст зориулсан мэтээр орчуулаад байгаа боловч Sholor гэдэг үг нь чадвартай гэсэн үг шүү дээ. Тиймээс чадвартай хүн чадаж л байвал явах боломжтой. Та баян байсан ч ядуу байсан ч хамаагүй юм. Иймээс манай 100 хувийн тэтгэлгээр баян хүний хүүхэд ч явж болно, ядуу хүний хүүхэд ч явж болно. Гагцхүү чадвартай л байх ёстой. Тэнд сурч Монголынхоо төлөө ажиллах хүсэлтэй байх ёстой. Хүмүүс ярьдаг "наад хүмүүс чинь явчихаад хүрч ирэхгүй" гэдэг. Тухайн хүнтэй суралцах хугацааны туршид холбоотой байж бид сурвалжилж байх болно. Тэр хүн ТВ-ээр гараад ард түмэн мессежээр сонгоод явуулчихсан учир ирэх л ёстой шүү дээ. Төрийн сангаар сурч байгаа хүмүүс буцаж ирэхгүй байгаа асуудал байдаг. Энэ нь тэтгэлгийн санг зохицуулж чадахгүй байгаа буюу менежменттэй холбоотой. -Энэ тэтгэлгийн төлөө олон залуус өрсөлдөх байх. Иймд сангийн зүгээс шалгаруулалтыг ямар хэлбэрээр явуулах гэж байгаа вэ? -Одоогоор 70 гаран залуус бүртгүүлээд байна. Шалгаруулалт мэдээж хэд хэдэн шаттай байх ба ТВ, сонин, FM радио, вэб сайтуудаар бид тухай бүрт нь мэдээлж байх болно. Мэдээж үзэгчдийн саналыг хамгийн ихээр чухалчлан авч үзэх болно. Иймд үзэгчид маань шүүгчид байна гэсэн үг. -Жилд хэдэн удаа энэхүү шалгаруулалтыг явуулах вэ. Залуучууд маань бэлдэж эхлэх байх? -Байнга үргэлжлэх болно. Ямар ч байсан одоогоор зургаан сургуульд бид 100 хувь тэтгэлэг өгөх зорилготой байна. Тиймээс боломж их байна гэсэн үг. Цаашид ч энэ боломж үргэлжлэх болно. -Бусад танай салбар хөтөлбөрүүдийн талаар сонирхъё? -Олон салбар хөтөлбөрийг бид эхлүүлэхээр ажиллаж байна. Ер нь манай сангийн тэтгэлгийг зөвхөн бакалаврт явах гэж байгаа залуус бус бусад сургалтуудад ч бид өргөн хамруулах зорилго тавьж байна. Одоогоор төрийн албан хаагчид, удирдах албан тушаалтнууд, сэтгүүлчид, эмнэлгийн байгууллагын ажилтнууд буюу эмч, сувилагчид, хуулийн ажилтнууд, өмгөөлөгчид, банкны ажилтнууд, менежерүүд, урлагийн болон спортын салбарынхан, төрийн бус байгууллагын ажилтнууд гэсэн салбарт бид ажиллаж эхэлж байна. Эдгээр салбарын хүмүүс тэтгэлгээр суралцах хүсэлтэй байгаа бол бидэнд хандаж эхлэх нь зүйтэй болов уу. -Танай сангийн бусад тэтгэлгийг авах гол шалгуурыг тодруулбал? -Тоефлийн 450-525 оноо шаардах ба тухайн салбартаа ажиллах сонирхол, цаашдын хувийн болон улс орныхоо төлөөх зорилгыг харгалзан үзнэ. Хөтөлбөрийн зүгээс тухайн салбарын дагуу суралцах, ажиллах боломжийн тал дээр бид хамтран ажиллах болно. Одоогоор манай сангийн тэтгэлгээр нийт долоон сургуульд дипломын, бакалаврын, магистрын зэргүүдээр суралцах боломжтой байгаа. Иймд монголчууд маань англи хэлний мэдлэгээ зорилго болгон дээшлүүлэхэд тэтгэлгээр суралцах боломж маш их. Нэг зүйлийг нэмж хэлэхэд 10 дугаар ангиа төгсөөгүй хэдий ч тоефлийн оноогоо авсан маш олон залуу байдаг. Эдгээр залуусаар бахархаж байна. Эцэг эхчүүд маань хүүхдийнхээ боловсролд ч их анхаардаг болсон. Хэдхэн жилийн дараа л гэхэд Монголд маш сайн бэлтгэгдсэн хүчтэй боловсон хүчин болж ирэх юм. Иймд одоо ажиллаж байгаа залуус маань ч гэсэн өөрийн боловсролдоо анхаарч эхлэхгүй бол түрэгдэн гарах хугацаа ойрхон ирсэн байна гэсэн үг шүү дээ.
Н.НАМНАН 

