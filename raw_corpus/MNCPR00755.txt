Дээхнэ үед оёсон хувцсаа өнгөтэй болгох гэж будганд оруулдаг байлаа

Театрын уран бүтээлийг үзэгчдэд хүргэхэд хамгийн нөлөөтэй хүмүүс нь мэдээж жүжигчид. Тэгвэл тэр жүжигчдийн тухайн дүрээ амилуулахад нь бүр их нөлөө үзүүлдэг хүмүүс бол театрын арын албаныхан, түүний дотроос оёдолчид байдаг билээ. Улсын драмын эрдмийн театрын оёдолчин соёлын тэргүүний ажилтан С.Оюунчимэгтэй уулзаж, театрын арын албаны талаар ярилцсан юм.
-Таны ажил, амьдралын гараа хэрхэн эхэлж байсан талаар яриагаа эхэлье. Театр хэмээх их айлын арын албанд зүтгээд хэдэн жил болж байна вэ? -Би багаасаа жүжигчин болно гэж боддог байлаа. Манай ангийнхан ч "чи яг жүжигчин болох байх аа" гэж ирээд л надад урам өгдөг байсан. Удсан ч үгүй би 1974 онд аравдугаар ангиа төгсч Соёл урлагийн их сургуулийн жүжигчний ангид шалгалт өгсөн. Жүжиглэх авьяас болон бусад шалгалтдаа тэнцсэн боловч бие бялдрын хөгжил гэх мэт шалгуураас болоод тухайн үедээ тэнцээгүй юм. Бидний үед жүжигчний ангийн шалгуур нэлээд нарийн байсан нь бас нөлөөлсөн байх. Тэгээд л багаасаа хүсэж мөрөөдсөн мэргэжлээ эзэмших хувь дутаж, жүжигчин биш юмаа гэхэд ямар ч байсан урлагийн салбарт ажиллана хэмээн өөртөө амласан. Тэр амлалтаа биелүүлэх гэж тэр зундаа драмын театрыг зорьсон доо. Эхний жилдээ үйлчлэгч хийж байгаад ажлынхаа зав чөлөөгөөр оёдлын тасагт нь орж тусалдаг байлаа. Тэгээд дараа жилээс нь оёдлын тасгийн үйлчин Цэгмид эгчид шавь орж, оёдолчин болсноос хойш 34 жил өнгөрчээ. -Аравдугаар ангиа төгсөөд оёдолчин болсон гэхээр танд үйл хийх удмын авьяас байжээ? -Миний аав Санжаажав гэж хүн байсан. Худалдааны талын мэргэжилтэй. Аав маань намайг өөрийнхөө мэргэжлээр ажиллаасай гэж хүсдэг байсан ч урлагийн хүн болно гэж зүтгэсээр тэр замаараа амьдарч байна. Харин миний ээжийг Магсаржав гэдэг. Одоо 80 настай, их уран хүн бий. Өдгөө ийм өндөр настай ч хүүхдүүддээ дээл хийж өгөөд л суудаг. Тэгэхээр намайг оёдолчин болоход миний ээж нөлөөлсөн. Тэр үед ээжээсээ асууж сурах зүйл их гардаг байсан. Одоо ч гэсэн их юм асууна. -Драмын театр хэдэн оноос оёдолчинтой болсон юм бэ, та хэд дэх үеийнх нь оёдолчин бэ? -Манай оёдлын тасаг анх гурван оёдолчин, нэг мастертай 1974 онд байгуулагдаж байсан. Тэдгээр оёдолчдын нэг нь би. -Анх оёдолчин болчихоод юу оёж байв? -Эхний үедээ тайзны хөшиг болон театрын гадна хадах анонс гэх мэт хялбар оёдолтой зүйлс оёдог байсан. -Үйлчний мэргэжлийг эзэмшиж байхдаа шантрах үе гарч байв уу? -Тэгэлгүй яахав. Эхний жилдээ "энэ ажлыг би ерөөсөө чадахгүй юм байна" гээд гарч явах гэтэл Цэгмид эгч маань "Үгүй ээ, чи чадахаар хүүхэд байна. Их нямбай юм. Ахиад жаахан хичээгээд оё" гэж надад урам өгч байж билээ. Түүнээс хойш би шантраагүй ээ. Тэр үед Цэгмид эгч маань надад урам өгөөгүй бол би өдийд ингээд сууж байхгүй байсан гэж боддог. Тэр эгчдээ би маш их баярладаг. Гэвч эгч маань одоо хорвоогийн мөнх бусыг үзүүлсэн. -Одоо танай тасаг хэдүүлээ вэ? -Одоогоор ганцаараа ажиллаж байгаа. -Таны ажлын горим ямар байдлаар явдаг вэ? -Зураач эхлээд бүх жүжигчдийнхээ хувцсыг нь зурж, эскиз гаргаад бас орох материалыг нь сонгоод өгдөг юм. Харин миний ажил бол тэдгээр материалыг жүжигчдийнхээ биеийн хэмжээгээр эсгээд, оёж бэлэн болгох. -Зураачийнхаа зурсан загварт ямар нэг зүйл нэмэх ч юм уу, өөрчлөлт хийх тохиолдол гардаг уу? -Тийм зүйл зарим тохиолдолд л гарна. Жүжигчинтэйгээ ярилцаж байгаад ганц, нэг чимэг нэмэх зүйл гардаг. Тэгэхдээ тэр болгоныг өөрчлөөд байдаггүй. -Жүжгийн нээлтээ хийхээс хэд хоногийн өмнө танд хувцасны эскиз нь ирдэг вэ, нэг жүжигт хичнээн хувцас хийдэг вэ? -20-иод хоногийн өмнө эскиз нь ирчихнэ. Нэг жүжигт тоглох дүрээсээ шалтгаална. Зарим тохиолдолд дөрвөн хувцас хийж байхад заримдаа 20-ийг ч хийх үе байдаг. -Театрын хувцсыг хэдхэн оёдлоор торгоох төдий хийчихдэг гэсэн яриа байдаг? -Үгүй ээ. Хэдийгээр ганц удаа өмсөх хувцас хийж байгаа ч гэлээ бүх оёдол нь бүрэн бүтэн байх хэрэгтэй. Жүжигчид хувцсаа өмсөөд тоглож байхад нь урагдчихвал яана. Дутуу оёдлоор хийж болохгүй. -Аливаа нэг дүрд зориулан хийсэн хувцас нэлээд чимхлүүр ажил шаардсан харагддаг? -Тэгэлгүй яахав. Тухайн дүрийн онцлогийг гаргах хувцас хийнэ гэдэг нэлээд ур шаарддаг. Одоо янз бүрийн материал элбэг болж дээ. Дээхнэ үед бид чинь хувцсаа оёчихоод дараа нь эрээн алаг өнгө оруулах гэж будганд хийдэг байлаа. Одоо бол зүйгээд л оёчихно. -Өөрөө загварыг нь гаргаж оёсон хувцас танд байдаг уу? -Миний анхны хийсэн хувцаснууд бол "Хоёр эзний нэг зарц" жүжгийн гол дүрийнх. Мөн "Гамлет" жүжгийн гол дүрд тоглосон ардын жүжигчин Жамсранжав гуайд зориулан жижиг савхиар зүйж өмд, цамц хийсэн. Харин өөрөө зохиосон хувцас бол "Ромео, Жульетта хоёр" жүжиг болон "Хаан түүх" жүжгийн хувцас- бий. -Тэдгээр хувцсыг дахин ашигладаг уу? -Зарим тохиолдолд л ашиглана. Бидний хийсэн хувцсыг бүгдийг архивлаад хадгалчихдаг юм. -Та одоо ямар жүжгийн хувцсыг урлаж байна вэ? - "Нэргүй од" жүжгийн гол дүрийн гурван бүсгүйн хувцсыг урлаж байна. 
Т.Гэрэлмаа

