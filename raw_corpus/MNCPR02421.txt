ТА ХЭРЭГЛЭЭНДЭЭ тохируулан компьютерээ сонго

Өнөөгийн нийгмийн хөгжлийг тодорхойлох болсон мэдээллийн технологийн дэвшилтэй хөл нийлүүлэн алхахыг хүсэх хэн бүхэнд зориулж "Өдрийн сонин", "Компьютер сонирхогч-мэргэжилтнүүдийн клуб" хамтран "Цахим Ертөнц" булангаа толилуулж байна.
Та бүхэн сонирхсон асуудлынхаа талаар мэргэжлийн зөвлөгөө, туслалцааг "Өдрийн сонин"-ы редакциар дамжуулан "Компьютер сонирхогч-мэргэжилтнүүдийн клуб"-ээс авч болно. Компьютерийг хэрхэн зөв сонгох вэ? Өнөөгийн нийгмийн хөгжил нь бүхий л салбартаа мэдээлэл, мэдлэгийг бүтээх, түгээх, олж авах боломж чадвар, хурдаас шууд хамаарах болсон нь нэгэнт тодорхой билээ. Энэ ч учраас өдгөө компьютерийн оролцоо шаардагддаггүй, компьютер хэрэггүй тийм салбарыг олоход бэрх болжээ. Манай орны хувьд ч энэхүү технологийн дэвшлээс хувь хүртэж компьютерийн техникийг ашиглах болсон нь мэдээлэлтэй харьцах үйл ажиллагааг хөгжлийн шинэ төвшинд гаргасан билээ. Арваадхан жилийн өмнө айл гэрт байтугай албан газруудад ч нүдний гэм байсан компьютер нь өдгөө нийтийн хэрэглээнд хурдацтай нэвтэрч, найман настай балчраас наян настай буурал хүртэл өөрсдийн хэр хэмжээгээр ашиглах болов. Хэрэглэгч та өөрийн хэрэглээний онцлог, хувийн шаардлагад нийцсэн, оновчтой, үр ашигтай сонголтыг хийхэд сайтар анхаарах нь чухал юм. Ер нь ч компьютер худалдан авах, сонгоход гэрт ашиглах уу, ажил дээрээ тавих уу гэдэгт биш, харин ямар чиглэл, зорилгоор ашиглах вэ, тэр компьютерээ ашиглан юу юу хийх, ямар программ суулган ажиллуулах вэ гэдэг дээр анхаарах нь зүйтэй. Иймээс манай нөхцөлд түгээмэл хэрэглэгддэг дараах зориулалтын компьютерүүдийг хэрхэн сонгож авах талаар товч зөвлөгөөг хүргэж байна. Гэртээ ашиглах компьютерт онц чухал ач холбогдол өгөхгүй байж болох ганц хоёрхон зүйл бий. 1. Гадаад өнгө үзэмжийг чухалчилдаггүй бол тэжээлийн блоктой цаасан хайрцганд ч компьютерийн эд ангиудыг угсран ажиллуулж болно. Харин гоё Case (гадна хайрцаг) авах мөнгөөрөө компьютерээ дотор талаас нь тордсон нь дээр. 2. Өдөр шөнөгүй тасралтгүй суугаад байдаггүй, нүдний хараа тань асуудалгүй бол дэлгэц (Monitor)-дээ санаа тавихгүй байж болно. Бүрэлзэж, жирэлздэггүй, 32 бит өнгө хэвийн ялгадаг, 1024 х 768 цэгийн нягтшил (Resolution) хүлээн авах чадвартай 14-15 инчийн дэлгэц байхад болно. Дээрх хоёроос бусад зүйлсийг өөрийн хэрэгцээ, шаардлага, санхүүгийн боломжид тааруулаад аль болох өндөр л тавьсан нь дээр биз ээ. Интернэт кафен үйлчилгээнд ашиглах компьютер Интернэтийн үйлчилгээ эрхлэхэд өндөр хурд, бүтээмж шаардаад байх программ хэрэглэдэггүй болохоор заавал хүчтэй компьютер авах шаардлагагүй юм. Интернэт кафед ашиглах компьютерүүдэд тавигдах гол шаардлага бол ойр зуурын хэрэглээний (бичиг хэргийн) програмуудыг үйлчлүүлэгчдийн санаанд хүрэх хэмжээнд ачаалчихдаг байхад л болно. Хамгийн гол нь Интернэт кафе нь өөрөө ашиг олох зорилготой үйл ажиллагаа тул компьютерүүд нь аль болох хямдхан байвал зүгээр. Интернэт Кафед байх компьютерийн үндсэн үйл ажиллагаа нь интернэтийн сүлжээнд холбогдож мэдээлэл солилцох явдал юм. Гэтэл өнөөгийн байдлаар Монголд интернэтээр дээд тал нь 2 Мб/с Transfer Rate (дамжуулах хурд) -тайгаар мэдээлэл солилцох боломжтой байгаа ч ихэнхдээ 200 Кб/с -с дээш гарахгүй байна. Уг нь ийм бага хурдаар дамжуулж буй мэдээллийг хүлээн авч, боловсруулахад өнөөгийн хэрэглээнд буй ихэнх компьютерүүдийн хүчин чадал бүрэн хангалттай юм. Яг интернэттэй өгөгдөл солилцох үйл ажиллагааны хувьд бол Pentium II 400 Mhz, Celeron 500 Mhz, AMD K 6-2 500 Mhz зэрэг нэлээд сул үзүүлэлттэй компьютерүүд ч гологдохгүй гэж үздэг. Харин үйлчлүүлэгчийн ачаалсан хэрэглээний программуудыг богино хугацаанд ачаалчихдаг байх нь Интернэт Кафены компьютерт тавигдах хамгийн хатуу шаардлага болох бөгөөд үүнийг хангахын тулд тэдгээрийн системийн үндсэн санах ой (RAM) нь 128 Mb болон түүнээс дээш, удирдах төв процессор (CPU) нь Pentium III 866 Mhz, Celeron 1000 Mhz, AMD Athlon/Duron 800 Mhz-ээс дээш байхад болох юм. Бас нэг анхаарах зүйл бол хатуу диск (HDD) -ийн хурд аль болох өндөр байвал зүгээр. Харин HDD -н багтаамж чухал биш. Эдгээрээс гадна Интернэт Кафед хэрэглэгдэх компьютерүүд нь үйлчлүүлэгчид харагдах хэсгээрээ үзэмжтэй байх шаардлага зүй ёсоор тавигддаг. Тухайлбал, дэлгэц нь гайгүй чанартай (болж өгвөл 17"), keyboard, mouse (гар, хулгана) нь аль болох сайн байвал үйлчлүүлж байгаа хүнд урамтай байдаг юм билээ. Түүнчлэн компьютер бүртээ аятайхан чихэвч залгачихсан байвал их зүгээр. Энэ мэтчилэн жижиг сажиг зүйлсэд анхаарал тавих нь Интернэт Кафед ашиглагдаж буй компьютерүүдэд нэлээд чухал үзүүлэлт болдог юм шүү. Тоглоомын төвд ашиглах компьютер Тоглоомын компьютерт дүрслэлийн төхөөрөмж (Graphic Card, GPU, IGP) сайн байх нь хамгийн чухал үзүүлэлт юм. Гэхдээ бусад төхөөрөмжүүдийн талаар хайхралгүй өнгөрч болохгүй. Тухайлбал, системийн санах ойн хэмжээ 256 Мб байхад ихэнх тоглоомонд хангалттай боловч зарим нь 512 Мб, түүнээс ч илүүг шаарддаг болоод байна. Гэхдээ хямд төсөр талаас нь тооцоод үзэхэд 256 Мб санах ойг 512 Мб болгосноос гарах бүтээмжийн өсөлт нь тийм ч их биш. Харин үүнд зарцуулах гэж буй мөнгөөрөө дүрслэлийн карт, эх хавтан (Mainboard)-аа сайжруулсан нь илүү үр дүнтэй. Дүрслэлийн картаас гадна тоглоом талын бүтээмжид нэлээд чухал нөлөө үзүүлдэг бас нэг хүчин зүйл бол санах ойн хурд юм. Энэ хурд нь тухайн санах ойн нэг удаад хүлээн авч чадах мэдээллийн багцын өргөн (Memory Bandwith), хандалтын хугацаа (Access Time)-с хамаардаг. Өөрөөр хэлбэл, RAM -н хэмжээг өсгөхийн зэрэгцээ хурдыг аль болох өндөр байхаар сонгох хэрэгтэй. Үнэ өртгийн хувьд DDR266 (PC 2100), DDR333 (PC 2700) болон DDR400 (PC 3200) хурдтай RAM-уудын хооронд үнийн зөрөө бараг байхгүй болсон тул DDR400 -г нь сонгох хэрэгтэй гэсэн үг. Харин DDR2-533, DDR2-800 RAM-ууд бүхий системүүд одоохондоо арай үнэтэй байна. Энд бичигдсэн 266, 333, ... , 800 зэрэг нь тухайн санах ойн бусад төхөөрөмжтэй мэдээлэл солилцох зурвасын давтамжийг мегагерц (MHz)-р илэрхийлсэн тоо юм. Гэхдээ таны сонгосон эх хавтан нь дээр дурдсан хурдаар RAM-д хандах чадвартай байх ёстойг анхаарах шаардлагатай. Хэрэв системийн эх хавтан RAM-н хурдаас бага хурдаар хандаж байвал RAM хичнээн хурдан байгаад нэмэргүй болно. Энэ тал дээр манайд орж ирж буй Intel Pentium 4, Celeron процессорт зориулагдсан зарим эх хавтангууд учир дутагдалтай байдаг бөгөөд нэлээд хэсэг нь 2.1 Gb/s (DDR266) -с дээш хурдаар RAM-д хандаж чаддаггүй. Харин AMD фирмийн Athlon ХР, Athlon, Duron зэрэг процессоруудад зориулагдсан эх хавтангууд системийн санах ойн хувьд нэлээд сайн чадвартай байдаг. Мөн сүүлийн үеийн эх хавтангуудад хос суваг (Dual Channel) бүхий санах ойн удирдлага (Memory Controller) ашиглагдсан байдаг ба энэ нь системийн санах ойтой харьцах зурвасын өргөнийг эрс өсгөх боломжийг олгодог. Төв процессор буюу CPU-н хувьд харьцангуй үр ашигтай сонголтууд гэвэл доорхи процессоруудыг санал болгох байна. Доод ангилалд: 1. AMD Athlon 1000-1400 Mhz (Бүтээмжийн хувьд ангилалдаа хамгийн өндөр. Харин олдоц муутай. Арчилгаа жаахан шаарддаг тал бий) 2. AMD Duron M7 1100-1300 Mhz (Ангилалдаа нэлээд дээгүүрт орно. Үнэ харьцангуй хямд. Олдоц муу талдаа) 3. Intel Tualatin Celeron 1100-1400 Mhz (Ангилалдаа хангалттай сайн гэж үзэж болно. Ижил давтамжтай Pentium 3-C бараг ялгарах зүйлгүй. Олдоц харьцангуй элбэг.) Дунд ангилалд: Жаахан дэмий сонголт гэвэл 2.0 Ghz -с доош хурдтай Pentium 4 -үүд буюу Willamette-ууд давтамжтайгаа харьцуулахад бүтээмж нь нэлээд доогуур байдгийг анхааруулъя. Тиймээс хэрэв Pentium-4 авах бол 2.0 Ghz-c дээш давтамжтай буюу Northwood Pentium-4 процессор авсан нь ашигтай. Уг ангилалд эдийн засгийн хувьд хамгийн ашигтай сонголт нь Duron M8 болох байх. Энэ Processor нь бүтээмжээрээ ижил давтамж бүхий Pentium 4 процессоруудтай ойролцоо боловч үнийн хувьд харьцангуй хямд тусдаг. Дээд ангилалд: Энд Pentium 4 Northwood C, Athlon XP Barton гэсэн CPU-ууд шилдэг нь юм. PR 2800-с дээш ангилалд Pentium-4 C нь, харин PR 2700-с доош бол Athlon XP Barton нь арай илүү гэгддэг. Pentium-4 C болон Pentium-4 B 3.07 Ghz процессоруудад Hyper Threading (HT) технологи агуулагдсан байдаг ба энэ нь Multi Task үйлдлүүдэд бүтээмжийг нэмэгдүүлж өгдөг. Гэтэл 3D тоглоом тоглох үед HT нь бүтээмжийг харин ч унагах хандлага ажиглагддаг тул тоглоомын компьютерт энэ функцийг хаах (Disable хийх) нь оновчтой. Үүнээс дээш ангилалд гэвэл Athlon 64, Athlon 64 FX, Pentium-4 EE гэсэн аваргууд багтах биз. Гэвч эдгээр процессорууд нь одоохондоо харьцангуй өндөр үнэтэй байгаа болохоор хэрэглээнд хараахан өргөн нэвтэрч чадаагүй байна. Дижитал зургийн үйлчилгээнд ашиглах компьютер Дижитал зургийн үйлчилгээнд ашиглах компьютерт шаардагддаг системийн бүтээмжийг тодорхойлох гол үзүүлэлт бол санах ойтой харьцах хурд, санах ойн хэмжээ юм. Иймээс их хэмжээний зурган өгөгдөлтэй ажиллах компьютерийг сонгохдоо CPU-н бүтээмжээс илүү санах ойн хурд, хэмжээнд анхаарал тавих нь зүйтэй. Үүнээс гадна хатуу диск (HDD) дээр виртуаль санах ой их хэмжээгээр үүсгэгддэг тул аль болох өндөр хурдтай хадгалах төхөөрөмж (Storage Device) сонгох нь системийн бүтээмжид нэлээд чухал нөлөө үзүүлдэг. Иймд зураг засварлах зориулалтаар ашиглагдах компьютерийг угсрах буюу худалдан авахдаа төхөөрөмжүүдийг дараахь байдлаар сонгох нь ашигтай. 1. Системийн санах ойн хэмжээ, хандах хурд. Аль болох өндөр давтамжтай, бага хүлээгдэлтэй санах ой ашиглах, боломжтой бол хос сувагт горимоор (Dual Channel Mode) ажиллуулах. 2. Ажиллагааны хурд өндөртэй хатуу диск (HDD) хэрэглэх. SATA, эсвэл ATA-133 Interface -тэй, өндөр эргэлттэй, хандалтын хугацаа богино байх... г.м. Арай илүү бүтээмж шаардлагатай тохиолдолд RAID горимыг, цаашилбал SCSI Interface-тэй хатуу диск ч ашиглаж болно. 3. Мэдээж CPU-ны бүтээмжид ч санаа тавихгүй байж бас болохгүй. За энд нөгөө л "AMD, Intel процессоруудын аль нь дээр вэ?" гэсэн мөнхийн асуулт тавигдаж мэдэх юм. Тэгвэл цэгэн зураглал (Photo Image) дээр хийгдэх үйлдлүүдэд Intel фирмийн NetBurst архитектур бүхий процессорууд илүү өндөр бүтээмжтэй гэж ойлгож болно. Харин шугаман (Vector) зураглал дээр хийгдэх үйлдлүүдэд AMD фирмийн K 7, K 8 Architecture бүхий процессорууд илүү бүтээмж үзүүлдэг. Учир нь цэгэн зураглал дээр хийгдэх үйлдлүүд нь харьцангуй Stream ихтэй үйлдлүүд байдаг бол, вектор дүрслэл бүхий зурагтай ажиллах үед Prefetch талын үйлдлүүд түлхүү хийгддэг. 4. Дүрслэлийн картын хувьд нэг их өндөр бүтээмжтэй Graphic Core шаардагдахгүй боловч, Render хийх чадвар нь аль болох сайн байх хэрэгтэй. Дээрх зөвлөгөө нь тухайн зориулалтын компьютерийг сонгож авахад ерөнхий баримжаа л болно. Үүний тулд ашиглах программуудын хувилбар (Version)-ыг мэдэж байх хэрэгтэй. Ихэнх программ, тоглоомын танилцуулга дээр ямар үзүүлэлттэй компьютер дээр хэвийн ажиллах талаар дурдсан байдаг. 
КСМК-ийн гишүүн М.ПҮРЭВ-ЭРДЭНЭ Х.ЭРДЭНЭБААТАР 
