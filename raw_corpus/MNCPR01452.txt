"Эрэл"-ийн Эрдэнэбат 10.8 тэрбум долларын төслийг тендергүйгээр БНХАУ-ын "Лү Нэн групп"-д олгожээ

Эрчим хүч экспортолно гэдэг сайхан санаа. гэхдээ энэ санаа шинэ биш. Байнга л яригдаж байдаг зүйл. Ярианы гол цөм нь хэрхэн яаж цахилгаан станц барьж байгуулж экспортлох тухай байгаа. Үүн дээр олны санаа ид уралдаж байгаа билээ. Үнэхээр нүүрсний нөөц ихтэй, хэрэглэгч нь хаяанд байгаа Монгол орны хувьд хужир гэсэн үг. Харамсалтай нь энэхүү орлогын эх үүсвэрт буруу гар орчихжээ. Тухайлбал, энэ оны зургадугаар сарын 1-нд Бээжин хотноо Монгол Улсын Түлш, эрчим хүчний яам, "Төвийн бүсийн цахилгаан дамжуулах сүлжээ" ТӨХК, БНХАУ-ын "Улсын цахилгаан сүлжээ компани", БНХАУ-ын "Лү Нэн групп" компанийн хооронд Монгол улсад нүүрсний уурхай, цахилгааны станцын цогцолбор байгуулах БНХАУ-д цахилгаан экспортлох төслийн урьдчилсан техник, эдийн засгийн үндэслэл (ТЭЗҮ) хийх талаар хамтран ажиллах гэрээ байгуулжээ. Энэхүү гэрээний талууд гэсэн хэсэгт:
"Монгол Улсын Түлш, эрчим хүчний яам албан ёсны хаяг: Засгийн газрын II байр, Нэгдсэн үндэсний гудамж 5/2, Улаанбаатар 46, Монгол Улсын "Төвийн бүсийн цахилгаан түгээх сүлжээ" (ТӨХК) албан ёсны хаяг: Монгол Улс Улаанбаатар хот Чингисийн өргөн чөлөө-45, Улаанбаатар-36, БНХАУ-ын "Улсын цахилгаан сүлжээ компани" албан ёсны хаяг: Бээжин хотын Ши Чан дүүргийн Ши Чан Ан гудамж-36 тоот, БНХАУ "Лү Нэн групп" компани албан ёсны хаяг: Шандун муж Жинан хот Жин Сан Лу гудамж 14 тоот цаашид "талууд" гэнэ" гэж тодотгосон байна. Энэ гэрээ ёсоор БНХАУ-ын "Лү Нэн групп" дээрх цогцолборуудын техник, эдийн засгийн үндэслэлийг боловсруулах нь ээ. Гэрээ ёсоор нүүрсний гурван ил уурхай, цахилгаан станцын цогцолбор байгуулна. Цогцолбор бүрт жилд 12 сая тонн хүртэлх нүүрс боловсруулах ил уурхай, 6 х 600 мвт хүчин чадалтай цахилгаан станц. Мөн гурван ширхэг 500 мвт-ын тус бүр нь 3600 мвт хүртэлх хүчин чадалтай өндөр хүчдэлийн тогтмол гүйдлийн цахилгаан дамжих шугам баригдах нь ээ. Үүнд ойролцоогоор 10.8 тэрбум долларын хөрөнгө зарцуулагдана. Түүнийг Түлш, эрчим хүчний сайд буюу "Эрэл"-ийн Б.Эрдэнэбат ямар ч тендергүйгээр дээрх Хятадын компанид давуу эрхээр олгожээ. Гэхдээ тэрбээр гэрээнд гарын үсэг зураагүй. Харин Газрын дарга Ц.Сүхбаатар нь зурж баталгаажуулсан байна. Яамны нэгжийн дарга хүн сайдыг төлөөлөх эрх зүйн үндэслэл байдаггүй. Энэ нь хууль зөрчсөн эхний үйлдэл. Тэгвэл "Лү Нэн групп"-д шилжиж байгаа энэхүү мөнгөөр IV цахилгаан станц шиг есөн станц барих мөнгө гэж ойлгож болно. IV цахилгаан станц нь 600 мвт-ын хүчин чадалтай сая гаруй доллароор боссон гэж үзэхэд ийм харьцуулалт гарч байна. Уг нь энэ төсөл хэрэгтэй юу гэвэл хэрэгтэй. Гэхдээ хууль зүйн дагуу хийгдэх ёстой байсан болов уу. Гэтэл салбар хариуцсан сайд нь өөрийнхөө багтаж байгаа Засгийн газрын танхим, улмаар УИХ-д мэдэгдэлгүйгээр гэрээ байгуулсанд хэргийн учир байгаа юм. Хууль зүйн дагуу хийгдээгүй энэхүү үйлдэл нь тэднийг тухайлбал, "Лү Нэн групп"-ээс хахууль авсан байх магадлалыг улам өндөр болгож байна. тэгээд ч гэрээнд гарын үсэг зурсан тус яамны Газрын дарга Ц.Сүхбаатар нь урьд өмнө нь иймэрхүү нууц байдлын гэрээнд гарын үсэг зурж гаршсан нэгэн бололтой. Тэрбээр Дэд бүтцийн яаманд ажиллаж байхдаа Япон улсын МЭЦУИ компанитай иймэрхүү гэрээ хэлцэл хийж будлиан хутгаж байсан нөхөр гэдэг. Япон улсын төрийн ажил алба нь цэгцэрчихсэн учир түүнтэй гэрээ хийсэн хүмүүс шийтгэл хүлээсэн. Тэднийг шийтгэл хүлээсэн тухай манай улсад албан ёсоор мэдэгдэж байсан юм гэнэ лээ. Харамсалтай нь Ц.Сүхбаатар түүнээс хазаар мулталж чадсан. Тэр байдалдаа гаршиж энэхүү далд үйлдлийг "Эрэл"-ийн Б.Эрдэнэбатын нөлөөн дор гүйцэтгэжээ. мэдээжийн хэрэг техник, эдийн засгийн үндэслэл хийх, барьж боловсруулах тэр их хөрөнгө манай улсад байхгүй. Иймд тус улсын болон тухайн группийн хөрөнгөөр хийгдэж өр болон хоцорно. Монгол Улс социализм байгуулсан 70 гаруй жилийнхээ түүхэнд хуучин нэрээр ЗХУ-д энэ хэмжээний өртэй хоцорсон. Түүнийг дарах гэж бөөн юм болсон. Одоо ч ул мөр нь арилаагүй байгаа. Тэгвэл Түлш, эрчим хүчний сайдын нөлөөлөл дор үүсч байгаа дээрх өр нь үүний нэгэн адил хойч үед маань дарамт болон хоцорно. Яагаад дарамт болон үлдэнэ гэж байгаа юм бэ гэхээр эрх бүхий албан тушаалтан дур мэдээд хийчихсэн учраас тэгж хэлж байгаа хэрэг. Түүнээс биш хууль зүйн дагуу Засгийн газар нь танхимаараа хэлэлцээд УИХ-аар гэрээ хэлэлцээрээ баталгаажуулаад хамтран ажиллагчаа зарчмын дагуу тендер зарлан тодруулсан, түүнийг нь бүх ард түмэн мэдэж байсан бол эрчим хүч гадагш нь экспортлох санаа бүрэн утгаараа хэрэгжиж манай улсын орлогын нэг эх үүсвэр болох боломжтой. Үнэхээр та бодоод үз. БНХАУ Их гүрэн. Тэнд энэ мэтийн техник, эдийн засгийн үндэслэл хийх хамтран ажиллах групп нь ганцхан "Лү Нэн" биш ээ. хэрэв хууль зүйн дагуу тендерийг нь шударгаар зарласан бол уг цогцолборыг босгох бүхий л нөхцөлийг үүнээс хямд хийх хамтран ажиллах тал олдоно гэдэгт огтхон ч эргэлзэх хэрэггүй. Харин "хонь хормой доогуур" гэдгийн адил тендер "Эрэл"-ийн Б.Эрдэнэбатын ширээн доогуур явчихсан нь л эмзэглэл төрүүлж байгаа юм. Энэхүү гэрээг хийгдэж байх үед буюу тавдугаар сарын 31-нээс зургадугаар сарын 4-ний хооронд Монгол Хятадын Түлш, эрчим хүчний хамтарсан ажлын хэсгийн III хуралдаан болж Түлш, эрчим хүчний яамны газрын дарга Ц.Сүхбаатар Монголын талыг ахалж оролцсон байна. 
Г.Эрдэнэбат
