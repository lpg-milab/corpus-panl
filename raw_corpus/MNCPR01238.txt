Эрүүл мэндийн сайд Л.Гүндалай Т.Ганди гишүүнд гар хүрэв

Иргэний эрүүл мэндийн даатгалын тухай хуульд нэмэлт өөрчлөлт оруулах тухай хуулийн төслийг гишүүн Л.Гүндалай санаачлан УИХ-д өргөн барьсан. Нийгмийн бодлого, боловсрол, соёл, шинжлэх ухааны байнгын хороо хуулийн төслийг хэлэлцэхгүйгээр санаачлагчид нь буцаахыг УИХ-ын олонхи нь дэмжлээ. 
Гишүүд Эрүүл мэндийн даатгал ач холбогдолтой ч нэгдүгээрт Засгийн газрын гишүүн танхим нь дэмжээгүй байхад УИХ-ын гишүүнийхээ хувиар салбарынхаа асуудлаар хууль санаачилсныг таашаагаагүй юм. Үүнээс болж гишүүн С.Баярцогт, Э.Бат-Үүл, З.Энхболд, Т.Ганди нар Л.Гүндалай сайдыг Засгийн газарт саналаа хэлэхэд нь танхимынх нь дэмжээгүйгээс арга буюу УИХ-ын гишүүнийхээ бүрэн эрхийг эдэлж хууль өргөн барьсан гэдэг нь зүйд нийцэхгүй гэж үзэцгээж байлаа. Үүнээс үүдэн зарим гишүүн энэ Засгийн газар чинь ойлголцож ажиллахгүй байгаа юм биш үү гэсэн асуулт гарч ирсэн. Тиймээс ч гишүүн З.Энхболд МАХН-ын бүлэгт хандан дангаараа Засгийн газраа бүрэлдүүлээч ээ. Хожим хариуцлага дангаараа хүлээхэд ч амар. Нэгэнт танхимтай ойлголцож ажиллахгүй байгаа сайд нараасаа татгалзах хэрэгтэйг зөвлөн Т.Очирхүү, Т.Ганди, Л.Пүрэвдорж гээд гайгүй гишүүд байж л байна шүү дээ. Эдний нэрийг дэвшүүлчихвэл бид дэмжээд өгье л дөө. Харин төслийг санаачлагч гишүүн Л.Гүндалай Монголын ард түмэнд хэрэгтэй. Гэхдээ энэ нь Засгийн газар болохгүй байгаа хэрэг биш. Нийгмийн хамгаалал, хөдөлмөрийн яам, Эрүүл мэндийн яам хоёрын л хоорондох асуудал. Энэ нь зөвхөн Л.Одончимэд, Л.Гүндалай хоёрын асуудал биш. Бүр хэдэн жилийн өмнөөс л иймэрхүү байдалтай явсаар ирсэн хэмээн өмөөрсөн ч Батж. Батбаяр, М.Зоригт нарын гишүүдээс бусад нь төдийлөн дэмжсэн үг хэлсэнгүй. Гишүүн З.Энхболд хуулиа батлуулах гэж гишүүдийг лоббидон ЭХО-ний аппарат, УАЗ-469 машин амалж УИХ болон Засгийн газрын гишүүн атлаа санаачилсан хуулиа батлуулахын тулд авлига өгөхөөр надаас бусдад нь бараг хандсан байсан. Энэ талаар Ёс зүйн хороонд хандана гэдгээ ч мэдэгдсэн юм. Гишүүн Л.Гүндалай "Би тэгж хэлсэн. Яадаг юм" хэмээн хүлээн зөвшөөрч З.Энхболд мэтийн юм ойлгодоггүй хүнд хэлээд ч яадаг юм. Тэрэн дээрээ тулах юм бол З.Энхболд гишүүн "Оргил" рашаан сувиллыг хувьчилж авсныг чинь мэднэ. Тэр байтугай танай хадам чинь одоо тэнд ажиллаж байгаа гэлээ. Хариуд нь З.Энхболд гишүүн хоёр дахь удаагаа "Оргил" рашаан сувиллыг хувьчилж авч байгаа гэж чи намайг гүтгэж байна шүү. "Оргил" одоо болтол хувьчлагдаагүй байгаа. Тийм болохоор албан ёсоор уучлалт гуйх хэрэгтэйг нь санууллаа. Нэгэнт оруулж ирсэн төсөл нь уначихсан болохоор нэлээд бухимдуу байв. Байнгын хороо нь дэмжээгүй болохоор ч тэр үү, Р.Раш гишүүний сандлыг түшин үг солилцож байсан Эрүүл мэндийн сайд асан Т.Ганди гишүүнийг дэргэд очин "Замыг чинь шулуутгаад өгнө" гэсэн үг хэлэнгээ цээж рүү нь гараараа түлхээд авсан юм. Р.Раш гишүүний сандлыг түшлэгийг түшиж зогссон Т.Ганди гишүүн эгээтэй л арагшаа уначихсангүй. Нэлээд уурласнаа нууж байсан ч "Чи үнэхээр шар хаданд очвол таарна" гэхчихээд танхимаас гарч одсон юм. 
Д.Далай 
