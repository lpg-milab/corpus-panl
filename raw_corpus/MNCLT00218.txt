Л.ТҮДЭВ

СОНГУУЛЬ

Өвгөн уулсын ноён оргил өглөөний хяруунд бууралтан дүнхийж, өргөн голын дөлгөөхөн урсгалд мөсөн зайр шажигнан хөвөөд, намуухан өглөө амьсгалахад тааламжтай ажээ. Их хотын гудамжаар энгэр дээр нь эвлэлийн гишүүний тэмдэгтэй нэгэн цовоо хүү гүйж явлаа. Сэлүүн өглөөний намуухан салхинд халимаг нь хойш хийсээд, баяр баясгалан нүүрэнд нь тодорч байлаа. Энх сайхан цэцэглэж байгаа эх орон түүний зүрх, тархи, хүч нь болсон намынхаа ивээлийн дор жаргалтай амьдралын далайд сэлж байгаа түг түмэн хөвгүүдийн нэгтүүнд өнөөдөр баярт явдал тохиолджээ. Чухам энэ баяраа ээж аав бас, дүүдээ ч сонсгохоор яаран гүйж яваагийн учир ийм байжээ. Тэр хүүд, амьдралд нь олон л баяр тохиолдоо биз.

Бүр бага байхдаа даага унаад үсэргээнд түрүүлээд баярлаж л байсан, анх удаа ардын сургуулийн хаалгаар алхаж, хичээлийн ширээний цаана суухдаа ч хязгааргүй л баярлаж байсан, гэвч энэ бүгдээс онцгой нэг баяр түүнд тохиолдов. Тэр хүүг хашаандаа яаран орж ирэхэд нь эрх гөлөг өмнөөс нь гүйн ирж сурсан заншлаараа түүнд эрхлэх гэсэн боловч, баярласан хүүгийн гуталд хамраараа мөргөж гомдолтойгоор гудачсанаа эзнийхээ хойноос бас л баярлан сүүлээ сагсалзуулсаар гүйлээ. Хүүг гэртээ орж ирэхэд аав ээж нь байсангүй, харин бяцхан дүү нь л байв. Тэр хүү, дүүгээ дээш өргөж

- Аав ээж хайчив дүү минь? гэвэл жаал дүү
- Аав ээж хоёр тээр хол байдаг гоё байшин руу явсан бас надад боов авчирч өгнө гэсэн л дээ хө гэж шулганав. Ах нь өврөөсөө нэг бяцхан нугалаатай цаас гарган ирж <<Ямар гоё вэ? >> гэж амандаа шивнэв.

- Ах аа, юу вэ? гэж дүү нь сониучлан асуухад ах нь түүнийг сонссонгүй
- Би одоо хамгийн тэргүүний, хамгийн хүндэт хүнийхээ төлөө л саналаа өгнө. Анх удаа л сонгох гэж байгаа хэрэг гэж ах нь ярихад
- Ах аа, юу хэнд өгөх юм бэ? гэж дүү нь дахин асуув.
- Аа энэ бол хамгийн тэргүүний алдарт хүндээ саналаа өгөх юм. Мэдэв үү? гэхдээ, өөрийгөө, дүүгийхээ дэргэд ёстой л аав шигээ юм уу, багш шигээ хүн гэж саналаа. Дүү нь <<Санал>>, <<Алдар>> гээд өөрий нь дуулж байгаагүй, хэлж дадаагүй үг дуулдахад юугий нь ч ойлгосонгүй. Цэцэрлэгийн наснаас хэтрээгүй, мөн тэндхийн хашаанаас ч хол явж үзээгүй тэр бяцхан хүү энэ гоё зурагтай будагтай <<ном>>-оо л сайн хүндээ өгөх юм байх гэж бодоод:

- Би бол надад дандаа боов өгдөг эмгэн ээждээ юм уу? үгүй бол цэцэрлэгийнхээ багшид л өгнө дөө гэв. Ах нь түүний толгойг илж
- Тэгэлгүй яах вэ хамгийн сайн хүндээ л өгөх ёстой юм гэв.

Ах аа намайг ийм юмаар мялаах болов уу гэж дүү нь дахин асуухдаа ахыгаа мялаалгасан юм байж гэж боджээ. Ах нь хээ хэ гэж инээгээд:

Миний дүү ч болоогүй байна даа гэснээ сонгуулийн тухай ухуулга хийж эхлэв. Тэгээд ойлгож байна уу гэж дүүгээсээ асуухад, тэр нь ойлгоогүйгээр барахгүй юу ч хэлэхээ мэдэхгүй амаа ангайн зогсоход ах нь сүртэй дүр үзүүлж <<Чи ер нь яасан мунхаг нөхөр вэ. Би юм ярьж байна, мэдэж байна уу? >> гэвэл дүү нь ярвайж:

- Аавд хэлнэ шүү гэвэл:
-Тэгнэ, тэгнэ, ойлгохгүй байна. Ах чинь яг чам шиг жаахан ч байж үзлээ, гэхдээ есөн жилийн өмнө болсон явдлыг санав. Тэр жил аавыгаа сонгуульд явахаар гарахад нь <<Би заавал явна. Явуулахгүй бол хонь хургы чинь тоос таттал хөөнө>> гэж байснаа санаад бас сэмхэн явж сонгууль хийж байгаа газар очоод, хаалгаар нь эвтэйхэн шагайхад байшингаар пиг дүүрэн хүн суучихаад нилээд хэсэг нь гараа өргөчихсөн, түүний дунд нэг хар дээлтэй, бас нэг монхор хамартай, жунгаа шиг улаан уруултай хоёр хүн зогсоод, нэг нь <<нээг, хоёр, гурав>> хэмээн тоолж байсныг саналаа. Гэтэл одоо тэгэхгүй, чөлөөт монголын түг түмэн ард бүр хамгийн ардчилсан сонгуульдаа нэгэн тэгш оролцож, шууд бөгөөд нууцаар саналаа өгдөг болжээ. Хаалга дуугаран, аав ээж хоёр нь орж ирлээ. Хүү нь ухасхийн угтаж

Аав ээж нараа! Би сонгуульд оролцох боллоо, тээр энэ! гэж барьж байсан дөрвөлжин цаасыг дээш өргөхөд нь түүн дээр эрх чөлөөт жаргалант орны нь төрийн далбаа солонго мэт тодрон харагдахын дээр <<СОНГОГЧИЙН ҮНЭМЛЭХ>> гэсэн жавхлант сайхан үг бичээтэй байлаа.

- Энэрэлт засгийнхаа ачаар хүний сайхан эрхийг бид эдэлж байна! гэж аав нь хүүгийнхээ толгойг илээд цөм ширээ тойрон суув. Аав нь сэтгэл хөдлөн гарынхаа алгыг үрснээ алсын юм бодов. Жаргалтай орныхоо цэнгэлийн далайд шумбаж байгаа хүүхдүүдээ хараад, түүний сэтгэлд урьдын юм урган оржээ. Ийм сайхан жаргалыг олоход амаргүй байсан юм даа. <<Жаргалтай үед бойжсон хүү минь сонс, та нарын эдэлж байгаа сайхан жаргалыг олоход амаргүй байж билээ. Шинэ үеийн юм бүхэнд хуучин үеийн новшнууд тээр болж байсан юм хүү минь! Одоогоос гучаад жилийн өмнө манай сонгуулийн шинэ хэлбэр дөнгөж амьдрал дунд нэвтрэн орж байхад түүнийг энд тэнд феодалын сэхээтнүүд хичнээн их гуйвуулахыг оролдсон гэх вэ? >> гэж аавыгаа хэлэхэд хүү нь:

- Яриач аав аа! гэж гуйв.
- <<Тээр өнгөрсөн онд бөглүү зэлүүд нутгийн алс өнцөгт ардын хурал болж билээ. Тэр хурал дээр сонгууль явагдсан юм. Хувьсгалын эхний үед манай сонгууль бүрэн ардчилсан дээд хэлбэрт арайхан хүрээгүй байсныг хүү чи заалгасан шүү дээ. Тэр өдөр хурал болохоор бэлтгэж байсан хот айлууд руу шодон зээрд морьтой хижээл насны хүн шиг шиг шогшуулсаар ирэв. Гаанжуур гэдэг тэр хүн хүрэн цэмбэн дээл дээр хүрэн тэрмэн хантааз өмсөж, бүснээсээ алтан хээтэй хоргойгоор хийсэн өргөн гэгчийн хөөрөгний уут зүүжээ. Хөөргөний нь уутанд манан хөөрөг, цэнхэр туяатай хүрэн жинс байсан учир шогшиход нь хоорондоо харшилдан шажигнаж явсан гэдэг. Түүнийг хөөрөгний уут тэргүүтнээ салбагануулсаар ирэхэд, ардууд хэдий нь цугларчихсан байсан юм.
Хурал эхэлж Гаанжуур хурлын тэргүүлэгчдийн нэгэнд сонгогдов.
Нөгөө хоёр тэргүүлэгч нь бичиг үсэг үл мэдэх жирийн шудрага ард байсан юм. Хурлын чухал асуудал дуусаж сонгууль эхлэв. Сонгуулиар хорин гэрийн даргыг сонгох байлаа. Тэр үед ил сонгодог байсан болохоор ардууд санал гаргав. Нэг анчин:

Ард Доржийг сонгоно гэхэд, ихэнх хүмүүс Доржийг хашир догь хүнд тооцож сонгохоор боллоо. Гэтэл хурлын тэргүүлэгч Гаанжуур босож ирээд:

- Дорж болбоос төрийн албанд тэнцэх хүн биш болно гэж мөхөс би мунхаглан бодож байна. Тэр бол мунхаг харанхуй ард болохын дээр, бичиг үсэг огт мэдэхгүй хүн, биднийг яаж хөтлөнө! Би татгалзаж байна. Өөр санал гаргах хэрэгтэй гэв, хүмүүс бодолхийлж сууцгааснаа:

- Довдонг сонгоё гэж санал гаргав. Бас л болдог хүний нэг гэж ардууд зөвшөөрөх тийшээ хандахад, тэргүүлэгч Гаанжуур босож ирээд:

- Довдон болбоос эр төлөг шиг номхон хүн. Тийм хүн тэнцэшгүй дахин санал гаргацгаа гэв. Нэг өвгөн босож, Гаваа гуайг сонгоё. Тэр хүн итгэлтэй сайн хүн гэхэд нөгөөх Гаанжуур бүгдээс урьтан босож ирээд:

- Гаваа болбоос их баян хүн тул төрийн албанд тээр болно. Та нар ер нь зохистой хүн олж сонгох улс уу, эсвэл сохроор таамаглацгаах улс уу? гэж тэргүүлэгч түүнийг омогдоход нь ардууд дуугуй сууцгаав. Нэг өвгөн

Бидний сонгочихмоор улсууд одоо эд нар л байна шүү дээ дарга аа? гэвэл ардууд тийм гэж зөвшөөрцгөөв.

Гэтэл Гаанжуур авгай уурсан улайж:
- Та нарт хурал тараах санаа байна уу? Заавал сонгох хэрэгтэй. Хүн бүр саналаа өгөх хэрэгтэй гэлээ. Ингээд хүмүүс цааш санал гаргаж тэргүүлэгч түүнийг эсэргүүцсээр тун удлаа. Ардуудын ихэнх тал нь сонгогдож, Гаанжуурт татгалзуулав. Тэр ухвар мөчид ардуудыг тэргүүлэгчийн ширээг ашиглан захирч байсан хэрэг. Ихэнх хүмүүсийн саналыг тийнхүү хэрэгсэхгүйд нь хүмүүс дургүйцэж <<Гаанжуур чи мэддэг юм уу? Бид сайн хүмүүсээ л сонголоодог! >> гэцгээвэл, Гаанжуур ихэд сүр бадруулж, <<Та нар дээд эрхийг барих хуралд захирагдахгүй бол, Дотоод яаманд хүргүүлнэ шүү! Хурлын ажлыг тэргүүлэгч бид ба нэн ялангуяа тэргүүлэгчдийн дарга Гаанжуур удирдах ёстой мэдэцгээв үү! >> гэж загнахад нь ухамсар дорой ардууд балмагдан сүрджээ. Сонгууль цааш үргэлжилж ихэнх хүмүүс сонгогдовч тус болсонгүй. Бараг шөнө болох дөхлөө. Тэгтэл нэг бялдууч хүн босож

- Ингэхэд ер нь Гааяа гуайгаа сонгочиход яадаг байна даа та минь? гэж Гаанжуурын авгайлгаар хэлэхэд хуучин феодалын нүүрэн дээгүүр амттайхан инээмсэглэл тодорч байснаа нүд нь сэргэж

- Чингэхэд болохгүйдэх газаргүй ээ! гэж чанга хэлээд санаа амарсан мэт толгойгоо салаавчилжээ. Тэгээд хөөрөгнийхөө уутанд бий жинсээ тэмтрэн үзжээ>> гээд аав нь дуугүй болоход хүү нь:

- Аав аа тэгээд тэр Гаанжуур сонгогдсон юм уу? гэхэд аав нь сахлаа имэрч байснаа
- Тийм хүү минь тэр сонгогдсон юм. Гэвч гурав хоногийн дараа ардын засгийн бүрэн эрхт төлөөлөгч тэр сонгуулийг хүчингүй болгож, дахин сонгууль явагдаж билээ. Тэр цагаас одоог хүртэл манай төрийн сонгууль улам ардчилсан өндөр хэлбэртэй болсоор иржээ. Ингээд дөнгөж амьдралын босгоор алхлан орж байгаа хүү чамаас эхлээд, азай буурал настан цөм дээд эрхээ эдэлж байна гэж аав нь хэлэв.

- Галт минь чи ямар амжилтаар сонгуулиа угтах гэж байна гэж ээж нь асуув.
- Би онц сурлагаараа угтана. Тэр үед надад хэдэн давхар баяр тохиолдох гэж байгаа юм. Тэгэхэд би аравдугаар ангиа төгсөнө гэхэд аав нь:

- Чи ёстой сайн хүү гэж Галтын толгойг илэв. Түүнийг үзсэн жаал дүү нь атаархаж хамраа шуухитнуулав. Ээж нь түүнийг үзмэгц миний хүү ээждээ ир гэж дуудваас хүү нь босож авдар дээрээс дэвтрээ авчран дэлгээд:

- Энэ л дээ! гэв. Дэвтрийн бүхэл нүүрийг эзлүүлж <<Нууц сонг>> гэж муруй сарий бичсэн нь үзэгдлээ. Энэ нь цэцэрлэгийн газраас ахмад насны хүүхдүүдийн дунд зохион явуулсан ажил байжээ. Улсын Их Хурлын сонгуулиас өмнө тэр нь <<НУУЦ СОНГУУЛЬ>> гэсэн үг болох ёстой бөгөөд, ирээдүйн сонгогчдоос сонгуулийг угтаж хийсэн бүтээл нь юмсанжээ. Энэ нэгэн жирийн баясгалант гэр бүл Улсын Их Хурлын сонгуулийг ингэж угтав. Ударник ажилчин аав нь сарын төлөвлөгөөг 300 хувиар биелүүлнэ л гэнэ. Гавьяат багш ээж нь ангиа зуун хувь сургана л гэнэ. Чөлөөт Монголын өнөр сайхан гэр бүл бүхэн яг л ингэж их хурлынхаа сонгуулийг угтаж байна. Хөдөлмөрч монгол хүмүүсийн ардчилал төгс эрхийн баталгааны нэг болох <<Сонгогчийн үнэмлэх>> гэсэн яруу сайхан үсэгтэй гурван ав адилхан үнэмлэх зэрэгцээд ширээн дээр тавиастай байв. Түүний дээр нь гэрэлт гэгээн ирээдүй, ололт бүтээлийн зүг дуудан дуудсаар байгаа мэт төрийн далбаа солонгорно. Түүний зүг өнөр жаргалант орны бүрэн эрхт гурван иргэний хайр баяраар дүүрсэн жаргалтай нүднүүд ширтжээ.

1954 он
