Уул уурхайн салбарынхан хилэгнэж мэдэх нь

Сүүлийн үеийн содон мэдээ дуулгахад Канад улс дахь манай улсын өргөмжит консул Жим Канбон гэнэтхэн өөрийнхөө хүсэлтээр албан ажлаасаа татгалзжээ. Энэ хавар УИХ-аас батлан гаргасан Гэнэтийн ашгийн албан татварын хуулиас болж ийн Канад Монгол хоёрын үл ялиг сэв суугаад байсан гадаад харилцааг хурцдаж ёстой л нөгөө "гал дээр нь шар тос нэмсэн" хэрэг болжээ. 
1998 оноос хойш манай улсын өргөмжит консулаар ажиллаж байсан тэрээр "Гэнэтийн ашгийн албан татварын хууль нь гадаадын хөрөнгө оруулагчид халтай бөгөөд хүндээр тусч байгаа тул миний бие энэ ажлыг хийх ёс суртахууны эрхгүй" хэмээн зөрүүдэлж тамгаа шидчихээд арилаад өгч. За энэ ч яахав. Монголд уул уурхайн салбарт Канадын хөрөнгө оруулалттай ганц нэг компанийн хаясан хэд гурван долларыг аваад олон улсын анхаарлыг манайх руу чиглүүлэх гэсэн арга ядсан амбиц. Түүнээс нэг их сүйдтэй ч юм биш. Жилээс жилд хөгжил нь өсөх хандлагатай байгаа уул уурхайн салбар нь нэрд гарахыг хүсэгчид хийгээд улс төрд орогнол хүссэн жаалуудын зугааг гаргадаг салбар болчихоод буй. 2005 оны байдлаар ДНБ (Дотоодын нийт бүтээгдэхүүн)-ий 18 хувь, аж үйлдвэрийн нийт бүтээгдэхүүний 65,5 хувь, экспортын орлогын 75,8 хувийг дангаар бүрдүүлж байгаа хойно арга ч үгүй байх. Ядарсан, зүдэрсэн өлөн хоосон ард түмнийг аль баян, чинээлэг зүйл рүү турхирч гэмээж нь амжилтад хүрдэг Октъябрийн хувьсгалын жишээ мартагдах болоогүй хойно. Энэ бүхнийг дурьдах учир нь " муу л бол хойд талын хар овоохой" гэдэг шиг муучилж ханадаггүй алт, төмөр, зэсийн компаниуд хэрхэн зусаад намаржив, тэдэнд юу дутаж, юу илүүдэж байгааг тандах гэснийх ээ. Тандах гэдэг онцгүй үг хэрэглэдэг нь ч бас учиртай. Тэд ноолуулсаар байгаад нуруугаа авахуулсан морь шиг, гоочлуулсаар байгаад сэтгүүлчдээс айдаг болчихож. Аль болохоор хийж буй ажлаа нууж хаах сонирхол тэдэнд байдаг гэтэл аль болох болохгүйг нь дэлгэж харах сонирхол үүнийг бичигчид бас байдаг. Ингээд ашиг сонирхол нь зөрчилдсөн торгон заагаас мэдсэн дараахь зүйлийг уншигчидтайгаа хуваалцъя. Тогтвортой байдлын гэрээ нэрээ сольжээ Мэдээж нэн тэргүүнд Өмнөговь аймгийн Оюутолгойн орд газрыг эзэгнэж буй Канадын хөрөнгө оруулалттай "Айвенхоу майнз" компани. Хаваржин хамаг олны анхаарлыг татсан. Тэр хэмжээгээрээ бас үнэгүй сурталчлуулсан энэ компани нөгөө айхтар "Тогтвортой байдлын гэрээ"-гээ хийх гээд Санхүү, эдийн засгийн болон Үйлдвэр, худалдааны яамдуудад хүсэлтээ гаргажээ. Хүсэлт гаргасан төдийхөн ч биш яриа хэлцлийн түвшинд явж байгаа юм байна. Манай Засгийн газар Ашигт малтмалын тухай хууль болон Татварын хуульдаа өөрчлөлт хийчихээд Тогтвортой байдлын гэрээгээ байгуулна хэмээн шалтаглаж байсан аж. Тиймээс шалтгаан болж байсан хуулиуд нэгэнт гараас гарсан тул одоо нөгөө гэрээгээ хийе гээд "Айвенхоу майнз" чихнээс нь хонх уяад эхэлсэн байна. Бас нэг зүйл дуулгахад Тогтвортой байдлын гэрээ маань Хөрөнгө оруулалтын гэрээ гэдэг шинэхэн нэртэй болжээ. Нэрээ сольсноос зүсээ хувилгасан эсэхийг одоогоор мэдэх аргагүй аж. "Айвенхоу майнз"-ын хувьд Гэнэтийн ашгийн албан татварын хууль батлагдаж гарсан нь нэг их нөлөө үзүүлэхгүй бололтой. Нэрээ нууцлахыг хүссэн тэдний нэг мэргэжилтний хэлж байгаагаар бол "Нэгэнт ордоо олчихсон тодорхой асуудлуудаа шийдчихсэн компанийн хувьд дээрх хууль нь нэг их саад болохгүй. Харин шинээр хайгуул хийж хөрөнгө оруулалт хийх гэж байгаа компаниудын хувьд Монголыг тэр болгон сонгохгүй л болов уу. Хөрөнгө оруулагчид татварын таатай орчинд л үйл ажиллагаа явуулдаг болохоос татварын шахалт дарамттай газар мөнгөө хийдэггүй. Манай компанийн хувьд шинээр батлагдсан Татварын хуулийн зарим заалтад сэтгэл хангалуун байгаа. Татвар 30-25 хувиар буурч дээр нь элэгдэл хорогдол тооцдог болсон нь мэдээж сайнаар нөлөөлнө. Харин Ашигт малтмалын хуулийн хувьд хойшоо ухарсан зүйл байгаа. Ялангуяа Монголын уул уурхайн салбарын компаниуд олон улсын тавцанд гарахад улам хэцүү болсон." гэлээ. Энэ бол 26 сая тонн зэс, 800 тонн алтны нөөц баялагтай орд бүхий газартай компанийн дээгүүр албан тушаалтны үг. Ордоо ашиглаж үйл ажиллагаа явуулах нийт 40 жилийн хугацаанд манай улсын ДНБ-ийг 34,3 хувиар өсгөж Засгийн газарт долоон тэрбум ам.долларын орлого өгнө гэх донгодох энэ компани одоогоор гоц гойд хийсэн зүйл алга. Санхүү эдийн засгийн болон Үйлдвэр, худалдааны яамд Хөвсгөл аймагт болж буй нөхөн сонгууль дуустал Тогтвортой байдлын гэрээний талаар олон нийтэд мэдэгдэхгүйг ихэд хичээж байна. Харин "Айвенхоу майнз"-ын хувьд нэг дээр нэгийг нэмээд хоёр гэдэг шиг нөхөн сонгууль аливаа улс төрийн үйл явдал огт хамаагүй гэсэн. Алтандорнод Монгол хөрөнгө оруулалт хайж байна Оросын зуун хувийн хөрөнгө оруулалттай "ах нар"-ын эл компани 1616 км кв талбайд 35 лизенц эзэмшдэг тул салбартаа тэргүүлэх компанийн тоонд багтдаг. Тэд шороон алт олборлож хайгуул хийдэг. Харин тэдний эзэмшил газар нутагт хүдрийн алтны нөөцийн нийт хэмжээ 250 тонн байх магадлалтай гэсэн дүгнэлтийг гаргажээ. Гэвч алтны хүдрийн орд хайх, олон улсын мэргэжилтнүүдийг урих, алтны шинжилгээ хийх лаборатори байгуулах зэрэг анхан шатны ажлын зардал л гэхэд гурван сая ам.долларын хөрөнгө оруулалт шаардлагатай болжээ. Мөн ойрын 3-4 жилд эрэл хайгуул хийхэд 1,5-2,0 сая ам.долларын урсгал зардал гарах нь гэсэн тооцоог ч хийсэн байна. Ингээд хөрөнгө оруулалтаа шийдэх гэтэл Гэнэтийн ашгийн албан татварын хууль батлагдаж орхисон нь цэлмэг тэнгэрээс аянга цахилгаан буух шиг уур цухлыг нь бараад байгаа аж. Гадны томоохон хөрөнгө оруулагчид гайтай тэр хуулиас болоод яриа хэлцлийн түвшинд байсан гэрээгээ байгуулахаас татгалзсан нь тэднийг ийн хилэгнүүлсэн болов уу. Бас нөгөө талаас хувиараа алт олборлогч "нинжа" хэмээх нутгийн уугуул, суугуул иргэдтэй зарласан дажин нь дуусч өгөхгүй зовоож байгаа бололтой. Уг нь 1999 онд Ар наймганы ордоос зургаан кг алт олборлож цахиур хагалж явсан үе тэдэнд бий. Одоогоор Ар наймган, Баянгол, Өлөнт, Өлзийт тээл ба Шарын голд таван уурхайгаас алт олборлож байгаа. Тэд мөн л сэтгүүлчдээс цөсөө хагартал айх бөгөөд хэдэн шат дамжлага дамжуулан эгээтэй л гурван үеийн маань түүхийг бичүүлж авах шахан байж эцэст нь мэдээлэл өгөхөөс эрс татгалзсан юм. Тиймээс дээрх мэдээллүүд албан бус гэдгийг сануулъя. Дарханы төмөрлөгийн үйлдвэрт цэг тавих болоогүй Хэвлэлүүд Дарханы төмөрлөгийн үйлдвэр түүхий эдгүй болж мөдхөн мөхөж дампуурахдаа тулаад байгаа мэтээр бичиж байгаа. Харин миний олсон мэдээллээр бол мөхөж сөнөх биш харин ч өсч дэвжих магадлал харагдаж байгаа юм. Өнгөрсөн жилд 1,5 тэрбумын цэвэр ашигтай ажилласан төсөвт 300 орчим сая төгрөг оруулдаг энэ үйлдвэр хаагдаж хаалга үүдээ барина гэдэг үлгэр ээ. Тэгээд ч манай улсын хаягдал төмрийн нөөц 2007 он гэхэд дуусах тул Монголын цорын ганц металлургийн энэ үйлдвэр Хустай, Ерөө, Төмөртолгой болон Төмөртэйн орд газруудаа түшихэд гайхалтай ирээдүй харагдах ёстой. Манай хаягдал төмрийг боловсруулж байгаль орчинг бохирдуулан байж хэдэн төгрөг олж буй Хятадын компаниуд мөдхөн түүхий эдгүй болон дампуурах ирээдүй ойрхон байна аа гэсэн үг. Учир нь үйлдвэрээс гарсан төмөр эргээд хаягдал болж хайлуулахад 50-80 жилийг туулдаг байна. Хэдийгээр өдгөө Төмөртэйн орд газрыг хууль бусаар Хятадын компани эзэмшиж байгаа ч мөд энэ асуудал шийдэгдэж таарна. Хятадууд хууль дүрэм зөрчин амиа ч үл хайрлан Төмөртэйн орд руу зүтгээд байгаагийн учир нь 230 сая тонн исэлдсэн төмрийн хүдрийн нөөцөд байгаа юм. Хүдэр дэх төмрийн агууламж 75 хувьтай. Тэгвэл нэг тонн төмрийн хүдэр 85-90 ам.доллар байгаа. Хэрвээ манай 75 хувийн төмрийн агууламжтай хүдэр 100 ам.доллараар үнэлэгдэнэ гэж бодвол 230 сая тонн хүдэр 23 тэрбум ам.доллар болно. Үүнийг Дарханы төмөрлөгийн үйлдвэрийн захирал н.Ганбат нь "Залбирч хүртэх баялаг" гэж ярьсан байсан. Тиймээс тус үйлдвэрийг сайн сайхан ирээдүй л хүлээж байгаа болохоос мөхөж балрах зүйл огт ёрлох болоогүй мэт санагдсан. УИХ-ын Намрын чуулганыг хүлээж байна Дээр дурдсан гурван компани дээр "Бороо гоулд" "Монполимет" "Эрдмин" "Монгол алт" "Монголын алт" компаниудыг нэмэхээр Монголын уул уурхайн салбарт олборлогч хийгээд хайгуул эрхэлдэг хэдэн томоохон аж ахуйн нэгжийн тоо гүйцэж байгаа юм. Хэд хэдэн хайгуулын лизенцтэй олборлолт эрхэлдэг эдгээр компаниуд УИХ-ын хаврын чуулганаар батлагдсан Ашигт малтмалын, Татварын, Гэнэтийн ашгийн албан татварын хуулиудын талаар санал бодлоо илэрхийлж байсан. Тэд "Айвенхоу майнз" -ын мэргэжилтэнтэй адил агаар бүхий зүйл ярьсан болохоор ийнхүү товчлов. Тэгээд ч Монголын Уул уурхайн ассоциациас эдгээр компаниудын төлөөлөл оролцсон хоёр өдрийн уулзалтыг Нүхтэд зохион байгуулжээ. Шинээр батлагдсан Ашигт малтмалын тухай хууль нь төрийн оролцоог ихэсгэж авлигыг илт хөөрөгдсөн хууль болсон хэмээн уулзалтад оролцсон компаниуд дүгнэлт хийсэн байна. Тиймээс УИХ-ын намрын чуулганыг эхлэхээр шинээр баталсан Ашигт малтмалын тухай хуулиа эргүүлэн харахыг шаардсан мэдэгдэлд хүргүүлж иргэний хөдөлгөөнүүдтэй хамтран тэмцэхээр болжээ. Иймээс сүүлд батлагдсан хуулиуд уул уурхайн салбарынхны уурыг хүргэсэн бөгөөд тэд мөдхөн хилэгнэж мэдэх нь. Мөн Гэнэтийн ашгийн албан татварын хуулиас болж Монголбанкинд тушаах алтны нөөц багассан бөгөөд хувиараа хил давуулах оролдлого ч бүртгэгджээ. Их хэмжээний зэвсэг, галт хэрэгсэл хууль бусаар агуулж байсан "Тан Луу" хэмээх Хятадын хөрөнгө оруулалттай компанийнхан саяхан манай улсын урд хилээр найман кг 300 грамм алт авч гарах гээд баригдсан билээ. Канад дахь манай улсын өргөмжит консул албан ажлаасаа өөрийн хүсэлтээр татгалзсан гэдгээр энэхүү тоймоо эхлүүлсэн бол өнгөрсөн хавар Эрүүл мэндийн сайд Л.Гүндалай тэргүүтэй иргэний хөдөлгөөний хэсэг нөхөд Бороо гоулдын уурхай руу давшиж орсны төлөө Канадын Засгийн газар манай Засгийн газарт мэдэгдэл илгээж монголчуудад хэсэг хугацаанд виз дарахаас татгалзаж байсан гэдэг мэдээллээр төгсгөе. 


