№248 (16838)      
1987 оны аравдугаар сарын 16.
Номын асуудал

МАХН-ын XIX их хурал хуралдсанаас хойш бараг бүтэн хагас жил өнгөрч манай орны хөдөлмөрчид их хурлаас дэвшүүлсэн өргөн цар хүрээтэй зорилтуудыг хэрэгжүүлэхээр ирмүүн хөдөлмөрлөж аж ахуй, соёлын тодорхой салбаруудад амжилт бүтээл арвижсаар байна. Намын их хурлын тайлан илтгэлд нэр зааж шүүмжлүүлсэн зарим байгууллагын ажилд өнгөрсөн хугацаанд ахиц гарсан эсэхийг эргэн харах цаг нэгэнт болжээ. << . . . Соёлын Яамны хэвлэлийн нэгдсэн редакци болон хэвлэлийн эх бэлтгэх газруудын хариуцлагагүйгээс ном хэвлэн гаргах явц нийтдээ удаашралтай, ялангуяа улс тор, эдийн засаг, шинжлэх ухаан, техникийн ном, хамтын болон хүүхдэд зориулсан бүтээл үлэмж хожимдон хэвлэгдэж байна >> гэж намын их хурлын тайлан илтгэлд цохон заасан билээ. Хөдөлмөрчдийн номын хэрэгцээг хангах ажилд тодорхой ахиц өөрчлөлт гарсан эсэхийг аваад үзэхэд хот, хөдөөгийн номын дэлгүүр, мухлаг, тэдгээрийн агуулахуудад ном үлэмжхэн байгаа боловч номын эрэл ялангуяа хөдөө орон нутагт үргэлжилсээр байна. Жараад оны эцсээр 17 сая төгрөгийн ном акталж хүчингүй болгосноос хойшхи хугацаанд улсын хэмжээгээр 64, 1 сая төгрөгийн ном, найман сая гаруй төгрөгийн хүснэгт маягт хот, хөдөөд хуримтлагдаад гүйлгээгүй буюу бага гүйлгээтэй нэрээр агуулахад хий хадгалагдсаар байна. Их хэмжээний ийм үлдэгдлийн гуч гаруй хувийг нийгэм улс төрийн ном, бараг хорь шахам хувийг улс ардын аж ахуйн салбарын ном, мөн нэлээд хэсгийг хуучирч, өөрчлөгдөөд хэрэгцээгүй болсон сурах бичиг эзэлж байна. Салбарын номын төлөвлөлт оновчгүй, бичлэгийн чанар сайнгүй, хугацаа алдаж хэвлэгддэгээс баримт материал нь хуучирдаг, явцуу мэргэжлийн номыг олон хувиар хэвлэдэг зэрэг дутагдлыг арилгах шаардлагатай байна. 

Зохиогчийн гараас гарснаасаа хойш нэг ном дунджаар 3 5 жилийн дараа, цөөнгүй тохиолдолд үүнээс ч урт хугацаа өнгөрч уншигчдын гар дээр хүрдгээс болж номд орсон баримт материал хуучрах, цаг үеийн шаардлагаас зөрөх, уншигчийн үргэлж өсөн нэмэгдэж байгаа оюуны хэрэгцээг хангахгүйд хүрдэг байна. Нийт хэвлэж байгаа номын нэр төрөл, чиглэл, харьцааг зөв тогтоож, тодорхой судалгаатайгаар зохицуулан уялдуулахгүй урсгалаар ажиллах нь ном хэвлэлийн үр өгөөжийг дээшлүүлэхэд хохирол учруулна. Улс ардын аж ахуй, мэдлэгийн олон салбараар хэд хичнээн ном хэвлэгдсэн, цаашдаа ямар сэдвээр ном хэвлэх шаардлагатай байгааг нэгтгэн судлах байтугай жил тутам хэвлэгдэж байгаа номын тоо, хэмжээний тухай мэдээлэл улсын статистикийн мэдээнд ч багтаж ордоггүй байдлаас үзвэл ном хэвлэлийн ажил урсгалд автагдсан нь тод харагдаж байна. Гадаад хэлнээс орчуулах ном зохиолыг ул суурьтай зөв сонгохын оронд орчуулагчдын сонирхолд хөтлөгддөг, тэрчлэн хэвлэх үйл явцыг удаашруулдгаас гүйлгээгүй ном бас олширдог байна. 

Уран зохиолын ном хэвлэх тоо ширхэг сүүлийн үед бага зэрэг нэмэгдсэн боловч гүйлгээ багатай номын арав гаруй хувийг уран зохиолын ном, ялангуяа залуу зохиолчдын түүврүүд, яруу найргийн болон шүүмж судлалын бүтээл эзэлж байна. Иймд уран зохиол, улс төрийн иймд улсын хэмжээний тоо ширхэг тогтоох нормчилсон журам (нормативмын тираж ) бий болгох цаг болжээ. Гүйлгээгүй, чанар муутай ном хэвлүүлсний төлөө хариуцлагыг ном хэвлүүлэгчид болон зохиогч нартай, тэрчлэн уран бүтээл, боловсрол, шинжлэх ухааны байгууллагатай тооцоолж байвал зохино. Номыг оновчтой төлөвлөх, уншигчдын эрэлт хэрэгцээг хангахад улсын хэмжээгээр номын нэгдсэн бодлогыг боловсронгуй болгож, салбар хоорондын бүтцийн харьцааг зөв тогтоох, сэдвийн сонголт, хэвлэх тоог үндэслэлтэй хийх зэрэг тодорхой арга хэмжээ авууштай байна. Зөвлөлт Холбоот Улсад уран сайхны болон хүүхэд, залуучуудад зориулсан ном, өргөн олон нийтэд зориулсан хялбаршуулсан ном зохиолыг илүүтэй тоо хэмжээгээр хүрэлцээтэй хэвлэж байна. Нийгэм - улс төрийн ном зохиол нийт номын арав орчим хувийг эзэлдэг боловч, сэдвийг зөв сонгож, цаг хугацаа алдалгүй хэвлэх, тоо ширхэг нь цөөрсөн нөхцөлд уншигчдын хэрэгцээ шаардлагыг харгалзан дахин хэвлэх, уран зохиолын том хэлбэрийг ном болгохоосоо өмнө сэтгүүлийн хувилбараар тогтмол хэвлэлд гаргаж уншигчдын эрэлтийг судлах зэргээр ажилладаг туршлагаас суралцах хэрэгтэй. Ер нь нийгэм - улс төрийн болон цаг үеийн асуудлаар бичсэн, орчуулсан номыг шуурхай хэвлэх журам  тогтоож хугацаа алдалгүй нийтэд хүртээж байвал зохино. Зохиогч, орчуулагч нарын хүрээг өргөтгөх, нэгэнт хэвлэгдэж гарсан иймд шүүмж бичүүлэх, уншигч олны санал бодлыг тусгах нь хөдөлмөрчдийн эрэлт хэрэгцээг ойлгож мэдэх, түүний үндсэн дээр ажлаа өөрчлөн байгуулах нэг оновчтой хэлбэр мөн. 

Номыг үзэмжтэй, шуурхай, хүрэлцээтэй хэвлэн гаргах, асуудлыг зөвөөр шийдвэрлэхэд ном төлөвлөх, эх бэлтгэх арга барил, технологийг боловсронгуй болгох нь шийдвэрлэх үүрэгтэйгээс гадна нэгэнт хэвлэгдсэн номыг худалдан борлуулах, хөдөлмөрчдөд түгээх, номын худалдааны ажлыг нэгэн адил сайжруулах ёстой. Номын худалдааны арга ажиллагааг ном түгээх орчин үеийн дэвшилт хэлбэрээр баяжуулах, шуудан худалдаа, илгээлтийн болон захиалгын, ганзагын, хуучин болон ховор номын худалдаа, ном солилцоо зэргийг өргөн ашиглах нь зүйтэй юм. БНМАУ-ын Соёлын Яамны хэвлэлийн нэгдсэн редакци болон номын эх эрхлэн бэлтгэдэг бусад байгууллага, хэвлэх үйлдвэрүүд, номын худалдаа, номын сангуудын ажлын уялдаа холбоог бэхжүүлэн хөдөлмөрчин өргөн олон түмний хамгийн нандин хэрэгцээт зүйл болох номын хангамжийг сайжруулах нь дээр дурдсан байгууллага, тэдгээрийн хамт олны нэгдмэл үүрэг мөн. 

