№ 31 (15994)            
1985 ОНЫ ХОЁРДУГААР САРЫН 5.
МАЛ  БҮРИЙГ НҮДЛЭН ХАЛАМЖИЛЪЯ

Мал бүрийг нүдлэн хамгаалж зүсээр нь ялган таньдаг уламжлал ёсоор манай малчид бодоор барахгүй, бог мал бүрийг зүслэн халамжилж маллахыг эрхэмлэж байна. Мянга мянган хонио нэгбүрчлэн зүсээр нь таньдаг ахмад малчдыг гярхай хүн гэж хүндэлж ирсэн уламжлал одоогийн залуу малчдад нэн сургамжтай юм. Арчилгаа, маллагааны сайн нөхцөлд байлгаж, үнэхээр нэгбүрчлэн бөөцийлж өсгөх шаардлагатай нэг хүртэлх насны мал, тэрчлэн хээлтэй эх мал, сүрэг дотроо тарга тэвээрэг дутмаг авсан малыг заавал зүс зүсээр нь нүдлэн хамгаалах хэрэгтэй бөгөөд ингэж чадвал мал өснө. 

Нүдэлж, зүслэн малласны үрээр Увс аймгийн Завхан сумын << Сандалай >> нэгдлийн тэмээчин Ш. Надмид ээлжийн зуун ингэнээс зуун ботго, Ховд аймгийн Буянт сумын << Соёл >> нэгдлийн үхэрчин Л. Шонхор зуун үнээнээс зуу гаруй тугал, Баян-Өлгий аймгийн Ногооннуур сумын << Партизан >> нэгдлийн Т. Шаривхаан зуун эм хониноос 113 - 116 хурга, Баянхонгор аймгийн Баян-Өндөр сумын << Хөгжлийн зам >> нэгдлийн малчин Д. Самдан зуун эм ямаанаас 111 - 113 ишиг бойжуулж, амжилт гаргаад түүнийгээ батжуулан, тогтмол үзүүлэлт болгохыг зорьж байна. 

Малчин бүрийг ингэж ажиллуулах хэвшил тогтоож, мал бүрийг нүдлэн хамгаалах аж ахуй, зохион байгуулалтын арга хэмжээ авч, малын тэжээл, ус, хашаа байрын хангамжийг сайжруулж, малчин, малаас ахуйн мэргэжилтэнтэй эдийн засгийн болон хариуцлагын тооцоо хийж, хяналт шалгалтыг сайжруулахыг мал өсгөх манай зорилт шаардаж байна. 

Мал аж ахуйн үйлдвэрлэлийг технологийн дагуу удирдах ажил доголдсоноос Ховд аймагт нэг хүртэлх насны малын гуч гаруй хувь дулаан хашаа байргүй өвөлжиж, Эрдэнэбүрэн сум өнгөрөгч намар энэ насны малыг бүрэн ялгаагүйгээс турж эцэж, нэлээд нь одоо хорогдоод байна. Төв аймгийн Лүн, Алтанбулаг сум хуц ухныг ялгаж, нэмэгдэл тэжээлд Оруулаагүй, Эрдэнэсант сумын мал аж ахуйн бригадын хариуцлагатан, мэргэжилтэн гуч гаруй хүний олонхи нь сумын төвд сууж үйлдвэрлэлээс хөндийрсөн, Булган аймгийн Бугат, Сайхан суманд тугал, бярууг нэмнэхэд анхаарал тавиагүйгээс он гарсаар олон мал хорогдсон, хариулга, маллагаа муугаас Дорнод аймагт олон мал алдаж үрэгдүүлсэн, мөн аймгийн Цагаан-Овоо сум ная гаруй мал чононд бариулсан гэх мэтээр малчдын хариуцлага, сахилга дорой, мал бүрийг нүдлэн хамгаалах ажил хангалтгүйн уршгаар олон тооны малын гарз гарч байна. Хэрвээ өнгөрсөн дөрвөн жилд хорогдсон дөрвөн толгой мал тутмаас нэгийг нүдлэн хамгаалж чадсансан бол мал өсгөх төлөвлөгөө биелэх байсан гэдгийг малчин бүр, мал аж ахуйн мэргэжилтэн бүр байнга санаж ажиллах хэрэгтэй юм. 

Малыг нүдлэн хамгаалахын тулд сар бүр суурийн малд зоомал эмнэлгийн нэг бүрчилсэн үзлэг хийж, турж эцсэнийг болон ялангуяа хээлтэйг төллөхөөс сар, сар хагасын өмнө угтуулан тэжээж тэнхрүүлэн, жилбэтэй төллүүлэх хэрэгтэй. Ингэвэл төл хүлээн авч бүрэн бойжуулах урьдчилсан бэлтгэлийн хамгийн чухал ажлыг шийдвэрлэж болно. 

Түүнчлэн оройтож гарсан хэнз хурга, ишиг, тугал, бие жижиг, тарга хүч муу авсан, эхийн сүүнээс гараагүй төлийг нүдлэн хамгаалалтад авахаас гадна тэдгээрийг эхний ээлжинд дулаан байранд оруулж, нэмэгдэл тэжээл өгч, арчилж додомдох, ялангуяа хэнз тугалыг эхийн хамт байлгаж, нэмэгдэл тэжээлд оруулах нь ашигтай юм. 

Малыг нүдлэн хамгаалж, онд оруулахад дулаан байр, ус, хужир, тэжээлийн ач холбогдлыг нэг өдөр ч дутуу үнэлэхгүйгээр өглөө малаа бэлчээж идэшлүүлэх, орой хотлуулахдаа байнга ажиглаж, ус, хужир таслахгүйгээр мал бүрийг цадтал идүүлэх нь маллах үлдсэн горим байх ёстой. 

Төлөөр малаа өсгөж, түүнийг нүдлэн хамгаалах дэвшилт технологи, арга ажиллагаа манай орны мал аж ахуйн үйлдвэрлэлд нэвтэрч байгааг бататгаж, бог малын төлийг бааз, цогцолборт хүлээн авах, гүү, ингийг хашаанд, үнээг баазад төллүүлэх, мал төллүүлэх бүс нутаг бий болгох, өсвөр үхрийг эрчимтэй бойжуулах, жинд хүрээгүй хурга, ишгийг нэмэгдэл тэжээлтэй баазад өвөлжүүлэх зэргээр малын зүй бус хорогдлыг багасгах нөхцөлийг бүрдүүлэх талаар сангийн аж ахуй, сум, нэгдлийн нам, захиргааны байгууллага онцгой анхаарах хэрэгтэй юм. Тэрчлэн сүргийг нүдлэн хамгаалах ажлыг сайн хийж, малын зүй бус хорогдол гаргадаггүй тэргүүний малчдын арга ажиллагааг нэвтрүүлэн, арчилж маллах технологийг бусад нөхдөд нь эзэмшүүлэхийн тулд суурийн болон малчдын сургуульд мэргэжилтнүүдээр хичээл заалгаж, үзүүлэх сургууль хийлгэх шаардлагатай. 

МАХН-ын Төв Хорооны IX бүгд хурлын шийдвэрийг нэр төртэй хэрэгжүүлэхийн тулд малын зүй бус хорогдол гардаг бүх шалтгааныг арилгаж, мал сүргийг нүдлэн хамгаалах ажлыг малчин, мал аж ахуйн мэргэжилтэн бүр дээр нарийн тооцоолж, тодорхой үүрэгтэй ажиллуулан, мал бүрийг тордон додомдож, үнэхээр нүдлэн хамгаалж чадвал таван хошуу мал тал дүүрэн өсөх болно. 

