Дэд хорооны даргыг сонгохдоо "хөөрхөн" улс төржив

Төсвийн байнгын хорооны хуралдаан өчигдөр болж Монгол Улсын 2006 оны Төсвийн тухай хуульд өөрчлөлт оруулах тухай хуулийн төсөл, Хүн амын орлогын албан татварын тухай хуулийн шинэчилсэн найруулгын төслийг тус тус хэлэлцэв. 
Мөн төсвийн зарлагын хяналтын дэд хорооны даргыг сонголоо. Дэд хорооны даргыг сонгох асуудлыг ярихдаа "хөөрхөн" улс төржин хоёр тийшээ зүтгэж эхэлсэн юм. Улс төржилт нэлээд ширүүсч яагаад ч бие биенийхээ үгийг авахгүй маягтай болж байтал олонхийн бүлгийн дарга Д.Идэвхтэн орж ирэн "намууд байнгын хорооны дарга нар, дэд хорооны даргыг ч гэсэн томилохдоо урьд нь тохиролцсон яриа бий" хэмээн хэлэхэд сая нэг юм чимээгүй болсон юм. Энэ нь Төсвийн зарлагын хяналтын дэд хорооны даргыг сөрөг хүчнээс тавина гэсэн хуулийн заалтын дагуу З. Энхболдын нэрийг дэвшүүлэв. "Манай хүн зөвлөлийн хуралдаанаар нэр дэвшиж олонхийн санал авсан тул хэлэлцэн баталж өгнө үү" хэмээн Ардчилсан хүчний зөвлөлийн дарга С.Ламбаа танилцуулсан. Байнгын хороон дарга Ч.Улаан тэндээс "Ардчиллын зарчмын дагуу сонгууль явагдана. Өөр хүний нэрийг дэвшүүлэх гишүүн байна уу" гэхэд Г.Занданшатар гишүүн Ж.Батхуяг гишүүний нэрийг дэвшүүлсэн. Тэгээд үүнийгээ "Энэ гишүүн чинь ардчилсан намын гишүүн, ардчиллаа дагаад өрсөлдөөнтэй байсан нь дээр " хэмээн хэлсэн. Хувьсгалт намын гишүүд мэдэн будилж бүгд л энэ хоёрыг өрсөлдүүлэх юм болоод явчихав. С.Ламбаа гишүүн "Ж.Батхуяг гишүүн сөрөг хүчний хүн биш. Энэ гишүүн чинь та нартай хамт төр барьж байгаа намын гишүүн шүү дээ. МШЁН-ын гишүүн хүн шүү" хэмээн тайлбарлаад байхад нөгөөдүүл нь огт тоосонгүй. Н.Батбаяр гишүүн "Та нар Ардчилсан намаас Төсвийн зарлагын хяналтын дэд хорооны даргыг тавьж болохгүй гэж үүрэг авсан бололтой юм даг аа даа" хэмээн хэлж байв. Үнэхээр МАХН-ын УИХ-ын гишүүд З.Энхболдын нэрийг ч сонсохоос жийрхэж байгаа бололтой. Бүүр байчихаад ИЗН-ын М.Зоригт гишүүний нэрийг дэвшүүлээд үүнийгээ "олонхи ч биш, сөрөг хүчин ч биш"хэмээн тайлбар хийж байв. Ж.Батхуяг гишүүнийг "би ч нээрэн сөрөг хүчний хүн биш шүү" хэмээн хэлэх байх гэж харж байсан ч хар цагаан дуугүй суусаар байлаа. Иймэрхүү байдлаар хүний олноор түрий барин дээрэнгүй маягтай маргаан болж байтал түрүүний хэлсэн олонхийн бүлгийн дарга орж ирснээр З.Энхболд гишүүн төсвийн хяналтын дэд хорооны дарга болов. Дараа нь Төсвийн хуулийн тодотголыг хэлэлцэв. Мөн л сөрөг хүчний төлөөлөл "Төсвийн тодотголыг зөвхөн нийгмийн байгуулалтын байнгын хороогоор хэлэлцүүлсэн. Бусад байнгын хороогоор хэлэлцүүлээгүй нь хууль зөрчсөн үйлдэл боллоо" гэсний дагуу УИХ-ын хуулийг уншиж үзэцгээв. Үнэхээр хуульд цагаан дээр хараар "Бүх байнгын хороогоор хэлэлцээд хамгийн сүүлд нь Төсвийн байнгын хороогоор хэлэлцэнэ. Хэлэлцэхдээ байнгын хороодоос гарсан санал нэг бүрийг хэлэлцэнэ" гэжээ. Тиймээс төслийн тодотголыг хойшлууллаа. Хүн амын орлогын албан татварын шинэчилсэн найруулгын  төслийг хэлэлцэв. Төсөлд хүн амын орлогын албан татварыг ганц шатлалтай болгоно. Тэгэхдээ зөвхөн 10 хувиар татвар авдаг болно. Цалингаас авах татварыг 85 мянган төгрөгнөөс доош бол авахгүй гэх мэт үнэн чихэнд чимэгтэй заалт олонтой. Аж ахуйн нэгжээс элдэв зардлын татварыг авахаа больсон. Тухайлбал үйл ажиллагааны зардлыг татвараас хассан. Ажилчдаа хооллох, унааны зардал, ажилчдаа харж үзэж элдэв тусламж тэтгэлэг өгөх гэх мэт зүйлээс. Тэгвэл унааны мөнгө олгох, хоолны мөнгө өгөх гэх зэрэг нэмэлт орлого хувь хүмүүст янз бүрийн байдлаар очих болно. Энэ бүх нэмэгдэл орлогоос нь хувь хүнээс татвар авах гэсэн хууль юм. Хүмүүс татвар төлж сурах нь хуулийн гол зорилго юм шүү дээ хэмээн хэлэх гишүүн ч байна. Өчигдөр байнгын хороон дээр хувь хүний ямар орлогыг татвараас чөлөөлөх вэ хэмээн ярилцаж өнжив. Компаниас нь өгсөн хоолны мөнгө, хотын бүсээс гадна 50 хүртэлх км газарт ажилчдаа зөөх унааны зардлын мөнгө гэх мэт зүйлийг татвараас хөнгөлж өгсөн. Гэвч энэ бүх хөнгөлөлтийг зах зээлийн арга биш гэж үзэх гишүүд олон байна. Тухайлбал Г.Занданшатар гишүүн Хүн амын орлогын албан татвар нэг шаталбартай болж 10 хувиар татвар авах болж байгаа энэ үед ингэж аль нэг орлогыг нь татвараас чөлөөлөх нь утгагүй хэрэг юм.Тэрний оронд бүх орлогоос нь 10 хувийн татвар авах хэрэгтэй. Харин үүнийгээ 150 мянган төгрөгнөөс дээш орлоготой болоод ирэхлээр нь авдаг байвал энгийн ойлгомжтой болно" хэмээн хэллээ. 
Ж.Сандагдорж
