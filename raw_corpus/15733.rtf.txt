№84(15733)
1984 ОНЫ ДӨРӨВДҮГЭЭР САРЫН 7
Хүүхдийн хүмүүжил гэр бүлийн толь

Жаргалтай сайхан эх орны маань хаана ч гэсэн жаал хүүхдийн баясгалант дуу цангинаж, энхрий бяцхан үрс эрх жаргалын наран дор өсөн торниж байна. Өнөөдөр манай орны хүн амын бараг тэн хагас нь 16 хүртэлх насны хүүхэд байгаа юм. 

Хүүхдүүд хоногийн ихэнх хугацааг гэр орондоо эцэг эхийнхээ ивээлд өнгөрүүлж байна. Яаж хүмүүжүүлснээс хүүхдийн ирээдүй их шалтгаална. 

Өсвөрийн залуу үеийг хүмүүжүүлэх асуудлыг бүх ард түмний үйлс болгох, талаар намын дэвшүүлсэн зорилтыг хэрэгжүүлэхэд нийгэм, хамт олны хүмүүжлийн анхдагч орчин гэр бүлийн хүмүүжил чухал ач холбогдолтой. Өнөөдөр эцэг, эхийн үлгэр дууриал нь хүүхдийн хүмүүжил төлөвших суурь дэвсгэр, зүйрлэж хэлбэл үржил шимт хөрс нь болж байна. Иймээс хүүхдээ ахмадыг хүндэлдэг, үг яриагий нь сонсдог, найз нөхөдтэйгөө боловсон зөв харилцдаг, өөртөө итгэж өөрийгөө хүндэтгэдэг, хууль дүрмийг сахин биелүүлдэг болгон хүмүүжүүлэх явдал туйлын чухал байна. 

Тэргүүний эцэг, эхийн туршлагаас үзэхэд, хүүхдэд сургаж зөвлөсөн зүйлийнхээ биелэлтийг тухай бүрт нь шалгаж, зөв зүйтэй шаардлага тавьж байх нь ашигтай байна. 

Хүүхдийн хүмүүжил нь эцэг, эхийн ёс суртахуун, ажил хэргийн болон нийгмийн идэвхтэй байдлын дүр зураг, түүний тусгал мөн. Энэ утгаараа хүүхдийн хүмүүжил гэр бүлийн толь, эцэг, эхийн ёс суртахууны бодит тусгал юм. 

Эцэг, эхчүүд эрхэлсэн ажилдаа хайнга хандаж, нийтийн ёс дэглэмийг үл тоомсорлон, хувийн эрх ашгийг эрхэмлэдэг бол хүүхдүүд нь хичээл, хүмүүжлийн ажил, нийгмийн тустай хөдөлмөрт мөн л тийм хэлбэрээр хандах болдог байна. Улаанбаатар хотын Октябрийн районы АДХ-ын гүйцэтгэх захиргааны хариуцлагатай нарийн бичгийн дарга С. Батчулуун <<Үнэн>> сонинд бичсэн захидалдаа: << Улсын автотехникийн хэргийг шалган байцаах газрын ажилтан Жигжидсүрэн нь хүү Баттулгыгаа наймдугаар анги төгссөний дараа хуваарилсан газарт нь явуулахын оронд ажил, сургууль завсардуулж, өөрөө дур мэдэн хот, хөдөөний хооронд явуулж байснаас хүүхэд нь сургууль, хамт олон, эцэг эхийн хяналтаас гарч, хүмүүжлийн доголдолтой болсон байна. Иймэрхүү зохисгүй явдлыг тухай бүрт нь илрүүлэн таслан зогсоол, зохих хууль тогтоомжийн дагуу арга хэмжээ авч байх нь зүйтэй байна>> гэжээ. 

Эцэг, эхчүүдээс хүүхдэд тавих шаардлага нэгдмэл, үнэн бодитой байх ёстой. Улаанбаатар хотын эмийн баазын ажилтан С. Ядмаа, << СОТ-ын жолооч С. Норов нар хүүхдүүдийнхээ багш нартай байнга харилцаж, гэрийн даалгаврыг шалгаж, хичээлд нь туслахын хамт тэдний насны онцлогт тохируулан, гэртээ хийх ажлыг хуваарилан мөрдүүлж, сайн муу талыг нь гэр бүлийн зөвлөлгөөнөөр ярилцаж дүгнэдэг сайхан заншилтай. Иймэрхүү туршлагыг бүтээлчээр дэмжиж нийтийн хүртээл болговол зохино. 

Айл бүхэн хүүхдээ нялх багаас нь эхлэн хүнлэг энэрэнгүй сэтгэл, сурч мэдэхийн хүсэлтэй, эх орон, байгаль, улс түмний найрамдлыг ямагт хайрлан хамгаалдаг болгон хүмүүжүүлэхийн төлөө анхаарч манай ард түмний хүмүүжлийн уламжлалт аргыг сурган хүмүүжүүлэх ухааны аргатай зөв уялдуулан хэрэглэвэл зохино. Үүнд эцэг, эх, ах, эгч нарын эрдэм мэдлэг, хөдөлмөр зүтгэл, зан харилцааны үлгэр жишээ нэн чухал. 

Хүүхдэд хөдөлмөрийн дадлага чадвар эзэмшүүлж, амьдралд бэлтгэх явдал бол хүүхдийг хүмүүжүүлэх ажлын гол зүйлийн нэг юм. Учир нь шударга хөдөлмөр нь хүнийг ариун сайхан сэтгэлтэй, зориг самбаатай, тэсвэр хатуужилтай, эрүүл чийрэг, хүнлэг сайхан чанартай болгодог юм. 

Малчин ардууд маань үр хүүхдээ сурган хүмүүжүүлэхдээ ачаа ачих, мал хариулах, сур, арьс элдэх, гэр барих, чөдөр, ногт, хазаар зангидах, морь малаа арчлан хамгаалах аргад сургахыг гол болгодог. Хот суурин газрын хүүхдийг наад зах нь өөртөө үйлчилж сурах, байр сууцныхаа хөнгөн засварыг өөрөө хийж чаддаг, төмс, хүнсний ногоо, цэцэг тарьж ургуулж, арчилж чаддаг, орчныхоо мод, зүлгийг нүдлэн хамгаалдаг болгох зэргээр амьдралын зайлшгүй хэрэгцээт хөдөлмөрийн дадлагад өөрийн биеэр үлгэрлэн сургах хэрэгтэй. БНМАУ-ын Гэр бүлийн хуульд: << Эцэг, эх нь хүүхдээ нийгмийн хөгжлийн шаардлагад нийцүүлэн, коммунист ёс суртахууны зарчмаар эрүүл мэнд зөв өсгөж, ажилч хичээнгүй, үнэнч шударга, боловсролтой иргэн болгон хүмүүжүүлэх үүрэгтэй>> гэсэн байдаг. 

Эцэг, эхийн энэ үүргээ биелүүлэхэд туслах зорилгоор сурган хүмүүжүүлэх ардын их сургууль байгуулан ажиллуулж байгаа Дархан хотын ерөнхий боловсролын дунд сургуулиуд, баатар хот Москвагийн нэрэмжит арван жилийн 33 дугаар сургуулийн туршлагыг нийт ерөнхий боловсролын дунд сургуулийн үйл ажиллагаанд тууштай нэвтрүүлэхийг Ардын боловсролын Яам цаашид анхаарах нь чухал. 

Гэр бүлд хүүхдийг хүмүүжүүлэх тэдний авьяас чадварыг хөгжүүлэхийн тулд сургууль, гэр бүл, олон нийтийн байгууллагын хамтын ажиллагааг улам боловсронгуй болгох шаардлагатай байна. Үүнтэй холбогдуулан сургууль, байгууллагын дэргэдэх эцэг, эхийн хороо, зөвлөлийн ажлыг эрс сайжруулах нь зүйтэй. 

Хүүхдэд өвтэгш хүмүүжил төлөвшүүлэхэд нөлөөлөх нэгэн зүйл бол гэр бүлийн баяр хүүхдийн төрсөн өдрийг зөв тэмдэглэх явдал юм. Төрсөн өдрийг тэмдэглэхдээ хүүхэд нэг жил өнгөрөхөд чухам юу сурав, эрдэм мэдлэг, зан чанарт нь ямар шинэ өөрчлөлт гарав, түүнд нь юу нөлөөлснийг хүртэл товч дүгнэж ярилцдаг байх нь хүмүүжлийн их ан холбогдолтой юм. Айл, өрх, орц, байр болгон хүүхдийн сурлага, хүмүүжлийн хоцрогдолгүй болъё гэсэн хөдөлгөөнийг сурагчийн жилд улам эрчтэй өрнүүлэх нь зүйтэй. 

МАХН-ын XVIII их хурлын шийдвэрийг удирдлага болгож ясли, хүүхдийн цэцэрлэг өөрсдийн хүч хөрөнгөөр барьж байгаа эхлэл санаачилгыг нам, улс, аж ахуйн байгууллага тууштай дэмжиж, гэр бүл, цэцэрлэг, сургууль, олон нийтийн хамтын ажиллагааг бэхжүүлж, хүүхдийн хүмүүжилд иж бүрэн хандах ажил улам эрчимжүүлбэл зохино. 

