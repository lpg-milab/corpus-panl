Хүн амины хэрэгт сэжиглэгдсэн этгээдийг эрж байна

-Ууланд бүгж буй түүний араас эрлийн хэсгийнхэн онгоц нисгэж сураггүй алга болсон цагдаагийн ажилтнуудаа оллоо- Ууланд бүгсэн гэмт хэрэгтний араас явсан цагдаагийн хоёр ажилтан сураггүй алга боллоо гэсэн түгшүүрт мэдээлэл өчигдөр өглөө цагдаагийн байгууллагад иржээ. ЦЕГ-ын бүрэлдэхүүнтэй цагдаагийн ажилтнууд Улаанбаатар хотоос Төв аймгийн Жаргалант сум руу нисдэг тэрэг, машинаар явцгаасан байна. Анхны ирсэн мэдээллээр хүний амь хөнөөсөн этгээд галт зэвсэгтэй ууланд бүгж байгаа бөгөөд цагдаагийн хоёр ажилтны амь насанд хүрсэн байж болзошгүй гэсэн таамаг байсан аж. Тиймдээ ч цагдаагийн бие бүрэлдэхүүн яаравчлан хөдөлсөн байна.
Төв аймгийн Жаргалант сумын нутаг Ногоон нуруу гэдэг газрын "Хонгор ээж" ууланд самналтыг үдшийн бүрий болтол явуулсны эцэст алга болсон хоёр цагдаагийн ажилтнаа олжээ. Тэд эрлийн үзүүр мухардаад гэдэргээ буцаж явсан гэнэ. Эрлийн газар дээр ажиллаж буй Төв аймгийн цагдаагийн хэлтсийн дарга хурандаа Энхжаргалтай утсаар холбогдоход "Сураггүй болоод байсан цагдаагийн ажилтнуудаа сая оллоо. Гэмт хэрэгтнийг хайх ажиллагаа үргэлжилж байна" гэв. Улсын мөрдөн байцаах газрын болон Төв аймгийн цагдаагийн хэлтсийн тус хоёр ажилтан нь сэжигтний араас аль хоёр гурван хоногийн өмнөөс хөөцөлдөж эхэлсэн байна. Тэднийг эргэж холбоо тогтоогоогүй удсанд ийнхүү сандралдсан бололтой. Ямар сайндаа л нийт цагдаагийн бие бүрэлдэхүүн бэлэн байдал зарласан байсан юм. Ууланд бүгсэн Жаргалант сумын харьяат Лхагваагийн "Бух" хэмээх Мөнхбат нь хамтран амьдрагч эмэгтэйгээ хөнөөсөн хэрэгт сэжиглэгдэж байгаа. Түүнтэй хамтран амьдарч байсан эмэгтэй өнгөрсөн аравдугаар сарын үед гэртээ гадны нөлөөтэйгөөр нас барсан байх магадлалтайгаар үл барам цогцос хоёр сарын турш гэрт хадгалагдаж илжирснийг цагдаагийнхан илрүүлжээ. Тэд Улаанбаатар хотод амьдарч байсан. Сэжигтэн Л.Мөнхбат 1972 онд төрсөн, бөх барилддаг. Урьд өмнө нь малын хулгайн хэрэгт холбогдож байсан нэгэн гэнэ. Анх эмэгтэйн цогцос олдсоны дараа хамтран амьдарч байсан Л.Мөнхбатыг эрэн сурвалжилж эхлэхэд тэрбээр төрсөн нутгаадаа явсныг тогтоожээ. Ингээд араас нь цагдаагийн ажилтнууд түүнийг хайж ирэхэд уул руу оргон зугтсан аж. Түүний бүгээд байгаа "Хонгор ээж" уул нь ой хөвч бүхий гурав, дөрвөн сумын нутаг дамнасан томоохон нурууны нэгэн салбар юм. Урьд өмнө нь энэ ууланд удаа дараа гэмт хэрэгтнүүд бүгж байсан, эрүүгийн ертөнцөд танил болсон газар юм билээ. Дугаар шилжих мөчид ирсэн мэдээллээр сэжигтэн олдоогүй. Түүнд галт зэвсэг байхгүй гар мухар явж байгаа гэнэ. Нэгэнт цагдаагийн бие бүрэлдэхүүн хэргийн газарт очсон учраас өглөөнөөс эрлийг үргэлжлүүлэн хийхээр болжээ. 
Б.Долзодмаа
