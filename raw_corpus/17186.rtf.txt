№283 (17186)  
1988 оны арван нэгдүгээр сарын  25.
АЖ ТӨРӨХ ЁСНЫ ШИНЭЧЛЭЛ

<< Социалист аж төрөх ёсыг хэвшүүлэн тогтоох ажлыг эрчимтэй болгох нь чухал >> гэж << Намын зохион байгуулалт, үзэл суртлын ажлыг сайжруулах шинэ зорилтын тухай >> Намын Төв Хорооны Улс төрийн Товчооны саналд зааж тэмдэглэсэн байна. 

Манай нийгмийн харилцааг улам боловсронгуй болгох чухал зорилтын нэг хэсэг болсон социалист аж төрөх ёсыг хэвшүүлэн тогтоох үйл явцыг эрчимжүүлэхэд юуны урьд түүнд юу саад тотгор болж байгааг тунгаан үзэж, харш үзэгдлийг даван туулах нь чухал юм. 

Хуучин нийгмийн үлдэгдэл танай урагшлах хөдөлгөөнд айхтар их саад болж байна гэж бид бүхэн олон жилийн турш байнга ярьж, хамаг дутагдал доголдлын бурууг өөрсдөдөө биш, өмнөх нийгэмд тодорхой эзэн биегүй тохоодог байна. Гэтэл хуучин нийгмээс бид алслан холдсоор жар, далаад жил болж байна. Манай аж төрөх ёсонд харш үзэгдэл болгон цөм л хуучин нийгмээс үлдэж хоцорсон гэхэд учир дутагдалтай ойлголт болж байна. 

Ардчилал, ил тод байдал манай нийгмийн хүрээнд улам бүр гүнзгийрч чухал юу хуучин, юу шинэ болохыг хүмүүс гүнзгий ухамсарлаж шинэ дэвшилт сэтгэхүй, арга барил шаардагдаж үйл ажиллагаандаа үнэн зөв дүн шинжилгээ хийж, ололт дутагдлаа илэн далангүй цэгнээд ирэхэд бид бүхний ойрын болоод холын хараа сайжирч байна. Үнэндээ ажлын хуучирсан арга барил нь харш үзэгдлийг ялган таньж, устган халах зориг хүчийг ч боогдуулан аливаа зохисгүй бүхнийг хуучин нийгмийн үлдэгдэл гэдгээр хаацайлж ажлынхаа дутагдал, зөрчил, саад бэрхшээлийг олж харахыг хүсэхгүй байдалд оруулдаг нь өнөө үед улам ч тодорхой харагдах боллоо. 

МАХН-ын Төв Хорооны Улс төрийн Товчооны саналд << Манай хүмүүс, ялангуяа залуучуудын дунд коммунист ёс суртахуунд харш үзэгдэл гарсаар байгаагийн шалтгаан нь ийм ганц хуучин нийгмийн үзэл санааны үлдэгдэл төдий Биш, өнөөгийн ажил амьдралын явцад үүсдэг зөрчил, бэрхшээлтэй холбоотой юм >> гэж дүгнэсэн юм. Олон түмнийг үл ойшоох, нэр хүндийг урьдал болгох, амьдралын түвэгтэй асуудлыг тойрох, захиргаадах, хэт төвлөрүүлэх, бүдүүвчлэх, загвардах, хавтгайруулах дутагдал нам, улсын ажилтан хүнд хаанаас бий болов гэдгийг эргэцүүлэн бодвол өнгөрсөн нийгмээс биш өнөө үеийн сэтгэлгээ, арга барилын хоцрогдлоос үр үндэстэй нь маргаангүй юм. Тэрчлэн хөнгөн аргаар амьдрах, хөдөлмөрийн бус орлогоор хөөцөлдөх, танхайрах, архидан согтуурах, мансууруулагч бодист шохоорхох зэрэг социалист аж төрөх ёсонд харш үзэгдэл хүүхэд, залуучуудын дунд гарч байгаа нь манай аж төрлийн доголдол дутагдлын үр дагавар гэхээс өөрөөр тайлбарлах аргагүй юм. 

Хийж бүтээхийг урьдал болгохоосоо хэрэглэж эдлэхийг чухалд үздэг, бэлэнчилдэг, биеийн амрыг хардаг идэвхгүй зуршил газар авсны нөлөө хүмүүсийн сэтгэхүйд муугаар тусаж, үнэнийг хэлэхээс тойрон хоосон магтаалаар аргацаахад хүргэдэг нь илэрхий юм. 

Улс, хоршооллын болон иргэдийн өмчийг хулгайлах, үрэгдүүлэхийн цаад уг үндэс нь сонор сэрэмж, хяналт шалгалт сул, хариуцлагагүй, салан задгай байдал гаарснаас гадна хүмүүсийг ажлаар бүрэн дүүрэн хангах талаар анхаарал дутсантай холбоотой бөгөөд үүнчлэн дамын наймаа хийхийн шалтаг нь зарим төрлийн өргөн хэрэгцээний бараа хүрэлцээгүй түүнийг дэлгүүрт зарахдаа ашиг завшаан хайгчдад олноор авах бололцоо олгодог тэгш биш хуваарилалтаас үүддэг байна. 

Танхайрах, иргэдийн амь насанд халдах гэмт хэрэг юуны урьд хууль эрхийн мэдлэг, хүмүүжил дутмаг, соёлч биш, ёс суртахууны хоцрогдлоос хамааралтай бөгөөд материаллаг үндэстэй нь холбож уул асуудлыг иж бүрэн анхаарах шаардлагатай юм. Орчин үеийн шинэ сэтгэлгээгээр цэгнэн үзэхэд манай аж төрөх ёсны хоцрогдол хүний хүмүүжлийн түвшингээс ихээхэн шалтгаалж байна. Тэрчлэн аливаа харш үзэгдэлтэй тэмцэх арга барилд маань хэлбэрдэх, захиргаадах хандлага ноёрхож ирснийг өөрчлөхийг өнөөгийн цаг үе шаардаж байна. 

Нам, улс, олон нийтийн байгууллагууд харш үзэгдэлтэй тэмцэхдээ байгууллага, салбарын юм уу заримдаа удирдлагын эрх ашиг, нэр нүүрийг бодож хамт олны дотор ерөөс хэрэг зөрчил байхгүй мэт гоёчилж, нуун дарагдуулах, эсхүл илэрсэн сөрөг үзэгдлийг ганцхан цохилтоор тас цохих гэж хэлбэрдэж хувь хүний нэр төрийг гутаах, давхардсан олон арга хэмжээ цувруулан авах буюу амрыг харж дутагдалтай хүнийг ажлаас шууд халснаар санаа амардаг зохисгүй хандлагаас болж хүмүүсийн ёс суртахуун эвдрэх бүгчим уур амьсгал ч бий болжээ. 

Социалист аж төрөх ёсыг хэвшүүлэхдээ ард түмний нандигнан уламжилж ирсэн дэвшилт зан суртахууныг өвлөх, сурган хүмүүжүүлэх ухааны орчин үеийн арга, хүмүүжлийн бусад хүчин зүйлтэй нягт хослуулан цогцолбороор хандах ёстой. 

монголын ард түмний туйлын хөдөлмөрч, үнэнч шударга, бусдыг хүндэтгэдэг, зочломтгой, ажигч гярхай, даруу төлөв, хүнлэг нигүүлсэнгүй, залуу үе, өтгөс бууралдаа халамж анхаарал тавьдаг эрхэм дээд чанарыг залуу үедээ өвлүүлэх тухайд бүх нийтээр онцгой анхаарах шаардлагатай байна. 

Аж төрөх ёсны шинэчлэл нь эдийн засаг, нийгэм, улс төрийн шинэчлэлийн салшгүй бүрэлдэхүүн хэсэг болон өргөн хүрээнд өрнөх ёстой. Ардчилал, ил тод байдал, шүүмжлэл, өөрийн шүүмжлэл, өөрийгөө удирдах, өөрийгөө хүмүүжүүлэх зарчим хэдийчинээ гүнзгий үндэслэж өргөн хүрээнд төлөвшинө вэ аж төрөх ёс маань төдийчинээ төгөлдөржих болно. 

