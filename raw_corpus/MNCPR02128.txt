Би яг нүүдлийн шувуу шиг...

Төрийн шагналт, ардын зураач Д.Амгалан гуайг "Ардын цолтнууд" булангийнхаа зочноор урилаа. "Би ч нүүдлийн шувуу шиг болчихоод байна. 
Намар нь хүүхдүүд рүүгээ явчихаад хавар нь хүрээд ирдэг. Хөгшин бид хоёр өвлийн хүйтнийг Америкт өнгөрөөчихөөд хавар нь ирдэг юм. Америк чөлөөтэй сайхан тайван орон. Гэхдээ л нутгаа жигтэйхэн их саначихсан байдаг юм" гэж хүүрнэж суух ардын зураач маань намайг урландаа урьсан юм. Гэхдээ би гурван цагаас сумогоо үздэг юм. Ирэхгүй бол явчихна шүү гэсэн болзолтойгоор. Д.Амгалан гуай тун удахгүй нүүдлийн шувуу шиг Америк нисэхээр бэлтгэж сууна. Хүүхдүүд нь тэнд үзэсгэлэнг нь гаргахаар зэхэж байгаа аж. Тиймээс эндээс авч явах зүйлээ цэгцлэж, янзлах гээд ажил мундахгүй. Хэдэн жилийн өмнө түүний үзэсгэлэн мөн л тэнд дэлгэгдэж, талын монгол зураачийн бүтээл америкчуудын нүдийг хужирлаж байв. Уран бүтээл, ажил хөдөлмөрийн хувьд ардын зураач маань түүртэж үүртээд явсангүй. Харин бага насны амьдрал нь хал үзэж халуун чулуу долоосон жилүүд байв. Тэр Дарьгангын унаган хүү. Тэртээ 1933 онд Дарьгангын сайртай чулуун дээр унаж, өөрийн ирснээ нялх хонгор дуугаараа зарласан юм. Түүний ээж их ухаантай хүн байжээ. Учир нь Амгалан гуайг зургаан настай байхад аав нь хорвоогийн мөнх бусыг үзүүлжээ. Хүүгээ долоон нас хүрэв үү, үгүй юу "Аавын чинь оронд эрдэм ном л аав чинь болно" гээд сургуульд оруулсан гэдэг. Тэр үед хүмүүс хүүхдээ сургуульд өгөх дургүй, боломж гарвал мал дээр аваад үлдэх сонирхолтой байжээ. Харин холын бодолтой ээжийнхээ үгээр хүү эрдэм номын мөр хөөсөн нь буруудсангүй. Багадаа шартай, хортой хүү байж. Хичээлээ бичиж гүйцэхгүй болохоор уйлчихдаг, дажгүй сайн сурлагатай тийм л жаал явжээ. Ардын зураачийн бага нас дэлхийн II дайны хүнд хэцүү жилүүдэд өнгөрчээ. Дайн гарснаар юм ховордож, гурилын бараа харахаа болив. Дан махаар л өл залгана. Ядаж байхад 1944 оны өвөл Монгол даяар аймшигт зудад нэрвэгдсэн юм. Бичин жилийн зуд хэмээн одоо ч хөгшид тэр цастай хүйтэн өвлийг дурсдаг билээ. Өвөлжингөө махаа идсэн тэд хавар эртээ идэх юмгүй боллоо. Цас ханзрангуут ганц тэмээндээ тэрэг хөллөн хөдөөгүүр явж зудад үхсэн малын арай дөнгүүрээс нь хаа гуя авчирч өл залгаж явсан хүнд үеүд түүний амьдралд бий. Амгалан хүүг 13 настай байхад том хоёр ах нь хот орон газар ажил хийхээр яваад өгчээ. Айлын эр хүний үүрэг түүний балчир нуруун дээр ирсэн хэрэг. Эмээл хазаараа бэлдэнэ, сураа элдэнэ, өвлийн идэш 20-иод хонь хийнэ. Тэр үед Хонгор сумыг татан буулгахад тэднийх Халзан суманд иржээ. Мал тогтохгүй, өсч төрсөн нутгаадаа гүйнэ. Малынхаа хойноос малгайн чинээ дүүгээ дагуулаад хонон өнжин эрэлд явна. Одоо Д.Амгалан гуай хүүхдүүддээ "Өсөхийн жаргал жаргал биш шүү. Хүүхдүүдээрээ ажил хийлгэж сурга" гэж захидаг. Хариуд нь "Аав таны багынх шиг тийм үе гэж хаа байхав" гээд дургүйцэх шинжтэй шүү гэж инээж сууна. Багаасаа зураг зурах дуртай дүүгээ зургийн сургуульд оруулахаар ах нь хотоос дууджээ. Энэ нь 1947 он. Зун наймдугаар сард хотод ирээд таньдаг айлдаа суужээ. Нэг удаа айлынхан бүгд юманд явж, Амгалан хүү ганцаараа үлдэж. Тэр айлын чийдэн унтраалгагүй учраас эргүүлж унтраадаг байжээ. Айлынхан явангуут өнөөх чийдэн яаж асаад байгааг сонирхож эргүүлээд байтал бүр сугараад гараад ирж. Цаана нь харагдах гялтгар төмрийг хуруугаараа дараад тогонд цохиулж сандарч явсан зэрэг хөгтэй явдлууд хотод ирсний дараа зөндөө л тохиолддог байж. Харин Дүрслэх урлагийн сургуульд гялалзтал сурч явжээ. Ангийнхан нь 240 төгрөгийг стипент авдаг байхад онц сурлагатан Д.Амгалан 270-ыг авна. Ямар сайндаа хүүхдүүд түүнийг нэрээр нь дуудахынхаа оронд "270-аа" гэж дууддаг байхав. Сургуулиа төгсөөд зургаан жил Зураг урлалын газрын зураачаар ажиллажээ. Гадаа гудамжинд тавих том том удирдагчдын зураг болон байшин барилгын чимэглэл зурна. Одоогийнхтой адил хэвлэл энэ тэр байсан биш, ямбуун дээр үрж зурдаг байсны гор одоо илэрч байгаа аж. Учир нь ардын зураачийн маань гар сүүлийн үед өвддөг болоод байгааг мэргэжлийн өвчин гэж оношилжээ. 1956 онд, Д.Амгалан зураач гудамжинд алхаж яваад Соёлын яамны орлогч сайд Л.Ванган гуайтай таарчээ. Чи хө, сургуульд явна гэдэг билүү гэхэд нь тийм ээ гэв. Суриковын уран зургийн сургуульд орон тоо байхгүй, хэвлэлийн сургуульд номын редакторын ангид явбал яв гэхэд нь уухайн тас зөвшөөрчээ. Одоо урлагийн гавьяат зүтгэлтэн зураач О.Мягмар ч бас хойшоо сургуульд явж болсон байв. Тэд хамт ажлынхаа хятад мужаанаар хоёр том модон авдар хийлгэснээ вагонд арай гэж чихэж оруулаад Москваг зорин гарч өгчээ. Аз болж түүнийг нэгдүгээр курст сурч байхад нь Ю.Цэдэнбал оюутнуудтай ганцаарчилж уулзах юм гэнэ гэсэн сураг дуулаад зурсан зургуудынхаа хэдэн фотог халаасандаа хийгээд очиж. Уулзаад уран зургийн ангид орох хүсэлтэй байгаа тухайгаа хэлэхэд "Чиний зургийг үзэж байсан юм байна" гээд зөвшөөрсөн байна. Сургуулиа төгсч ирээд ихэнх хугацаанд нь багшилж байжээ. 1971 онд Дүрслэх урлагийн дунд сургууль байгуулагдахад 10 гаруй жил захирлаар нь ажиллаж, дараа нь Урчуудын хорооны орлогч дарга боллоо. Тэр үед одоогийн 100 айлын урд талын зураач нарын урланг байгуулсан нь өдгөө ч зураач нарын ажлын байр хэвээрээ байсаар байна. Д.Амгалан гуай ч тэнд нэг жижигхэн өрөөнд нь шавьтайгаа суудаг юм. АИХ-ын депутатаар хоёр ч удаа сонгогдож явсан зураач маань өдгөө монголд дүрслэх урлалын чиглэлээрх ганц профессор нь юм билээ. Наран зүгээс хувинтай ус бариад ирж байгаа ээжийнхээ өмнөөс гараа алдлан гүйж яваа хүүгийн зургийг хүмүүс их сайн мэддэг. Энэ бол "Манай эх орны өглөө" цуврал зургийнх нь нэг. Энэ цувралаараа Д.Амгалан гуай 1969 онд төрийн шагнал хүртсэн юм. Хосуудын гэрлэлтийн баталгаа, залуу халуун насны дурсамж болон үлддэг Хуримын ордны хамаг чимэглэлийг удирдаж хийсэн хүн нь Д.Амгалан зураач. Хананд байдаг тэрхүү эмблемийг Латвид хийсэн бөгөөд тэнд нь шилний мастерууд цутгасан гэсэн. Үүний дараа Хуримын ордны оройн чимэглэлийг хийх даалгавар авчээ. Ганжир хийгээд очтол болохгүй гээд гологдож. Бодож бодож байгаад цом хэлбэртэй орой чимэг хийжээ. Энд бүртгүүлж байгаа хос таван гал тахиж, таван сайн хүүхэдтэй болохыг бэлгэдсэн юм гэсэн тайлбар их таалагдсан гэнэ лээ. Мөн тус ордны хүүхэд бүртгэх газрын эмблем хийх ёстой байж. Дарьгангад дөнгөж төрсөн хүүхдийн өлгийд жижиг сүх, хонх, нум сум зүүдэг байсныг бодож байгаад эмблемийг тэдгээрээр хийжээ. Мэдээж, тайлбарлах хэрэгтэй болоход, шинэ төрсөн хүүхэд сүх барих чадалтай, нум сум мэт цэцэн мэргэн, хонх шиг сэргэлэн, сэтгэл сайтай байгаасай гэсэн бэлгэдэл хэмээж. Хуримын ордны чимэглэлийг хийж байх үед түүнийг гавьяатад тодорхойлжээ. Тодорхойлолтыг харсан Бал дарга "Энэ Амгалан чинь одоо болтол гавьяат аваагүй юм уу. Шууд ардынх болгочих" гэснээр гавьяатыг алгассан түүхтэй. Алгассан гэснээс "Капитализмыг алгасагч" гээд түүний алдартай зураг байдаг даа. Зургийн жинхэнэ нэр нь "Их үсрэлт" гэнэ лээ шүү. Нэгэн цагт байшин барилгын хана гээд газар сайгүй шахам байсан энэ зургийг бүгдийг нь буулгаж, нураасан түүхтэй. Түүгээр ч барахгүй хүний оюун сэтгэхүйг буруу тийш нь чангаасан гэж шүүмжлүүлж явжээ. Одоо тэр зураг IV цахилгаан станцын оройд шахуу нэг үлдсэн гэнэ. Шигтгэж хийсэн, тэгээд ч өндөр болохоор тийм амар буулгачихаагүй бололтой. Д.Амгалан зураачийн бүтээлд түүний ээж болон гэргий нь нэг биш удаа гардаг. "Соёлын хувьсгал" гээд алдартай зурганд бичиг үсэг сурч байгаа хүмүүсийн дунд түүний ээж нь сууж байгаа. "Жаахан шаргын нутаг"-т дуучин бүсгүй нь түүний эхнэр байх жишээтэй. "Би чинь эмэгтэй хүн зурвал зовоод авгайгаа л зурдаг хүн дээ" хэмээн ярих зураач маань гарын таван хуруу шиг таван сайхан хүүхэдтэй. Тэднийх нь дөрөв нь өдгөө Америкт ажиллаж амьдарч байгаа аж. Нэг охин нь Техасын их сургуулийн мэдээлэл, сурталчилгааны менежер хийдэг гэсэн. Хүүхдүүдийнхээ нэрийг өөрийнхтэйгөө адил төстэй байхаар их бодож өгчээ. Том хүү нь Баясгалан, удаах охин нь Жаргалан бол дараа төрсөн хоёр охиндоо Жавхлан, Хулан гэсэн нэр хайрлажээ. Бага хүүдээ Замилан гэдэг сайхан нэр олж өгчээ. Амгалан гуайг Америк явсан хойгуур урланг нь шавь нь харж үлддэг гэнэ. Шавь нь багшийнхаа бүх зургийг тоолж үзээд 1000 гаруй ширхэг байна шүү гэж хэлснээр нь зургийнхаа тоог нь багцаалж суугаа аж. 
Д.Оюунтуяа

