№64 (16341)              
1986 оны гуравдугаар сарын 15.
ЭНХ ТАЙВНЫ ЖИЛ

Олон улсын хамтын нийгэмлэгийн шийдвэр, дэлхийн олон нийтийн саналаар зарлан тунхагласан энх тайвны жилийн эхний улирал дуусах дөхөж байна. 

1986 оныг зэвсгээр хөөцөлдөхийг зогсооход бодит дэвшил гаргах жил болгохыг ёс төртэй уриалсан тэр чухал шийдвэр хоосон үг байх ёсгүй, харин амьдралд хэрэгжих ёстой. Гэтэл олон улсын энх тайвны жилийн эхний хоёр сар хагас нь өнгөрч байхад социалист орнуудын энх тайванч дуу хоолой, буурь суурьтай саналд капиталын өртөгт нааштай нэмэр өгөхгүйг элдвээр эрмэлзсээр байна. 

Энх тайвны жил эхлээд хоёрхон долоо хоног болж байхад ЗХУКН-ын Төв Хорооны ерөнхий нарийн бичгийн дарга М. С. Горбачев мэдэгдэл гаргаж даян дэлхийд энх тайвныг бэхжүүлэх, үй олноор устгах зэвсгийг хориглох, цэрэг дайны дарамтаас газар дэлхийг чөлөөлөх маш тодорхой программ дэвшүүлсэн билээ. 

Энх тайвны жилийн гарааны улиралд ажлаа амжилттай дуусгасан ЗХУКН-ын XXVII их хурлын Улс төрийн илтгэлд << Манай орны эдийн засаг, нийгмийн хөгжлийн үндсэн гол зорилт ЗХУКН-ын олон улсын стратегийг ч тодорхойлж байна, Энэ стратегийн зорилго туйлын тодорхой бөгөөд зөвлөлтийн ард түмэнд бөх бат энх тайван, эрх чөлөөтэй нөхцөлд хөдөлмөрлөх боломж бүрдүүлэх явдал юм. Манай гадаад бодлогод намаас тавьж буй программын эн тэргүүний шаардлага уг чанартаа ийм байна. Өнөөгийн нөхцөлд энэхүү шаардлагыг хэрэгжүүлж биелүүлэх нь юуны өмнө цөмийн дайны материаллаг бэлтгэлийг зогсооно гэсэн хэрэг юм >> гэж мэдэгдэв. 

ЗХУ, социалист хамтын нөхөрлөлийн бусад орон улс хоорондын улс төр, эдийн засгийн зөрчил, үзэл суртлын маргааныг шийдвэрлэх хэрэгсэл нь дайн биш гэдэг зарчмыг хатуу баримталсаар ирсэн нь ийнхүү уламжлал болон бэхжиж байна. Манай гаригийг зэр зэвсгээс чөлөөлж ард түмэн бүр хөгжлийн зам, аж төрөх ёсоо чөлөөтэй сонгон авах эрхийг тууштай хэрэгжүүлэхийн төлөө эрс шийдвэртэй тэмцэхэд ЗХУКН-ын XXVII их хурал асар хүчтэй эрч хүч өглөө. 

Манай гариг дээр цөмийн дайн гарах аюул, зэвсгээр хөөцөлдөхийн эсрэг, бүх нийтийн энх тайвныг хамгаалж бэхжүүлэхийн төлөв тэмцэл өнөөдөр ах дүү социалист орнуудын коммунист, ажилчны намуудын энэ онд болох их хурлууд хүчирхэг дуу хоолойгоо нэмэрлэж, үр нөлөөтэй санал санаачилга гаргах болно. 

Олон улсын байдал ихээхэн ээдрээ түвэгтэй байгаа одоо үед ЗХУКН-ын XXVII их хурлаас орчин үеийн олон улсын нөхцөл байдлыг тал бүрээс нь цэгнэн дүгнээд, үй олноор хөнөөх зэвсгийг энэ зууны эцэс гэхэд бүрэн устгах онцгой санаачилга дэвшүүлснийг энх тайвныг эрхэмлэгч бүх улс түмэн цар хэмжээ, ач холбогдлоороо бүхнийг багтаасан түүхэн программ боллоо гэж үнэлж байна. Энх тайвны жилд дайн болон цөмийн зэвсгийн эсрэг шударга түмний хийх тэмцлийг ЗХУКН-ын ээлжит их хурал үйл ажиллагаа, үзэл санааны хувьд үнэхээр зэвсэглэж өглөө. 

Шинжлэх ухаан - техникийн асар их ололтын эрин үед цөмийн дайнд хэн ч ялагч болж чадахгүйтэй адил зэвсгээр хөөцөлдөхөд мөн хэн ч хожиж болохгүйг АНУ-аар толгойлуулсан империалист улсууд хатуу ойлгож, хамтран ажиллах, маргаантай асуудлыг хэлэлцээний аргаар зохицуулах замд орох ёстой. Үүнээс өөр зам байхгүй. Капитализм, социализм хоёр энх тайвнаар зэрэгцэн оршиж, эдийн засаг, шинжлэх ухаан - техник, соёлын салбарт уралдах бодит нөхцөл бүрдээд байгаа үед зэвсгээр хөөцөлдөхийг багасгаж, улсуудын хооронд итгэлцлийг бэхжүүлэх зорилготой Женев, Стокгольм, Венийн хэлэлцээнд нааштай түлхэц өгөхөд ЗХУ, социалист бусад орон хүч чармайлтаа чиглүүлж байна. Тэгэхдээ ЗХУ, социалист бусад орон аюулгүй байдлыг бусдаас илүү байлгахыг эрмэлзэхгүй, бас дутуу байлгахыг зөвшөөрөхгүй гэдгээ удаа дараа мэдэгдэж, << оддын дайны >> номлолыг эрс шийдвэртэй эсэргүүцэж байна. << Газар дэлхийд нөр хичээнгүй хүч хөдөлмөрөөрөө хосгүй соёл иргэншил бий болгож чадсан хүн ард түүнийгээ хамгаалах ёстой, хамгаалж чадна гэдэгт бид итгэдэг >> гэж нөхөр Ж. Батмөнх ЗХУКН-ын XXVII их хурал дээр хэлсэн билээ. Европын байдал онцгой хурцадсанаас гадна Ази, Номхон далайн сав нутгийн байдал ч ихээхэн түгшүүртэй байгаа нь энх тайвныг эрхэмлэгч хүн бүрийн эрмэлзэл, энх тайвны жилийн уур амьсгалд харшилж байна. Өргөн уудам нутаг дэвсгэртэй, дэлхийн хүн амын олонхи суудаг Ази тивд үүссэн зөрчил, ээдрээтэй зангилаа нь нийт дэлхийн байдалд ямар ч аюул учруулахын шалтаг болж болно. Одоо үед ганцхан тивд хязгаарлагдмал хямрал гараад өнгөрнө гэж үзэх үндэсгүй болжээ. Тэрчлэн сансарт зэвсэг байрлуулахад хүрвэл түүний овоо хараанд бяцхан гариг маань бүхэлдээ өртөх нь эргэлзээгүй юм. 

Хорвоог бүхэлд нь заналхийлж байгаа цөмийн дайны аюулыг зайлуулахын тулд ЗХУКН-ын XXVII их хурлаас дэвшүүлсэн олон улсын аюулгүй байдлын бүх талыг хамарсан системийг дөрвөн хүрээнд: тухайлбал, цэрэг, улс төр, эдийн засаг, хүнлэг ёсны салбарт бий болгох ажилд шууд орох хэрэгтэй байна. 

Энх тайван, саруул ухаан, сайн санааны хүчин зүйлийг бэхжүүлж эргэлт буцалтгүй болгон, олон улсын аюулгүй байдлын бүх талыг хамарсан системийн найдвартай эхлэл тавих нь энх тайвны жилийн гол үр дүн болох ёстой гэж монголын ард түмэн үзэж байна. 

