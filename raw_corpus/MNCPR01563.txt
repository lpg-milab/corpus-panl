Булаагдаж буй хүүхдийн парк

Үндэсний соёл амралтын хүрээлэн буюу Хүүхдийн паркийг шинэчлэх гэж байгаа талаар бид мэдээлж байсан. Шинэчлэхийн тулд өнөө зун ажиллахгүй болсон гэдгийг ч уншигчдадаа дуулгаж байсан билээ. 
Харин удаа ч үгүй байтал өнөө "Диснейлэнд" шиг өнгө зүсээ өөрчилнө гэж байсан парк маань үүдээ нээж, хуучин хэдэн тоглоомоо ажиллуулж эхэлснийг бүгд мэднэ. Парк шинэчлэх ажил ч тэгсгээд чимээгүй болсон. Өнөөдөр Хүүхдийн парк 40 нас хүрчээ. Дөчин жилийн өмнө тавьсан тэр л тоглоомуудаар хүүхдүүд тоглож байна. Хэдийгээр засвар сэлбэгийн ажлыг байнга хийдэг гэдэг ч эцэг, эхчүүд хүүхдээ парк руу тоглуулахаар явуулах тун дургүй болсон. Хуучирч элэгдсэн тоглоомуудаас нь жийрхсэндээ тэр. Энэ янзаараа хэдэн жил болбол гарцаагүй үүдээ барихад тулах нь ойлгомжтой. Уг нь нийслэл маань нэг сая гаруй хүнтэй гэсэн үзүүлэлтээрээ том хотын энд тооцогдох ч хүүхэд, залуус нь чөлөөт цагаа өнгөрөөх газар хомс. Үүн дээр нэмээд паркгүй болох нь. Тэр үүднээс бид Хүүхдийн паркийг шинэчлэх төсөл чухам юунаас болоод зогссоныг сонирхлоо. Паркийг шинэчлэх төслийн зураг болон макет загвар нь урьдчилсан байдлаар бэлэн болж, энэ ажил эхлэх гэж байсан ч гэнэт хувийн компаниуд газрыг нь булаацалдаж эхэлжээ. Өөрөөр хэлбэл, нийслэлийн өмчит Хүүхдийн паркийн хашаан дотор хоёрын хоёр компани хувьдаа газар авчихжээ. Нэг нь бүр жижигхэн байшин бариад суучихаж. Нөгөөх нь газар ухаж, тойруулан хашаа татаад орхисон байна лээ. Газрын маргаантай асуудлаас болоод парк шинэчлэх төслийн хөрөнгө оруулагчид хөрөнгө оруулахаа больсон гэсэн мэдээлэл ч чих дэлссэн юм. Тиймээс Үндэсний соёл амралтын хүрээлэнгийн дэд захирал, парк шинэчлэх төслийн удирдагч Б.Батнягтаас зарим зүйлийг тодруулсан юм. Тэрбээр "Анх Японы "Иточу" компани санаачилсны дагуу Хүүхдийн паркийг шинэчлэх төслийн асуудал яригдаж эхэлсэн юм. Хүүхдийн паркийг шинэчилж, дэлхийн жишигт хүрсэн парк болгох боломжтой юм гэсэн санал. Ийм ажил хийх зайлшгүй шаардлагатай байгааг тэд олж харсан хэрэг л дээ. Ингээд төслийн судалгаа, макет загвар хийж байх үед үүнийг хотын захиргаа болон Засгийн газраас дэмжсэн байдаг. 2005 оны гуравдугаар сарын 4-нд Улаанбаатар хотын захиргаа "Иточу" компанийн хооронд харилцан ойлголцлын санамж бичигт гарын үсэг зурснаар энэ төсөл нийтэд танилцуулагдсан түүхтэй. Хөрөнгө оруулагчдын зүгээс парк шинэчлэх бэлтгэл ажил хийж байх үед газрын маргаантай асуудал гарч ирсэн юм. Тэгээд Хүүхдийн паркт хууль бусаар газар авсан гэж үзсэн "Монтоно" компанийн газрын зөвшөөрлийг тухайн үед нийслэлийн Засаг дарга байсан М.Энхболд хүчингүй болгосон. Уг нь тэр компани хашааны хойно газар авах ёстой байсан юм билээ. Үүнийгээ бидний авах ёстой байсан газар Ерөнхийлөгчийн байшин барьсан болохоор бид хашаан дотор авсан гэж хүлээн зөвшөөрдөг. Ингээд өнгөрсөн оны долдугаар сараас шүүхэдсэн. "Монтоно" компани тэр газрыг аль 1997 онд аваад хөрс шороог нь ухсанаас биш одоог хүртэл юу ч бариагүй байгаа юм. Шүүх дээр болохоор бид барилга барих гэж байсан, энэ төсөл саад болоод байна гэсэн тайлбар хийдэг. Энэ асуудал жилийн дараа буюу өнгөрсөн наадмын өмнөхөн "Монтоно" компанийг газар эзэмших эрхтэй гэсэн шүүхийн шийдвэрээр төгссөн. Хэдийгээр бид шүүхийн шийдвэрийг шударга биш гэж үзэж байгаа ч "Монтоно" компанийн газрыг хасаад төсөл хэрэгжих үлдсэн газрыг нь баталгаажуулж өгөөч гэсэн хүсэлтээ Нийслэлийн газрын албанд өгчихөөд хүлээгээд сууж байна. Урьдчилсан төслөөр бол шинэчилсэн паркийн орц зүүн хойд талаасаа буюу тэр компанийн авсан газраас баригдах ёстой байсан юм. Хөрөнгө оруулалтын хувьд хэвийн явж байгаа. Ганцхан газрын маргаантай асуудлаас болж тэр ажил нэг жил хойшиллоо. Хэрэв асуудлыг шийдээд өгвөл бид ирэх хавраас парк шинэчлэх ажилдаа орох төлөвлөгөөтэй байгаа" хэмээсэн юм. Төслийн удирдагчийн ярьснаар паркийн баруун талд "Мон Уран" компани бас нэг га газар авч эрээн дээвэртэй хар байшин барьчихаад байгаа аж. Үнэхээр ч Хүүхдийн ордны урд талд тэрхүү алаг дээвэрт байшинг тойруулаад хашаа хатган өмчилчихсөн харагдана лээ. Тэднийх газар эзэмших зөвшөөрлийн бичиггүй бөгөөд "Удахгүй газрыг чинь суллаж өгнө" гэчихээд л өнөөг хүртэл суугаад байгаа гэсэн. Шүүх дээр өнөө маргаашгүй барилга барина гээд байсан "Монтоно" компанийн газар өмнө байсан тэр л янзаараа эль хуль эзэнгүй харагдсан. Үнэндээ шүүхийн шийдвэрийг өөрийн талд гармагц энэ компани газраа бусдад худалдсан байна. Үүнээс гадна паркийн хашааны гадна талд газар авсан бас нэг компани байшингаа хашааны дотор талд барихаар хэл үг хийж яваа гэнэ. Энэ мэт газрын маргаанаас болж Хүүхдийн паркийг шинэчлэх төсөл зогсчихоод байгаа юм байна. Хэдийгээр асуудал хурдан шийдэгдэж парк шинэчлэх ажлаа удахгүй эхэлнэ гэж төслийнхөн итгэж байгаа ч аль газрыг хэн өмчлөхийг нь тогтоож өгөхгүй бол Хүүхдийн парк бусдад булаагдах нь. 30 сая ам.долларын хөрөнгө оруулалттай төсөл эхлэхгүй ч байж мэдэх нь. Тэгвэл бид хүүхдүүдээ нөгөө л хуучин тоглоом дээр нь тоглуулж, хэзээ хэн нэгний хүүхдийг тоглож байхад эвдрэхийг нь хүлээгээд суух нь. Манай сонин хууль бус газрын наймааны тухай цуврал нийтлэл, ярилцлагыг уншигчдадаа хүргэсээр байдаг. Нийслэлийн өмчит Хүүхдийн паркийн хашаан доторхи бусдын мэдлийн газрууд ч хууль бус газрын наймааны нэг гэрч болох биз ээ. 
Д.Оюунтуяа

