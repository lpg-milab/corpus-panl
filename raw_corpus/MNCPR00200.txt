Газрын албаны даргаа огцруулахаар жагслаа

Жагсаал цуглаан Улаанбаатарынхнаар хязгаарлагдахгүй болжээ. "Авилгатай тэмцэнэ", "Эрүүл нийгмийн төлөө", "Тэтгэврийн ялгааг арилгаж нэмэгдүүл!" гэх мэтээр юу л ярина түүгээрээ жагсаж цуглаж байдаг нийслэлийнхний "өвчин" орон нутагт халдварлаад байна.
Тэдний нэг нь Дарханыхан. Тэд жагсахдаа нийслэлийнхнээс өөр сэдвээр буюу "Газрын төлөө" гэсэн, нийслэлийнхэнд олонтоо учирч байсан ч чухамхүү улаанбаатарчуудын жагсаж байгаагүй тэр эмзэг асуудлаар саяхан хоёр өдөр жагсав. Жагсагчид нь Дархан-Уул аймгийн төвийн долдугаар хорооны нутаг дэвсгэрт байрлах "Дархан" захын автозахад байрлах тос тосолгооны материал бөөндөн худалдаалдаг "Мөст бодонч", "Дархан тужийн нарс" болон цайны газар ажиллуулдаг "Мөнх" зэрэг аж ахуйн нэгжийнхэн. Эдгээр аж ахуйн нэгжийнхэн газрыг нь аймгийн газрын албаны байцаагч Нармандах болон тус албаны дарга Мөнхбат нар дээрх худалдаа, үйлчилгээ эрхлэгчдийг хууран мэхлэх замаар хууль бусаар "Дархан зиг" зэрэг хөндлөнгийн аж ахуйн нэгжийнхэнд өгсөнийг эсэргүүцэн жагсчээ. Анх энэ орчмын газрыг "Мөст бодонч" ЗБНөхөрлөл автозах-автовокзалын зориулалтаар эзэмшихээр аймгийнхаа газрын албанаас гэрчилгээ авчээ. Гэвч "Мөст бодонч"-ийн эзэн Ж.Ганбаатар авсан газраа хөрөнгөгүйгээс эзэмшиж чадалгүй, өр төлбөрөө ч төлж дийлэхгүй байсаар энэ оны намар өвчнөөр нас барьсан байна. Тэрээр нас барахынхаа өмнө тос тосолгооны материал бөөний үнээр худалдаалдаг "Дархан тужийн нарс" ХХК-ийн эзэн эхнэр, нөхөр Т.Болдбаатар болон Ц.Алимаа нарт "Төлбөрийг нь төлөөд энэ газрыг аваад яв. Би газрын албанд хандъя" гэсэн байна. Үүнийх нь дагуу тэд газрын албанд хандахад байцаагч Нармандах болон Мөнхбат дарга "Болохгүй юм байхгүй, өргөдлөө гаргаад өг" гэжээ. Үүнд нь итгэсэн эхнэр, нөхөр бизнесмэн энэ хугацаанд буюу өнгөрсөн гурван жилд энэ газарт 30 сая төгрөгийн хөрөнгө оруулж тус аймагт байхгүй бизнесийн тохилог орчинг бүрдүүлж чаджээ. Ингээд үл хөдлөхийн гэрчилгээгээ авчихаад газар эзэмших гэрчилгээгээ авах гэтэл болж бүтнэ, өргөдлөө өгчих гэж байсан нөгөө газрын албаны байцаагч, дарга хоёр өнөөдөр болохоор "Дархан зиг" ЗБНөхөрлөлд газрын захирамж гаргаж өгөөд байгааг энэ газар дээр үйл ажиллагаа явуулж буй "Дархан тужийн нарс", "Мөнх" зэрэг аж ахуйн нэгжийнхэн биднийг хуурсан, хууль бус, авилгад хөтлөгдсөн явдал гэж үзэж эсэргүүцэж байна. Газрын албаныхны  хуурч мэхлэн хувийн хэвшлийнхэн рүү дайрч байгаад бизнес эрхлэгчид гомдож жагсахад хүрчээ. Тэд дээр нэр дурдсан газрын албаны дарга, байцаагч хоёрыг огцруулахыг шаардахын сацуу тэднийг шүүхэд өгөөд байна. Тэгээд ч газрын албаны дарга Мөнхбат саяхан аймгийн Засаг даргаас хийлгэсэн тус аймгийн удирдах албаны хүмүүсийн зөвлөгөөн дээр баахан донгодуулж ажлаасаа халагдахад хүрээд байгаа гэнэ. Тэрээр 2-3 газрын маргаанд холбогдоод, одоо аж ахуйн нэгжийнхнийг ийнхүү жагсахад хүргээд байна. 
Б.Билгүүн
