Цэнгэлдэхийн эргэн тойрон дахь бараан захын орчноос хэзээ салах вэ?

Төв цэнгэлдэхийг хуран цугласан олон л чимэх юм. 
Наадамчдын уухайн дуунд цэнгэлдэх доргиж, халуун сэтгэл нь гэрэл цацраах шиг санагдана. Харин цэнгэлдэхийн гадна талд өөр амьдрал өрнөж байлаа. Олон хүн цэнгэлдэх рүү хэзээ ч орж үзээгүй биз ээ. Тэд наадмын хуушуур амталж, төв цэнгэлдэхийг тойрон "гороолоод" л сэтгэл ханана. Түүнээс ч олон хүн гэртээ зурагтаар бөх үзэж, "Наадам сайхан боллоо" хэмээх бусдын үгээр жил жилийн наадмыг дүгнэж суудаг. Хотын дарга Ц.Батбаяр "Наадам сайхан боллоо" хэмээн зурагтаар ярина лээ. Хэмжээ нь л энэ юм байлгүй. Эгэл ардын амнаас гарах "Наадам сайхан боллоо" гэдэг үг амны бэлгээс үүдэлтэй. Бөх, хурдан морьдын тухай ам дамжуулан шагших онцгой сайхан дурсамж зохион байгуулалтын элдэв өөг дарж өнгөрөөдөг вий. Асар, майхан ярайж, цагаан гэрүүд бөмбийсөн, торгон дээлээр гоёж, цэцэгс адил алагласан наадамчдын тухай дурсамж багийнх. Харин одоо улсын наадам болж буй Төв цэнгэлдэх бүүдгэр өнгөнд умбажээ. Морьд уралдсан мэт тоос хөвөрч, хуушуурын хуучирсан тос, шорлогны гашуун утаанд хоолой хорсоно. "Нарантуул" нүүгээд ирчихээ юу гэлтэй, бараан захын лангуу үүднээс эхлэн хөвөрчээ. Нарны халхавч зарж байгаа халтар залуус хэдхэн ширхэг бороо дуслуулаад "залхуурах" үүлсийг харааж зогсов. Өмд, цамц, подволк эгнүүлсэн "хувиараа бизнес эрхлэгчдийг" хүчээр амраалтай биш дээ. Наадмаар үйлчлэх стандарт хангасан хүнд л үйлчилгээний зөвшөөрөл өгмөөр юм. Уг нь зөвшөөрөл өгдөг мэдэлтэй түшмэд стандартын тухай баярын өмнө хэвлэлээр бишгүй л ярина лээ. Тусгай хормогч өмссөн, шаардлага хангасан наймаачид нь харагдаагүй л болохоос биш. Телевизийнхэн наадмын хуушуурын элбэг дэлбэг бас амттайг ам уралдан сурталчилсан. Өмнөх жилийн ховор хуушуурын дурсамжтай харьцуулсан болоод тэр биз. Хуушуур зарсан хувь хүмүүс үнэндээ олон байсан, шаардлага хангасан гэдэг нь эргэлзээтэй болохоос биш. Олонд танигдсан хоолны газраас хуушуур авахыг хүсэгчид л дараалалд тэвчээртэй зогсоно лээ. Тогооч нар гараа угаах ч газаргүйг нь харсаар наадмаар хуушуур амсах зуршилдаа хөтлөгдөгчид баталгаагүй хүнсэнд нүдээ аниад "За" гэх. Хоол хүнсний сэдвээ мартъя гэхэд, үйлчлэгчид нь ч үйлчлүүлэгчид нь ч толгой хоргодсон оромжийг дурсалгүй өнгөрч боломгүй. Төв цэнгэлдэх тоотой хэдэн өдрийг л хөлтэй үддэг тул шил толь болсон үйлчилгээний төвийг мөрөөдөх нь бодитой бус байж мэднэ. Гэхдээ нүүдэлчдийн уламжлалт сууц цагаан гэрүүд бөмбийж, асар майхнууд ярайж байвал монгол наадмын нүүр царай болох нь лав. Ядаж л найман ханатай гэр ресторанд үйлчлүүлэгчид тухалж байвал өег. Асар майхан ч асар том тусмаа догь. Хийц маяг, хэмжээ, өнгө үзэмж бүгдийг нь нэг стандартад оруулаад, өрөвдөлтэй саравч, оромжуудыг халахсан. Бүхэл бүтэн улсын наадам байна даа. Гар угаах, бие засах газрын асуудлыг эцэслэж болоогүй гэж үү дээ. Нээлтийн үеийн урлагийн тоглолтыг эс тооцвол гудамжны дуучид л наадамчдыг зугаацуулах юм. Шинэхэн хамтлаг дуучид үзэгчдэд өөрийгөө таниулах боломж олгосон тайз тавцан байрлуулсан ч илүүдэхгүй нь. Улс орон хөгжиж, мөнгөжсөн л гэх наадмын бэлтгэл хангагчдын ядуу сэтгэлгээ л гай болж байх шиг. 
Б.Янжмаа

