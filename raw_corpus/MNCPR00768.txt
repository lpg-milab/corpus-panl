Дотоод сэтгэлээрээ гэрэлтэж явдаг эмэгтэйг сайханд тооцдог


Топ модель Х.Ундраатай ярилцлаа. Түүнтэй загварын ертөнц дэх сонин хачин хийгээд хувийн амьдралынх нь талаар ийнхүү хөөрөлдсөн юм. 
-Танд энэ өдрийн мэндийг хүргэе. Ойрын үед юу хийж байна. Хийхээр төлөвлөсөн зүйл олон биз? -Төлөвлөсөн зүйл бий. Юун түрүүнд ажлынхаа хажуугаар гадаадад сурч, мэдлэг боловсролоо дээшлүүлэхэд илүү цаг зав гаргаж хичээж байна. Дээр нь сүүлийн үед надад реклам зар сурталчилгаанд тоглох санал их ирдэг болсон. Энэ бүхнийг амжуулах гээд зав муухан явна. -Ингэхэд өөрөө ямар мэргэжилтэй юм бэ? -Худалдааны чиглэлээр сургууль дүүргэсэн. Гэхдээ мэргэжлээрээ ажиллаагүй. -Загварын ертөнцтэй хэрхэн холбогдох болов. Өөрийг тань нэлээдгүй шавьтай болсон гэж сонссон... ? -Уг нь загвар өмсөгч болох талаар бодож, төсөөлж байгаагүй. Найз нөхөд, гэр бүл, ахынхаа зөвлөснөөр энэ мэргэжлийг эзэмшсэн гэж хэлж болно. Сурагч байхын, 14 настайдаа топ модель Цолмонд шавилсан. Загвар өмсөөд есөн жил болж байна. Одоо өөрөө энэ чиглэлд сонирхолтой охид, хөвгүүдийг бэлтгэж, сургаж эхэлсэн. -Загварын ертөнцөд анх хөл тавьж байсан Ундраа топ модель Ундраа хоёр юугаараа ялгаатай байх юм. Энэ талаар эргэцүүлж байв уу? -Топ модель гэдэг бол Монголын загварын ертөнцийн хамгийн том өргөмжлөл. Хүссэн хүн бүрийг энэ шагнал дагадаггүй. Ингэхийн тулд уйгагүй хөдөлмөрлөх хэрэгтэй юм. Топ модель болсноор дагалдаад маш том үүрэг хариуцлага оногдсон гэж хувьдаа дүгнэдэг. Хаа ч явсан монгол үндэсний хувцсаар бахархаж явдаг. Үндэснийхээ хувцасны олон улсын хэмжээний томоохон тэмцээн, фестивалиудад оролцож эх орныхоо нэрийг дэлхийн загварын тавцанд дуудуулж явсан үеүд надад бий. Энэ бүхэн надад сайхан дурсамж болон үлдсэн дээ. -Одоо миссийн болон загвар өмсөгчийн ямар нэгэн уралдаан тэмцээнд оролцох урилга ирвэл хэрхэн хүлээж авах вэ? -Миссийн тэмцээнд оролцохын тулд дотоод сэтгэлээ ч бэлдэх хэрэгтэй шүү дээ. Миний хувьд энэ тал дээр бэлтгэгдээгүй болохоор оролцох боломжгүй. Харин загвар чиглэлийн уралдаан, фестивалийн санал ирвэл хүлээж авах л байх. -Ер нь загварынхныг янз бүрийн хэл ам дагалдаж байдаг. Тэдний дунд өрсөлдөөн ч өрнөдөг. Энэ бүхнийг өөрөө хэрхэн даван туулдаг вэ? -Зөвхөн Монголынхныг төдийгүй дэлхийн загварынхан хүртэл хэл аманд өртдөг. Тэр ч утгаар өрсөлдөөн хүчтэй өрнөдөг гэж хэлж болно. Хувьдаа загвартай болоод өөртэй маань холбоотой дэгдсэн цуу яриаг төдийлөн тоодоггүй. Харин загвар өмсөгч охид, бүсгүйчүүдэд хандаж хэлэхэд, мэргэжлийн талаас нь зөв өрсөлдөхийг хүсч байна. -Таны бусдаас ялгарах онцлог гэвэл... ? -Тайзан дээр илүү, дутуу хөдөлгөөн хийдэггүй. Хөгжимдөө тааруулж хурдан алхдаг гэж мэргэжилтнүүд ярьдаг. Жүжиглэх авьяас модель бүрт байх шаардлагатай. Тэгээд ч загвар өмсөгч гэдэг бол өөрийгөө рекламдах биш, дизайнерийн хувцсыг таниулах үүрэгтэй. -Таныхаар ямар эмэгтэй сайхан бол? -Муухай эмэгтэй гэж байхгүй. Хувьдаа царайны сайхнаар цай сүлдэггүй гэдэгтэй санал нийлдэг. Эмэгтэй хүн зөвхөн гадаад өнгө үзэмжээрээ бус бүхий л талаараа ихэмсэг, төгс төгөлдөр байх хэрэгтэй. Мөн дотоод сэтгэлээрээ гэрэлтэж явдаг эмэгтэйг сайханд тооцдог. -Уучлаарай. Хувийн амьдралаа сонирхуулаач. Хэнтэйгээ амьдардаг вэ? -Аавтайгаа амьдардаг. Нэг эгч, хоёр дүүтэй. Манай аав дуу цөөтэй хүн. Намайг аавыгаа дуурайсан гэж хүмүүс ярьдаг юм. -Найз залуутай юу. Нууц биш бол өөрийг тань хэр их хүн гуйдаг вэ? -Найз залуу байхгүй. Загвар өмсөгч гэдэг утгаар олны нүдэнд өртдөг. Бас янз бүрийн насны хүмүүс ч гуйдаг. Тэр бүрт учир байдлаа хэлж ойлгуулдаг. Одоохондоо хүнтэй суух эрт байна. -Хэр их гангарах дуртай вэ? -Учиргүй моод хөөж, эсвэл нэг стиль имижид баригдаад байдаггүй. Мэдээж олонд үлгэр дуурайл болдог гэдэг үүднээс гадаад өнгө үзэмжиндээ анхаарал тавьдаг. Аль болох этгээд хэлбэрээр өөрчлөгдөж байвал илүү сонирхолтой юм шиг санагддаг. -Таны хобби? -Цүнхний хоббитой. Мөн гоё утас олдвол ороолт, малгай, бээлий оймс зэргийг нэхэх дуртай. 
Ч.Анна
