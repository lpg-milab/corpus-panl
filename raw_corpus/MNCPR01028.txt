Шинэчилсэн төсөл косметик засал төдий л зүйл болсон

Засгийн газраас боловсруулан УИХ-д оруулж буй Татварын багц хуулийн шинэчилсэн төсөл, төсөлд тусгагдсан шинэ өөрчлөлтүүдийн талаар манай сонин өмнө нь мэдээлсэн. 
Энэ төсөлдөө Засгийн газар нийгэм, эдийн засаг бизнесийн гээд аль болох олон төлөөллийн саналыг авч, тодорхой хэмжээгээр тусгасан, нэлээд шинэлэг, боломжийн төсөл болсон гэж үзэж байгаа. Харин Эдийн засаг, татварын шинэтгэлийн төлөөх төрийн бус байгууллагуудын эвсэл уг төслийн талаар ямар байр суурьтай байгаа болон төсөлд тус Эвслийн санал хэр тусгагдсан талаар Үндэсний худалдаа, аж үйлдвэрийн танхимын дарга С.Дэмбэрэлтэй ярилцлаа. Тэрбээр Эдийн засаг, татварын шинэтгэлийн төлөөх тус эвслийг төлөөлж УИХ-ын ажлын хэсэгтэй хамтран ажиллаж буй юм. -ТББ-уудын эвслийн зүгээс татварын багц хуульд хийх шинэтгэлийн чанартай асуудлаар санал боловсруулж оруулсан. Саналыг Засгийн газраас шинэчлэн боловсруулсан төсөлд хэр тусгасан бол. Ер нь хэр дорвитой шинэчлэл болсон гэж та дүгнэж байгаа вэ? -Татварын шинэтгэлийг татварын системд хамаарах хуулиудыг шинэтгэх замаар тогтолцоог бүхэлд нь өөрчлөх шаардлагатай байсан. Гэвч Засгийн газраас боловсруулж оруулаад байгаа төслийг харахад ийм хуулиуд дээр огт өөрчлөлт ороогүй, хуучнаараа явж байна. Эдийн засгийн өсөлтийг урамшуулах тал дээр эерэг өөрчлөлт хийсэн гэж ярьж байгаа ч үнэн хэрэгтээ бизнес эрхлэгчдийн тавьдаг энэ асуудлуудыг саармагжуулаад орхигдуулсан байна лээ. Татварын ерөнхий хууль дээр гэхэд л нарийвчилсан зүйл заалт алга. Жишээлбэл, татварын маргаан таслах зөвлөлийн талаар тусгасан хэрнээ бүрэлдэхүүнийх нь талаар тусгаагүй. Энэ бүрэлдэхүүнд татварын албаныхан өөрсдөө л байдаг шүү дээ. Татварын маргаан таслах зөвлөлийн бүрэлдэхүүн иргэний нийгэм, хувийн хэвшлийн бүрэлдэхүүнтэй байх юм бол үйл ажиллагаа нь олон нийтэд ил тод болно гэсэн үг. Бид төсөлдөө үүнийг тусгасан байгаа. Мөн татварын байцаагчийн үүрэгт татвар төлөгчтэй харилцах, тэдэнд мэдээлэл өгөх, байгууллага хувь хүний нууц хадгалах үүргийн талаар нэмэлтийг нарийвчлан оруулж өгсөн. Засгийн газрын төсөлд болохоор татварын байцаагчийн үүрэг нь зөвхөн татвар хураах үүрэгтэйгээр заагдсан байна. Үүнээс гадна татвар төлөгчид хүлээлгэх хариуцлага нь татварын байцаагчийн өөрийнх нь акт байхаар тусгагдсан байсан. Харин бид төсөлдөө татвар төлөгчийн эрхийг зөрчсөн байцаагчид хариуцлага тооцох механизмыг чангатгаж өгсөн. -Засгийн газар нээлттэй хэлэлцүүлгийнхээ үеэр татварын багц хуулинд зарчмын гурван том өөрчлөлт оруулсан гэж мэдэгдсэн. Зарим бүтээгдэхүүний НӨАТ-ыг 5 хувь хүртэл бууруулсан, гадаад, дотоодын хөрөнгө оруулагчдыг ижил нөхцлөөр хангаж өгсөн, 30 хувийн татвар ногдуулах орлогын хэмжээг 500 сая төгрөг болгосон гэсэн энэ гурван өөрчлөлтдөө нэлээд ач холбогдол өгч байх шиг байна? -Зарим нэг нааштай өөрчлөлтүүд байгаатай би санал нэгдэж байна. Харин зарчмын зөрүүтэй санал нэлээд бий. Тухайлбал, НӨАТ-ыг 15 хувиас 10 хувь болтол бууруулах бололцоо байна гэж бид үзсэн. Бүр болохгүй бол 13 хувь болгоё гэж ТББ-уудын эвсэлд нэгдэгсэд бүгд санал нэгтэй байсан. Гэтэл Засгийн газар үүнийг 15 хувь хэвээр нь үлдээсэн. Засгийн газар зөвхөн төсөв бүрдүүлэх талаасаа хандлаа. Өөрөөр хэлбэл, НӨАТ-д татварын дарамтыг багасгах үүднээс өөрчлөлт хийсэнгүй. Эдийн засагт, Дотоодын нийт бүтээгдэхүүнд ямар нөлөө үзүүлэх юм бэ, татвар төлөгчдийн суурь баазыг яаж нэмэгдүүлж байгаа юм бэ зэрэг эдийн засгаа дэмжих, бизнесийн орчноо бүхэлд сайжруулах энэ бүхнийг Засгийн газар судалж үзээгүй. Багц хууль дотор Гаалийн тарифын тухай хуульд Засгийн газар дорвитой өөрчлөлт оруулсангүй. Олон жил яригдсаар байгаа гаалийн үнэлгээний асуудал, гаалийн байцаагч, гаалийн татвар төлөгч хоёрын шударга харьцаа, импортыг орлох бүтээгдэхүүний гаалийн тарифын асуудал гээд шинэчлэх зүйл олон байгаа. Засгийн газар төсвийн орлого талаас нь, харин бид эдийн засгийн бодит үр дүн талаас нь яриад байгаа юм. -Багц хуулийн шинэчилсэн төслийн Засгийн газраас боловсруулсан хувилбараар бол төсвийн жилийн орлого багагүй хэмжээгээр буурч байгаа гэж байсан. Нөгөө талаар, шийдэгдээгүй хуримтлагдсан нийгмийн асуудал их байгаа учир ялангуяа зарим татварын хувь хэмжээгээр хамаагүй оролдож болохгүй гэсэн үндэслэлийг Засгийн газар хэлж байгаа юм л даа? -Зарим нэг бага сага нааштай хөнгөлөлт оруулаад өгчихөж байгаа ч энэ чинь татвар төлөгчдөд бүрэн хэмжээний таатай нөхцөл болж чадахгүй. Бид эдийн засгаа урамшуулж өсөлтийг дэмжих талаас нь таварт системийн шинэтгэл хийе гээд байгаа юм. Үүнийг хийгээгүй цагт түр зуурын өнгөн засал төдий л зүйл болно. Ийм заримдаг юм хийх хэрэг байгаа юм уу. -Татварын тогтолцоонд нь шинэтгэл хийхдээ нийгмийн даатгалын гэх мэт бусад хуулиуд, тогтолцоог зэрэг шингэчлэх ёстой гэсэн байр суурь танайд байх шиг байна. Олон түмэн ч үүнийг хүсч байгаа нь Сангийн яамнаас явуулсан нээлттэй хэлэлцүүлгийн үеэр мэдрэгдэж байсан. Та ТББ-уудын эвслийг төлөөлж, шинэчилсэн төсөл дээр ажиллаж буй УИХ-ын ажлын хэсэгтэй хамтран ажиллаж байгаагийн хувьд энэ асуудлыг хэр хөндөх вэ? -Ийм асуудлууд байгаа. Гэхдээ бид энэ талаар дараа тусад нь авч үзнэ. -Татварын ерөнхий газрын дарга Зориг гуай Засгийн газраас боловсруулсан шинэчилсэн төслийг олон талын санаа бодлыг тусгасан маш сайн төсөл болсон гэж байсан. Гэтэл ТББ-ын эвслээс оруулсан санал бараг тусгагдаагүй байх нь ээ. Тэдэнтэй хэл амаа хэр ололцож багц хуульд саналаа тусгуулж чадах бол? -Эрүүл ухаан ялна. Монгол Улсын Ерөнхий сайд болон бодлогын дээд түвшинд ер нь шинэтгэл хийе гэсэн итгэл үнэмшил байгаа учраас бид саналаа хуульд тусгуулж чадна гэж найдаж байна. -"Татварын өршөөл"-ийн талаар зарим хүмүүс яриад байгаа. Энэ талаар та ямар бодолтой байна? -Татварын муу системтэй бол муу л хариу үйлдэл үзүүлнэ шүү дээ. Татварын өршөөл гэдгээсээ илүүтэй зөв тогтолцоогоо бүрдүүлчих гэвэл зөв байх. Ер нь хэн нь хэндээ өршөөл үзүүлэх юм бэ. Төр байсан цагт татвар байна гэж ярьцгаадаг. Энэ нэлээн түрэмгий сонсогддог. Харин минийхээр бол татвар төлөгчид байгаа цагт төр оршино гэмээр байгаа юм. 
Н.Пагма
