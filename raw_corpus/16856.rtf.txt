№266 (16856) 
1987 омы арван нэгдүгээр сарын 6.
Октябрийн замаар ирээдүй өөд

Дэлхийг донсолгож, сэтгэлийг шинэтгэж нийгмийг өөрчилж, шударга ёс, дэвшил хөгжлийн цоо шинэ эринийг нээж, хүн төрөлхтний жинхэнэ түүхийн эхийг тавьсан Аугаа их Октябрийн социалист хувьсгалын ялгуусан тойрог замд эдүгээ дэлхийн хүн амын гуравны нэг нь өөрсдөө сонголт хийж нэгдэн ороод итгэл төгс замнаж байна. 

Хөгжил, дэвшилд хүрч, шударга ёсыг ялуулахын тулд тавьсан Аугаа их Октябрийн тэрхүү баталгаатай замд эргэлт буцалтгүй алхан орогчдын нэг нь болсон монгол орон капиталист биш хөгжлийн үзэл санааг бодит байдал болгож чадлаа. Ардын хувьсгалын ялалтаас өнөөгийн хөгжлийн өндөрлөгийг хүртэлх манай орон, ард түмний түүхэн ололт нь Аугаа их Октябрийн үзэл санааг эрч хүчээ, итгэл үнэмшлээ болгосны түүхэн үр дагавар мөн. Феодализмаас социализмд шилжих шинэ нийгмийн үндсийг байгуулах, хөдөө аж ахуйгаа нэгдэлжүүлж, цоо шинээр аж үйлдвэрлүүлэх лут зорилтыг шийдвэрлэх, социалист соёлын хувьсгал ялуулах, социалист аж төрөх ёсыг хэвшүүлэх, шинэ хүнийг хүмүүжүүлэх энэ бүхнийг бид хийснээ Аугаа их Октябрийн хувьсгалт үзэл санааны амьд биелэл гэж бахархан тунхаглах бүрэн үндэстэй билээ. 

Бодит социализмын орон бүрэн эрхт БНМАУ-ын нийгмийн нийт бүтээгдэхүүний өсөлт сүүлийн хорин жилд бараг дөрөв дахин, үйлдвэрлэсэн үндэсний орлого 3, 3 дахин, улс ардын аж ахуйн үндсэн хөрөнгө бараг долоо дахин, нийгмийн үйлдвэрлэлийн хүрээн дэх ажилчин, албан хаагчдын дундаж тоо 2, 4 дахин тус тус өсөв. Аж үйлдвэрт мэдэгдэм дэвшил гарч хөдөө аж ахуй, аж үйлдвэрийн нийт бүтээгдэхүүний 75 хувийг үйлдвэрлэн гаргаж, бүтээгдэхүүнийх нь хэмжээ долоон оронтой тоогоор гардаг чулуун нүүрсний ил уурхай, уулын баяжуулах үйлдвэрүүд болон өндөр хүч чадалтай цахилгаан станц, дамжуулах шугам, хөнгөн, хүнсний аж үйлдвэрүүд, барилгын материалын болон байшин үйлдвэрлэх комбинатууд ажиллаж байна. 

Тархай бутархай нүүдлийн аж ахуйг өөрчилж суурин амьдралын соёл, иргэншилд шилжиж, хамтач ёсоор социалист маягаар аж төрөх болж, атар газрыг эзэмшин газар тариаланг хөгжүүлсэн нь эртний онгон нутгийн өнгө төрхийг өөрчилсөн төдийгүй хүн ардын оюун санааг шинэтгэсэн аугаа их хувьсгал боллоо. Атар газар эзэмшиж орчин үеийн техникээр өвч тоноглогдсон үр тариа, тэжээлийн олон арван аж ахуй бий болж, улс эх орныхоо талх тариа, хүнсний ногооны хэрэгцээг бүрэн хангаж экспортод ч үс үе гаргадаг болов. Цахилгаанжуулах, механикжуулах, сүүний механикжсан ферм, мал тэжээх бааз, улсын аж ахуй барьж байгуулах, бүтээгдэхүүнийг аж үйлдвэрийн аргаар гаргах зэрэгт том дэвшил хийлээ. 

Хөдөө аж ахуйд социалист үйлдвэрлэлийн харилцааг хөгжүүлэн бэхжүүлэхийн хэрээр хөдөөгийн нийгмийн өнгө төрх үндсээрээ өөрчлөгдөв. Социалист соёл, урлаг эрчимтэй хөгжиж театр, кино, ном хэвлэлийн бүтээгдэхүүн, радио, телевиз хүн амын оюуны өдөр тутмын байнгын хэрэгцээ болов. Сайн дурын уран сайхан, биеийн тамир, спортод улам олон хүн хамрагдаж байна. Эдгээр нь өнөөгийн монгол оронд хүн амын байнга өсөн нэмэгдэж байгаа соёлжин хөгжих хэрэгцээ шаардлагыг хангах, өвтэгш хөгжилтэй шинэ хүн төлөвших өргөн боломж бүрэлдэн бий болж байгаагийн бодит үзүүлэлт юм. 

Ард түмнийхээ аж амьдралын хэмжээг цуцалтгүй дээшлүүлж, сайн сайхан байдлыг бэхжүүлэх үйлс, Монгол Ардын Хувьсгалт Нам, ардын засгийн эрхэм дээд зорилт, байнгын халамж, санаачилгын үндэс байдаг билээ. Хүн амын бодит орлого байнга өсөж, жижиглэн худалдаалах бараа гүйлгээ өргөжиж, ахуйн хэрэгцээний хангамж сайжирч, VIII таван жилд материаллаг үйлдвэрлэл хийгээд үйлчилгээний салбарын ажилчдын цалин, хөдөө аж ахуйн нэгдлийн гишүүдийн орлогын хэмжээг мэдэгдэхүйц ахиулж, тэтгэврийн доод хэмжээг нэмэхээр төлөвлөсний түрүүчийг хэрэгжүүлж эхлэв. Хүн амын эрүүл мэндийг хамгаалан бэхжүүлэх, ахуйн үйлчилгээг өргөжүүлэх, ардын боловсролын системийн боловсронгуй болгох, орон сууцны нөхцөлийг сайжруулах талаар урьд байгаагүй ахиц гарч байна. 

МАХН-ын мэргэн удирдлага, ард түмний маань эх оронч, баатарлаг шургуу хөдөлмөр, ах дүү анд нөхдийн өгөөмөр тусламжийн үр дүнд монгол орон ахар богино хугацаанд шинэчлэл, өөрчлөлтийн чанарын өндөрлөгт хүрч Аугаа их Октябрийн гийгүүлсэн хөгжил дэвшлийн замаар итгэлтэй замнаж байна. 

<< Капиталист биш хөгжлийн зам амар хялбар, шулуун толигор байгаагүй юм. Энэ замд амжилтын зэрэгцээ багагүй бэрхшээл тохиолдсон билээ. Тийм учраас ч манай ард түмэн БНМАУ-ын өнөөдрийн социалист бодит байдлаар улам их бахархах үндэстэй юм. Манай энэхүү бодит байдал нийгмийн шинэ байгууллын давуу талыг үнэмшилтэйгээр нотлон харуулж байна >> гэж нөхөр Ж. Батмөнх Аугаа их Октябрийн социалист хувьсгалын 70 жилийн ойд зориулж, Москвад хийсэн баярын хуралдаан дээр хэлсэн билээ. 

Ардын эрхт Монгол улсыг үүсэн бий болсон цагаас эхлэн анд ЗХУ-ын үзүүлсээр буй өгөөмөр тусламж нь өнөөдөр манай орны нийгэм - эдийн засгийн хөгжлийг бүхий л талаар хурдасгах, ард түмний сайн сайхан аж төрөл, соёлжилтын түвшинг улам өндөржүүлэх, гадаад байдал дээр БНМАУ-ын олон улсын байр суурийг бэхжүүлэхэд бүрэн үйлчилж байна. Улс хоорондын эрх тэгш, шударга харилцааны цоо шинэ хэлбэрийг бий болгож, социалист орнуудын хамтын ажиллагааны үлгэр дууриал авах пионер нь болсон монгол, зөвлөлтийн найрамдал, харилцан ашигтай хамтын ажиллагаа ч Октябрийн заасан замаар өргөжин хөгжиж, чанарын шинэ шатандаа оров. Өнөөдөр ЗХУ-ын тусламжаар барьж байгуулсан, шинэтгэн өргөтгөсөн үйлдвэрүүдийн бүтээгдэхүүн манай аж үйлдвэрт зонхилох байр эзэлж байна. 

Аугаа их Октябрийн ялгуусан ойн энэ өдрүүдэд Октябриар мэндэлсэн шинэ монгол орны бүх хөдөлмөрчид ах дүүгийн ёсоор найрамдсан анд нөхөд зөвлөлтийн олон үндэстний баатарлаг, хөдөлмөрч интернационалч ард түмэнд чин сэтгэлийн баяр талархлаа дэвшүүлж байна. 

Монголын ажилчин анги, хөдөөгийн хөдөлмөрчид, хөдөлмөрийн сэхээтнүүд Аугаа их Октябрийн гандан бууршгүй, үргэлж ялан мандагч үзэл санаа, даян дэлхийн энх тайван, аюулгүй байдлын төлөө үйлсэд ямагт үнэнч байж МАХН-ынхаа XIX их хурлын шийдвэрийг амьдралд хэрэгжүүлж, найрамдал, хамтын ажиллагааны үр шимийг улам өндөржүүлж, бүхий л эрдэм мэдлэг, авьяас чадвар, ариун цагаан хөдөлмөрөө эх орныхоо эдийн засаг, нийгмийн болон оюун санааны хүч чадлыг улам арвижуулахад бүрэн төгс дайчлан эрчимжүүлэх итгэл төгс байна. << Ой гэдэг бол бид ирээдүйгээ харах цаг үе мөн >> гэж нөхөр М. С. горбачевын хэлсэнчлэн бид цөмийн зэвсэггүй шинэ зуун, октябрийн гэрэлт маргаашийг тод сайхан харж, түүгээр чигээ авч, итгэл төгс урагшилж байна. 

