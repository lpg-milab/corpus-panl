Төмөр зам хүндхэн байгаа ч бид даван туулж чадна

Улаанбаатар Төмөр замын даргын үүрэг гүйцэтгэгч В.Отгондэмбэрэлтэй уулзаж ярилцлаа.
-Та төмөр замын нэгдүгээр орлогч даргаар томилогдоод багагүй хугацаа өнгөрчээ. Энэ албан тушаал дээр ажиллахад бэлэн байж чадав уу. Одоо төмөр зам маань ямар байдалтай байна вэ? -Энэ суудал миний хувьд тэс өөр орчин байгаагүй. Би урьд нь Замын эдийн засаг хариуцсан орлогчоор таван жил, сүүлийн нэг жилд нь боловсон хучин, нийгмийн асуудлыг хариуцан ажиллаж байгаад энэ албанд томилогдсон. Төмөр зам боловсон хүчнээ яаж бэлтгэж шат ахиулдаг тэр л системээр дажин явж ирсэн. Энэ оны дөрөвдүгээр сарын сүүлээр замын I орлогчийн ажлыг аваад санхүү эдийн засгийн төлөвлөлтийг нарийн эргэж харах шаардлагатай болсон байна гэж үзсэн. Энэ нь өнгөрсөн онд 21 тэрбум төгрөгийн их засвар, хөрөнгө оруулалтын ажлыг төлөвлөснөөс буюу эх үүсвэрээсээ илүү хийснээс үүдэн банкны богино хугацаатай зээлээр санхүүжүүлсэн болон транзит тээврийн уналт илт ажиглагдаж байсантай холбоотой юм. Тийм ч учраас төлөвлөлтийн асуудлаа цаг алдалгүй яаралттай эргэн харж, өөрчлөлт хийхгүй бол болохгүйнээ гэдэг саналыг замын даргад тавьж 5.3 тэрбум төгрөгийн их засвар, хөрөнгө оруулалтын ажлыг тавдугаар сард, мөн 5,7 тэрбум төгрөгийн ажлыг есдүгээр сард хойшлуулах арга хэмжээг авсан. Гэсэн хэдий ч ЮКОС компанийн дампуурлыг долдугаар сард зарласнаас хойш түүхий нефтийн транзит тээврийн хэмжээ эрс унаж, сардаа 250-300 мянган тонн түүхий нефть тээвэрлэдэг байсан бол 20-30 мянган тонн хүртэл буурлаа. Транзит ачаа манай ачаа тээврийн 35 хувийг эзэлдэг атлаа ачаа тээврийнхээ орлогын 70 хувийг оруулдаг. Өмнө үүссэн өр төлбөрийн дүн, хойшлуулсан төлбөр гээд цогцоор нь авч үзвэл өнөөдөр замын санхүүгийн байдал үнэхээр хүнд байгааг нуух шаардлагагүй. Одоо бидэнд энэ хүндрэлийг гэтэлж гарах ганцхан зам байгаа. Энэ нь өөрсдийн хүч, бололцоонд тулгуурлах. Тээврийн хэмжээг нэмэгдүүлэх, зардлаа багасгах, үр ашиггүй зардал, хөрөнгө оруулалтыг арилгах, хөдөлмөр зохион байгуулалтын үр ашигтай механизмыг бүрдүүлэн ажиллах. Дээрх гурван чиглэлээр ажлын хэсэг байгуулагдаад, ажиллаж байна. Төлөвлөсөн ажил явагдаж байна. Үр дүнгүүд гарч эхэлж байна. Жишээ нь түлшний зарцуулалт дээр өдөр тутмын хяналтын систем бий болгосноор 10 мянган тонн-км тутамд зарцуулж байгаа нэгж түлшний хэмжээ өнгөрсөн оныхоос 3.4 кг-аар буурсан. Манай 483 вагон хойд хөршийн замд гарч транзит модны тээвэрт ашиглагдаж эхлээд байна. Транзитаар ачааны шинэ төрлүүд болох, мазут, улаан буудайн тээвэр эхлэх гэж байна. Түүхий нефтийн экспортчлогч компаниуд ч Хятадын талтай яриа хэлэлцээгээ хийж байна. Одоо гол нь бид өвлийн тээвэрт өөрсдийн аж ахуйгаа бэлэн байлгаж, барьц алдахгүй ажиллах явдал чухал байна. -ЮКОС-ын дампуурал сүрхий нөлөөлж. Хараат юм шиг энэ байдлаас гарч болох ямар арга зам бий вэ? Яг тийм, төмөр замын үйл ажиллагааны эрсдлийн шинжилгээ хийж, зах зээлийн аль нэг давалгаанд дайвалзаад байхааргүй санхүүгийн менежментийг явуулах шаардлагатай байгаа юм. Энэ нь юуны өмнө тээврийн хэмжээг нэмэгдүүлэх, олон нэр төрөл, чиглэлийн тогтвортой тээвэр, харилцагчтай болох гэсэн үг. Тухайлбал, нэг вагоны ачилтын захиалгыг нэг гэлгүй цаг тухайд нь хангаж, вагон эргэлтийг хурдасгаснаар хөнгөн шуурхай, чанартай, найдвартай үйлчилгээг бий болгох нь чухал. Бид зах зээлийн энэ зарчимд захирагдаж л ажиллах ёстой. Дотоодын тээвэр мөн экспортын ачаа өсч байна. Түүхий нефтийн тээвэрлэлтийн хувьд өөр экспортлогч компани гарч ирэх нь тодорхой болж байна. Энэ чиглэлээр Орос, Хятадын холбогдох ажлын хүмүүстэй хэлэлцээрийн түвшинд маш эрчимтэй ярьж байгаа. Манайхаар дамжуулан тээвэрлүүлэх сонирхол байгаа гэдэг нь ч тодорхой болоод байна. Монголын төмөр зам түүхий нефть бүхий 6000 тонн жинтэй галт тэргийг хойт хилээс урд хил хүртэл 36 цагийн дотор хүргэж өгөх чадвартай бас туршлагатай гэдгийг Орос, Хятадын нөхдүүд мэдэж байгаа. Саяхан Хятадын нефть импортлогч компанийн гадаад худалдаа хариуцсан дэд ерөнхийлөгч нь ирж бидэнтэй уулзсан. Манайхыг нэг тонн нефтийг 12 доллараар тээвэрлэхийг санал болгосон. Хэлэлцээрийн түвшинд яригдаж байгаа асуудлуудыг ажил болгоё гэж зорьж ирсэн хүнийг бид хүндэтгэж саналыг нь сонссон. Гэхдээ 12 долларын тариф бол манайх нэг тонн дизелийн түлшийг 177 доллараар авдаг байсан үеийнх, өнөөдөр 700 доллар гартлаа үнэ өссөн. Тэгэхээр энэ тарифын тухай ярихад хэцүү, гэхдээ бид манай тогтоосон тарифаар нефтиэ явуулвал явуул, байвал бай гэсэн хөшүүн хатуу байдлаар хандахгүй, шинэ харилцагчтай нефть импортлох талаар ярилцаж байгаа хүндрэлийг бид ойлгож байна гэдгээ мэдэгдсэн. Мөн ОХУ-ын төмөр замаар тээвэрлэгдэж буй хэсгийн тариф хэт өндөр байгаа болон Хятадын төмөр замаас та бүхэн тодорхой хөнгөлөлт авах талаар ярилцах нь зүйтэй, энэ яриаг ажил болгохын тулд экспортлогч, импортлогч компани дээр нь гурван улсын төмөр замынхан оролцсон таван талт уулзалт хийвэл дээр гэж хэлсэн. Тодорхой ойлгоцтой буцсан. Экспортлогч, импортлогч талууд маань үнэ ханшаа тохирчихвол ирэх онд гурван сая тонн транзит түүхий нефть манайхаар явах төлөвтэй байгаа. -Хийхээр төлөвлөсөн нэлээд ажлыг хойшлуулаа гэж ярьсан. Ер нь энэ жил төмөр замчид юу амжуулав? -Үүссэн нөхцөл байдлаас хамаарч хөрөнгө оруулалт, их барилгын зарим ажлуудыг хойшлуулсан хэдий ч тээврийн үйлдвэрлэлтэй холбоотой үндсэн ажлуудаа орхиогүй гэж хэлж болно. Замын их засвараар төлөвлөсөн 52,1 км их засварыг гүйцэтгэж, Улаанбаатар, Зүүнхараа өртөөдийн суман шилжүүлгүүдийг Р 65 маркийн зам төмөрөөр сольж амжилттай дууслаа. АРС бэхэлгээ бүхий дэвшилтэт технологид төмөр бетон дэрний үйлдвэр шилжсэн. Зургаан зүтгүүр модернизацид, 13 зүтгүүр, 600 хос дугуй завод засварт явууллаа. Найман өртөө зөрлөгийн зам сумыг сунгаж, өнөөдрийн байдлаар, 206 суудлын, ачааны 1014 вагонд депо, 213 вагонд завод засвар хийгээд байна. Замын-Үүдийн өртөөний сэлгээний ажлын технологийг сайжруулан, шинээр татах мухар зам барих, шилжүүлэн ачих терменалд шинээр кран суурилуулж дуусч байна. Нийгмийн асуудлаа ч орхигдуулаагүй ба Замын-Үүдэд 240 ортой хүүхдийн цэцэрлэг барьж, 89 айлын орон сууц ашиглалтад орууллаа. Удахгүй Багахангайд 22 айл, Наран-Элгэнд 18 айлын сууц мөн Салхит, Улаанбаатарт үйлдвэрлэлийн чанартай хоёр барилга ашиглалтанд өгөх гэж байна. Энэ мэтчилэн төмөр замчид маань дотооддоо хүч бололцоогоо дайчилж ажиллаж, технологит ажиллагаагаа хэвийн явуулж чадаж байгаа. -Монгол Улсын Ерөнхийлөгч ирэх сард ОХУ-д айлчилна. Айлчлалын үеэр мэдээж хамтарсан нийгэмлэгийн асуудал хөндөгдөнө. Энэ айлчлалаас Монголын төмөр зам ямар нааштай шийдэл хүлээж байгаа вэ? -Та намайг Замын нэгдүгээр орлогчийн ажлыг аваад юу хийж байна гэж эхний асуултаа тавихад би өдөр тутмын ажлаасаа хагас хугас ярьсан. Миний бас нэг санаа сэтгэлээ зориулж яваа ажил бол төмөр замын ирээдүйн хөгжлийн тухай асуудал байсаар байгаа. Өнөөдөр төмөр замыг хөгжүүлэх дорвитой шинэ алхамыг хийх цаг нь болсон. Энэ нь <<өвгөрсөн>> зүтгүүр болон ачаа, суудлын вагоны парк, огцом, хэвгий, тахир тойруу бүхий хөнгөн маягийн зам төмөр, модерн дэр, элс хайрган чигжээстэй замын аж ахуй зэрэг бодит амьдралаас шаардагдаж байгаа зүйл. Модернизаци хийн насжилтыг уртасгаж байгаа хэдий ч дараагийн үеийн зүтгүүрийн төрөл ямар байх вэ гэдгийг өнөөдөр тодорхойлж, бэлтгэлийг хийхгүй бол маргааш оройтно. Хоёр дахь зам тавих тухай баахан ярьж цаг алдаж байна. Үүний оронд манай орны экспорт импортын 96 хувийг тээвэрлэдэг, одоо ганц ажиллаж байгаа төмөр замаа тордох шаардлагатай. Хэдхэн хоногийн өмнө Монгол, Оросын хамтарсан ажлын хэсэг энэ асуудлаар ажиллаад төмөр замыг цахигаанжуулах, түүнийг дагасан зайлшгүй хийх шаардлагатай техникийн шинэчлэл, замын аясыг зөөлрүүлэх ажлуудыг тодорхойлж хоёр талын ерөнхий хувь нийлүүлэгчдэд илтгэх хуудсаа өргөн барьсан. Үүнийг би зөв зүйтэй эхний алхам гэж үзэж байгаа. Хамгийн гол нь хоёр талын Засгийн газар, яамд, ажлын хэсгээр төмөр замын хөгжлийн энэ асуудлыг дэмжүүлж, шийдвэрлүүлэхээр ажиллаж байна. Энэ утгаараа Монгол Улсын Ерөнхийлөгчийн ОХУ-д хийх айлчлалд ач холбогдол өгч байгаа. Төмөр замын асуудлаар томоохон шийдэлд хүрээсэй гэж үнэхээр хүсч байна. -Төмөр замын удирдлагууд улс төрийн бүлэглэлд орлоо. Мөн танай нэг орлогч дарга сонинд өгсөн ярилцлагадаа зах зээлд ороогүй ганц байгууллага бол төмөр зам гэж хэлсэн байна. Та үүнд яаж хандав, ажил хийхэд янз бүрийн зовлон танд мэдрэгдэж байна уу? -Зах зээлийн өөрийнх нь бичигдээгүй хууль байна. Тэр нь хэн нэгнээс та энэ зах зээл руу орох уу, орохгүй юу гэж асуудаггүй. Төмөр зам дахь зарим үйл ажиллагааны менежмент тааруу байгаа нь үнэн. Зах зээлийн эдийн засагт төлөвлөлт улам нарийн, улам оновчтой, улам уян хатан байж, санхүүгийн менежментээ зөв явуулах нь юу юунаас чухал болоод байна. Менежмент гэдэг чинь ерөөсөө л хүний үйл ажиллагаа шүү дээ. Удирдах ажил хийж байгаа болон өсөх ирээдүйтэй залуучуудыг шат дараалан дэвшүүлж, сургаж, дадлагажуулах гэх мэт боловсон хүчний бодлогод зөв өөрчлөлтүүдийг хийх ёстой. Ирэх жилээс гадаад дотоодод бүр Америк болон тэр зах зээл хөгжсөн орнууд руу боловсон хүчнээ явуулж боловсролд нь анхаарна гэж бодож байгаа. Зарим сургуультай яриад эхлэчихсэн байгаа. Мэргэжил дээшлүүлэх чиглэлээр ОХУ, Япон, Шведийн төмөр зам руу одоо ч явуулж байна. Шүүмжлэлтэй асуудлууд сонин хэвлэлд гарч байгаа тухайд бол хувь хүний үзэл бодлыг би хүндэтгэдэг. Шүүмжлэл аль ч шатанд хаана ч байж л байдаг асуудал. Одоо хүмүүс аливаа "суртал ухуулга"-ыг хэн, ямар агуулгаар, аль өнцгөөс нь харж, юу гэж дуугарч байна гэдгийг дэндүү сайн ялгаж салгаж ойлгодог болчихож. Ажил сайжруулах шүүмжлэл бол ус агаар шиг хэрэгтэй, харин хов жив, гүжир гүтгэлэгэнд ач холбогдол өгч араас нь хөөцөлдөх цаг зав надад байдаггүй. Төмөр замын технологит үйл ажиллагаа, галт тэрэгний хөдөлгөөний зурмаг өөрөө төмөр замын тогтчихсон сахилга нь байдаг. Ийм ажил албыг улс төржүүлнэ гэдгийг би ойлгодоггүй. Төмөр замд улс төр хутгалдах ёсгүй гэдэг дээр би хатуу байр суурьтай явдаг. 
