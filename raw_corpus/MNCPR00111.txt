Батлан хамгаалахын сайд М.Сономпил Засгийн газрын гишүүдийг зэвсгээр хангажээ

-Намаасаа урвасан сайдад эх орноосоо урвах хэцҮҮ биш байх даа- Хэсэг нөхөд Ц.Элбэгдоржийн Засгийн газрыг унагахад сайдын суудлаар наймаалцан биеэ үнэлж намаасаа болон журмын нөхдөөсөө урвасныг хараад хажуудах нь байтугай хаа холын хүмүүс ч мэл гайхаж цэл хөхөрсөн. Улайм цайм энэ ичгүүргүй явдлынхаа дараа төрөхдөө л МАХН-тай үй зайгүй найз нөхөд явсан мэт зүсээ хувилгачихсан нь бүр гайхмаар. Өнөөдөр намаасаа, нөхдөөсөө, үзэл бодлоосоо хэзээ унах нь үл мэдэгдэх Засгийн газрын сайд болохын төлөө урваж чадаж байгаа хүмүүс хожим эх орноосоо урвачихсан байхад нэг их хачирхаад байх хэрэггүй бололтой. Энэ урвагчдын хамгийн өөдгүй нь буюу ямар нэг шалтгаангүйгээр зүгээр л албан тушаалын төлөө урваж орхисон хүн бол одоогийн Засгийн газрын Батлан хамгаалахын сайд М.Сономпил. Ардчилсан намын гишүүн агсан сайн ахынхаа нэрээр шоудан байж УИХ-д энэ намаас олон удаа нэр дэвшин байж сая нэг суудалтай болмогц төд удалгүй зүсээ буруулчихсан нэгэн гэдгийг нь хэлүүлэлтгүй олон хүн мэднэ. Тийм болохоор түүнтэй хүн чанарын тухай ойлголтыг хамаатуулж ойлгох шаардлага байхгүй.
Түүнийг энэ салбарт очсоноос хойш цэргийн цолны нэр хүнд буурч мөнгөөр хэмжигдэн бөөнөөр олгогдох болсон гэнэ. Армийн амьдрал гял цал байгаа хэмээн түүний болон тойрон хүрээлэгчдийнх нь яриад байдаг нь үнэнтэй нийцэхгүй байна. Загас толгойноосоо эхэлж мууддаг гэсэн үг байдаг. Улс орны аюулгүй байдлын нэг гол баталгаа болдог цэрэг, армийн ажил амьдрал өнөөгийн нийгмийн болж бүтэхгүй зүйлээс аль болох ангид байх ёстой. Гэтэл энэ нь эсрэгээрээ болж толгойлж буй сайд нь элдэв асуудалтай орооцолдон иргэдийн хадгалуулсан мөнгийг дампуурсан хадгаламж зээлийн хоршоо болох Бүтээн байгуулалт хөгжлийн сангаас 1,9 тэрбум төгрөгийн зээл аваад өгөөгүй тухай хэвлэлээр гарч байсан. Зүгээр ч үгүй тэрээр мөрийтэй тоглоомчин. Түүнийг мөрийтэй тоглож байхыг харсан хүмүүс олон. Зээл авсан мөнгөнийх нь хэд нь тоглоомонд зарцуулагдсан юм билээ. Тоглоомчин гэдгээ эсэргүүцээд нэмэргүй ээ. Хаана хэнтэй очиж тоглож байсныг нь гэрчлэх хүн захаас аваад зөндөө. Бас тэгээд эрүүгийн ертөнцөд данстай нөхдүүдийн байнга зочилдог газар нь Батлан хамгаалахын сайдын ажлын өрөө болж байдаг гэж яамныхан нь зэвүүцэн ярьцгаадаг юм билээ. Түүний паян үүгээр дуусахгүй. Байлдааны зориулалттай маузер бууг Засгийн газрын гишүүдэд бэлэглэж тараасан ноцтой мэдээлэл эх сурвалжууд ярьж байна. Энэ буу нь хэдий хуучирч Армийн зэвсэглэлээс хасагдсан ч хүн амьтны амь насанд хүрч болох байлдааны зэвсэг гэдгийг хэн хүнгүй мэднэ. Ийм зэвсгийг М.Сономпил сайд хүүхдийн тоглоом шиг тарааж буй болчимгүй явдал нь галт зэвсэг, тэр тусмаа байлдааны буу зэвсгийг хараа хяналтгүй тархах явдлыг дэвэргэсэн хэрэг болж байна. Харин түүнээс буу авсан сайд, дарга нар иргэний үүргээ биелүүлж хувьдаа авсан байлдааны маузер буунуудыг зохих газар нь буцааж тушаавал хууль ёсонд нийцэхсэн. Ирэх оны төсөв хэлэлцэх явцад М.Сономпил сайд, Зэвсэгт хүчний жанжин штабын дарга генерал Ц.Тогоо нар нэг салбарын хүмүүс атал төсвөө булаалдан нэлээдгүй түр тар хийгээд авсан билээ. Энэ үед хүмүүс нэг салбарынхан гэхэд хачин юм гээд гайхаад өнгөрсөн. Цэргийн цолны асуудлаар нь дээр цухас дурдсаныг одоо дэлгэрэнгүйгээр нь хүргэе. Түүнийг энэ салбарыг толгойлох болсноос хойш хурандаа цолны нэр хүнд урьд хожид байгаагүйгээр унаж буй талаар салбарынхан нь сэтгэл түгшин ярих болжээ. Саяхан болж өнгөрсөн Улс тунхагласны баяраар хэд хэдэн хүнд энэ цолыг өгснөөс "Транс-сэргэлт" нэртэй хувь хувьсгал нь мэдэгдэхгүй хоёрхон хүнтэй компанийн захирал Баттогтоход хурандаа цол олгожээ. Үүнээс ч долоон дор амьтны элэг доог болсон явдал бол Улсын мэргэжлийн хяналт эрхэлсэн сайд У.Хүрэлсүхэд бэлтгэл хурандаа гэдэг дэлхийн аль ч улсын армид байхгүй цолыг М.Сономпил сайд Ц.Тогоо генерал хоёр олгосон явдал. Уг нь У.Хүрэлсүх дэслэгч цолтой армиас халагдаж байж. Гэтэл хичнээн цол алгасан бэлтгэл хурандаа цолыг түүнд бэлэглэчихсэн юм байх. Уг нь Армийн жагсаалд байгаа хүнийг чөлөөнд гарч энгийн хүн болох үед цол нь бэлтгэл тодотголтой болдог аж. Гэтэл өөр салбарын дэслэгч цолтой нэг сайд яагаад бэлтгэл хурандаа цолтой болчихсон нь хэнд ч ойлгомжгүй хачин хэрэг юм. Иймэрхүү ёс бус үйлдлүүд нь эгэл жирийн офицер, ахлагч нарын зэвүүцлийг төрүүлж байгаа гэнэ. Мөн хурандаа цолтой болъё гэвэл гурван сая төгрөгтэй байхад болно гэсэн яриа тодорхой нэр хаягтай яригдаж байгааг юу гэж ойлгох вэ? Цол өгөх эрх мэдэлтэй Ц.Тогоо Батлан хамгаалахын орлогч захирал байхдаа элсэгчдээс хахууль авч байсан гэж хэвлэлээр өмнө нь гарч байлаа. Тэрээр хурандаа цолтой байхдаа армиас тэтгэвэртээ гарсан юм байна. 2000 онд МАХН-ыг дагаж улс төрд орон Батлан хамгаалахын дэд сайд улмаар Зэвсэгт хүчний жанжин штабын дарга гэдэг энэхүү хариуцлагатай албанд очжээ.Үүнийг нь бас л учир мэдэх хүмүүс тэтгэвэрт гарсан хүн армид буцаж ороод жанжин штабын дарга болж генерал цол авдаг жишиг зөвхөн монголд л гарлаа гэцгээж байсан. Дэлхийн II дайны үед ЗХУ-д эх орныхоо эрх ашгийн үүднээс Шапашников гэдэг тэтгэвэртээ гарсан генералыг дадлага туршлагыг нь ашиглаж жанжин штабын даргаар түр томилон ажиллуулж байсан жишээ бий. Түүнээс биш тэтгэвэрт гарагсдад өндөр албан тушаал, цол өгч байсан өөр түүх байхгүй гэж салбарынх нь нөхөд шогширдог юм билээ. За тэр ч яахав, түүний албан тушаалынх нь хугацаа энэ оноор дуусгавар болж байгаа болохоор энэ тухай дурдаад яахав. М.Сономпил сайд Ц.Тогоо генерал хоёрын 500 цэрэг энэ зун, намрын туршид Төв аймгийн Өндөр дов хэмээх газар найман зууны тэртээх монгол цэргийн дүрд хувилан алба хаах нэг жилийнхээ тал хувийг өнгөрөөлөө. Хуулиар бол эдгээр цэрэг эрс энэ хугацаанд эх орноо батлан хамгаалах эрдэмд эрчимтэй суралцаж байх учиртай. Энэ олон цэргүүдийн үзээгүй эрдмийг хоёр эрхэм яаж нөхөж заана гэж тооцоолсон юм бол. 500 цэрэг гэдэг манайх шиг хүн ам цөөтэй улсад бага биш тоо байлтай. Түүнээс гадна эдгээр цэрэг эрс нь эртний баатрын дүрийг гадна дотны үзэгчдийн өмнө их өндөр үнээр бүтээж байсан гэнэ лээ. Тэр их мөнгө нь хаашаа орж ямар орлогод авагдсан бол гэдэг нь тодорхойгүй юм. Энэ мэтчилэн М.Сономпил сайдын гайхал төрүүлсэн үйл ажиллагаанууд эхнээсээ аваад цуварна. Гавьяа тарьж гийгүүлэхгүй байж гай болохоор энэ өөдгүй хүнийг МАХН өөртөө урвуулснаар хожим өөрсдийнх нь толгойг цусдах вий. Өөрийнхөө намаас урваж байгаа хүн өрөөлийн намыг яаж ч чадна шүү дээ. Монголын түүхэнд ч их хаад урвагчдыг үг асуулгүйгээр толгойг нь авдаг байсныг бид мэдэх билээ. Харин одоо цагт бол урвагч өндөр сэнтийд залардаг болохыг харж байна. Гэхдээ урвана гэдэг бол дэлхийн түүхэнд ч хамгийн жигшүүртэй зүйл хэвээрээ л байх болно. 
Д.Мөнгөндалай

