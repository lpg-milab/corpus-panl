№153 (16116)         
1985 оны зургадугаар сарын 26.
НООСНЫ ТЭЭВЭР

Ачаа тээвэрлэлтийг жилийн турш жигд сайн зохицуулаагүйгээс хөдөө аж ахуйн кампанит ажлын ид үед тээврээр дутагдах эсвэл улс ардын аж ахуйн бусад салбарын ачаа барааны тээвэрлэлт саатаж тэдгээрийн жигд ажиллагааг алдуулж ажил хүндрүүлдэг ноцтой дутагдлыг бүрэн арилгах шаардлага хурц тавигдаж байна. Хадлан бэлтгэх, ургац хураахаас өмнө гүйцээвэл зохих нэн хариуцлагатай ажлын нэг нь эх орны аж үйлдвэрийн үнэт түүхийг эд, экспортын чухал хэсэг болсон ноосыг богино хугацаанд үрэгдэл хаягдалгүй, чанарыг муутгахгүйгээр үйлдвэр, дамжлага баазуудад тээвэрлэн хүргэх явдал мөн. 

Сүүлийн жилүүдэд ноос тээвэрлэх ажлыг Тээврийн Яам, Худалдаа, Бэлтгэлийн Яам, Хөнгөн, Хүнсний үйлдвэрийн Яамны хамтран баталсан хоногийн нэгдсэн графикийн дагуу зохион байгуулж ачаа илгээгч, тээвэрлэгч, хүлээн авагч байгууллагын ажлын уялдаа холбоог нягтруулж, зохицуулснаар ноос тээвэрлэх хугацааг 10 - 19 хоногоор богиносголоо. Тээврийн хэрэгсэл, ажиллах хүчийг бөөнөөр, шуурхай зохион байгуулж сум, нэгдэл, сангийн аж ахуйн бэлтгэсэн ноосыг 3 - 5 удаагийн явалтаар бүрэн татаж авахаар тооцоолсон график гаргаж, хэрэгжүүлэх бэлтгэлийг тээвэрлэгч, тээвэрлүүлэгч, хүлээн авагч байгууллагуудад урьдчилан хангуулж байна. 

Өнгөрсөн оны ноос тээвэрлэлтийн дүнгээс үзэхэд бэлтгэн нийлүүлэгч, тээвэрлэгч, хүлээн авагч байгууллага нэгэнт баталсан графикийг тэр бүр баримталж хэрэгжүүлэхгүй аж ахуйн гэрээ. гүйцэтгэлийн сахилгыг зөрчсөний уршгаар графикт ажлын гуч орчим хувийг тасалж, улс нийгэмд багагүй хохирол учруулсан байна. 

Ноос тээвэрлэх нэгдсэн график нь улс ардын аж ахуйн хэд хэдэн салбарын өвөрмөц үйл ажиллагаатай олон байгууллага, янз бүрийн ажил мэргэжлийн хүмүүсийн хамтын чармайлт ажлын нягт уялдаанд тулгуурладгийн хувьд мэдээллийн цэгцтэй систем, цаг минутаар тооцоолсон шуурхай ажиллагааг шаарддаг. Гэтэл Архангай, Баянхонгор, Говь-Алтай, Дундговь, Өвөрхангай, Өмнөговь, Төв аймгийн тээврийг удирдах газар, худалдаа бэлтгэлийг удирдах газар сумдад байгаа ноосны үлдэгдлийг шуурхай мэдээлэх, түүнд түшиглэн тээврийг зохицуулах талаар хангалтгүй ажилласнаас графикийн дагуу очсон тээврийн хэрэгслийг саатуулах, хоосон буцаах, өөр ачаа ачуулах зэрэг ноцтой дутагдал гаргаж байлаа. Говь-Алтай аймгийн тээврийг удирдах газар ноосны үлдэгдлийн мэдээг шинэчлээгүй байснаас ачаа авахаар очсон 130 гаруй автомашин, ерээд чиргүүл хоосон буцаж байв. 

Хариуцлагагүй, сахилгагүй, цалгар назгай явдал ноос тээврийн ажилд ямар их тээр саад болж, улс нийгэмд хичнээн хэмжээний хохирол чирэгдэл учруулж байгааг эл баримтууд тодорхой харуулж байна. 

Тээвэрлэх графикийг чанд мөрдөх нь нийгмийн цагийг хэмнэж, хөдөлмөрийн бүтээмжийг дээшлүүлэх чухал арга зам мөн гэдгийг зарим аймгийн тээврийг удирдах газар, авто тээврийн 22, 26, 27, 32, 35 дугаар бааз, автокомбинатын захиргаа төдий л ойшоож үзээгүй учраас графикаар хүлээсэн үүргээ өнгөрсөн жил 35 - 89 хувь тасалдуулсан буюу хугацаа хожимдуулжээ. 

Орон нутгаас ачсан ноосыг үйлдвэр, дамжлага баазууд аль болох богино хугацаанд буулган авах, бэлтгэн нийлүүлэгч байгууллагууд ноосыг стандартын дагуу ялган цэвэрлэж, шахуургадан савлаж, түргэн шуурхай ачаалах талаар сүүлийн жилүүдэд зарим ахиц гарч байгаа боловч 1984 онд орон нутгийн худалдаа, бэлтгэлийн байгууллагууд, ноосны үйлдвэрийн нэгдэл, ноос ачих, хүлээж авах явцад автомашин, чиргүүлийг ихээхэн саатуулж, олон арван мянган төгрөгийн торгууль төлжээ. 

Энэчлэн тээврийн машиныг хоосон буцааж, сул гүйлгэх, ачиж буулгахдаа олон цөөн цагаар саатуулах, даацыг илтэд дутуу ашиглах нь эдийн засгийн хор холбогдлоороо нийгмийн баялгийг үрэгдүүлж, социалист өмчийг бүрэлгэж байгаатай адил чанарын гэмт явдал мөн гэдэгт зарчмын дүгнэлт хийж, тэдгээр дутагдал зөрчлийг арилгах бүх талын арга хэмжээ авах цаг болсон байна. Энэ жилийн ноос тээвэрлэх ажлыг зөв зохион байгуулж, шуурхай дуусгахын тулд холбогдох бүх яам, газар, төв, орон нутгийн тээвэр, үйлдвэр, худалдааны байгууллага газруудын гар нийлсэн хамтач ажиллагааг бүх талаар бэхжүүлж, харилцан бие биедээ тавих зарчмын шаардлагыг зохих түвшинд нь хүртэл чангатгах ёстой. Энэ бол ноос тээвэрлэлтийн үед албан газар, орон нутгийн явцуу эрх ашгаар хөөцөлдөж ажил хохируулдаг ноцтой дутагдлыг үндсээр нь арилгах зам мөн. 

Ноос тээвэрлэх ажлын эцсийн үр дүн юуны өмнө жолооч тээвэрчид, ачиж буулгах болон хүлээн авах цэгт ажиллагчдын хариуцлага, санаачилга, хүч чармайлтаас шалтгаалах учир урсан өнгөрөх цаг минут бүрийг үр бүтээлтэй ашиглаж, машин бүрийн гүйлт, даацыг зохих нормд хүргэж ажиллахын учир холбогдлыг аль болох зохимжтой хэлбэрээр ойлгуулахад ухуулга, соёл хүмүүжлийн ажлыг чиглүүлбэл зохино. 

<< Хөдөө аж ахуйд үйлдвэрлэсэн бүтээгдэхүүнийг зөв ашиглах, аливаа үрэгдэл, хаягдлыг багасгах нь үйлдвэрлэлийг өсгөхөөс дутуугүй чухал зорилт юм. Асар их хүч хөдөлмөр, хичээл зүтгэлээр бий болгосон үнэт зүйлийг хүлээн авах, хадгалах, боловсруулах, тээвэрлэх, борлуулах үе шатанд удирдлага, зохион байгуулалтын доголдол, хүмүүсийн хариуцлагагүй ажиллагааны улмаас шалтгаалан үрэгдүүлж байгааг хэрхэвч тэвчиж болохгүй >> гэсэн Намын Төв Хорооны X бүгд хурлын заалт ноос бэлтгэх, тээвэрлэх, боловсруулах ажилд шууд хамаарна гэдгийг алхам тутамдаа санаж ажиллах хэрэгтэй. Ноосны тээврийн ажилд хяналт шалгалтын хурц үзүүрийг чиглүүлэхийн хамт социалист уралдааны дайчлан идэвхжүүлэгч, зохион байгуулагч нөлөөллийг сайн ашиглах, үр дүнгээ өгч байгаа тэргүүн туршлага, дэвшилтэд аргыг өргөн хэрэглэх нь төрийн яам, газар, орон нутгийн, нам, улс, олон нийтийн байгууллагын заавал гүйцэтгэх үүрэгт ажил мөн. 

