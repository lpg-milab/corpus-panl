Өнөөдрийг хүртэл ядарлаа гэж хэлж байсангүй

-18 хүүхэд төрүүлсэн ачтан ярьж байна- Олон хүүхэд төрүүлж өсгөсөн буурлуудын нэг Ч.Золбинтогоо гуай юм. Тэрбээр 18 хүүхэд төрүүлсэн бөгөөд өдгөө 13 нь энх тунх амьдарч байна. Нас сүүдэр 81-ийг зооглосон энэ буурлыг "Орчлонгийн сайхан ээжүүд" булангийнхаа зочноор урилаа.
-Таны бие тэнхээ сайн уу. Өөрийнхөө туулж өнгөрүүлсэн амьдралын туршлага, сонин хачнаас сонирхуулахгүй юу. Мэдээж олон хүүхэд төрүүлж, өсгөх амаргүй байсан байх? -Манайх үр удмаараа олуулаа. Би эхээс зургуулаа. Хоёр нь хүү бусад нь охин хүүхэд байсан. Багадаа нэг нь өөд болоод аав, ээж маань нэг хүүгийнхээ нэрийг сольж Хүүхэнтогоо болгосон юм билээ. Тэрнээс үүдэн бид Хүүхэнтогоо, Хөсрийн тогоо, Золбинтогоо, Томтогоо, Ширмэнтогоо, Жаалтогоо гэсэн нэртэй болцгоосон. Одоо би ганцаараа амьд сэрүүн явна даа. Нөхөр маань ЗХУ-д сургуульд сурч байх үед долоон хүүхэдтэй байсан. Тэр үед хамгийн том нь наймтай. Бага нь гурван сартай байж билээ. Бие биеэсээ нэгээр ах долоон хүүхдийг ганцаараа өсгөж хүмүүжүүлэх надад тийм ч амар байгаагүй. Өөрөө Цахилгаан шуудан холбооны газрын Үйлдвэрчний хороонд мянган хүнтэй газарт ажилладаг байсан болохоор заримдаа охидынхоо үсийг самнаж өгч цэцэрлэг сургуульд нь явуулж амждаггүй. Тэгээд үсийг нь тайрчихна. Мөн эрэгтэй дүрэмт хувцас өмсгөчихнө. Ингээд гуравдугаар анги хүртэл нь эрэгтэй хүүхдээс ялгаагүй хувцасладаг байж билээ. Тухайн үед хүүхдүүдийг маань үеийнхэн нь болоод багш нар ч төдийлэн анзаардаггүй байсан гэсэн. Охин хүүхдүүд болохоор хөвгүүдийн адил эрэгтэй "00"-д орж бие засч чаддаггүй байсан юм билээ. Миний охидын том нь одоо нас сүүдэр 50 хүрчихсэн. Надтай хамт өтлөөд сууж байна. Ер нь найман хүүхдийн хумсыг ганцаараа авах хүртэл амаргүй ажил байж. Энэ хугацаанд өөрийнхөө ажлыг хийгээд зогсохгүй, зав гаргаж 8-11 төрлийн сонгуульт ажлыг хийнэ. Тухайлбал, байрны зөвлөлийн дарга, хорооны дарга, эмэгтэйчүүдийн зөвлөлийн дарга, олон нийтийн шүүхэд ардын төлөөлөгч, сургуульд эцэг, эхийн хорооны дарга, халамжлан хүмүүжүүлэгч гээд хийх ажил мундахгүй. Дээр дурдсан сонгуульт ажлуудыг хийж байхдаа есөн байгууллагыг улсын тэргүүний болгож чадсан юм. Өөрөөр хэлбэл, 50 мянгатын 25 дугаар байр соёлч тэргүүнээр, Чингэлтэй дүүргийн долдугаар хороо, Сүхбаатарын районы долдугаар хороо, хуучнаар Октябрийн районы наймдугаар хорооны эмэгтэйчүүдийн зөвлөлийг тус бүр улсын тэргүүнээр тодроход миний үүрэг нөлөө байсан болов уу гэж боддог. -Амралт чөлөөт цагаа хэрхэн зохицуулдаг байв? Би ер нь амарч, зүгээр сууж байгаагүй. Нэг хөдөлмөрөө нөгөөгөөр солиход амрах мэт санагддаг байсан. Гэртээ бол гурилаа зуурч, хоолоо хийчихээд гэрээ цэвэрлэнэ. Дараа нь хүүхдүүддээ хувцас оёно. Ингэж хөдөлмөрлөсний эцэст, одоо нас сүүдэр 81 хүрсэн ч эрүүл саруул яваа юм болов уу. Үр хүүхдүүд маань өсч том болоод өөр өөрийн амьдралынхаа замыг хөөж, надад хийх ажил байхгүй ч зүгээр сууж чаддаггүй хэвээр. Одоо ч гэсэн ном бичиж, бас юм оёдог. Ардын аман зохиолын тухай номоо хэвлүүлсэн. Мянга гаруй оньсого зохиосон. Саяхан хэвлэгдсэн сэтгүүлч, зохиолч Дамбажавын "Оюуны мэлмий" нэртэй аялгуут сайхан монгол үгийн толь бичигт би өөрийнхөө хувь нэмрийг оруулсан. -Та ямар мэргэжилтэй вэ? -Би дөрөвдүгээр ангийн боловсролтой хүн. Гэсэн ч их, дээд сургууль төгссөн хүний хийдэг ажил үүргийг гүйцэтгэж явсан. Одоо бодоход сайн аав, ээжээс заяасан оюуны хүч байх. Мөн хөдөлмөрч байсан минь нөлөөлсөн хэрэг. -Таныг олон хүүхэд төрүүлж өсгөсөн ээж, 81 настай буурал гэхэд ануухан харагдаж байна. Орчин үеийн залуу ээж, охид, бүсгүйчүүдэд сургамж болохоор зөвлөгөө өгөхгүй юу? -Эмэгтэй хүн олон төрөх тусам бие эрүүлждэг. Нэгдүгээрт цус шинэчлэгддэг юм байна. Хоёрдугаарт, өөрийгөө зөв аваад явбал, тэр аяараа л хүнд оюун ухаан, бяр чадал нэмэгддэг. Энэ хэрээр, хүн завгүй байх тусам бүхнийг амжуулдаг. Юуг ч хийж бүтээж чадна. Өөрийгөө залуу сайхан харагдуулах талаар бодож байгаагүй. Тийм нөхцөл ч бүрдээгүй. Би 79 настайдаа л өөртөө тохирсон хоол идэж, илүүдэл жингээ хасах хэрэгтэйг ойлгосон. Долоо хоногт нэг удаа мацаг барьдаг. Тэр өдрөө хоол огт иддэггүй. Өлссөн ч тэвчээд өнгөрөөдөг. -Ингэхэд та яагаад тийм олон хүүхэд төрүүлэх болов оо. Тэр үеийн дурсамжаасаа хуваалцахгүй юу? -Энэ бол нийгэмтэй холбоотой. Юун түрүүнд Монгол улс хүн амын тоог өсгөх бодлого барьсан. Олон хүүхэд төрүүлсэн ээжүүдэд олгодог одон медаль гаргаж, тэтгэвэр, тэтгэмж олгож эхэлсэн. Хэрвээ хүүхэд гаргахгүйгээр үр хөндөлт хийлгэвэл эмчийг нь шийтгэдэг хатуу дэглэмтэй байсан юм. Тэгээд ч бидний залуу насанд монголчуудын дунд яр хүйтэн, улаан, цагаан бурхан өвчин элбэг тохиолдоно. Бөөс хуурсандаа баригдсан тийм л нийгмийг бид туулж өнгөрүүлсэн. Энэ нийгмээс биднийг ЗХУ ангижируулж өгсөн гэдгийг би хэнээс ч айлгүй, нүүр бардам хэлж чадна. Тэр үед ЗХУ-аас эмч нар ирж манайхны дунд түгсэн арьсны болон халдварт өвчнүүдийг анагаасан. -Тухайн үед олон хүүхэдтэй өрх айлд төрөөс ямар тусламж олгодог байв? -Өлгий сүүний мөнгө, тэтгэмж олгодог байсан. -Одоо юу хийж байна вэ. Цаашид хийхээр төлөвлөсөн зүйл бий юу? -Мянган оньсоготой номынхоо хоёрдугаар ботийг гаргахаар шинээр оньсого зохиож байна. Одоогоор 750-ыг нь зохиочихсон. Шантралгүй хөдөлмөрлөсний эцэст өнөөдрийг хүртэл би ядарлаа гэж хэлж үзээгүй. Шөнө 12 цагт унтаад, өглөө таван цагт босчихно. Тэр хооронд сэрвэл, босч угаагаагүй аяга байвал угааж, өглөө босохдоо идэх хоолныхоо бэлтгэлийг базаадаг. Хэдийгээр олон хүүхэд өсгөж, завгүй байсан ч өнөөдрийг хүртэл хүүхдүүддээ нэг ч удаа хоносон хоол идүүлж байгаагүй. Хүмүүс нас ахихаар нойргүй болчихдог гэдэг юм билээ. Миний хувьд огт тийм биш. Нойр хүрдэггүйн зовлон надад байхгүй. Энэ нь юун түрүүнд сэтгэл өндөр байдагтай холбоотой байх. Нөгөөтэйгүүр, ажлаа хийж бүтээчихдэг болохоор бүрч тайван амгалан байдаг. Ингээд бодохоор хөдөлмөр хүнийг бий болгосон юм шиг санагддаг. -Таныг төрөөс шагнаж, урамшуулж байсан уу? -Би Засаг төрөөс шагнал горьдож байгаагүй. Уйгагүй хөдөлмөрлөсний эцэст энгэр дүүрэн төмөртэй болсон. Гэхдээ энэ бол төмөр биш шагнал. Одоо ганцхан зүйл хүсэж явдаг. Би долоон хүү төрүүлж өсгөсөн хүн. Монгол улсад дээр үеэс эхэлж 3-5 хүү гаргасан ээжид "Дархан бэр" өргөмжлөл олгодог уламжлал байсан. Энэ л өргөмжлөлийг авахсан гэж бодож явдаг. Буруу бол уучлаарай. -Таныг тоонд мундаг гэж сонссон. Тиймдээ ч хүүхдүүддээ хөхүүлсэн сүүгээ литрээр нь тооцоолчихсон гэдэг юм билээ. Энэ үнэн үү? -Төрүүлсэн 18 хүүхдийн маань 13 нь одоо сайн сайхан амьдарч яваа. Бүгдээрээ дээд боловсролтой. Том нь 60, бага нь 40 нас хүрсэн. Хүүхдүүдээ жил гаруй хөхүүлдэг байсан. Тэгэхээр нэг хүүхэд жилд 700 литр, 13 хүүхэд өсгөхдөө 9100 литр сүүгээ хөхүүлжээ. Ямар ч байсан 13 хүүхдийг өсгөхөд 13 жилийн хугацаа зарцуулсан. Арван сар тээнэ гэхэд 130 сар хөл хүндтэй явжээ. Энэ хугацаанд хөл хүндтэй, нялх биетэй байхдаа ч би ажлаа тасалж, бас хариуцлага алдаж байгаагүй. Хүүхдээ төрүүлээд 45 хоноод л ажилдаа ордог байлаа. Нярайг нь яслид өгчихнө. -Ингэхэд та хүүхдүүддээ юу гэж зааж зөвлөдөг вэ. Таны хувьд ээжээсээ авсан сургамж, захиас бий биз дээ? -Ээж маань бүсгүй хүн бүтэж үхдэггүй юм шүү. Нэг, хоёрыг өнгөрөөдөг юм. Гуравтаа дуугарч яваарай гэж захидаг байсан. Хүнтэй битгий хэрэлд, хараал бүү хэл гэж захиж билээ. Хүүхдүүддээ ээжийнхээ энэ захиасыг хэлж, сургасан даа. -Гэртээ зүгээр суудаггүй юм байна. Танд хийж бүтээх юмсан хэмээн сэтгэл зовиносон асуудал байдаг уу? -Саяхан Туул голын эргээр явлаа. Туул голыг бохирдлоос хамгаалж хогноос нь салгахыг л хүсч байна. Газрын хэвлий доторх эд хөрөнгө, эрдэнэсээ битгий хүний хүнд өгөөчээ. Монгол хүнээ ажилуулж чадахгүй бол сургаачээ. Эвтэй шаазгай буга барина гэгчээр энэ тэр нам гэж хоорондоо тэрсэлдэхгүй аль алиныг нь дэмжиж ажиллуулаасай гэж хүсдэг. Хүүхдүүд минь зориг, хүч, самбаагаа нэгтгээд эх орноо хөгжүүлэхэд санаа тавиасай гэж хэлье. -Танай нөхөр юу хийдэг байсан бэ? -ЗХУ-д шинжээч мэргэжил эзэмшсэн. Б.Цэвэгмид гээд Архангайн уугуул иргэн. Монголын анхны найман шинжээчийн нэг манай нөхөр. Хурууны хээгээр хэрэгтнийг илрүүлэх анхны монгол аргын төхөөрөмжийг бүтээсэн хүн. Тухайн үед, нөхөр маань гутал засвар дээр очиж гутлын тахны ногоон ширний өөдсийг цуглуулж шатааснаа надаар нүдүүлж, гурил шиг нунтаг болгуулдаг байсан. Дээхэн үед тэр нунтган дээр хуруугаа дарж хээг нь бичгийн цаасан дээр тамгалдаг байсан юм. Эцэст нь хэлэхэд, хоёрыг нэгд, гурвыг хоёрт, нэгийг үгүйд бод гэж ярьдаг. Ээжүүдэд олон хүүхэдтэй болж удам угсаагаа залгуулахыг зөвлөе. Амьдрал ахуйд ч гэсэн нэг нь өвдөж зовоход, хоёр нь амьд байна шүү дээ. Ертөнцийн гурван баяны нэг үр хүүхэд байдаг. Үр хүүхдээрээ бахархаж, баян яваарай гэж ерөөе. 
Чапаевын Анна

