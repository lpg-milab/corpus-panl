№ 135 (16098)             
1985 оны зургадугаар сарын 5.
Шалгалтын чанар

Нам, засгийн тогтоол, шийдвэр, улсын төлөвлөгөөний биелэлт, нам улс, хөдөлмөрийн сахилга, боловсон хүчний хариуцлагыг дээшлүүлэх талаар нам, улс, олон нийтийн байгууллагаас зохиох ажлыг бүх нэгжид тогтмолжуулж, гүйцэтгэлийг хангаж, явцыг эрчимжүүлж, ололтыг бэхжүүлэн, дутагдлыг арилгахад хамгийн дайчин үр нөлөөтэй, шалгарсан уламжлалт хэрэглүүр бол шалган зааварлах арга мөн. Аливаа хөдөлмөрийн бүтээгдэхүүнд чанарын өндөр шаардлага тавигддагийн нэгэн адил шалгах, зааварлах ажилд ч чанар нэн чухал юм. << Шалгалтын зорилго нь зөвхөн дутагдлыг илрүүлээд зогсохгүй түүнийг арилгах, эсвэл дутагдал доголдлоос урьдчилан сэргийлэх, тэргүүн туршлагыг судалж, дэлгэрүүлэхэд оршино. Шалгаж зааварлах ажлын явцад намын анхан шатны байгууллагын ажлын арга хэлбэрийг баяжуулан амьд тодорхой болгох, хамт олныг бэхжүүлэх, олон түмнийг идэвхжүүлэх тодорхой ажил хийж байхыг... шаардаж байна >> гэж нөхөр Ж. Батмөнх Намын Төв Хорооны аппаратын ажилтнуудтай уулзахдаа онцлон тэмдэглэсэн байна. 

Шалгаж зааварлах ажлын чанар юуны өмнө түүнийг биечлэн гүйцэтгэдэг нам, захиргааны байгууллагын зааварлагч, зохион байгуулагчдын хариуцлага, эрхэлсэн ажлын мэдлэг чадвар, идэвх, санаачилга, арга барилаас шууд шалтгаална. Дархан хот, Өвөрхангай, Говь-Алтай зэрэг аймгийн намын хороодод зааварлагч, зохион байгуулагчдын мэдлэг, дадлага, ажил хэрэгч чанарыг дээшлүүлэх, шалгаж зааварлах ажлын шилдэг арга барилыг эзэмшүүлэх талаар анхаарал тавьж тодорхой үр дүнд хүрч байна. 

Өвөрхангай аймгийн намын хорооны зохион байгуулагч Л. Манжийлаа хариуцсан сумдынхаа намын анхан шатны байгууллагыг шалгаж зааварлах удирдамжийг эртээс сайтар бодож, боловсруулан, холбогдох хэлтэс, тасгаас санал авч, ном хэвлэл уншиж, тэмдэглэл, товчлол хийж, судалгааны маягт, хүснэгт гаргаж, тухайн газрын эдийн засгийн үзүүлэлтийн судалгаа, намын байгууллагын бүтэц бүрэлдэхүүн, сум, бригадын социалист уралдаанд эзэлсэн байр, сар, улирлын статистикийн мэдээтэй танилцан дүгнэлт хийж, анхаарлаа юунд төвлөрүүлэх, ямар арга барилаар ажиллахаа урьдчилан төлөвлөдөг байна. Шалгаж зааварлахдаа хамт олны гүнд орж коммунистууд, хөдөлмөрчидтэй уулзаж, санал, бодлыг нь сонсож, дутагдлыг ул үндэстэй судлан илрүүлж түүнийг арилгах, ололт, туршлагыг бататгах арга замын талаар тодорхой санал боловсруулан зааварладаг байна. Өөрөөр хэлбэл шалгах, зааварлах ажилд судалгаа дүгнэлттэй ул суурьтай хандаж, ололт, доголдлын аль алийг анхаарч, гарч болох дутагдлаас урьдчилан сэргийлж, ажил сайжруулахад үнэхээр бодит туслалцаа үзүүлдэг байна. 

Нам, улсын байгууллагын зохион байгуулагч, зааварлагчид нам, төр, аж ахуйн ажлын практик мэдлэг чадвар сайтай байж, удирдан зохион байгуулах, зааварчлах шилдэг арга барилд байнга суралцаж, ажилдаа бүтээлчээр хандаж, олон түмнийг идэвхжүүлэн зохион байгуулах үүргээ намын ажлын жинхэнэ арга зүйч, технологичийн хэмжээнд хүргэхийг эрмэлзэх ёстой. Шалгах, зааварлах ажлын чанар хангалтгүй, ор нэр болдгоос шалтгаалж, шил шилээ харсан олон хүн томилон шалгалт явуулж, үр дүнгүй бичиг цаас, хурлын тоо ихэсч, үндсэн байгууллагын ажилд туслахын оронд харин ч садаа, дарамт учруулахад хүргэдэг байна. 

Өмнөговь аймгийн Гурвантэс сумын ажлыг шалгаж зааварлах, цаг үеийн төлөвлөгөөт зорилтыг эрчимжүүлэхээр 1984 онд аймгийн намын хороо, АДХ-ын гүйцэтгэх захиргаанаас дөч гаруй хүн 185 хоног албан томилолтоор ажиллуулсан боловч тус сум мал өвөлжүүлэх бэлтгэлийг хангаагүй, улсын төлөвлөгөөг тасалж, урьд онд байсан малаа ч хорогдуулжээ. Ор нэр болсон ийм шалгалт нь элдэв төрлийн мэдээ судалгаа, илтгэх хуудас, тайлан шаардах зэргээр хүмүүсийн бүтээлч хайран цагийг гарздаж, хариуцсан ажлаас нь хөндийрүүлэхээс хэтэрдэггүй учир үргүй зардал чирэгдэл гаргахаас гадна шалгаж зааварлах ажлын нэр хүндийг бууруулах хор уршигтай юм. Шалгаж зааварлах ажлын чанар, үр нөлөөг шалгагдсан газар, зааварчилга авсан хүмүүсийн ажил сайжирсан эцсийн үр дүнгээр тодорхойлон тооцож байх хэрэгтЭЙ. 

Зарим аймгийн намын хороодын зааварлагч, зохион байгуулагчид намын анхан шатны байгууллагад группээр ажиллаж хамтын зааварчилга гаргаж, шалгах зааварлах ажлын далайц, чанар, эцсийн үр нөлөөг дээшлүүлж байна. Нам, төр, олон нийт, хууль хяналтын байгууллагын шалгаж зааварлах ажилтнуудын хамтарсан шалгалтыг үйлдвэрлэлийн анхаарал татсан тодорхой нэгж, сум, бригадад хийж биетэй туслалцаа үзүүлдэг Хөвсгөл аймгийн нам, захиргааны байгууллагын туршлагаар ажиллах нь зүйтэй байна. 

Шалгах, зааварлах асуудлаар Зөвлөлт Холбоот Улс болон өөрийн орны нам, улсын тэргүүний байгууллага, зааварлагч, зохион байгуулагчдын шилдэг туршлагыг бүтээлчээр судалж нэвтрүүлэх, шалгалт, зааварчилгын арга барилыг цаашид боловсронгуй болгох, чанарыг дээшлүүлэх талаар судалгаа, шинжилгээний ажлыг эрчимжүүлэх нь чухал байна. 

Шалгаж зааварлахдаа үйлдвэр, аж ахуй, албан газар, нам, улсын байгууллагын удирдлагатай уулзаж голчлон цөөн тооны уламжлалт асуулт тавих, бичиг цаас шаардах эсвэл тэгэх ингэх ёстой гэсэн хуурай заавар заалтаар хязгаарладаг нь хоцрогдсон арга барил юм. Ажлын хувь заяаг гардан хариуцах ёстой тэр л хүмүүстэй нүүр тулж ажиллах, гүйцэтгэх зорилт, хийх ажлыг аргачлан зааварлах нь сайн үр дүнд хүргэнэ. Шалгалт, зааварчилгааны хүмүүжүүлэх, дайчлах, зохион байгуулах чанарыг эрс дээшлүүлэх, үүний тулд шалгалтын бэлтгэлийг нарийн хангаж, ажил хэргийн жинхэнэ үнэн мөнийг хурц соргогоор олж харж, ололтыг бэхжүүлж, дутагдлыг илрүүлэн, авах арга хэмжээг цаг алдалгүй зохион байгуулан эцсийн өндөр үр дүнд хүргэж байхыг нам, улсын байгууллагын зааварлагч, зохион байгуулагчдаас ажлын эрх ашиг шаардаж байна. 

