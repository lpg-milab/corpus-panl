Хайрлах яах вэ, хүлээн зөвшөөрөөч

Мартын найман. Эмэгтэйчүүдэд цэцэг бэлэглээд л, гоё гоё дуу хөгжим болоод л, хүүхнүүдээ хайрлаад л, ээж эгч, эхнэрээ гэнэт олж харсан юм шиг эрчүүд маань магтаад л, бэлэг өгөөд л, бүр цаашилбал гал тогооны өрөөнд үйлчилж өнжөөд л. Эмэгтэйчүүдийн эрхийн олон улсын өдрийг бид нэг иймэрхүү тэмдэглэдэг уламжлал тогтсон.
Энэ өдрийг эмэгтэйчүүд хайраар дутсандаа гаргаж ирсэн хэрэг биш л дээ. Харин эмэгтэй хүнийг сонгуульд санал өгүүлдэг болгооч, шийдвэр гаргахад оруулаач, хүүхдээ гаргахын хажуугаар ажил хийх эрх өгөөч, удирдах ажилд хүлээн зөвшөөрөөч, эрчүүдийн адил цалин хөлс олгооч гэж уриалж гарч ирсэн өдөр байдаг юм. Өдгөө энэ бүхнийг ихэд мартжээ. Мартаж ч гэж дээ, бидэнд зориуд мартуулж орхижээ. Дуу хуур, архи найран дунд маань энэ өдрийн учир утгыг мартуулж. Эмэгтэйчүүдийн эрхийн өдөр гэж хэлэхээсээ илүү Мартын найман, эмэгтэйчүүдийн баяр, эхчүүдийн баяр гэх мэтээр "эрх" гэдэг үгийг аль болох хаяж ярьсаар олон жилийг бид үдсэн байна. Эмэгтэйчүүдийн эрхийн төлөө тэмцэл нь хүний эрхийн төлөө тэмцлийн түүхийн салшгүй хэсэг. Хүний сонгох сонгогдох эрх гэж ярихад л түүхэнд эмэгтэй хүний сонгуульд оролцох эрхийн төлөө тэмцэл хамгийн тодоор тэмдэглэгдсэн байдаг. Алдар гавъяагаа түүхэнд эрчүүдтэй адилхан үлдээх эрхийн төлөө бас л тэмцсэн байх жишээтэй. АНУ-ын конгрессийн байр Капитол хэмээх барилгын Ротанда хэмээх дугуй зааланд тус улсын түүхэнд мөнхөрсөн хүмүүсийн баримлыг байрлуулах болоход эмэгтэйчүүдийн эрхийн төлөө тэмцсэн гурван эмэгтэйн цээж баримал ард түмний шахалт шаардлага, хөрөнгөөр тэнд хүч түрж орж ирсэн байдаг. Эмэгтэйчүүдийн эрхийн төлөө тэмцэл тэр аяараа бусдын адил хүлээн зөвшөөрөгдөхийн төлөөх тэмцэл байдаг. Тэрнээс биш "бид гэж хэврэгхэн хүмүүс, биднийг хайрла" гэж эмэгтэйчүүд жагсаагүй байдаг. Харин "бид хийдгээ хийж, түүхэнд хувь нэмрээ оруулж байхад биднийг бусдаас доогуур бүү үз. Бидэнд эрх өг." гэж жагссан байдаг. Өнөөдөр Мартын найман. Эмэгтэй хүн танд ямар эрх мэдэл байна вэ. Сурч боловсрох эрх байна. Сонгуульд оролцох, нэр дэвших эрх байна. Ажил хөдөлмөр хийх, амрах, үгээ чөлөөтэй хэлэх, хэвлэн нийтлэх гээд эрхүүд тань байна. Гэр бүлээ өөрийн чөлөөт сонголтоор байгуулах, хувийн өмч хөрөнгөө тэгш өмчлөх, эзэмших, ижил хэмжээний ажилд ижил хэмжээний цалин хөлс авах, хүүхдээ асрах үедээ ажлын байраа хадгалах, эрүүл мэндийн үйлчилгээ авах, шударга шүүхээр шүүгдэх, төрийн албанд өргөдөл гомдол гаргах, хуулийн зөвлөлгөө авах, хүчирхийллээс хамгаалуулах, тусламж дуудах, тэр ч байтугай сонгуульд эмэгтэйчүүдийн квоттой байх... гээд танд эрх, эрх чөлөө зөндөө бий болжээ. Энэ бүх эрх хэний хүчээр бидэнд олдсон бол? Тэр хүмүүсийг өнөөдөр дурсахсан. Дэлхийн нэгдүгээр дайнд улаан загалмайн сайн дурын отрядуудад ажилласан хүүхнүүд, тус дайны дараа эмэгтэйчүүд сонгуульд саналаа өгөхийн төлөө болсон жагсаалууд, хоёрдугаар дайнд эмэгтэйчүүдийн хороодыг оролцуулсан ЗХУ-ын шийдвэр, дайны ар талд үйлдвэрийн ажлын ихэнхийг нугалж байсан Америк, Оросын хүүхнүүд эмэгтэйчүүдийн эрхийн төлөө тэмцлийг амжилтанд хүргэхэд түлхэц болсон байдаг. Эмэгтэйчүүд цус, хөлсөө эрчүүдийн адил урсгаж байгаагаа дэлхийн дайнд явж байж харуулсан байдаг. Зөвхөн үүний дараа л эмэгтэйчүүдийг хүлээн зөвшөөрч сонгуулийн эрх өгсөн байдаг. Тэгэхээр Мартын найман гэдэг өдөр уул нь эмэгтэйчүүд эрхгүй байсан тэр хуучны цагийг сануулж, олж авсан эрхээ алдахгүй байхыг эмэгтэйчүүдэд сануулсан өдөр баймаар. Эмэгтэйчүүдийн хийсэн ажлыг үнэнээр нь хүлээн зөвшөөрсөн өдөр баймаар санагдана. Монголын хувьд зах зээлийн шилжилтийн үед ажилгүй, амьдралгүй болсон олон ч айл эмэгтэйчүүдийнхээ хурууны үзүүр дээр тогтож байсансан. Тэд дээл оёдоггүй байсансан бол хувцас худалдаж авах мөнгөгүй бүлээрээ нүцгэн явах байв. Тэд гахай зөөхдөө архи уудаггүй учраас "шатахгүй" гарч өрхөө өөд нь татаж байв. Тэд ажилгүй болсон ч архинд орж гутралгүй шинийг сурахаар курс сургуульд элсэж байв. Тэд авсан мөнгөө үрэлгүй авчирч байсан тулдаа хүүхдүүдээ хоолтой хонуулж явав. Тэд "халуун зунаар саалиа хаяад үхэх" эрхгүй мэт ажиллаж байсан тулдаа мал өсч байв. Тэдний зарим нь өөрсдөө ажилгүй, орон гэргүй хэрнээ өрөөлийг тэтгэх мөнгө хөөцөлдөж төрийн бус байгууллага байгуулан төрийн хийж чадаагүй бүхнийг хийж явав. Төрийн олоогүй мөнгийг төрийн бус байгууллагын ихэнхийг удирдаж байгаа эмэгтэйчүүд олж, нийгмийн ачааллыг хөнгөлж яваа. Одоо харин эдийн засаг сайжирч эмэгтэй хүний нуруун дээр тэнцвэрээ олсон ардчилал, зах зээлийнхээ ололтын үр шимийг эрчүүд сайхан хувааж суух юм. Эрчүүд давамгайлсан парламент маань эмэгтэйчүүд бидний мөнгө босгох замаар олж санхүүжүүлж хийж сурсан ажлуудыг хийж биднийхээ ачааллыг гэнэт хөнгөлөх гэнэ. Ингэхдээ бид нар шиг зовж гүйхгүй юм байх. Шууд л татварын мөнгөнөөс өөрсдөдөө хөрөнгө хуваагаад хийчих юм гэнэ. Хоёр зуун тавин сая төгрөг гэдэг төрийн бус байгууллагад ажиллаж буй миний 2000 оноос хойш дор хаяж гучаад төсөл бичиж байж, арваад байгууллагын хорь гаруй төсөлд босгож өгч байсан мөнгөтэй тэнцэх хөрөнгө. Ийм их мөнгийг гуйж олно гэдэг үнэхээр л чин зүтгэл, итгэл үнэмшил, чимхлүүр хөдөлмөр шаардсан ажил байдаг билээ. Бас ийм хэмжээний мөнгө олоход шаардагдах судалгаа хийх, нийгмийнхээ гүн рүү орж асуудлыг олж харахад цаг хугацаа нэн их шаардагддаг юм. Эр хүний удирдсан бас нэг хөдөлгөөн эмэгтэйчүүдийн голдуу төрийн бус байгууллагуудыг "төслийн мөнгө идэхээс цаашгүй газрууд" гэх мэтээр цоллох нь дуулдсан. Ингэж болно гэж үү. Төслийн мөнгийг Аззаяа гэдэг эмэгтэй найман жилийн турш олж ирээгүй бол Сонгино хайрхан дүүрэгт л лав сургууль завсардсан таван зуу гаруй хүүхдүүд гудамжинд гарч мэдэх байлаа. Төслийн мөнгийг Уранчимэг гэдэг өнчин бүсгүй гурван жил дараалан олж ирээгүй бол Ховд аймгийн өнчин хүүхдүүд дунд сургуулиа төгсөөд их дээд сургуульгүй үлдээх байв. Төслийн мөнгийг Энхжаргал гэдэг бүсгүй арваад жил олж ирж байгаагүй бол гэр бүлийн хүчирхийлэлд өртсөн олон зуун эхчүүд хүүхдүүд гэртээ нүд аньж мэдэх байлаа. Бас төслийн мөнгийн арван жилийн турш Занаа гэдэг эмэгтэй олж ирж чаддаггүй байсан бол Монгол улс Ардчиллыг шинээр болон сэргээн тогтоосон орны тавдугаар бага хурлыг хийх үеэр Иргэний нийгмийн олон улсын форум зохион байгуулж огт чадахгүй өнгөрөх байлаа. Энхбаяр гэдэг эмэгтэй есөн жилийн турш мөнгө хөөцөлдөж төсөл хийж байсны үр дүнд мэргэжил боловсролгүй, ажилгүй гэгдэж байсан дөрвөн зуу гаруй эмэгтэй байнгын орлоготой гар урчууд болж тэдгээрийн дотор саятан ч төржээ. Үүнийг мартын наймнаар яримаар байна. Төр засаг энэ тухай ярихгүйгээс хойш бид өөрсдөө ярья. Эрчүүд ээ, мартын наймнаар эмэгтэйчүүд биднийг уярааж хайрлах яахав. Зүгээр л эргэн тойрондоо байгаа эмэгтэйчүүдийнхээ хийж бүтээж байгаа ажлуудыг нь олоод харчих, хүлээн зөвшөөрчих тэнхээтэй байгаарай. Ц.Оюунгэрэл 
