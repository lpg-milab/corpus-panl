Өршөөлийн тухай хуулийг баталсан УИХ өөрөө төрөх нь зүйтэй

УИХ өнгөрсөн намрын чуулганы эцсээр Татварын өршөөлийн тухай хууль гэсэн өмнө дуулдаж сонсогдоогүй нэгэн эргэлзээтэй бөгөөд сонирхолтой хуулийг хурдавчлан батлаад тарцгаасан. Татвараас өршөөгдөх гэдэг нь төр буй татвар буй гэсэн нэн эртнээс нааш мөрдөж ирсэн аман ба бичгийн хуулийн чанд заалтыг сөрж, хүчингүйд үзсэн мэт хачин сэтгэгдлийг олон түмэнд төрүүлж ихээхэн хэл ам дагуулсан. Энэ хуулийн төслийг АН-ын зөвлөлийн С.Баярцогт тэргүүтэй гишүүд лообийдон санаачилж боловсруулаад УИХ-д өргөн барьж батлуулсан аж. Тэрхүү хуулийн төслийг боловсруулахад будилсан уу, эсвэл элдэв хатгааст автсан уу МАХН-ын Ц.Нямдорж, Р.Буд хоёр гишүүн оролцсон ажээ.
Энэ хуулийг батлагдсаны дараа ард иргэд элдвээр шүүн ярилцаж "УИХ дахь олигархиудын эрх ашгийг хамгаалсан авлигын хууль" гэж нэрлэн илэрхий дургүйцэх болжээ. Хууль анх батлагдсанаас хойш дөрвөн сар өнгөрөхөд ердөө 14 аж ахуйн нэгж, 32 иргэн татварын тайлангаа шинээр гарган мэдүүлж 2,5 тэрбум төгрөг татвараас нууснаа илчлэн мэдүүлж бүртгүүлжээ. Тэгэхээр ердөө тэр 14 аж ахуйн нэгжийн 2,5 тэрбум төгрөгийн өрийг өршөөх тухай зориулагдсан хууль гэж үү. Үгүй ээ.
Хууль санаачилсан, бас зүтгүүлэн байж батлуулсан АН-ын С.Баярцогт, Р.Гончигдорж, Э.Бат-Үүл нарын нотлож байгаагаар 10 гаруй том аж ахуйн нэгжид хамаарах 29,5 тэрбумын өр төлбөрт өршөөл үзүүлэхэд нь хууль зориулагджээ. 2,5 тэрбум, 29,5 тэрбумын хооронд асар их ялгаа зөрөө байгааг бага ангийн хүүхэд ч түвэггүй ойлгоно. УИХ-ын болон байнгын хороодын хуралдаанууд дээр МАХН-ын бүлгийн гишүүд тэр их өртэй 10 гаруй компаниа нэрлээч! Ядаж нууцаар ч гэсэн нэрсийнх нь жагсаалтыг танилцуулаач гэж удаа дараа шаардахад энэ хуулийн ажлын хэсгийн ахлагч С.Баярцогт "Олон улсын практикт өршөөлийг хэнд зориулж байгааг мэдэх шаардлага байдаггүй юм. Бид олон улсын жишгээр 29,5 тэрбумын өрийг өршөөхөөр шийдсэн. Татвар төлдөггүй том компаниудыг өршөөж өргүй гэж хуулиар тогтоохыг Монголын бүх Ерөнхий сайд нар дэмждэг" гэж хариулж байжээ.
Ингээд УИХ цөөнхийн шахалтад орж хэн гэдэг хууль зөрчигчийг өршөөж байгаагаа ч мэдэхгүйгээр өршөөлийн хуулийг баталжээ. Бодвол зүтгэж дайраад байгааг нь бодоход дөрвөн жил "нэг ангид суусан" АН-ын энэ муу андын минь компани өрөнд орж сүйрсэн юм байлгүй. Өршөөе дөө хөөрхийг гээд саналын товчлуураа нүд аньж байгаад дарчихсан хэрэг биз.
УИХ-д ингэж хар таамгаар, тал тохой татаж хууль батлах ёс суртахууны болон хууль зүйн эрх бий гэж үү. Мэдээж байхгүй ээ. Чухам энэ ёс бус хуулийг батлан гаргаж шударгаар татвараа төлж хууль ёсыг мөрдөн сахиж буй олон мянган үйлдвэрлэгчийг басамжилсан, татвараа төлөхгүй заль гаргаж, завшиж буй 10 гаруй том монополь компанийн эрх ашгийг өндөрт өргөн хуульчилж, ардчилал зах зээл, шударга ёсыг доромжилсон УИХ өөрөө тарах ёстой биш үү. 
Өргөн олон түмнээс ийм санал шүүмжлэл гармагц Э.Бат-Үүл "Ард иргэдээ шударга, шударга бус гэж ангилж ялгах нь ардчиллын зарчимд таарахгүй. Төрд өртэй, өргүй гэж хүний эрхийг зөрчиж болохгүй гэж чанга дуугарч, өөрсдийнхөө өртнүүдийг улаан цээжээрээ уулгалан хамгаалдаг юм байна. УИХ-ын танхимд энэ асуудлаар маргаан дэгдэхэд С.Баярцогт, "Нэг тэрбумаас дээш өртэй гурван компани бий. Бусад нь түүнээс их өртэй. Энэ өршөөлийн хуулийг улс төрийн аргаар шийдье" гэдэг санал дэвшүүлж, гишүүдийн уур бухимдлыг төрүүлж байжээ.
Улс төрийн арилжаа наймаа хийе л дээ гэж уриалж ухуулсан С.Баярцогтын ятгалгад орж энэ сэжиг шингэсэн хуулийг баталсан УИХ сонгуулиас өмнө өөрөө тарах ёстой. УИХ бол улс төрийн арилжаа наймааны газар биш. Өршөөлийн хуулийг батлуулахаар улайран хүч түрэгч Р.Гончигдорж, С.Баярцогт, Э.Бат-Үүл нар энэ хуулийг ерэн оны ардчилсан хувьсгалтай дүйцэхүйц эдийн засгийн агуу их хувьсгал мөн гэж тунхаглан ухуулдаг гэж дуулсан юм байна. 
Тэгэхээр ерэн оны ардчилсан хувьсгал гэдэг нь Үндсэн хууль, төрийн бусад хууль зөрчсөн гэмт хэрэгтнүүдийг өмгөөлөн өөгшүүлсэн, хууль бус хувьсгал байсан гэж тэд нотолж байгаа хэрэг үү. Тэд бас татварын ялтан зальтнуудыг хуулиар өршөөн чөлөөлснөөр бүгдээрээ татварын өр ширгүй болж, нэгэн гараанаас ижил нөхцөлтэйгээр нэгэн зэрэг хөгжлийн өндөрлөг өөд ухасхийх сайхан боломж бүрдэнэ гэж нотолдог . 1990-ээд онд Монголд өмч хувьчлалын цэнхэр, ягаан тасалбар тарааж, төрийн өмчийг булаан авч байхдаа ардчиллынхан ингэж ярьж, сурталчилдаг байсныг монголчууд мартаагүй. Тэрхүү нэгэн гараанаас зэрэг гарсан монголчуудын дотроос ардчилал гэж гарч ирсэн цөөхөн хүн цулайтлаа баяжиж, АН-ынхан тэрбумтан, саятан олон "ажилсаг" гишүүдтэй болон бэхжиж, харин ард түмэн элгээрээ хэвтэж, ажилгүйдэл ядуурал Монголыг нөмөрсөн. Тэгтэл АН-ын эдийн засгийн бааз суурь, УИХ дахь хэдэн олигархи гишүүдийнх нь компаниуд олон тэрбумын татвараа төлөхгүй залилан сугарч үлдсэнийг нь УИХ өршөөх тухай хууль батлан гаргаж байдаг аж. Шударга бишийг өөгшүүлэн дэмжсэн УИХ-ын гишүүд ичих булчирхайгаа идэж, айх мэдрэмжээ арилгасан л биш бол өөрөө огцорч тарах нь зөв биз ээ.
Монгол Улсын Ерөнхийлөгч энэ хуулийг эсэргүүцэж, өртэй компаниудыг албан татвар, нийгмийн даатгалд төлөх өр төлбөрөөс чөлөөлөх, мөн татвараа төлөөгүйн улмаас захиргааны болон эрүүгийн хариуцлага хүлээсэн хүмүүс аж ахуйн нэгжийн хэргийг хэлтрүүлж, нэг удаа өршөөлд хамруулъя гэсэн хуулийн заалтад хориг тавьсныг УИХ удтал хэлэлцэж байж, МАХН-ын УИХ дахь бүлгийн гишүүдийн хүч чармайлтаар арга буюу хүлээн авч хуульд засвар оруулжээ.
Харин АН-ын зөвлөлийн гишүүд хоригийг цөмөөрөө эсэргүүцэж, юун завсарлах, хурал хаях зэрэг зуршлаа таг мартаж бүгдээрээ сууж, элдэв санал оруулсаар байжээ. Энэ үедээ АН-ын зөвлөлийнхөн шүүх, прокурор, мөрдөн байцаах шатанд байгаа хэрэгтнүүд улсад өгөөгүй татварынхаа 50 хувь, их хэмжээний өртнүүд 10 хувийг төлсөн нөхцөлд тэднийг өршөөж болох хувилан төлүүлэх хувилбарыг УИХ-д оруулсан ч бас унажээ. Түүгээр барахгүй анхны санал хураалт будлиантай гэж дайрч давшлан дахин санал хураалгасан ч олонхийн өмнө өвдөг сөхөрчээ. Ялагдсан АН-ынхан уурандаа хурлыг "бойкот"-лон хаяж алга болжээ. Тэдний бухимдал өнөө ч хэвээрээ үргэлжилж ашигт малтмалын тухай хууль болон ОХУ-аас шатахуун оруулж ирэх тухай Засгийн газрын саналыг эсэргүүцэж түүгээрээ бухимдлаа тайлж сууна. Ингэж өш хонзонгийн үүр уурхай болж тааруу хууль батлан гаргаж өргөн түмний эсэргүүцлийн бай болж буй УИХ даруй тарах хэрэгтэй. 
УИХ дахь АН-ын зөвлөлийнхний тэмцэж байж батлуулж буй өршөөлийн гэгдэх энэ хуулийн далавчин доогуур хэн шургаж завших гээд байна вэ. Үүнийг АН-ын зөвлөлийнхөн олон улсын жишиг стандарт гэдэг бамбайгаар халхавчлан ихэд нууцалж байгаа ч олонд хэдийнэ ил тод болж дургүйцлийг нь төрүүлж буй 152 сая төгрөгийн татварын эд хөрөнгөө нуусан, их хэмжээний татвараас зайлсхийсэн АН-ын лидер гишүүн С.Болдхэт, мөн 3.1 тонн алтыг Монголбанкинд хадгалуулсан гэрээгээр халхавчлан 16 тэрбум төгрөгийн татвараас бултсан "Алтан Дорнод Монгол"-ын С.Б.Паушок, түүнтэй эвсэн хуйвалдсан АН-ын зарим нэг тэрбумтан байгаа гэдэг нь тодорхой.
Тэгэхээр энэ өршөөлийн хууль нь УИХ дахь олигархийн төлөөлөгчдийн эрх ашгийн төлөөх үйлдлээ хамгаалах гэсэн арга. Үүнийхээ төлөө УИХ тарахад багадна уу гэхээс хилсдэхгүй болов уу.
Д.Орчлон