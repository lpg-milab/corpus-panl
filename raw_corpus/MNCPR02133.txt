Бидний сайхан аав

Намар болохоор аав минь Дарьганга нутгаа санан гэгэлзэж нүдэндээ нулимстай харагддаг сан. Миний аав Алтан овоо, Дарьганга гэхээр нүд нь сэргэдэг байж билээ. 
Тэгээд ч тэр үү нэгэн сониноос яруу найрагч Лутбаярын "... Сунайж байгаа адуу шиг хийморийн уул Шилийн богд Сунаж яваа чоно шиг эрэмгий уул Шилийн богд оо ..." гэсэн нэгэн шүлэг олж аваад ихэд олзуурхан "Шилийн богд" хэмээх сайхан дуу хийснийг гавьяат жүжигчин Л.Чулуунчимэг сэтгэлд хоногштол дуулдагсан. Аав минь бурхан болоод хагас жил болчихжээ. Бид эцэг эхээс гурвуулаа. Халуун ам бүлээрээ байх шиг сайхан юм үгүйг одоо л ойлгож байх шиг. Биднийгээ хайрлан энхрийлж, өсгөн бойжуулж, өдий зэрэгтэй боловсрол мэдлэгтэй болгосон хайрт аав минь биднийгээ орхин халин одож гэрийн хоймор эзгүйрсэнд харамсаад баршгүй билээ. Бид гурав дээд боловсрол эзэмшсэн ч аавынхаа урлагийн тэнгэрлэг сайхан авьяас, мэргэжлийг өвлөж авсангүй дээ. Урлагийн хүн болбол чи чадна, миний охин сонсгол сайтай гэж надад хэлдэг байж билээ. Аав маань олон үггүй, нялуун нялга зангүй, баргийн ч инээдэггүй, хийх гэсэн ажлаа дуустал нь хийдэг, урлагийн Янжинлхам бурхандаа үнэнч нэгэн байлаа. Хөгжим бүжгийн дунд сургуульд байхдаа хөдөлгөөнтэй, сахилгагүй хүү байсан ч хичээл номдоо толгой цохидог, сургуулиа алтан медальтай төгссөн төдийгүй хуучин Зөвлөлт холбоот улсад хөгжмийн дээд сургуулиа ч онц төгссөн сурлагатай нэгэн байлаа. Эгч бид хоёр аавтайгаа аравдугаар ангийн бодлого зэрэг бодоход бид гурвын бодлогын хариу яг л адилхан зөв гарч байсан сан. Олон жилийн өмнө сургууль төгссөн ааваараа тэгэхэд бид хоёр өөрийн эрхгүй бахархаж билээ. Аавыг хөгжмөө тоглон уран бүтээлээ хийгээд суухад нь бид их дуртай, аль болохоор шуугилдахгүй байхыг хичээдэг сэн. Сайхан дууны ая хийчихээрээ Сувдаа гээд л ээжийг зөөлөн дуудна, сонсгох гэж сүйд болно. "Ганга нуур", "Жаахан шарга", "Шилийн богд", "Ижий ус", "Насны урсгал", "Уянгын шаглаа", "Жаргалант Алтай" гээд олон сайхан дууг нь уяран сонсож суухад мэлмий өөрийн эрхгүй л чийгтдэг юм даа. Аялгуу эгшиг нь тун өвөрмөц ялгамжтай, ялангуяа хөгжмийн найруулгад мэргэшсэн хүн байсан даа. Монголын хөгжмийн урлагт өөрийн гэсэн өнгө аялгуу, ихээхэн хувь нэмрээ оруулсан хүн гэж мэргэжлийн хүмүүс үнэлдэг нь аргагүй байх гэж би боддог. "Сийлэн бор", "Хотгойдын унага", "Цэн хүрэхгүй алт" зэрэг дуулалт жүжгүүдийн хөгжмийг туурвин тайзнаа амилуулсан. 1999 онд уран бүтээлийн "Хан хуур" тайлан тоглолтоо хийхэд Монгол Улсын морин хуурын чуулга бүрэлдэхүүнээрээ ирж хөгжмийг нь тоглон, найман гавьяат жүжигчин дууг нь дуулж байхад ааваараа бид бахархаж байсан. 1998 онд Эрдэнэт хотод болсон "Хөдөөгийн одод" мэргэжлийн дуулаачдын улсын уралдаанд хөгжмийн зохиолчийн тэргүүн байрын шагнал хүртсэний дээр Монголын радиогийн "Хөх монгол" наадам, Морин хуур-95, 98, Алтан намар 97, 99, 2000-д зохиол бүтээлээрээ оролцож байлаа. Аав маань шилдэг бүтээлүүдээрээ Монголын хөгжмийн зохиолчдын эвлэлийн шагнал хүртсэн юм. Аавын маань урланд найз нөхөд, дуучид, хөгжимчид, шавь нар нь байнга ирж, уран бүтээлийн халуун яриа өрнүүлэх нь олонтаа байдаг байлаа. Өрөөнд нь түүний олон жилийн уйгагүй хөдөлмөр шингэсэн уран бүтээл, нот, зохиол бүтээлээ туурвидаг хайртай төгөлдөр хуур нь, хөгжмийн онол, яруу найргийн олон номтой номын сан нь байдаг. Одоо тэр бүхэн эзнээ хүлээх мэт харагдахад нь сэтгэл шимширдэг юм. Миний найз манайд ирээд "Соната" тоглоход аавыгаа өөрийн эрхгүй санаж, хөөрхий аавыгаа өрөвдөн дурсаж зөндөө уйлсан. Аавыг минь бурхан болсноос хойш бичсэн нотыг нь авах гэж зарим уран бүтээлчид ирсэн. Ооёо багшийн бичлэг, партитур нь их онцлогтой, бид хаана ч дуугарсан танина гэж дурсан ярьцгааж байна лээ. Аав минь орос хэлийг гарамгай эзэмшсэний дээр англи хэлийг бие даан гайгүй сурсан юм. Суут хөгжмийн зохиолчдын номыг дандаа л уншиж суудаг сан. Эдгэшгүй хүнд өвчтэй болсноо мэдсэн хэрнээ л сурах мэдэхээс шантралгүй, компьютер шамдан сурч, дууныхаа аяыг түүндээ суулгаж, нотны программ эзэмших гэж махарч байсныг нь бодохоор өрөвдөх юм даа. Аливааг гэгээлгээр бодох сайхан сэтгэлтэй аав минь ямагт сурах, шинийг мэдэх гэсэн гэгээн хүслээр дүүрэн, бурхан болохынхоо өмнөхөн хүртэл шинээр туурвих хөгжимт жүжгийнхээ тухай л ярьсаар байлаа. Аав минь Булган аймгийн хөгжимт драм, "Эрдэнэт" дуу бүжгийн чуулга, Дарханы "Залуучууд" театр, Ардын дуу бүжгийн чуулгад уран бүтээлээ хийж явсаар, хүсэл сэтгэл, бүтээлээрээ жигүүрлэж явсаар биднийгээ орхилоо доо. Аавыгаа би ганц л удаа баярлуулсан болов уу гэж боддог юм. Үртэй хүн баярлана Үндэстэй мод найгадаг гэдэг дээ. Аавдаа би анхных нь зээ охиныг төрүүлж баярлуулсан юм. Аав маань тэмдэглэлийн дэвтэртээ охины минь төрсөн өдөр гаригийг аргын тооллоор бичиж, "Миний зээ охин Энхжин минь эсэн мэнд бойжтугай. Өвөө нь" гэж бичсэн байлаа. Зээ охин нь түүний амьдралынх нь утга учир мэт байлаа. Зээтэйгээ дандаа ирээдүйн сайн сайхныг ярьж, хичээл номд нь үргэлж тусалж байдаг сан. Охины минь сэтгэлд өвөөгийнх нь дүр тэр л ухаалаг, дөлгөөн, сайхан төрхөөрөө үүрд үлдэж дээ. Нэгэн найрагч аавын минь тухай сонинд "нэр нь хүртэл эгшиг" гэж бичиж байж билээ. Урлагтай залуу нас, хамаг амьдралаа холбосон миний аав Монголын хөгжмийн зохиолчдын эвлэлийн шагналт хөгжмийн зохиолч Лампирэнгийн Ооёо гэж ийм л сайхан хүн байсан юм даа. Аавын минь уянгалаг сайхан хөгжмийн эгшиг бидний зүрх сэтгэлд үргэлж уянгалан байх болно. 
Охин Ооёогийн СЭЛЭНГЭ 

