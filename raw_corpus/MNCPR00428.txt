Самар гаргах бизнес өнөөдрөөр дуусна

Засгийн газрын хуралдааны тэмдэглэснээр бол самар хилээр гаргахыг зогсоогоод байсан Засгийн газрын тогтоолыг хүчингүй болгож, энэ сарын 25 хүртэл хилээр самар гаргах зөвшөөрөл олгогдоод байна.
Бидний цөмөөд хаядаг самар гадаад улсад их үнэ хүрч байгаа бололтой. Самрын талаар дуулаагүй яриа ч сонсдох болов. Хүний, ялангуяа хүүхдийн оюун ухаанд ихээхэн сайн нөлөөтэй. Самар цөмсөн хүүхдийн оюун ухаан үе тэнгийнхнээсээ нэг дахин илүү хөгждөг ч гэх шиг. Самар бол тансаг хүнсэнд орно. Үүнийг зөвхөн гадаадын дээдэс л зооголдог ч гэх шиг. За, энэ ч яахав. Даваадуулсан яриа, нэг юманд хошуурахаараа манайхан магтаад сүйд болдог гэж бодъё. Харин Хятад улсад экспортолсон манай самрыг цэвэрлэж цайруулаад 100 граммаар савлаад 25 ам.доллараар зардаг гэсэн яриа байна. Бид дөрвөн мянга гаруй тонн самар өнөөдрийн байдлаар экспортолсон. Үүний үнийг бодож үзье. Нэг кг самар 250 ам.доллар болж байна. Нэг кг-ийн үнийг дөрвөн мянгаар үржүүлэхэд хүн үнэмшмээргүй тоо гарна. Нэг тэрбум ам.долларын самар кг нь 150 төгрөгөөр гарч улсын төсөвт 560 гаруй сая төгрөг оруулаад байна.Энэ самрыг урд жилүүдэд түүсэн самар хэмээн мэргэжлийн улсууд тайлбарлаж байгаа ч самар түүдэг хүмүүс болохоор зөвхөн өнгөрсөн жилийн самар хэмээн хэлж байна. Монголд самар цөмдөг үйлдвэр одоогийн байдлаар гуравтай аж. Төв аймгийн Мөнгөнморьт, Замын-Үүдэд тус бүр нэг, Улаанбаатар хотын Сонгинохайрхан дүүрэгт нэг үйлдвэр байдаг аж. Эзэд нь урд хөршийн харьяалалтай бөгөөд тэд тогтмол ажилладаггүй аж. Нэгэнт бид үйлдвэрийн аргаар самар цэвэрлээд гадаадад гаргаж мөнгө олж чадахгүй болохоор самраа ингэж хавтгайруулан бэлтгэж байгаль орчноо сүйтгэх хэрэггүй хэмээн үзэж Засгийн газар самар экспортлохыг хориглосон. Гэтэл УИХ-ын гишүүдийн сонгогч нар нэгэнт түүсэн самар их хэмжээгээр нөөцөнд байна. Үүнийг гаргаад өгөөч гэж манай УИХ-ын гишүүдийг амраахгүй байгаа тул нэг удаа самар гаргая гэсэн шийдвэр гаргасан. Гэвч ямар сонгогч хэн гэдэг гишүүнийг шахсан нь тодорхой биш байна. Харин тодорхой юм юу байна гэвэл өдийд ганц ч монгол хүнд самар байхгүй, бүгд самрын ченж нарын гар дээр очсон. Тэр ченж нар нь цөм хятад хүмүүс гэдэг нь л ил байна. Одоо бидэнд хэн гэдэг УИХ-ын гишүүн Хятад улсаас сонгогдож гарч ирснийг л олох ажил үлдэх шив. Самар экспортлохыг хориглосон Засгийн газрын тогтоолыг үл хайхран "мөнгө улаан, нүд цагаан" гэгчээр муйхарлан самар хилээр гаргаж байгаагийн цаана ямар эрх ашиг хохирч байна вэ? Эх орны онгон байгаль сүйдэж, хуш мод байхгүй болж байна. Дараа жилийн самар түүх хүмүүс өнөөдрөөс уул руугаа хөдөлж байна. Тэд "Сонгуулийн жил дөхсөн. Одоо бидэнд үгүй гэх зүрхтэй ганц ч дарга гарахгүй байх" хэмээн хэлэлцэж, хойтон мөн л самар хил давуулж наймаалахаар зэхэж байна. Төр, засгийн тогтоол шийдвэрийг хэн дуртай хүн өөрчилж чадаж байгаа нь эргээд төрийг хүчгүйдүүлж Монголын төр хэн мөнгөтэй хүний тоглоом болж байна. Засгийн газар эхлээд самар гаргахыг хорьсон, дараа нь энэ жилийн самар хятад ченжүүдийн гар дээр очсон. Мөн дарга нар хөөцөлдөж эхлэн самар гаргах зөвшөөрөл гаргуулж байгаа, энэ бүгдийг ард түмэн бүгд харж мэдэж байгаа. Энэ үйлдлээ "сонгогч олны гар дээр самар хуримтлагдаад, нэгэнт түүчихсэн юм чинь түүнийг хаялтай биш" гэх зэргээр УИХ-ын гишүүд уран яруу ярьж байхыг ч бид харсан. Энэ бүгд эргээд төрийг төр биш, Засгийг засаг биш болгож, үнэ хүндийг нь унагаж байна. 
Ж.Сандагдорж
