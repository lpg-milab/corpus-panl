Эндээс эх орон эхэлдэг ихээ баян Чандмань-72

Баруунтшаа "Хорин хоёр"-ын товчоо өнгөрөөд л хотод байдаггүй гоё зам зурайна. Баруунтуруун давмагц "чигнаал", түгжрэл, өмхий утаа ард чарлалдан хоцорно. Өөдөөс урьхан хонгор салхи, бороонд норсон хагд өвс сэнхийж биеийг ариутгана. Байнга баруун хойноос сэвэлздэг тунгалаг агаарыг сөрөх учиртай зүг минь энэ ээ.
Эх орон эхлээд Төв аймгийн Баянчандманиас эхэлдэг. "Энэ бол миний төрсөн нутаг, Монголын сайхан ороон". -Олон төрийн нүүрэнд засаг даргаар сонгогдож (13 жил 9 сар) нэг төрлийн дээд амжилт тогтоосон Я.Алтаншагай ах "Далан хоёр"-ын 70 жилийн түүхийг мэдэлгүй дээ. 1930-аад онд "Аюуш", "Гуна", "Замт" нэгдлүүд байгуулагдах үед Баруун наран XI, Био, Сонгинын булан манай сумын XII баг гэж явлаа шүү дээ. Тэр үед хот ч гэж юу байлаа хэмээн Алтангадас одонт Алтаншагай дурсдаг. Хар зам тавиагүй үед Төв шуудангаас хөдөлсөн машин 72 километр яваад эхний сууринд хүрдэг. Энэ тоогоор Чандманийн төвийг нэрлэж заншсан. Одоо 69 км юм билээ. Дайны үед Германд буусан Власовын армийг Монголд цөлсөн. Монголчууд Чандманийн замыг тавиулсан. Улсад хэрэгтэй, захын аймгаас ч чухал сум болохоор нь тэр шүү дээ. Тог цахилгааны асуудал бол тэрнээс ч өмнө шийдчихсэн. Замын орос нэг удаа хулгай хийсэн байдаг. Хөдөөх зан л болсон хойно. Даргад нь хэлж сайн загнуулъя байз гээд очоод хэлжээ. Хурга хулгайлсан хоригдол цэргүүдийг жагсааж байгаад шууд шүршчихсэн гэдэг. Дараа нь барьж буй замынхаа цементэд арвижуулаад нийвийдэж орхив. Одоо энэ сумын төвөөс цаашхи хошуу тойрдгийн хавьцаа юм уу даа. "Хар" хошуунд зам толигор ч дандаа осол зэхий гардаг. Зам дагаж хөгжил ирдэг жам хойно доо. Замт нэгдлийг өөд нь татав. Хойноос ирсэн орос буцаж урдаас барилгачин хятад ирэв ээ. Зөндөө сайхан байшин барьж, мод тарив. 50-иад он гэхэд паалантай жорлонд сууж, паартай байшинд хэвтдэг болчихлоо. Торгон наймаа гэгч хятадын том пүүсний орон суурин дээр манжин тарьж, үнээг гараар биш автоматаар сааж ферм, бригадын дарга нарыг бэлдлээ. Анхны долоон жилийн сургууль нээгдэж газар газрын хүүхдүүд хуваарилагдан ирсэн. Эндээс анхны "атаман" "овгор"-ууд тодров. "Мах" Даваажав ... гэх мэт шилийн эрээс жул ч эрүүгийн элементээс хамаагүй хүнлэг нэг ийм үе байсан юм шүү. Монголд анхны хувийн сургууль байгуулж төд удалгүй хүчээр татан буулгуулсан Т.Ганболд гэдэг багш бий. Одоо Засаг дарга л даа. Гадаадын зочдод манай сумыг их үзүүлдэг тухай хөгтэй түүхийг Ганболд ярьдаг. Ер нь Чандмань нутаг дээр үеийн үлгэр жишээ үзүүлэнгийн сумаас гадна шунан дайрмаар дэндүү сайхан газар. Өргөнбулаг, Сүүжийн амралт, Доргонтын Ч.Найданжавын "Чандмань тур" гэдэг цагаахан хус гунхаж, ногоон нарс дүнсийсэн ам, булгуудыг олон хүн санаж буй биз ээ. Зөвхөн хүн гоё амьдрахад зориулж бурхны шагнасан ийм газар дэлхий дээр Европын ганц нэг оронд тохиолддог. Юун Монгол. Очир гуай Долгор гуай хоёрт эзгүй хээр шинэ гэр төхөөрч өгчээ. Гадаадын зочдын нүдэн дээр нэг гэрийн хоёр шиг байж үзээрэй хэмээн сайтар захиж нүүр гарыг нь угааж нөгөө хувцсыг нь өмсүүлсэн байна. Айлуудын тав арван малыг хуу хөөж ирэн тал дүүрэн малтай болоотхов. Туулайны фермийн Дамдингийнхаас дэлдэн туулай авчирч хагалсан шиг Айрагны үйлдвэрээс пиво шиг савалсан айргаа шимэн төлөөлөгчдийг хүлээв. Өглөө ирээд үдэд буцах төлөвлөгөө сунжирчээ. Нэг нь эхнэртэй, нөгөө нь нөхөртэй, хулхи малчин, хуурамч хосууд хонохоос өөр аргагүй болов. Нам,засгийн даалгавраар дэр түр нэгтгэсэн хоёрын хэл ам хэзээ хойно ч татраагүй шүү. Би тэгэхэд жаахан хүүхэд байсан. Төлөөлөгчид явтал хэдэн ямаагаа тогтоох гэж үйлээ үзсэн шүү гэж Ганболд дурссан. Нэгд ойрхон, хоёрт нутаг сайхан тул энчээ олон киноны зураг авсан даа. "Тунгалаг тамир", "Хүргэн хүү" "Ардын элч", "Гарьд магнай" ... гээд л .Тэр болгонд манай сумынхан жүжигчны дүр олоод бүр сурамгай. Дээхнэ үеийн киноны хэдэн гол дүрээс бусад уул ус, хүн ард нь манай Чандманыхан шүү дээ. Энэ кинонд тоглож байхдаа би залуухан байсан байгаа биз. Тэрний өмнөхөд нь аав гардгийм гээд л ярьцгаана. Долгор эгч, Тайван багш, хар Жанлав энэ тэр сумандаа л холливуудын од юмдаг. Сумууд төдөн улсын аварга малчин төрөв өө гээд л гайхуулдаг. Манайх байхгүй ээ. Болсон ганц улсын аварга малчныг маань социализмын үед цолыг нь хураагаад шоронд хийчихэж билээ. Улсын мал дутаасан улсын аварга Г.Даржаа гуайг Мааньтын хорихынхон хоёр жилийн дараа өөрсдөө авчрахдаа азаргаар адуу баахан хонь, ямаа тууж ирэв. Танай хүн ясны малчин юмаа зайлуул. Шоронгийн малыг хэтэрхий өсгөсөн тул илүү гарсныг нь шагналаа гэжээ. Харин хурдан хурц адууны тал дээр ярих юм бий. Гучаад онд Хардэл Бэйс Пүрэвжавыг феодал гээд хөрөнгийг хураасан байдаг. Түүний хэдэн үе тарьсан шилмэл сүргийг нь цэргийн хоолонд гээд Чандманьд тууж ирсэн. Цэрэгт гэснээс манайхыг нэг хэсэг цэргийн САА гэдэг байв. Ахмад Ч.Балжинням гэдэг нөхөр нэг өдөр цэргээ командалчихсан тэп тап ёслоно. Нэг өдөр сумын даргаа хийчихсэн дээлтэй цохиж явна. Цалин их авдаг байсан байх. Тэгээд 300 гаруй хурдан хурц сайхан амьтад ирэхээр нь засаатай үрээнүүдийг нь сольж авцгаав. Зэргэлдээх Жаргалантын алдарт угшилтай цус холилдож, цэцэгт талдаа нулимс асгартал хатирдаг адуутай болсон газар аа. Сэдэдийн Нацаг, Жамбал гээд алдарт уяачдын ажнайнууд улсын олон түрүү айраг авсныг тоочоод баршгүй. Одоо ч угшил нь яваа. Бөх гэхээр "Алдар"-ын жижиг О.Энхтайваныгаа хэлнэ. Улсын долоон удаагийн аварга, Дэлхийн аваргын хүрэл медальт, биенээсээ хүнд олон медаль цуглаасан нутгийн ганц чөлөөт бөх минь насны эцэст ОУХМ хэвээрээ л яваа. Энэнээс бага амжилттай нь хүртэл гавьяат мастер болсон. Манай Ц.Оргодол гэдэг дугуйчин Москвагийн олимпод уралдаад ЗХУ-ын тамирчин дайрсан хэргээр ОУХМ цолоо өгчихөөд ирсэн. Гавьяат багш Т.Сүрэн, төрийн шагналт Г.Ган-Эрдэнэ, морин хуурч Идэрбат, УГЖ Ичинхорлоо, усны гавьяат Оюунсүрэн, Ч.Дашдэмбэрэл дарга, эрдэмтэн Ц.Отгон гээд энэ сайхан нутгаас төр түмэндээ хэрэг болж яваа улс зөндөө зөндөө. Ардчиллын 90 он гарлаа. Хамгийн түрүүн Чандманийн цөс их харчуул "Ардчилсан холбоо" гэгчийг сумандаа байгуулж Алтаншагайгаа огцруулах юм болов. Бараг бүх сонгуульд Ардчилсан нам ялсан байх. Час улаан Төв аймагт ийм дэггүй газар байхгүй шүү. Одоо Иргэдийн хурлын дарга Болдоо, манай ангийн Хасаа энэ тэр хэзээний л орон нутгийн сонгуульд ялчихсан хэл ам болоод явдаг сан. Цаана аймаг нь нилдээ МАХН-д саналаа өгчихдөг болохоор урамгүй л дээ. Энэ он жилүүдийн хямралыг чандманьчууд манжин тариалж хүн малтайгаа давж гарсан юм. Эх орны дотоодын зах зээлийг бүрэн хангадаг байсан уг хүнсний ногоог "хорт хавдар тусгадаг ..." гэсэн цуу тарааж дампууруулахаа шахсан. Эрээнээс орж ирсэн манжин гүйхгүй болохоор хорссон ченжүүд ийм үг гаргасан байдаг. Тэр жил анхны англи багш ирэв ээ. А.Кристигийн буянаар сумаараа ойр зуурхан ярьдаг болцгоов. Овоо болж байтал Лейтинг гэдэг "хар юм" эргүүлсээр байгаад аваад явчихав. Тэр нөхөр одоо "Айвенхоу Майнз"-ийн гүйцэтгэх захирал хийж яваа. Манайхан чинь сум байж тракторын үйлдвэртэй, 700 мэргэжилтэн жилдээ бэлтгэдэг ТМС, коллежтэй. Чийдэнгийн утас хийдэг вольфромын уурхайтай тэр нь нууц зэрэглэлтэй их өндөр үнээр арилждаг ховор баялаг гэсэн. "Бууриа сэлгээд нүүсэн айлууд нь Буцаад ирдэг Чандмань нутаг аа..." хэмээн манайхан дуулцгаадаг. Юмыг ийм гоё шүлэглэж, аялгуулах авьяас байхгүй л дээ. Зүгээр хэлэхэд хөдөөнөөс хүмүүс хот руу шилжихийн хүслэн болдог. Тэгээд нийслэлд ирээд ажил амьдралтайгаа золгодог. Тэгвэл Улаанбаатарынхан манай нутагт амьдрахын хүслэн болдог. Одоогоор 30 гаруй жуулчны бааз, өчнөөн амралт зуслан ярайна. Бүх газрыг эзэмшүүлээд дууссан. Эхний удаад Улаанбаатарт хөл тавих, дахиад нэг алхвал үзэсгэлэнт Чандмань зуслан ... Энд хүрвэл та бид хоёрын хорвоог сонгож амьдрах нүдний ялгаа арилах буй. Замт, Чандмань-Уул, Далан хоёрын минь 70 жилийн ой наадмын 11, 12-нд давхар тохионо. Даруухан тэмдэглэнэ. Түүх нь хахсан том газар ингэж баярладаг аж. Ам болгонд амралт сувилал тоссон, алаг цэцэгс найгасан энүүхэн эх оронд минь хичнээн зочин ирсэн ч багтаахгүйн зовлон алга. Уйдаахгүйн шалтаг үгүй. Хотоос гоё замаар сийгүүлээд таныг хорооллоос Ганданд очоогүй байхад баруун Бор Хужиртаа хүрчихдэг юм даа. "Энэ бол Нацагдорж бид хоёрын төрсөн нутаг Монголын сайхан ороон". 
Ж.Гангаа
