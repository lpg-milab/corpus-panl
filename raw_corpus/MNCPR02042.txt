"Алтан ураг"-ийнхан

Зөвхөн Их хаадын үр сад л дуудуулах эрхтэй "Алтан ураг"-ийнхан гэдэг эрхэмсэг нэрээр нэрлэгдсэн нэгэн хамтлаг байгуулагдаад төдийлөн удаагүй ч тэд богино хугацаанд тодорхой хүрээнд үнэлэгдсэн чадварлаг хамт олон болж бүрэлджээ. 
"Алтан ураг" хамтлаг долоон гишүүнтэйгээс тав нь 2001 онд ХБК-ийг төгссөн нэг ангийнхан аж. Эдний ангийнхан бүгд л мэргэжлээрээ нийслэлийн томоохон театр, чуулгуудад харьяалагдан ажиллаж байгаа бөгөөд соёлын тэргүүний ажилтан С.Сэрчмаа, АНУ-д ажиллаж амьдарч буй "Эмоушн" хамтлагийнхан гээд хөөрхөн охид олонтой юм билээ. "Алтан ураг" хамтлагийн ахлагч нь ёочинч Г.Эрдэнэбат. Харин их хуурч Ц.Гангаа хамтлагийн ахмад нь. Тэрбээр Завханы ХБК төгссөн мэргэжлийн хөгжимчин. Морин хуурч Б.Бүрэнтөгс, морин хуурч, хөөмийч П.Оюунбилэг, бишгүүрч хөөмийч, М.Чимэдтогтох, бөмбөрчин Б.Болорцэцэг, ёочинч Г.Эрдэнэбат нар нэг ангийнхан. Эдэн дээр уртын дууч Х.Эрдэнэцэцэг нэмэгдэнэ. Тэдний ярьж байгаагаар монгол цустай хүн бүр Чингэс хааны үр сад, алтан ургийнхан гэнэ. Чингэс хааны үед Монгол Улс дайн байлдаанаар дэлхийг байлдан дагуулж байсан бол одоо цагт оюун ухаан, авьяас эрдэм чадлаараа дэлхийд танигдах хэрэгтэй гэж үзсэнээс хамтлагаа ийнхүү нэрлэжээ. Аливаа нэр бүхэн учиртай байдаг хойно тэд хамтлагийнхаа нэртэй уялдуулан үндэснийхээ уламжлалт ардын урлагийг уран бүтээлдээ тусгадаг байна. Өөрөөр хэлбэл, ардын урлагийг орчин үеийн хөгжимтэй хоршин шинэлэг хэлбэрээр гаргаж ирж түүнийгээ залуучууд болоод нийтэд сурталчлан таниулах нь тэдний зорилго, хүсэл мөрөөдөл гэсэн. Түүнчлэн уртын дууг зөвхөн цагаан сар, наадмаар сонсдог байдлыг эвдэж уртын дууг залуучуудад зааж сургах, ардын урлагаа мэддэг болоход нь туслах үүднээс энэ талаар бусадтай хамтарч ажиллах ихээхэн сонирхолтой юм билээ. Энэ үүднээс "Их Монгол" ресторанд долоо хоног бүрийн ням гаригт тоглолт хийдэг уламжлал тогтоод буй аж. Энэ хэрээр үзэгчдийн тоо эрс өссөн нь хүмүүс ардын урлагийг хүсэн хүлээж байгаагийн илрэл гэж тэд тайлбарласан. Ер нь ардын урлаг тасраад 20 байтугай жил өнгөрч, бараг мартагдах шатандаа тулаад байхад нь сэргээн гарч ирж байгаа энэ залууст ардын жүжигчин Д.Жаргалсайхан гуай баяр хүргэж урам өгсөн гэсэн. Чуулгаас хӨӨгдӨж "Унага тӨрҮҮлсэн нь" "Алтан ураг"-ийнхан нэгдэж хамтлаг болох эх үүдэл нь ХБК төгсөх жил тавигджээ. Тэд төгсөлтийн тайлан хамгаалах тоглолтыг хамтран хийхээр ярилцан тус бүртээ л шинэлэг, өвөрмөц бусдаас ялгарсан уран бүтээл хийх хүсэлд хөтлөгдөн эцэст нь санаа нэгдэж Монгол ардын дууг орчин үеийн хэлбэрт оруулан найруулжээ. Тэр нь "Алсын газрын зэрэглээ" бэсрэг ардын дуу бөгөөд ардын хөгжимд өөрт нь байдаг нарийн хөг, эгшгийг ашиглан орчин үеийн хөгжмөөр тоглосон нь амжилттай болжээ. Тэд сургуулиа төгсөөд "Сарны чулуу" чуулгад оржээ. Ажиллахын зэрэгцээ залуу хүмүүсийн оргилуун сэтгэлээр шинийг эрэлхийлэн "ардын урлагийг яавал шинэ цагийн хүмүүст нийцүүлэн гаргаж ирэх вэ" хэмээн төгсөлтийн тайлан тоглолтын туршлага дээрээ үндэслэн хэд хэдэн уран бүтээл хийж улмаар хамтлаг байгуулах тухай ярьж эхэлсэн байна. Харамсалтай нь, чуулгад харьяалагдсан уран бүтээлчид мөртлөө хамтлаг байгууллаа гэсэн шалтгаанаар "Сарны чулуу" чуулгаас хөөгджээ. Оюутны ширээнээс холдоод удаагүй, халаасандаа мөнгөгүй залуучуудад чуулгаас хөөгдөх тийм ч таатай байсангүй. Гэсэн хэдий ч тэдний эрч хүч, урам зориг буурч, хугаралгүй уйгагүй бэлтгэл сургуулилт хийн "Унага төрөв" гэсэн нэртэй анхны цомгоо гаргажээ. Эцэг, эх нь анхны хүүхдээ төрөхөд бэлгэ дэмбэрэлтэй нэр өгдөг шиг тэд анхны цомгоо эхээс дөнгөж төрөөд хөл дээрээ тэнцдэг унага шиг шинэ хамтлаг шууд л хөл дээрээ тэнцэнэ гэдэг утгаар ийн нэрлэсэн гэнэ. Энэ хамтлагийн онцлог нь ардын хөгжмийг орчин үеийн роктой нийлүүлж өөрөөр хэлбэл, морин хуур, ёочин, их хуур зэрэг үндэсний хөгжмийг гитартай хослуулан шинэ дуу авиа гарган нэг ёсондоо ардын рок гэдэг хөгжмийн шинэ төрлийг бий болгоод байгаа юм. Хөгжмөөс гадна хархираа, хөөмийг орчин үеийн залууст тохируулан шинэчилж дууны хэлбэрт оруулан дуулж байгаа. Мангас толгойт буюу "Индэр мӨнгӨн хуур" тэдний имиж Мангас толгойтой "Моринхуур" энэ хамтлагийн имиж. Морин хуурын толгойг мангас дүрсээр сольж хийсэн энэ хуураа тэд "Индэр мөнгөн хуур" гэж нэрлэжээ. Өнөө үед ихэнх хүмүүс морин толгойтой хуур л анхных юм шиг боддог. Гэтэл эрт дээр үед хуур мангас толгойтой байж. Энэ тухай "Хан харангуйн туульс"-д "... Индрэ хар мангас, индэр мөнгөн хуураа бариад..." гэх зэргээр шүлэглэжээ. Үүнийг бэлгэдэн өөрсдийн гэсэн имижийг бүрдүүлэхийн тулд индэр мөнгөн хуураа урласан байна. Гэхдээ тэд өөрсдөө хар бор ухаанаар үүнийгээ шийдчихээгүй. Ардын уран зохиолч Б.Лхагвасүрэнтэй зөвлөж байж хуурынхаа толгойг сольсон юм байх. Ер нь Б.Лхагвасүрэн зохиолч тэдний хувьд амьд бурхан нь. Түүнээс бүх талын зөвлөгөө авдаг гэсэн. Тэдний танилцсан түүх энгийн. Хоёр жилийн өмнө Эрдэнэт хотод Б.Лхагвасүрэн гуайн уран бүтээлийн тайлан тоглолт болсон бөгөөд тэрхүү тоглолтод "Алтан ураг"-ийнхан тохиолдлоор оролцож, тэр үеэс л Б.Лхагвасүрэн тэднийг үнэлэх болж. Залуус чуулгаас хөөгдөөд бэлтгэл сургуулилт хийх газаргүй, нэг ёсондоо орох оронгүй, оочих аягагүй байхад нь Б.Лхагвасүрэн гуай ивээлдээ авч, өөрийн толгойлдог "Хүүхэлдэйн театр"-т өрөө гаргаж үнэ төлбөргүй байрлуулах болсон байна. Тэд ярихдаа "Хамтлаг уран бүтээлчдийн хувьд бэлтгэл сургуулилт хийх байр тун чухал. Бидний сонссоноор "Хурд" хамтлаг хамгийн гоё бэлтгэлийн байртай, дараа нь "Харанга" хамтлаг ордог гэсэн. Гэхдээ бид тэднээс дутахгүй, байртай болсон. Бас ивээн тэтгэгчтэй болсон. Одоо бидэнд эд материалын хувьд дутагдах зүйлгүй сайхан байна. Энэ дашрамд Б.Лхагвасүрэн гуай болон "Хаан банк"-ны захирал Петр Морроу нарт залуучуудыг, соёл урлагийг дэмждэгт баярлаж явдгаа илэрхийлмээр байна. Энэ талархлыг заавал сониноороо дамжуулж өгөөч" гэж хүссэн. Тус хамтлаг оны өмнө "Made in Altan urag" цомгоо гаргасан. Нийтдээ хоёр цомог гаргаад байгаа бөгөөд энэ онд бие даасан тоглолт хийх төлөвлөгөөтэй байгаа гэсэн. Тус хамтлагийн нэрийг барьж буудал хулхиджээ Одоогоор энэ хамтлагийн стиль жанраар тоглох шинэ хамтлаг гарч ирээгүй байгаа аж. Харин тэднээс суралцахаар ирж байгаа залуус цөөнгүй гэнэ. Гэвч өөрсдийнхөө мэдлэг, авьяасаа хуваалцан тодорхой хэмжээний зүйл зааж сургаад явуулж байхад итгэл даалгүй тус хамтлагийн нэр төрийг унагаасан зүйл хийж байна гэж хамтлагийн ахмад гишүүн Ц.Гангаа гомдоллосон. Учир нь тэднээр хөгжмийн хичээл заалгаж байсан хэсэг залуус өөрсдийгөө "Алтан ураг"-ийнхан гэж танилцуулаад "Зочид буудал"-д орж улмаар үйлчилгээний хөлсийг нь төлөлгүй зугтаасан явдал гарчээ. Тэд бас хамтлагаараа кинонд тоглоод амжсан. Өнгөрсөн онд хийгдсэн "Хадаг" баримтат уран сайхны кинонд хамтлагаараа тоглож мөн хөгжмийг нь тоглосон бөгөөд гавьяат жүжигчин Б.Дамчаа, Цэрэндарьзав нар гол дүрийг нь бүтээсэн тус кино Венецийн кино наадмаас шагнал хүртсэн байна. Түүнчлэн "Тэхийн зогсоол", "Их төрийн голомт" зэрэг киноны хөгжмийг тоглож өөрсдийгөө кинонд гаршаад байгаа гэж тодорхойлно лээ. 
Д.Цогзолмаа
