Гурван үе дамжсан чагнуур хадгалж явна

Монголын анхны эмч нарын нэг Эр-Оригийн ач охин Ц.Тогоохүүтэй ярилцлаа. Тэрээр бас эмч юм байна. 34 жил ажилласны сүүлийн 11 жилд нь Улаанбаатар хотын Яаралтай түргэн тусламжийн төвд ажиллаж байгаа аж.
-Таныг үе дамжсан эмч гэж сонслоо? -Миний өвөө Ж.Эр-Ориг Монголын анхны эмч нарын нэг юм. 1930-аад оны үед эмнэлгийн байгууллагад асрагч хийж байсан гэдэг. Тэгээд Зөвлөлт холбоот улсаас ирсэн Аръяа, Коморов хоёр эмчийг дагалдан ажиллаж байгаад эмч мэргэжил эзэмшжээ. Тэр хоёр эмчтэйгээ Өвөрхангай аймгийн Арвайхээр хотын нэгдсэн эмнэлгийг байгуулалцаж байсан гэнэ лээ. Өвөөгийн тэр багш нар хоёр жил ажиллаад өвөөд минь сумын эмнэлгийг хариуцуулчихаад явсан. Тэр цагаас хойш 44 жил эрүүл энхийн манаанд зогссон доо, хөөрхий. Сүхбаатарын одон, хөдөлмөрийн гавьяаны улаан тугийн одон, Алтангадас одон, Хөдөлмөрийн хүндэт медаль зэргээр шагнагдаж байсан юм билээ. Өвөө минь 1977 онд 75 насандаа өөд болсон юм. -Өвөө чинь сонин сайхан түүх их хөөрдөг байсан биз? - Манай өвөө сонин сонин юм их ярьдаг байлаа. Өвөөг эмчийн дүйтэй болгосон хоёр орос эмч буцахдаа эмнэлгийн багажаа үлдээсэн гэдэг. Тэр үед мэс заслын хутга ховор байж л дээ. Масло зүсдэг жижиг цагаан хутгыг ирлэж, ариутгаж байгаад олгойны хагалгаа хийдэг байсан гэсэн. Арьсны өвчин, яр шарх их гардаг байж л дээ. Өнөөх хутгаа ариутгаж байгаад л шарх зүсдэг, цэвэрлэдэг, их л хэцүү байсан юм билээ. Тариур буцалгадаг буузны жигнүүр шиг сав нь одоо гэрт нь байдаг юм. Сумын эмнэлэг дааж үлдсэнээсээ хойш гэртээ ч орох завгүй ажилладаг байж. Бааданд хэдэн эмээ боочихоод л балын харандаа бариад сум тойрч явдаг хүн байсан гэнэ лээ. Таван хүүхдийг нь манай эмээ ганцаараа өсгөсөн гэж ярьдаг юм. Хүүхдүүд нь бас эмнэлэг рүү оргочих гээд. Ер нь гэр бүлээрээ эмнэлэгт элэгтэй хүмүүс дээ. Өвөө хоёр хүүхдэдээ Коморов, Аръяа гэдэг нэр өгсөн байгаа юм. Орос эмч нарыгаа их ярина аа. Ах дүү шиг л байсан гэдэг. -Танай аав, ээж бас эмч гэсэн? -Өвөөгийн хамгийн том хүү нь манай аав Цоодол байхгүй юу. Өвөөг дагаж эмнэлэг дээр нь их очдог байсан гэсэн.1952 онд хүний эмчийн техникум төгссөн байгаа юм. Өвөрхангай аймгийн Нарийнтээл, Тарагт сумдад хүний эмчийн салбарын эрхлэгчээр ажиллаж байсан гэсэн. Манай аав 1960-аад онд Өвөрхангай аймгийн Цус сэлбэх станцыг анх байгуулалцсан юм. Тэр үед би арван жилийн охин байлаа. Нэг орос эмч уригдаж ирсэн л дээ. Хоёулаа нэг өрөө тусгаарлаад авчихсан, өрөөндөө гурван тусгаарлагч хийчихсэн. Их л нарийн ажил хийдэг юм шиг санагддаг байлаа. Биднийг ойртуулах ч үгүй. Харин цус шүүсэн шилнүүдээ угаалгана аа. Угаах нь хүртэл нарийн. Өндөр даралттай усанд угаачихаад, хатаах шүүгээнд ариутгадаг байсан. Одоо Өвөрхангай аймгийн цус сэлбэх станцыг манай өвөөгийн нэрэмжит болгосон л доо. Аав 1978 онд Улаанбаатар хотын Улсын төв хавдар судлалын эмнэлэгт аж ахуй эрхэлсэн орлогч даргаар ажиллах урилгатайгаар ирж байсан. 1994 онд өөд болсон л доо. Манай ээж Б.Дүүгээ гэж хүн бий. Өвөөгийнд бэр болж ирээд л эмнэлгийн байгууллагатай хувь тавилангаа холбосон гэдэг. Сумын эмнэлэгт асрагч хийж байгаад мэс заслын сувилагч, эх баригч болсон юм байна лээ. Дараа нь эм зүйч мэргэжлээр хоёр жил сурч Өвөрхангай аймагт эмийн санчаар ажиллаж байлаа. -Таныг эмч мэргэжлийг сонгоход гэр бүлийнхэн чинь уруу татсан л байх даа? -Тэгэлгүй яахав. Аав, ээж хоёр ихэнх цагаа эмнэлэгт өнгөрөөнө. Би айлын том охин. Дүү нараа өсгөх, гэрийн ажил хийх бүх л үүрэг миний нуруун дээр бууна даа. Дүү нараа унтуулчихаад аргал түүнэ, аав ээжийн хоолыг хийнэ. Хааяа зун зусланд амрахаар явдаг байлаа. Хоёр ч хоноогүй байхад дуудлага очно шүү дээ. "Аав чинь хөдөө явчихлаа. Ээж нь эмнэлэгт хононо. Дүү нар нь хэцүүдлээ" гээд л. Миний хамгийн дуртай ажил аав, ээж хоёрын хоолыг эмнэлэгт хүргэж өгөх байлаа. Эмнэлгийн орчин, үнэр их сайхан санагддаг болохоор тэр. Аз таарвал аавыг дагаж мориор дуудлагад явна. Аав өвчтөнөө аваад сумын төв явахад танихгүй айлд үлдэх ч тохиолдол байсан. Төрж, өссөн орчин минь л эмнэлгийн хүн болоход нөлөөлсөн. Манай хоёр дүү ч гэсэн эмнэлгийн мэргэжилтэй шүү дээ. Би 1973 онд арван жилийн сургууль төгсөөд Анагаах ухааны дээд сургууль (АУДС)-д элсэхээр конкурст ороод чадаагүй л дээ. Орос хэлэндээ тааруу байсан болохоор тэр. Аавдаа загнуулаад Анагаах ухааны дунд сургуулийн лаборант эмчийн ангид доголон нулимстай орж байсан санагдана. Би их аз муутай. Хоёр жил онц дүнтэй суралцаад АУДС-ийн урилга авах гэтэл миний өмнө нэг өнчин хүүхэд ар гэрийн гачигдал гэсэн шалтгаанаар орчихсон. Тэгээд л Хүүхдийн хоёрдугаар эмнэлэгт ажиллаж эхэлсэн дээ. 1981 онд хүсээд байсан АУДС-ийн Хүүхдийн эмчилгээний ангид элсэж зургаан жил суралцсан. Төгсөнгүүтээ Хэнтий аймгийн Дархан сумын их эмчээр хуваарилагдсан даа. -Дөнгөж төгссөн эмч сумын эмнэлэг ахална гэдэг амаргүй биз. Шантрах үе байв уу? -Нөхөр, хоёр хүүхдээ хотод орхиод Дархан суманд очиж байлаа. Их эмч хүн ганцхан хүүхэд үзээд сууна гэх эрхгүй. Янз бүрийн өвчтэй хүмүүсийг эмчлэх хэрэг гарна. Мэдэхгүй ч юм их гардаг байлаа. Багш нар, ангийнхан руугаа ярина шүү дээ. АУДС-ийн Хүүхдийн тэнхмийн н.Жамъяндагва багш руугаа их ярьдаг байлаа. Хөөрхий минь, өөд болчихсон л доо. Намайг очдог жил зуд болж билээ. Жолоочтойгоо эсгий гутал өмсчихөөд л хүн, хурга ачаад тойрч өгдөг байлаа. Нэг удаа хөдөө дуудлагад явж байтал машин асахаа больчихдог юм байна. Өвчтөндөө санаа зовоод ганцаараа алхчихгүй юу. Газар сайн мэдэхгүй, төөрч яваад харзны усанд унаж хөлөө хөлдөөчихөж билээ. Хүн эмчлэх гэж явсан хүн өөрөө эмнэлэгт хэд хоног хэвтсэн дээ. Хөдөөгийн эмч нарт энэ мэт бэрхшээл хаа сайгүй л байдаг шүү дээ. Дархан сумын иргэд миний ах дүү шиг л байсан. Тэндээ ажиллаж байгаад ар гэрийн шаардлагаар хотод ирсэн дээ. Хотод ирээд Баянзүрх дүүргийн хүүхдийн эмнэлэгт ажиллаж байгаад1997 онд Яаралтай тусламжийн төвд орсноос хойш тасралтгүй 11 жил ажиллаж байна. -Өвөөгөөс чинь үлдсэн дурсгалтай зүйл юу вэ? -Манай өвөөгийн хэрэглэдэг байсан чагнуур надад уламжлагдан ирсэн. Юугаар ч орлуулшгүй үнэтэй эд дээ. Үе үеийн эмч нарын түүхийг илтгэдэг шүү. Их бартаг, том. Чихэндээ зүүхээр унаад тогтдоггүй юм. Дараагийнхаа эмчид өвлүүлнэ гэж бодож байгаа. -Дараагийн эмч гэснээс танай хүүхдүүд бас эмч үү? -Үгүй ээ. Манай нөхөр Гантөмөр одон орон судлаач мэргэжилтэй хүн байгаад өөд болчихсон. Манайх хоёр хүүхэдтэй. Том охин Энх-Амар Японы Осака хотын Өргөмжит консулын туслах менежерээр ажиллаж байгаа. Бага хүү минь Японы Ояата хотод суралцаж байна. Зээ охин минь надтай өсч байгаа юм. Миний сүүдэр л гэсэн үг. Түүнийгээ л үе дамжсан чагнуурынхаа эзэн болгох бодолтой. Хоёр хүүхдээс минь гадна надад дөрвөн хүүхэд байдаг юм. Дархан суманд ажиллаж байхад манай жолоочийн нэг жаахан охин байлаа. Надаас салдаггүй байсан. Тэгтэл анхны хүүхдээ төрүүлэхэд заавал таны дэргэд төрнө гээд хүрээд ирсэн. Тэр хоёр маань манайд гурван сар болоод буцаж билээ. Юм л бол манайд хүрээд ирнэ. Энэ хоёроос гадна манайд гурван хүүхэд төрж байлаа. Одоо яг л төрсөн хүүхэд шиг минь байдаг юм. Би өнгөрсөн зун Монголд амарч байсан япон охиныг эмчилсэн юм. Саяхан түүнээс Осака хот дахь Монгол Улсын өргөмжилт консулаар дамжуулж захиа ирсэн л дээ. "Надад дусал хийж эмчилсэнд их баярлалаа. Таны ачаар одоо зүгээр болсон. Дараа Монголд уулзмаар байна" гэж бичсэн байсан. Би тэд нараараа л бахархаж явдаг юм шүү дээ -Түргэн тусламжийн эмч өвчтөнд анхны тусламж үзүүлдэг. Тэр ч утгаараа илүү хариуцлага хүлээдэг юм шиг санагддаг? -Тийм л дээ. Ухаан алдсан, даралт харвасан янз бүрийн өвчтэй хүнд дуудагдана. Яаралтай түргэн тусламжийн төвд мянга гаруй хүн зүтгэдэг. 90 эмч дөрвөн баг болж ажиллана. Хүмүүс гэрийнхээ хаягийг буруу хэлнэ. Зарим айл уулын орой дээр шахуу гэртэй, машин гарна гэж үгүй. Цүнхээ үүрээд л даралтны аппаратаа сугавчлаад шөнө уулын орой руу гүйнэ. Нохойд хазуулах, айж ичих юу ч биш. Би нэг удаа нохойд хөөлгөөд хамаг эм тариагаа хагалчихаж билээ. Дарга нараасаа айсандаа хагалсан эм тариагаа худалдаж авч байсан. Нохойд хөөлгөж, төөрч будилж яваад очиход өвчтөний ар гэрийнхэн цохиод авах ч тохиолдол байдаг. Эмч хүн тэр бүхнийг тэвчих ёстой. Түргэн тусламжийн төв олон сайн эмчтэй. Тухайлбал, хүний гавьяат эмч н.Ган-Очир байна. Манай багийн хамт олон 2007 оны хөдөлмөрийн аварга хамт олон болсон шүү дээ. Ийм хамт олны дунд байж иргэдэд үйлчилж байгаадаа сэтгэл хангалуун байдаг. -103-ын эмч нар удаан ирдэг гэсэн шүүмжлэл байдаг? -Бид аль болох шуурхай үйлчилдэг. Манайд хаягийн асуудал хамгийн том бэрхшээл болдог. Гэрийн хаяг гэж бараг байхгүй. Гудамж эрж төөрч явсаар байгаад хамаг цагаа алдчихна. Байрны айлууд бүргэд хаалган дээрээ дугаар тавьдаггүй болохоор шөнө өөр айлын хаалга нүдэж загнуулна. Улаанбаатар хотын хаягжилт тодорхой болчихвол бидний ажил хөнгөрнө л дөө. -Ямар төрлийн дуудлага голчилдог вэ? -Шилжих хөдөлгөөн ихэссэнтэй холбоотой дуудлагын тоо эрс ихэссэн. Нэг хүн өдөрт дунджаар 30-40 дуудлага явж байгаа. Сүүлийн үед зохисгүй хооллосноос үүдсэн дуулга их ирдэг болсон. Бас эмэнд хордсон, амиа хорлох зорилгоор эм их хэмжээгээр уусан өвчтөнүүд их ханддаг болжээ. Заримд нь очиход гэрийнхэн нь сандралдаж, уйлалдаад загнаж байж тайвшруулах үе ч бий. -Тоглоом хийх зорилгоор худлаа дуудлага дууддаг уу? -Нэг үе гар утаснаас 103 руу үнэгүй ярьдаг байлаа. Тэр үед худал дуудлага дуудах нь их байсан. Хаягийн дагуу яваад очихоор "Дуудлага өгөөгүй. Муу ёртой юм" гэж ирээд загнана шүү дээ. Одоо тийм дуудлага ховордсон. Манайхан их сонин түргэн дуудаад очихоор баахан тариа хийлгэх сонирхолтой. Тариа л хийхгүй бол болохгүй юм шиг санагддаг юм шиг байгаа юм. Зарим нь нэг л эмчид үзүүлнэ гэж зөрүүдэлнэ. Янз бүрийн л юм тохиолдоно шүү дээ. -Олны танил хүний дуудлагад очиж байв уу? -Сайн санахгүй байна. Нэг удаа УИХ-ын гишүүн Гүндалайгийн ээжийн дуудлаганд очиж байсан. Их сайхан зантай хүмүүс байдаг юм билээ. Танайхан шуурхай ажилладаг болохоор дуудсан юм гэж байсан. 
Б.Цэцэгдэлгэр

