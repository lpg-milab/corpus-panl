№231 (17448)        
1989 оны есдүгээр сарын 27.   
АЛБАН ТУШААЛЫН ШҮТЛЭГ 

нийгмийн амьдралын бүх салбарын аль ч шатанд удирдлагын аппарат үйлчилж байгаа цагт тодорхой албан тушаал шаардлагатай зүйл боловч удирдлагын захиргаадах арга ноёрхож байсны уршгаар манай хүмүүсийн сэтгэлгээнд албан тушаалд бишрэх, албан тушаалтныг шүтэх, түүний үг эцсийн үнэн, дуугүй дагах хууль болж, албан тушаалтай ч бүхнийг мэдэгчийн дүрээр захиран тушаах, нам, аж ахуйн ажлын зааг ялгааг үгүйсгэж, зэрэгцэн хийх, хутгалдах, хөндлөнгөөс шүүрэн авах, зааварлан дүрэмдэх зэрэг арга барилтай зууралдах болсон юм. Гучаад оноос тавиад оны эх хүртэл X. Чойбалсан хорь гаруй жил, дараа нь Ю. Цэдэнбал дөчөөд жил нам, төрийн өндөр албан тушаалд хамаагүй суухдаа ганцаар төвлөрүүлэн захиргаадах арга барилыг нам, төр, олон нийт, аж ахуй, соёлын салбарын аль ч шатанд дээрээсээ дороо хүртэл гүнзгий хэвшүүлснээс албан тушаалтны үгийг хэлбэр төдий аялдан дагалдах, сохроор бишрэн үхширтэл баримтлах, улмаар юм бүхэнд дээшээ хардаг болж, ардчиллыг зөрчиж, бүтээлч бие даасан ажиллагаа хомсодсон юм. 

<< Албан тушаалд бишрэх үзэл газар авсны улмаас жирийн хөдөлмөрчдийн санал бодлыг сонсох, орон нутгийн санаачилгыг хөхүүлэн дэмжих явдал улам бүр саарч хүнд суртал гаргах, бялдуучлах, эрх тушаал горилох сөрөг үзэгдэл дэлгэрэхэд хүрч байв >> гэж МАХН-ын Төв Хорооны V бүгд хурал ( 1988 он ) дээр нөхөр Ж. Батмөнх энэ тухай тодорхой дурдсан юм. Албан тушаалд бишрэх зохисгүй хандлагын муу үр дагавар нь нэг талаас өндөр албан тушаалын хүний өөдөөс жирийн хүний үг хэлэх, ялангуяа шүүмжлэл тавих явдлыг хязгаарлаж, тэгснээрээ өндөр тушаалтанд дур зоргоор аашлах, хүнд суртал гаргах, мэдэмхийрэх үүд хаалгыг нээж, нөгөө талаас хөдөлмөрчдийн бүтээлч сэтгэлгээг боогдуулж, удирдлага, олон түмний хооронд зааг бий болгоход хүргэжээ. Албан тушаалд дуртай зарим этгээд ч өндөр албан тушаалтанд тал засах, бялдуучлан бөхөлзөх, хээл хахууль өгөхийг оролдох, эцсийн дүнд нэг хүнийг тахин шүтэхийн хөрс бүрэлдүүлэхэд нэрмээсэлдэг байв. 

Боловсон хүчнийг гол төлөв хувийн хэрэг анкетаар судалж, дээрээс тохоон томилж байснаас хөдөлмерийн хамт олон дотроосоо боловсон хүчин дэвшүүлэхэд идэвхтэй оролцож чаддаггүй бөгөөд зарим тохиолдолд гаж буруу үйлдлээрээ нэр төрөө хугалж хэрэг дээрээ удирдах ажилд үлдэх ёс суртахууны эрхээ алдсан албан тушаалтныг уул тушаалд нь удаан жилээр байлгах, эсвэл мөн тэр хэмжээний ажилд шилжүүлж тавьдаг арга барил бүр зуршил болсон байлаа. Иймэрхүү гажуудлыг эцэс болгохыг МАХН-ын Төв хорооны V бүгд хурал заахын хамт << . . . одоо тус орны улс ардын аж ахуйн хэмжээгээр удирдах болон гүйцэтгэх албан тушаалын ажилтан ( бага тушаал, харуул хамгаалалтын ажилтнууд орохгүйгээр ) 86 мянга байна. Өөрөөр хэлбэл улс ардын аяс ахуйн салбарт нийт ажиллагчийн 14 орчим хувь нь буюу 7, 2 хүн тутамд нэг удирдах, гүйцэтгэх албан тушаалтан ногдож байна >> гэж тэмдэглэсэн юм. 

Хүн ам цөөтэй, аж ахуйн салбар, бүтэц нарийн биш манайх шиг оронд албан аппарат, орон тоо ийм нүсэр болсон нь албан тушаалд бишрэх, захиргааны хүнд суртльн системд шүтэх сэтгэлгээний уршиг мөн. Албан тушаалд бишрэх зуршил эцсийн дүнд догматизм, хуучныг үхширтэл баримтлах, нэр төр хөөцөлдөх, албан тушаал, алдар цолоор далайлгаж үнэнийг монополичлох, захиргаадах араншинг бэхжүүлэх шимтэй хөрс болжээ. Хэлтэс тасгийн удирдах албан тушаалтнаас эхлээд өндөр албаны хүмүүс албан тушаалаа урвуу ашиглан түүнийг аяндаа бишрэх шүтэхэд тэмүүлэх нөхцөлийг бүрдүүлж, өөрийн үзэл бодлыг шууд илэрхийлсэн хүнийг хавчин хяхаж, элдэв нэр хаяг зүүж явдал ч гардаг байв. 

Жирийн ажилтны хувь заяа хэрэг дээрээ дээш дээших шатны албан тушаалтны гарт байв. Хэнд яаж хандах, хэнийг зайлуулах, хэнээр хүрээлүүлэх нь ч тэдний хэрэг болох удаа ч цөөнгүй байснаас шударга эгэл хүн хохироход ч хүрч байлаа. Тодорхойлолт гаргах, албан тушаал дэвшүүлэх буюу бууруулах, цалин тогтоох, шагнал олгох, заримдаа байр сууц олгоход ч хүртэл дээд шатны удирдах албан тушаалтны юу гэж хэлэхээс хамаардгаас үнэн хэрэгтээ албан тушаалд шүтэх, ая тал засах ааш авир түүний эрхшээлээр << төлөвшдөг >> байсан хуучин сэтгэлгээ. эрүүл биш уур амьсгалыг бүрэн арилгаж ариутгах хэрэгтэй байна. Ямар ч албан тушаалд хэн байлаа ч өөрийн эрхэлсэн ажлаа хүндэтгэн үзэх, хүнээр удирдуулж, эсвэл хүнийг удирдах нэг зорилгын төлөө хамтран тэмцэж байгаа гэдгээ гүнзгий ухамсарлах ёстой. Социалист олон ургальч үзэл, ардчилал өөрөө удирдах ёсны зарчмын дагуу удирдах ажилтан аливаа асуудалд нэг талаар нам, улсын эрх ашгийн үүднээс хандахын хамт хүний эрх, нийгмийн шударга ёсыг хүндэтгэх нь албан тушаалтан байхын нэг зайлшгүй нөхцөл юм. Хүмүүсийг удирдах урлаг, тэдэнтэй харилцах соёл, санал бодлоо солилцох чадварыг тунгаан ойлгох мэдлэг, бусадтай хамтарч ажиллах, ажил хэрэгчээр шүүн хэлэлцэх, нөхөрсөг маргаан өрнүүлэх, бүтээлч эрэл хайгуул хийх аргыг албан тушаалтан хүн бүхэн хамгаас эрхэмлэх нь чухал юм. Ийм чанар дутмаг хүнийг ч удирдах албан тушаалд дэвшүүлэх ёсгүй биз ээ. 

Санасныхаа зоргоор бусдад бодлоо тулгах, бусдын үг, зөвлөлгөөг сонсохгүй, бас зарчмын үүднээс хандаж хэлсэн уг, саналыг мушгин гуйвуулах, өөрийн бодлыг муйхраар тулгах зэрэг нь аль ч албан тушаалтанд харш чанар мөн. 

Өөрчлөлт шинэчлэлийн үзэл санаа хүн бүрт түгэн хүрч, ардчилалд сурч, ил тод байдал бий болж байгаа өнөөгийн нөхцөлд албан тушаалд бишрэх, бишрүүлэх хоцрогдолтой хэлбэрэлтгүй тэмцэх хэрэгтэй бөгөөд энэ нь удирдах, удирдуулах ёс, албан тушаалтныг хүндэтгэх, захирамжлах, гүйцэтгэх зарчмыг үгүйсгэхийн нэр огтхон ч биш билээ. Эрх зэрэг, албан тушаал үл харгалзан бие биеэ хүндэтгэх үзэл төлөвшүүлэх, албан тушаалд ухамсартайгаар зөв хандах, удирдах, удирдуулах ёсыг ардчиллын үндсэн дээр хэрэгжүүлэхдээ захиран тушаах арга, хүнд суртлын механизмыг халан өөрчлөх тухайд намын заалтыг гуйвалтгүй биелүүлж, өргөн далайцтай бодож сэтгэдэг, ямарваа түвэгтэй асуудлыг биеэс зайлуулан дээш доош дамжуулахыг урьдал болгохгүйгээр өөрөө биеэ дааж шийддэг, өөртөө өндөр шаардлага таньдаг, олон түмэндээ бат тулгуурласан тийм шилдэг боловсон хүчинг л албан тушаалд олж тавьж байх, ингэснээрээ намын байгууллагууд улс орны хөгжилд чухал үүрэг гүйцэтгэнэ. Нэг хүний санаа бодлыг дагнан бишрэх, үхширтэл баримтлах, эсвэл олон нийтийн санал бодол гэдгээр туйлчлан үзэхийн аль аль нь хэтэрхийлэх учраас аливаа асуудлыг хамтын оюун ухаанд дулдуйдаж, ажил хэрэгчээр задлан ялгалж, хүлээцтэй хандаж, харилцан ойлголцох, бүтээлчээр шүүн тунгаах, үнэнийг нийтэд ял тод тавих аргаар шийдвэрлэж сурснаар албан тушаалд шүтэх бишрэх үзлийн элдэв хоцрогдол, сөрөг нөлөөг даван туулж, харин түүнийг хүндэтгэх, улс төрийн үйл ажиллагааны дайчин механизм болгоход тус хүргэнэ. 

