Нийтийн эзэмшил нутгийг хамгаалах төсөл амжилттай хэрэгжиж байна

Эзэнгүй нутаг энэ дэлхий дээр их л ховор. Дөрвөн том далайг хүртэл дундаа хэрхэн эзэмших конвенц хүртэл байдаг. Манай улсын нутаг дэвсгэрийн хувьд Улаанбаатар болон зарим төв суурин хавьдаа л булаалцалддаг болохоос ихэнх нь сул газар юм.
Малын бэлчээр, ой мод, уул нурууг хэн нэгэнд өмчлүүлж хүлээлгэж өгөөгүй. Зүгээр нийтийн дундаа малаа бэлчээж зөнд нь орхиостой. Хэдийгээр аймаг, сумын хилийн дэс байдаг ч нийтийн эзэмшлийн газар нутгийн экологийн асуудал сүүлийн жилүүдэд анхаарал татдаг болсон. Бэлчээр болон байгалийн нөөц газрыг малчид, орон нутгийнхан төлөвлөлт, зохион байгуулалтгүй талхалснаас өвс ургамал, ан амьтан, цаашлаад нийтдээ хүрээлэн буй орчин доройтсон нь илт мэдрэгджээ. Дархан газар, байгалийн цогцолборт үзэсгэлэнт нутгийг төрөөс хамгаалж харуул тавьдаг бол жирийн газар нутаг нь сум орон нутгийн удирдлага хэр зэрэг байгальд элэгтэй нэгнээс шалтгаалдаг. Ихэнх нутагт ховор, нэн ховордсон ургамал ан амьтан эрс цөөрч мөхлийн ирмэгт хүрсэн нь чухамхүү нийтийн эзэнгүй юманд яаж ч аягласан яахав гэсэн мөчидхөн сэтгэлгээний уршиг юм. Төрөөс Байгаль орчныг хамгаалах бодлогын хүрээнд БОЯ олон чиглэлийн ажлуудыг боловсруулжээ. Үүний нэг хэсэг болох "Нийтийн эзэмшлийн байгалийн нөөцийн тогтвортой менежмент" гэх нэгэн төслийг Канадын олон улсын хөгжлийн төвийн дэмжлэг, санхүүжилтээр явуулж эхэлжээ. Уг төслийг БОЯ-ны газрын дарга Х.Ыханбай удирддаг юм байна. Энэхүү урт нэртэй төслийг өөр хоорондоо харилцан адилгүй цаг уур, байгалийн бүс бүхий гурван нутаг сонгон авч хэрэгжүүлж байгаа. Архангайн Хотонт, Баян-Өлгийн Дэлүүн, Төвийн Лүн сумдад малчдыг хооронд нь баг болгон нэгтгэж, бэлчээрээ хэрхэн зөв хувааж малаа хариулахыг нь тохиролцуулсан аж. Сум бүрт 6-11 хамтлаг зохион байгуулж, хамтлаг бүр нь дунджаар 15-20 орчим өрх хамрагдана. Эдгээр айлуудыг нутгийн захиргаатай хамтарсан гэрээ байгуулан өвсний сортой нутгийг дураар өрсөлдөн шилж сонгуулдгийг нь болиулсан байна. Хуучирсан зүйлийг зөв сэргээвэл шинэ санаачлага болдог. Дээр үеийн нэгдэл, САА-нууд хувьчлагдаад нэг хэсэг замбраагүй, одоо ч ихэнх нутаг тийм байгаа энэ үед уг хамтлаг нь ихээхэн ач холбогдол өгдөг боллоо гэж хамрагдсан малчид ам сайтай байна. Энэ нь уг төслийн гол ач холбогдол юм. Төслийн хүрээнд явагдаж байгаа ажил нь иргэдийг хөдөлмөрөө хорших, зохион байгуулалтад оруулахаас гадна нэмээд байгалийн баялгийг хэрхэн зөв зохистой ашиглахыг сургана. Өвс ургамал, бэлчээрийг зохистой байдалд оруулах нь эргээд тогтвортой оршиход сайн нөлөөтэйг сурталчилжээ. Ер нь сүүлийн үед байгаль орчныг хамгаалахын тулд нутгийн иргэдийн оролцоог төрөл бүрээр хөхиүлэн дэмжиж, урам өгч газар орондоо эзэн байхын зэрэгцээ хариуцлагатай хандах хандлагыг чухалчлах болсон байна. Энэ нь ч сайн үр дүнг өгч хөдөөгийн иргэд газар нутагтаа сэтгэл гаргаж тодорхой зорилготой, хожмын гэгээн үйлсийн давхар бодолтой амьдрах болсон нь чухал нэг ололт юм. Төслийнхөн саявтар хэрэгжүүлж буй гурван сумдаасаа малчдын бэлтгэж үйлдвэрлэсэн сүү цагаан идээ, гар аргаар урласан урлал зэргийг Улаанбаатарт авчран үзэсгэлэн нээж сурталчилсан байна. Аравдугаар сарын 21-23-нд болсон уг үзэсгэлэнд нийслэлчүүд идэвхтэй хүрэлцэн ирж 600 мянган төгрөгийн наймаа, гүйлгээ хийсэн нь дээрх сумдаас ирсэн иргэдийг ихэд баярлуулж амьдралд нь дэм болжээ. Үзэсгэлэнд БОЯ-аар хязгаарлалгүй ХХААЯ-ны сайд Д.Тэрбишдагва, хэлтсийн дарга Биньяа нар хүрэлцэн ирж зарим малчдад жижиг оврын трактор хямд үнээр олгоно гэж амлажээ. Бэлчээрийг зөв зохистой ашиглаж, байгаль орчны тогтвортой байдлыг хангах талаар олон туршлага гадаадад байдаг юм билээ. Тухайлбал, Өвөрмонголын нутагт бэлчээрүүд хашаажсан. Хашааг хямд, чанартай материалаар хийдэг. Тэгээд малчид уг хашаан дахь бэлчээрээ байгалийн нөхөн сэргээлт бүрэн явагдтал хамгаалж байгаад сая малаа оруулж хариуд нь талхлагдсан бэлчээрээ хашиж торддог. Энэ мэт туршлагууд Төв Азийн Казахстан, Кыргиз гэх мэтийн орнуудад өргөн дэлгэрсэн байдгийг бид эх орондоо нэвтрүүлэх эхний алхмуудыг хийж байна гэж төслийн ажилтан БОЯ-ны мэргэжилтэн Ж.Нэргүй тайлбарласан юм. 
Г.Мандуул
