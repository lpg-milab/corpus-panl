№115(17018)     
1988 оны тавдугаар сарын 13.
АСРАГЧ

Орчин үеийн анагаах ухааны ололт, тэргүүн туршлагыг эрүүлийг хамгаалах байгууллагын практикт нэвтрүүлэн оршиж байгаа дутагдлыг ойрын хугацаанд арилгаж, сахилга, хариуцлагыг дээшлүүлж, ард түмнийхээ эрүүл мэндийн манаанд байнга соргогоор зогсож, гүйцэтгэх үүргээ нэр төртэй биелүүлэх нь эрүүлийг хамгаалах байгууллагын хамт олны хамгийн хариуцлагатай зорилт мөн >> гэж МАХН-ын XIX их хурал дээр нөхөр Ж. Батмөнх тэмдэглээд, << Өвчтөнийг асрах, эмчилж сувилах, халамжлах явдал эмнэлгийн байгууллагуудад жигд сайжрахгүй байна. Байдал ийм байгаа учраас хөдөлмөрчдийн зүгээс гомдол шаардлага зүй ёсоор гарч байна >> гэж заасан нь юуны урьд асрагчдын өдөр тутмын ажилд шууд хамаарна. 

Социалист нийгмээс хүний төлөө тавьдаг эрхэм дээд халамжийг хэрэгжүүлэгчдийн тэргүүн эгнээнд асрагчид явдаг билээ. 

Эрүүлийг хамгаалах салбарт одоо 6000 асрагч ажиллаж байгаа нь, эмнэлгийн нийт ажиллагчдын 26, 5 хувийг тэд эзэлж байгаа нь тус салбарын түшиж тулах томоохон хүч юм. Асрагчийн үүрэг гагцхүү өвчтэй хүнийг асарч сувилахаар хязгаарлагдахгүй, харин ч тэд нар эмнэлгийн дотоод дэг журмыг сахиулах, , эрүүл аж төрөх ёсны дадал зуршилд хүмүүсийг сургаж эмнэлгийн ёс зүй, анхны тусламж үзүүлэх аргыг эзэмшүүлэх, гардан гүйцэтгэх, ариун цэвэр, эрүүл ахуйн болон эрүүл мэндийн мэдлэг, хүмүүжлийг идэвхтэй сурталчлах өргөн хүрээтэй ажлын идэвхтэй дайчид мөн. 

Дархан хотын нэгдсэн эмнэлгийн халдвартын тасгийн асрагч Б. Алтанцэцэг, Архангай аймгийн нэгдсэн эмнэлгийн асрагч С. Удвал, Л. Байгал, гэмтлийн больницын сэхээн амьдруулах - эрчимт эмчилгээний асрагч Б. Дуламсүрэн, Өмнөговь аймгийн нэгдсэн эмнэлгийн мэс заслын тасгийн асрагч С. Цэрэнтогтох, Сэлэнгэ аймгийн нэгдсэн эмнэлгийн асрагч Н. Баасанжав нарын зэрэг хүний төлөө гэсэн нэгэн үзүүрт сэтгэлээр ард олныхоо эрүүл мэндийн тусын тулд зүтгэж хөдөлмөрөөрөө алдаршсан тэргүүний асрагч манайд олон бий. 

БНМАУ-ын гавьяат эмч, доктор, профессор агсан В. Ичинхорлоо, БНМАУ-ын хөдөлмөрийн баатар Ч. Дүгэрээ, гавьяат эмч Б. Бадам нар шиг чухам л эмнэлгийн асрагчаас ажил амьдралынхаа гэрэлт замыг эхэлсэн хүн ардынхаа эрүүл энхийн үйлсэд хосгүй хувь нэмэр оруулсан гавьяатнууд ч олон бий. 

БНМАУ-ын Сайд нарын Зөвлөл 1983 онд тогтоол гаргаж Улаанбаатар, Дархан, Эрдэнэт хот, аймгийн төв, сум, сангийн аж ахуйн эмнэлгүүдэд ажиллаж байгаа асрагчдын цалинг ажлын хэмжээ болов ажилласан жилээр нь ялгавартай тогтоосноос гадна ерөнхий боловсролын бүрэн дунд сургууль төгсөөд анагаах ухааны дээд сургуульд элсэн суралцагчдыг эмнэлгийн байгууллагад нэг жилийн хугацаагаар асрагчаар ажиллуулж байхаар шийдвэрлэсэн нь тэднээс эмч болохын тулд эмнэлгийн дотоод амьдралын нарийн ширийнийг ухаарч, асрагч, сувилагчийн хөдөлмөртэй биечлэн танилцаж эмнэлгийн ажилд сэтгэл зүйн хувьд бэлтгэгдэхэд тустай чухал алхам болсон юм. 

Асрагчийн хөдөлмөр бол хүнд нөхцөлтэй. өндөр хариуцлагатай бөгөөд хүн бүрт хамааралтай, ер нь сэтгэл санааны янз бүрийн бэрхшээлтэй өдөр тутам халз тулгардгаас гадна халдвартай, хортой нөхцөлд ч нэг биш удаа ажиллахад хүрдэг онцлогтой тул асрагчийн хөдөлмөрийн нөхцөлийг сайжруулах, хөнгөвчлөх, хөдөлмөр хамгаалал, ажлын багаж хэрэгслээр бүрэн гүйцэд хангаж, халамжилж байх шаардлагатай. 

Асрагчаар голдуу эмэгтэйчүүд ажилладаг учраас тэд хүүхэд төрүүлэх, асарч торниулах зэрэг шалтгаанаар үндсэн ажлаас үе үе хөндийрөх тохиолдол олонтаа гарч эмнэлгүүдэд асрагч дутагдах, эмчилгээ үйлчилгээний соёл, чанарт ч нөлөөлөх тал гардаг тул тэдгээрийн нийгмийн асуудлыг нь онцгой анхаарах учиртай байна. 

Асрагчийн мэргэжлийн онцгой ач холбогдлыг харгалзан дэлхийн эрүүлийг хамгаалах байгууллагын Зүүн өмнөд Азийн бүсийн хорооноос 1989 онд хийх эрдэм шинжилгээний зөвлөлдөх хорооныхоо XV зөвлөлгөөнөөр асарч сувилахуйн ухааныг зориуд авч хэлэлцэхээр төлөвлөж байна. Аль ч эмнэлгийн байгууллагад эмч - сувилагч - асрагч гэсэн эмнэлэг - үйлчилгээний зайлшгүй байх шат дамжлагад тулгуурлан ажилладаг учраас асрагч бол эмч, сувилагчдаас өгсөн үүрэг даалгаврыг ухамсартай чанд биелүүлж эмчилгээний горимыг эмчлүүлэгчдэд мөрдүүлэх, тэдэнд халамж тавих, ингэснээрээ эмчилгээний ажлын эцсийн үр дүнд шууд нөлөөлөх ёстой. Айл гэрийн ажил үйлс гэрийн эзэгтэйгээс хамаардаг шиг эмнэлэг, эмчлүүлэгчдийн тохь тух, тэнхрэх илаарших уур амьсгалд асрагч, үйлчлэгчид ихээхэн үүрэг нөлөөтэй байдаг. 

Олон асрагч ажилладаг томоохон эмнэлгүүдэд - хамтын хөдөлмөрийн бригадын хэлбэрийг тууштай нэвтрүүлж ХОК-ийн системээр цалинжуулах, хөдөлмөрийг нь хөнгөвчлөх, механикжуулах талаар анхаарч үзэх, амрагчдад зориулсан цай, хөнгөлөлттэй халуун хоол зуушны үйлчилгээ бий болгох асуудлыг шийдвэрлэх зэрэг хөдөлмөр зохион байгуулалтын арга хэмжээг хэрэгжүүлэх талаар холбогдох байгууллагууд санаа тавих цаг болжээ. Асрагчдын ар гэр, ахуй хангамж соёлжих суралцах бололцоог ч гэсэн нарийвчлан анхаарч тал бүрийн дэмжлэг туслалцаа үзүүлж байх нь эмнэлгийн захиргааны шууд, үүрэг мөн. 

Аравдугаар анги төгсөгчдөөс эмч, эмнэлгийн ажилтан болох чин хүсэлтэй хүүхдүүдийг сонгож илгээлт, гэрээгээр эмнэлэгт тодорхой хугацаанд ажиллуулан үр дүн гаргасан энэрэнгүй хүнлэг сэтгэлтэй охид, хөвгүүдийг анагаах ухааны дээд, дунд, сувилагчийн сургуульд урилгаар элсүүлж сургах нь чухал юм. Цаашдаа асрагчдын цалин хөлсний системийг улам боловсронгуй болгох, мэргэжлийн буюу ажлын үнэлгээний зэрэг тогтоох, тэдний хөдөлмөрийг үнэлэх шалгуур боловсруулж хэрэгжүүлэх, нэгдмэл системээр иж бүрэн дадлагажуулах, сургах, асрагчийн мэргэжил сурталчилгааг сайжруулж, хүнлэг, энэрэнгүй ийм хөдөлмөрийг тал бүрээр алдаршуулах байнгын ажил зохиох нь эрүүлийг хамгаалах байгууллага, тэдгээрийн дэргэдэх нам, улс, олон нийтийн байгууллагын нэн чухал зорилт мөн. 

