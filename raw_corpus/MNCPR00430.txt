Сангийн сайд санаатай биш санаандгүй андуурсан байгаасай

Сангийн сайдын бачим мэдэгдэл Дэлхийн зах зээлд зэсийн үнэ огцом унаж эхлэв. Засгийн газрын хоёр сайд шинээр томилогдож, нэг сайд нь огцорч улс төрийн хүрээнийхэн ач тач тэмцэлдэж байх зуур энэ мэдээ дэлхий нийтээр түгж байлаа.
Харин манайхан тулга тойрсон хэрүүлдээ сатаараад жаахан хожимдож мэдэв бололтой. Мэдсэн өдрөө л Сангийн сайд "Дэлхийн зах зээлд зэсийн үнэ огцом буурлаа. Хэрвээ энэ хэвээрээ унаад байвал хүүхэд бүрт олгох зуун мянган төгрөгийг өгч чадахгүйд хүрэх нь дээ" гэж мэдэгдэв. Ингэж зэсийн үнийн уналтын тухай эхний мэдээ л монгол жаалуудын өмнөх аягатай хоолыг булаахаар санаархав. Үүнд Сангийн сайд талархав бололтой. Өнгөрсөн хавар зэсийн үнэ дэлхийн зах зээлд огцом өссөнөөр 2004 оны сонгуулиар амласан "Эх орон- Ардчилал" эвслийн хүүхэд бүрт олгох мөнгө, МАХН-ын мөрийн хөтөлбөрт орсон шинээр гэрлэгсдэд олгох 500 мянган төгрөгийг өгөх боломжийг хайж УИХ Зарим бараа бүтээгдэхүүний гэнэтийн өсөлтийн албан татварын тухай хуулийг баталж хэрэгжүүлсэн билээ. 2007 оны улсын нэгдсэн төсвийг батлахдаа ч "Зэсийн үнэ цаашид ч өснө. Тиймээс улсын төсөв ихээхэн өсөх учраас энэ их мөнгийг яана аа. Тойрог бүрт 250 саяыг өгчихье. Ирэх жил ч зөвхөн зэсээс гэхэд 217 тэрбум төгрөг орж ирэх нь" хэмээн баярхаж байсан нь саяхан. Гэтэл нөгөө найдвар тавиад байсан зэс нь зах зээлийн шалгуураараа унаж эхлэв. Яах вэ гэсэн асуулт хамгийн түрүүнд Сангийн сайдыг барайлгасан нь мэдээж. Бачимдсан сайд "Хүүхдийн мөнгийг л өгөхөө байчихъя. Манай намын мөрийн хөтөлбөр биш юм чинь. Ардчилсан намынхан сонгогчдынхоо өмнө улайна биз" гэсэн аятай мэдэгдэл хийсэн нь тэр байлаа. Хятадын агуу их амбиц зэсийн Үнийг буулгав Яагаад зэсийн үнэ огцом унав аа. Тонн зэс 8000 ам.долларт хүрч мандан бадарч явснаа 2000 болон уруудахын учир юу байв. Уг нь 2005 онд Лондонгийн металлын бирж дээр 4000 ам.доллар хүрч байсан зэс 2006 онд 8000 ам.долларт хүрч гайхалтай үзэгдэл болж байгаагүй гэж үү. ОХУ-ын "Ренессанс капитал" банкны шинжээч Юрий Власов "Зэсийн үнэ цаашид ч өснө. Нэг тонн зэс 12000 ам.долларт хүрнэ. Гэхдээ энэ бол зүгээр л нэг үзэгдэл. Хэсэг хугацааны дараа 7000-8000 ам.долларт хэлбэлзэнэ" гэж байгаагүй билүү. Дан ганц Власов ч биш дэлхийн томоохон банкны шинжээчид ч үүнийг нотолж байсан. Харин францчууд "Үнэ нь буурна. Бүр огцом буурна" хэмээн муу амлаж байсан нь онов бололтой. Гэхдээ өдөр ирэх тутам үнэ нь буурч байгаагийн гол шалтгааныг Хятадаас хайх хэрэгтэй хэмээн шинжээчид дүгнэж байгаа. Учир нь жилд дэлхийн хэмжээнд 15-16 сая тонн зэс үйлдвэрлэдэг бөгөөд үүний 5-7 саяыг нь Хятад улс хэрэглэдэг байна. Өөрөөр хэлбэл, зэсийн үнэ өсөх тоолонд монголчууд ашиг хүртэж баярладаг бол хятадууд хамгийн ихээр хохирдог ажээ. Дэлхийн зэсийн 40 хувийг дангаараа хэрэглэдэг энэ агуу гүрэн 2005 онд зэсийн үнийг нэг хэмжээнд нь барихын тулд стратегийн нөөцөөсөө 200 мянган тонн зэсийг гаргаж биржүүдээр худалдаалсан ч амжилт олоогүй билээ. Хятадын гар орсон ороогүй өнгөрсөн жил зэсийн үйлдвэрлэл тасралтгүй өсч байлаа. Тухайлбал, Энэтхэгт 32, АНУ-д тав, Японд 12, ОХУ-д хоёр хувиар өссөн байдаг. Мэдээж нийлүүлэлтээ дагаж хэрэглээ өснө гэж үгүй. Тиймээс зах зээлийн нөгөөх "үл үзэгдэгч гар" хэрэгцээнээс давсан нийлүүлэлтийн эцсийн дүнд "үнэ бууралт" гэсэн хариуг өгчээ. Хэрэгцээнээс давсан хангамж нь аливаа барааг түүний анхны үнэ өртөг рүү хөтөлдөг хэмээн тайлбарлаж бас болох юм. Тэгэхээр Эрдэнэтийн зэсийг боловсруулж буй анхны үнэ тонн нь 1300 ам.доллар. Гэхдээ нэлээд хуучирч жагсаалаас гарсан техникт зарцуулж буй үнэ энэ. Дэлхийн хэмжээнд үүнээс ч өртөг багатайгаар үйлдвэрлэж байгаа. Тэгэхээр зэсэнд зориулж хичнээн хөрөнгө оруулалт хийнэ төдий чинээ үнэ нь унасаар байх нь. 1300 ам.долларт хүрдэггүй юмаа гэхэд 2300-3000 ам.доллар болно. Харин шинэ оны босго дөнгөж алхмагц гэрлийн хурдаар унаж эхэлсний шалтгаан нь Хятад улс стратегийн нөөцөө нэмэгдүүлж эхэлсэнтэй холбоотой ажээ. Ийнхүү дэлхийн зэсийн үнийг өөрсдийн таалалдаа нийцүүлэн барьж байх гэсэн Хятадын агуу их амбицаас болж зэсийн үнэ одоогоор 40 хувиар буураад байна. Хүүхдүүд Ямар буруутай гэж Улсын төсөв өрхийн төсөвтэй л адилхан байдаг хойно орлого нь буурахад өрхийн гишүүд тэр хэмжээгээр бүсээ чангалдаг. Нэгэнт зэсийн үнэ буурч байгаа бол үүнд хэн ч буруугүй. Харин хоёр идэж хоосон хонохгүйн тулд байгаа жаахан хоолоо хүртээмжтэй хуваах л хэрэгтэй. Авдаг цалин нь багасаад ирмэгц хүүхдээ нүд үзүүрлэж, бяцхан можгор гараас нь аягатай хоолыг нь булааж иддэг эцэг эх гэж үгүй. Тийм болохоор хүүхэд бүрт өгөх 100 мянган төгрөгийг байчихаад шинээр гэрлэж байгаа залууст 500 мянган төгрөгийг нь өгнө гэдэг санаанд багтамгүй. Нижгэр хурим хийсэн хосууд улсаас авсан мөнгөөрөө тансаглаж байхад хажуу айлынх нь хэдэн бор хүүхэд нүдээрээ хоол гуйж хоосон хонохыг бид харж чадна гэж үү. Сангийн сайд санаатай биш санаандгүй л андуурч хэлсэн байгаасай даа. 
Л.Мөнхбаясгалан

