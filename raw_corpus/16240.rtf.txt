№277 (16240)
1985 ОНЫ АРВАН НЭГДҮГЭЭР  САРЫН 17.
Тамирчдын өвөлжилт

Тамирчид өвөлжөөндөө буух цаг аль хэдийнэ боллоо. Гэтэл өвөлжөөний бэлтгэл жигдрээгүй байна. Цана, тэшүүрийн бааз, талбайг төв суурин газар бүрт хүн амын өргөн давхаргыг хамарч чадахаар хүрэлцээтэй байгуулж, манай хөдөлмөрчдийн, эрүүл мэндийг бэхжүүлэхэд байгаль, цаг уурын бололцоог дүүрэн ашиглах нь бүх нийтийн эрхэм зорилт юм. Үйлдвэр, хөдөө аж ахуй, сургууль соёлын байгууллага ажилчин албан хаагч, оюутан сурагчдын өдөрлөгийг цэвэр цас, тунгалаг мөстэй газар зохион байгуулж, цана, чарга, тэшүүрээр гулгуулан, аялал, уралдаан тэмцээн зохиодог уламжлалыг жил ирэх бүрий улам бэхжүүлж, үүний дүнд ХБХБ тэмдгийн өвлийн иж бүрэн норм биелүүлдгээс гадна хүн амын бие бялдрыг чийрэгжүүлж, эрүүл мэндийг бэхжүүлэн улмаар хөдөлмөрийн бүтээмжийг нэмэгдүүлэхэд туслах ажил зохиох ёстой. Гэр бүлээрээ, хамт олноороо цаначин, тэшүүрчин болохоор өрнөж байгаа санаачилга, хөдөлгөөнийг дэмжин түүнд шаардагдах нөхцөл бололцоог дүүрэн хангах нь нийтийн биеийн тамирыг хөгжүүлэхийн хамтаар авьяаслаг сайн цаначин, тэшүүрчин олноор тодруулан төрүүлж сайхан боломж бүрдүүлнэ. Өнгөрөгч өвөл цаначид, тэшүүрчдийн улсын аварга шалгаруулах анхан шатны тэмцээнд арав гаруй мянган хүн хамрагдаж, шигшээнд 840 - өөд тамирчин оролцож, улсын дээд амжилтыг 18 удаа шинэчлэн тогтоосон юм. 

Хот, суурин газрын орчинд цана, тэшүүрээр хөдөлмөрчдөд үйлчлэх бааз цэг салбарыг тамирчдын өвөлжөө гэж нэрлэх боломжтой хэмжээнд тохижуулж, цана, тэшүүр, чарга, цанын төрөл бүрийн тос, бэхэлгээ, тэшүүр ирлэх багаж төхөөрөмж, сэлбэг хэрэгслээр Хангах хэрэгтэй байна. 

Хөдөлмөрчдийн идэвхтэй амралтын чанар, тамирчдын амжилтын аль аль нь өвлийн биеийн тамирын материаллаг бааз, хэрэглэлийн хангамж үйлчилгээнээс шууд шалтгаалдаг байтал Улаанбаатар хотын орчинд цана, тэшүүрээр үйлчлэх газруудын тоо цөөн, байгаа хэдэд нь тохижилт, үйлчилгээний соёлд хангалтгүйгээр барахгүй цана, тэшүүр, чарга хүрэлцээгүй хэвээр байна. Цасан дээгүүр морин чаргаар аялах, үсрэлтийн тавцангаас ( трамплин ) ур чадвараа сорих хүсэлтэй хүмүүс олон байгаа боловч эдгээр нь хаа ч байхгүй, цана, тэшүүрээр прокатын журмаар хангаж чаддаггүй болохоор хүмүүс амралтын цагаар цас мөсөн дээр гаравч олс дээш татах, гүйлгэх төдийхнөөр цагаа барж байна. Үсрэлтийн тавцан байгуулах тухайд БТСУ-ын Хороо бусад холбогдох байгууллагууд олон жилийн турш хойрго хөшүүн хандаж хүмүүс, ялангуяа залуучуудыг хохироож байна. Худалдаа, бэлтгэлийн Яам захиалгат цаныг 1982 оноос хойш аваагүйгээс гадна тэшүүр цана, сэлбэг хэрэгслээр хөдөлмөрчдийг гачигдуулсаар байна. Спортын хэрэгслээр хаягахын тулд орон нутагт зарим үүсгэл санаачилга гарсны дотор Өвөрхангай аймгийн Бат-Өлзийт сум, сурагчдад зориулж орон нутгийн материалаар цана хийж байгааг судалж, нийтийн хүртээл болгох, материал, хийцийг сайжруулан чанаржуулах арга хэмжээ эрхбиш авмаар байна. 

Хот, суурин газрын орон сууц, гэрийн хороолол, сургуулийн дэргэдэх мөсөн гулгуурын талбай нь хүүхэд, залуучуудын чөлөөт цагийг хөгжил, баясалтай, зөв зохистой өнгөрүүлэхэд ихээхэн ач тус хүргэх ёстой. Гэтэл түүнийг ор нэр болгон хэлбэр төдий юм байгуулж тоогий нь мэдэллээд, санаа амарч эзэнгүй орхидог болжээ. Зарим сургуулийн захиргаа, олон гэнэтийн байгууллага тийм талбай байгуулж тохижуулах талаар огтхон ч санаа тавихгүй байна. Нэгэнт мөс тогтоосон талбайг мөрдөж тохижуулалгүй эзэнгүй хэмжээг орхичихдогоос шороо тоос, хог эзлэгддэгээр барахгүй биеийн тамир, спортын нийгэмлэг, хороо, клубын цана, тэшүүрийн талбай цас, шороонд дарагдчихаад, гулгахын аргагүй болж өвлийг өнгөрөхөд ч хүрч байсан дутагдлыг давтах ёсгүй. 

Өвлийн биеийн тамир, спортын төрлийг олшруулж хүүхэд залуучуудын хоккейчин болох хүслийг дэмжиж, хоккейн улсын аварга шалгаруулах тэмцээн зохиож байгааг уламжлал болгон түүний талбайг засч янзлах, тоглогчдын хувцас хэрэглэлийг элбэгжүүлэх шаардлагатай байна. Хоккейчдын уралдаан, тэмцээний зохион байгуулалтыг сайжруулж, хүүхэд залуучуудын идэвхийг өрнүүлэхийн хамт хүүхэд залуучуудын гоо сайхны хүмүүжлийг тал бүрээр дээшлүүлэхэд их нөлөөтэй уран гулгалтыг өсвөр үеийнхний дунд хүчтэй дэлгэрүүлэх нь зүйтэй юм. 

Өвлийн биеийн тамир, спортын асуудлыг материаллаг бааз, хэрэгсэл, хувцас хунар, туслах чанарын бусад хангамжийн хамт цогцолбороор шийдвэрлэх шаардлагатай. Цана, тэшүүрээр гулгагчдад зориулсан хөнгөн сайхан хувцас ховор байгаа учраас сүлжмэлийн хоёрдугаар үйлдвэр өвлийн биеийн тамирын хувцас хийх боломжтойг нь харгалзан нийтэд зориулж үйлдвэрлүүлэх арга хэмжээ авах нь зүйтэй юм. Үйлдвэр, аж ахуй, сургууль, соёлын ямар ч байгууллага ажилчин, албан хаагч, оюутан, сурагчдын өвлийн спортын бэлтгэлийг хангахын тулд идэвхтэй амралтын газар, цана, тэшүүрийн талбай байгуулах, тохижуулахад дотоод нөөц бололцоогоо дайчилж ашиглах хэрэгтэй байна. 

Өвлийн биеийн тамир, спорт, хөдөлмөрлөгчдийн идэвхтэй амралт нь түүнд дур сонирхолтой хэдхэн хүний хэрэг биш, бүх нийтийн үйлс учраас идэвхтэй амрагчид болон тамирчдыг хоол унд, уналгаар үйлчлэхээс эхлээд бусад бэлтгэл, хангамжийг иж бүрэн сайжруулахын хамт өвлийн спортыг тойруулан зохиох соёл хүмүүжлийн ажлыг сайжруулж хөдөлмөрчдийн идэвхтэй амралт, биеийн тамирын уралдаан тэмцээнийг түүнд оролцогчдын тоогоор төдийгүй, бидний эрүүл мэндэд нөлөөлсөн байдал, тамирчдын амжилтаар тодорхойлж, байгаль, цаг уурын таатай бололцоог дүүрэн ашиглах талаар нам, ХЗЭ, ҮЭ, биеийн тамир спортын байгууллагууд ажлаа уялдуулаа анхаарлаа төвлөрүүлж, хот суурин болон албан үйлдвэрийн газруудыг өвлийн спортод бэлтгүүлэх, түүнд нийтийг татан оролцуулах далайцтай ажил өрнүүлэх хэрэгтэй. 

