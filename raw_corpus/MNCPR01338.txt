Нэг нь нэхэж, нөгөө нь амласан "Бөртэ чоно 2007"

Монголын үндэсний олимпийн хорооноос спортын салбарын шилдгүүдэд шагнал гардуулах "Бөртэ чоно" ёслолын ажиллагааг 11 дэх удаагаа зохиолоо. Энэ жилийн "Бөртэ чоно" наадам Соёлын төв өргөөнд болов.
Зочдын хувьд үзэгчид голдуу бөгөөд тамирчид маань даруухан хувцасласан байлаа. Харин тайзан дээр гарч үг хэлсэн хүн бүр их бардам ярьцгаах юм. Тэд "ирэх жилийн олимпийн наадмаас заавал медальтай ирнэ биз дээ. Цаг нь болсон шүү" хэмээнэ. Ер нь Бээжин рүү бараа захиж буй мэт тамирчин болгонд медальтай ирэхийг сануулав. Хариуд нь тамирчид "Хичээнэ ээ, уг нь ч алтан медаль авах цаг болсон л доо" хэмээн итгэл муутайхан амлалт өгч байлаа. Оны шилдэг тамирчид: Э.Бадар-Ууган /бокс/ - 661 оноо АНУ-ын Чикаго хотноо болсон дэлхийн аварга шалгаруулах боксын тэмцээнээс мөнгөн медаль авсан тэрбээр санал асуулгад тасархай тэргүүлжээ. Мөн эх орондоо болсон Ази тивийн аварга шалгаруулах тэмцээнд амжилттай оролцон алтан медаль хүртсэн юм. Тиймээс өнөө жилийн "Бөртэ чоно" боксчин залууд очих нь тодорхой байсан. Ямартай ч 10 жил завсардаад байсан ДАШТ-ий мөнгөн медалийг эх орондоо авч ирсэн Энхбатын Бадар-Ууган анх удаа оны шилдгийн шилдэг тамирчин болсон. Сонирхуулахад, 1997 онд анхны "Бөртэ чоно" наадам болж, гавьяат тамирчин Т.Үйтүмэн ДАШТ-д үзүүрлэсэн амжилтаар энэ шагналыг авч байжээ. Б.Наранбаатар /чөлөөт бөх/ - 539 оноо Монголын чөлөөт бөхийн топ тамирчдын нэг Б.Наранбаатар шилдгийн шилдэгт ширүүн өрсөлдсөн. Дэлхийн аварга шалгаруулах чөлөөт бөхийн тэмцээнээс мөнгөн медаль хүртсэн ч тивийнхээ тэмцээнд оролцож чадаагүй тул "Бөртэ чоно"-ыг хүртэж чадсангүй. Гэхдээ гавьяат тамирчин Б.Наранбаатар 2005 онд энэ шагналыг хүртэж, 2004, 2006 онд шилдэг 10-ын нэг болж байсан юм. Ц.Мөнхзул /буудлага/ -342 оноо Буудлагын спортын олон улсын хэмжээний мастер Ц.Мөнхзул шилдэг 10-т дээгүүр жагссан байна. Түүнийг олимпийн наадамд оролцох эрхтэй болсон гэдгийг нь өндрөөр үнэлжээ. Мөн Ази тивийн аварга шалгаруулах тэмцээнд амжилттай оролцож, өнөө жил олон улсын тэмцээний отгон медалийн эзэн болсон билээ. Бас оюутны "Универсиад" их наадамд амжилт гарган мөнгөн медальтай эх орондоо ирсэн тул тэрбээр шилдгүүдийн гуравдугаар байрт оров. Х.Цагаанбаатар /жүдо бөх/-286 оноо "Бөртэ чоно"-ын хоёр удаагийн эзэн (2004, 2006 он) гавьяат тамирчин Х.Цагаанбаатарыг шилдэг 10-ын дөрөвт бичжээ. Тэрбээр олимпийн наадамд оролцох эрх авахын зэрэгцээ олон улсын тэмцээнүүдэд амжилт гаргаж, чамлахааргүй барилдсан. Мөн тивийнхээ аваргад аман хүзүүдэж, "Korea open"-ын хошой аварга болсон билээ. Түүнчлэн гавьяат тамирчин Х.Цагаанбаатар Афины наадмаас хойш "Бөртэ чоно"-ыг авч, өгч сурсан ёсоороо Э.Бадар-Ууганд гардуулах үүрэг гүйцэтгэсэн билээ. М.Даваажаргал /сумо бөх/-265 оноо Мэргэжлийн сумогийн 69 дэх аварга болсон Хакухо М.Даваажаргалыг мөн л шилдэг тамирчдын нэгнээр тодорхойлов. Тэрбээр шагнал гардуулах ёслолын ажиллагаанд хүрэлцэн ирээгүй тул аав Ж.Мөнхбат нь хүүгийнхээ цомыг гардан авсан. Энэ үер дархан аварга, хөдөлмөрийн баатар Ж.Мөнхбат сумогийн тухай огт дурссангүй. Харин монголчууд 40 жилийн өмнө олимпийн наадмаас мөнгөн медаль авсныг санууллаа. Тиймээс ахмад тамирчдынхаа 40 жилийн өмнө гаргасан амжилтыг давтахын зэрэгцээ ахиулах цаг болсныг анхааруулав. М.Бундмаа /жүдо бөх/-237 оноо Жүдочин бүсгүйчүүд дундаа 2007 онд хамгийн их гялалзаж байсан нь М.Бундмаа. Тэрбээр "Универсиад" наадмын анхны алтан медаль хүртсэн бөгөөд самбо бөхийн дэлхийн аварга болсон. Мөн оны төгсгөлд болсон олон улсын цуврал тэмцээнээс ганзага хоосонгүй ирснээр уг шагналыг хүртсэн. Д.Нармандах /эмэгтэй чөлөөт бөх/-191 оноо Азербайжаны Баку хотод болсон дэлхийн аварга шалгаруулах чөлөөт бөхийн тэмцээнд амжилттай барилдаж, хүрэл медалийн болзол хангасан тул олон улсын хэмжээний мастер Д.Нармандах шилдэгт багтсан юм. Мөн тэрбээр Ази тивийн аваргаас мөнгөн медальтай ирсэн билээ. Х.Мөнхбаатар /үндэсний бөх/ - 122 оноо Өнөө жилийн үндэсний их баяр наадамд барилдсан хүчит 512 бөхөөс хүч бяр, уран мэхээрээ түрүүлэн арслан цол хүртсэн Х.Мөнхбаатар шилдгээр шалгарав. Харамсалтай нь Х.Мөнхбаатар арслан шагнал гардуулах ёслолын ажиллагаанд хүрэлцэн ирсэнгүй. Түүний шагналыг ч хэн нэгэн төлөөлж аваагүй билээ. О.Гүндэгмаа /буудлага/-104 оноо Өмнөх жилүүдэд О.Гүндэгмаа шилдэг тамирчдыг тэргүүлдэг байлаа. Харин энэ удаад тийм ч өндөр амжилт гаргаагүй ч шилдэг 10-т багтжээ. Гавьяат тамирчин маань дэлхийн цомын тэмцээнээс мөнгө, хүрэл медаль аваад буй юм. Дашрамд дурдахад, О.Гүндэгмаа цагаан шаргал өнгийн хослолоор гангарсан байв. Гэхдээ өнгөрсөн жилүүдийнх шиг Х.Цагаанбаатар гавьяаттай хувцасны өнгөөрөө ижилсээгүй харагдсан. З.Энхзориг /бокс/-97 оноо "Бөртэ чоно" наадамд 25 тамирчин нэр дэвшсэн юм. Тэдэнд 67 спортын сэтгүүлч 1-10 оноо өгсөн бөгөөд Ази тивийн аварга, "Химийн цом", Чехийн олон улсын тэмцээнээс тус бүр медаль хүртсэн боксчин З.Энхзориг аравдугаар байрт оржээ. "Бөртэ чоно"-ын эзэд: -Спорт холбооны шилдэг ерөнхий нарийн бичгийн дарга-Ц.Бат-Энх /Волейбол/ -Спорт холбооны шилдэг ерөнхийлөгч-Х.Баттулга /жүдо бөх/ -Шилдэг шүүгч - С.Баясгалан /бокс/ -Шилдэг дасгалжуулагч - Б.Баттулга-/чөлөөт бөх/ -Шилдэг холбоо-Монголын боксын холбоо /ерөнхийлөгч Д.Цогбаатар/ -Шилдэг баг-Жүдо бөхийн эмэгтэй шигшээ баг 
Батбаярын Бадмаа
