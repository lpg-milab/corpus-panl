У.Бурмаа: Даяарчлалд бас хүсмээргүй сорилтууд бий

ТУСГААР ТОГТНОЛ ТАЙВАН ЗАМААР АЛДАГДАЖ БАЙНА 
-Та НАТО-д илтгэл тавьж байсан гэсэн? 
-Английн Вестминстерийн их сургуульд олон улсын харилцаагаар суралцаж байхдаа дэлхийн хүчнүүдийн харьцаа (balance of power) сэдэвт зохион бичлэгийн уралдаанд оролцсон.  Миний зохион бичлэг шалгарч Брюсельд байрлах НАТО буюу Умард Атлантын Цэргийн Эвсэлд илтгэлээ тавьж байсан.  Хүйтэн дайны үед ЗСБНХУ, АНУ гэсэн  туйлтай байсан дэлхий ертөнц даяаршлын үед хэрхэн өөрчлөгдөж байгаа тухай судалсан илтгэл байсан. 
-Дэлхий дахины хөгжилд НАТО ямар нөлөөтэй вэ? 
-Хамтын ажиллагааны хүчээр дэлхийн хэмжээний дайнаас өнөөг хүртэл сэргийлж чадсан түүхэн ач холбогдлоо биелүүлсэн. Одоо НАТО үндсэн зорилгоосоо гадна дэлхийд тулгарч буй сорилтуудад хариу үйлдэл хийх чадвартай байх ёстой гэж үзэн энгээндээ олон орнуудыг нэгтгэн өргөжиж байна. 
-Ямар тохиолдолд улс орнууд бусдаасаа хүчирхэгжиж, дэлхий дахинд нөлөөллөө үзүүлдэг болдог вэ? 
-Дэлхийн болон бүс нутгийн аливаа үйл явдалд нөлөөлж чаддаг, олон улсын хэмжээнд тэргүүлэх байр суурьтай улс орныг супер хүчин гэдэг.  Хүн ам олонтой, газар нутаг том орнууд эдийн засгийн хувьд хүчирхэгжвэл супер хүчний статустай болж өөрийн ашиг сонирхлыг бусдад тулган шаарддаг. БНХАУ, Энэтхэг, Бразил зэрэг томоохон орнуудын эдийн засаг өсөхийн хэрээр тэдгээрийн нөлөө ихэсч  ирээдүйд дэлхий олон туйлт болох дүр зураг ажиглагдаж байна. Эдийн засаг, техник, технологийн хувьд өндөр хөгжсөн баруун Европын орнууд супер хүчин болж чаддаггүй нь тэдгээрийн газар нутгийн хэмжээтэй холбоотой. 
-Орчин үед ямар асуудал дэлхийн аюулгүй байдалд нөлөөлөх хүчин зүйл болж байна вэ? 
-Даяарчлалын эрин үед цэрэг, зэвсэглэлийн аюул  гэхээсээ уламжлалт бус аюул занал улс орнуудын өмнө тулгарч байна. Байгаль орчны доройтолтой холбоотой салхи шуурга, цөлжилт,  хүнсний аюулгүй байдал, олон сая хүнийг хамарсан аюулт өвчин зэрэг нь бэлтгэл муутай хөгжингүй орнуудын тогтвортой байдал, үндэсний аюулгүй байдалд сөрөг нөлөө үзүүлэх хэмжээнд байгааг аливаа төрийн удирдлага анхаарах хэрэгтэй юм. Сүүлийн үед дэлхий нийтийг түгшээх болсон нефтийн үнийн өсөлт, хүнсний хомсдолтой холбоотой асуудлууд ямар ч орныг тойрохгүй. 
-Дайны тухай ойлголт өгөөч. Улс орнууд яагаад дайн хийдэг вэ? 
-Дайн гэдэг бол эдийн засгийн ашиг сонирхлын тулд бусдын нутаг дэвсгэрт хийдэг эзлэн түрэмгийлэл. Дэлхийн түүхэнд үлдсэн бүх дайнууд, хамгийн сүүлд Иракт хийсэн дайн ч мөн ялгаагүй ийм л зорилготой байсан. Ямар ч асуудлаар шалтаглаж, улс төрийн шалтгаан үүсгэж болдог. "Мөнхийн нөхөр гэж байдаггүй, харин мөнхийн ашиг  сонирхол л байдаг" гэсэн бичигдээгүй хууль дэлхийн улс төрд үйлчилдэг нь надад хэцүү санагддаг. Улс орнууд өөрт нөлөөлөх аюул занал хол байна гэхээсээ дэлхий дахинд хямрал, зөрчлийг урьдчилан сэргийлэх, гарсан тохиолдолд хямралын голомтыг газар авахуулахгүй байх, шалтгаан нөхцөлийг арилгах олон улсын хүмүүнлэгийн үйл ажиллагаа хэрэгжүүлэх тал дээр нягт хамтран ажиллах арга стратегийг эрхэмлэх болжээ. 
-Ирээдүйд дэлхийн дайны магадлал бий юу? 
-Техник, технологи өндөр хөгжсөн, улс орнуудын дипломат харьцаа өргөжсөн, иргэд чөлөөтэй зорчин өөр улсад ажиллаж амьдардаг болсон өнөө үед гадны зэвсэгт  түрэмгийлэл харьцангуй бага гэж үзэж олон улс орнууд зэвсэгт хүчин, цэрэг армийн зориулалтаа өөрчилж, бүтцээ цомхотгосон.   Тиймээс шууд  халдлага болохгүй харин тухайн улсын дотоодын тогтвортой байдал алдагдсантай холбогдуулан товхинуулах туслах нэрийдлээр гадны цэрэг орж ирэх магадлал тун өндөр.  Тиймээс улс орнууд хамаг хүч, хөрөнгөө зэвсэглэлд зарцуулах биш, харин эдийн засгаа хүчирхэгжүүлэх, ард иргэддээ аюулгүй тайван амьдрах орчинг бүрдүүлэх нь  үндэсний аюулгүй байдлаа хангаж байгаа хэрэг мөн. 
-Даяарчлалын эрин үед Монгол Улсын аюулгүй байдал ямар түвшинд  байна? 
-Монгол Улсын аюулгүй байдалд гадны гэхээсээ дотоодын хүчин зүйл давамгай байх болов уу.  Хүн ардын амьжиргааг хэр баргийн эрсдлээс дархлаажуулах, улс төр, эдийн засгийн тусгаар тогтнолыг хангах, соёлоо сахин хадгалах зэрэг нь улс үндэстний аюулгүй байдлын тулгуур хүчин зүйл болоод байна. Урьд нь улс орны тусгаар тогтнолд цэрэг армийн хүчин чадал,  холбоотны туслалцаа чухал байсан бол одоо хөгжлийн хүчин зүйлүүд орж байна. 
Экологийн аюулгүй байдал, аюулт өвчин, хүнсний аюулгүй байдлаас үүдсэн нийгмийн тогтворгүй байдалд зэвсэгт хүчин хэрэгтэй. Үүний нэг жишээ бол сая газар хөдлөлт болсон БНХАУ-ын Сычуаньд  Хятадын ардын чөлөөлөх арми ард иргэдэд шаардлагатай туслалцаа үзүүлж, сэргээн босголтын үйл ажиллагаанд оролцож, нийгмийн аюулгүй байдлыг сахин хамгаалж байна. 
-Тэгвэл Монголын зэвсэгт хүчин таны яриад байгаа сорилтуудад бэлэн байна уу? 
-Би  онолыг нь үзэж, тусгаар тогтнолын асуудлыг судалдаг хүн болохоос цэргийн хүн биш шүү дээ. Хараад байхад Монголын зэвсэгт хүчин зөв чиглэлдээ яваад байх шиг. Манай цэргийнхэн эрсдэлтэй ч гэсэн Иракт үүрэг гүйцэтгэснээр монгол цэргийн ид хав, чадварыг гайхуулж, НҮБ, олон улсын хэмжээнд монголчуудыг хүлээн зөвшөөрүүлсэн. Армиа орчин үеийн техникээр хангах нь төрийн үүрэг мөн. 
ЖАНЖНЫ НУТГИЙН ЗАРЧИМЧ БҮСГҮЙ 
-Та УИХ-ын сонгуульд нэрээ дэвшүүлжээ. 
-Баян Монгол орны ард түмэн ийм ядуу дорой амьдралтай байгааг хараад зүгээр суух эрх надад алга. Уг нь эмэгтэй хүн гээд нэлээн хэдэн жил хойш суусан л даа. Өнгөрсөн хугацаанд сурах чиглэлийг эрхэм болгон биеэ их бэлдлээ.  Би хувь хүнийхээ хувьд  шулуун шударга зантай, Монголд төрсөн хувь заяандаа баярлаж явдаг нэгэн. УИХ-д нэр дэвшүүлсэн нь иргэдээ ийм ядуу байлгаж байгаа буруу бодлого, тогтолцоог өөрчлөх, хоёрдугаарт Монголын шинэ үеийн улс төрч эмэгтэйчүүдийн байр суурь, имижийг төлөөлөх зорилготой. 
-Өөрийнхөө тухай товчхон боловч танилцуулна уу? 
-Би хотод төрсөн. Аав Ё.Ухнай Сүхбаатар аймгийн Асгат сумынх. Ээж З.Гөлгөө мөн аймгийн Баяндэлгэр сумынх. Тэд сургууль соёлын мөр хөөж нутгаасаа багадаа гарцгаасан юм билээ. Эрдэм боловсролыг эрхэмлэдэг сэхээтэн хүмүүс болохоороо дөрвөн охиноо зөв хүмүүжүүлсэн. Миний хувьд айлын том охин болохоор өөртөө өндөр хариуцлага үүрч сурсан. Одоо өөрөө ч хоёр охинтой эх хүн. 
-Иргэний хөдөлгөөний намаас Баянзүрх дүүрэгт  хүчээ үзэлцэхээр болжээ дээ. 
-Нийгмийн болохгүй бүтэхгүй бүхнийг гаргаж ирдэг, төрд дарлуулсан ард түмнийхээ талд зогсдог Иргэний хөдөлгөөний намаас энэ удаагийн УИХ-ын сонгуульд нэр дэвшиж байгаа маань нэр төрийн асуудал. Иргэний хөдөлгөөний намын залуус бидний Монголын ард түмэнд авч ирэх шударга ёс алтан наран адил зүүн зүгээс мандахын бэлгэдэл болгон Баянзүрх, Налайх дүүргийг сонгосон. 
-Улс төрд эмэгтэйчүүд яагаад цөөн байдаг юм болоо? 
-Энд  хоёр шалтгаан байна гэж би боддог. Нэгдүгээрт эмэгтэйчүүдэд ажлаа хийхээс гадна гэр орон, үр хүүхэдтэй холбоотой маш олон үүрэг хариуцлага ногддог. Хоёрдугаарт гоо сайхнаа бодоод унтаж байхын оронд олон цагаар ажилладаг улс төрийн амьдрал түн хэцүү шүү дээ.  Амьдралд ойрхон, нарийн ширийнийг биеэрээ туулдаг эмэгтэйчүүдийн гар, сэтгэл нийгмийн  асуудал хурцаар тавигдаж байгаа өнөө үед тун чухал. Монголд өндөр боловсролтой, чадвартай, чанд ёс суртахуунтай эмэгтэйчүүд маш олон байна. Гагцхүү ирээдүйнхээ төлөө зоригтой байх хэрэгтэй байна даа.   Маш удаан бодож, гэрийнхэн, найз нөхөдтэйгөө зөвлөлдөж байж шийдсэн. УИХ-ын гишүүн болсон хойноо бүр ч амаргүй ажил хүлээж байгаа.   
-Шинэ үеийн улстөрч эмэгтэйчүүдийн имиж гэдгээ тодруулах уу? 
-Би Монголд эмэгтэй хүн болж төрсөн хувь заяандаа байрлаж явдаг хүн.  Монголын түүхэнд эмэгтэйчүүдийн үүрэг, нэр хүнд асар өндөр байсан одоо ч байсаар байгаа. Монголын эмэгтэйчүүд шиг эрх дарх, үүрэг, хариуцлагатай эмэгтэйчүүд дэлхийд цөөхөн.   Дээр нь бас монгол хүүхнүүд гоо сайхнаараа дээгүүр ордог. Товчдоо Монголын эмэгтэйчүүдэд бурхан харамгүй ханджээ. Эмэгтэй хүн гоо сайхан, ариун сэтгэлээрээ хорвоог зөөллөдөг. Үүнийг л шинэ үеийн улс төрчийн имиж гэж хэлээд байна. Улстөрчид гэхээрээ эмээ шиг хувцаслаж, нүдний шил зүүхийн нэр биш. Эмэгтэйлэг, орчин үеийн стилиэр хувцасладаг, бие гоё авч явдаг, ганган байхад яагаад болохгүй гэж.    
-Та өрсөлдөгчдөө юу гэж үзэж байна вэ? 
-Өрсөлдөгчид харилцан адилгүй. Сонгогчдын ухаан мэдэх асуудал. Англи улсыг дэлхийн хоёрдугаар дайнд авч гарсан Черчиллийг дайн дууссаны дараа ард түмэн (түүний гавьяаг үнэлэх, талархах, өрөвдөх байдлаар) дахин сонгоогүй. Яагаад гэвэл тэдэнд энх цагийн амьдралыг авч ирэх шинэ хүн хэрэгтэй гэж үзэж Клемент Аттлег сонгож байсан. Улстөрчдийг сольж байх хэрэгтэй гэсэн зарчим маш олон оронд үйлчилдэг. 
Миний хувьд хэдийгээр өрсөлдөгч хүчний хүн боловч С.Баярыг дэмждэг. Түүний ажиллах боломжийг нь улстөрчид олгож өгөөсэй гэж боддог. 
-Сонгогчдодоо хандаж юу гэмээр байна? 
-Баянзүрх, Налайх дүүрэг 4 мандаттай учраас сонгогчид 4 хүнийг сонгоно. Түүний  хоёрыг нь эмэгтэйчүүдэд өгөөрэй гэж уриалмаар байна. Манай тойрог олон чадварлаг эмэгтэй нэр дэвшигчидтэйгээрээ онцлогтой. Хэн нь ч байсан яахав, сонгуульд оролцохоос дургүй хүрч байна гэсэн хандлагаа өөрчилж, хэн нь хэн бэ гэдгийг ялгаж салгаж сонгуульдаа идэвхтэй оролцож байж л бид эх орноо, өөрсдийн амьдралаа аварна. Эх орноо хамтдаа цэгцэлье, сонгогЧид оо! 



