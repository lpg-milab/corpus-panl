№47 (16637)   
1987 оны хоёрдугаар сэрын 24.
Бололцооноос доогуур ажиллах ёсгүй

Манай эх орон шинэ нийгмийг цогцлон байгуулах асар их хүч, нөөцийг эзэмшиж, өргөн далайцтай ажил үйлсийн үр дүнд үндэсний аж үйлдвэр, хөдөө аж ахуй, тээвэр, холбоо, шинжлэх ухаан, соёлыг давшингуй хурдацтай хөгжүүлснээр, өндөр бүтээмжтэй машин тоноглолын хүчирхэг зэвсэглэмж, материаллаг баазтай, орчин үеийн шинжлэх ухаан, техникийн болон мэдлэгийн бусад салбарын эрдэм боловсролтой мэргэжилтэн, эрдэм шинжилгээний ажилтны бүхэл бүтэн эгнээг нэгэнт бүрдүүлж эдийн засаг, оюун санааны томоохон потенциалтай боллоо. 

Нийгмийн хөдөлмөрийн бүтээмжийг зөвхөн нэг хувь дээшлүүлэх, эсвэл фонд өгөмжийг тар хэмжээгээр өсгөхөд үндэсний орлогын үйлдвэрлэлийг дал гаруй сая төгрөгөөр нэмэгдүүлэх хэмжээний хүч бололцоон дээр манай хөдөлмөрчид улс орныхоо эдийн засаг, нийгмийг хөгжүүлэх ээлжит таван жилийн ажилд ороод шамдаж байна. 

Гэвч байгаа бололцоо потенциалаа тэр бур дүүрэн ашиглаж хараахан чадахгүй байгаагаас сүүлийн арав гаруй жилд фонд өгөмж буурч, бүтээгдэхүүний цэвэр өсөлтийг хөдөлмөрийн бүтээмжийн дээшлэлтээр хангах хэмжээ бараг нэг түвшинд байсан нь хэдийгээр бодит шалтгаантай боловч үйлдвэр, завод, фабрик, саалийн механикжсан ферм, усжуулалтын системийн төслийн хүч чадлыг дутуу ашигласан, машинч, операторч, жолооч, механикжуулагч олон хүн норм, төлөвлөгөөгөө биелүүлэхгүй, бололцооноос доогуур ажиллаж алдагдал ихээхэн гарлаа. 

<< Олон үйлдвэр, аж ахуйн газар өөртөө байгаа бололцооноосоо доогуур ажиллаж байгаа нь нууц биш юм. Гэтэл тэдгээр үйлдвэр, газар бүрийн дэргэд намын байгууллага бий шүү дээ. Түүний дээр аймаг, хотын намын хороо, салбарын яам, газар ч бас бий. 

Бололцоогоо дайчлахгүй, амарлингуй сууж байгаад, ажлын ур дүнг нь тооцох цаг тулаад ирэхэд хэвшил болсон янз бүрийн шалтаг тоочих, эсвэл дутагдлаа бусдад нялзаахыг оролддог явдал байсаар байна >> гэж нөхөр Ж. Батмөнх Намын Төв Хорооны II бүгд хурал дээр шүүмжилж хэлсэн билээ. 

Намын энэ заалтыг хэрэгжүүлэх талаар үйлдвэр, аж ахуйн газар, түүний дэргэдэх намын байгууллага нэлээд ажил зохиож байгаа боловч улам эрчимжүүлэх шаардлагатай байна. Машин, техникийн паркийг байнга шинэчилдэг атлаа хуучнаар төлөвлөж байдгаас хүч чадлыг дутуу ашигладаг << төлөвлөгөөжсөн >> хоцрогдол түлш, эрчим хүчний үйлдвэр, тээвэр, барилгын салбарт архагшжээ. Шарын голын уурхай жилд 1214 сая шоометр хөрс хуулахад хүрэлцэх уул техникийн машин механизмын парктай мөртлөө тэр их хүч чадлаасаа хорь гаруй хувь доогуур төлөвлөгөө авчихаад түүнийгээ ч биелүүлж чадахгүйд хүрсэн байна. Ажиллах нөхцөл хүнд нэгдүгээр сард хөрс хуулах, нүүрс олборлох төлөвлөгөөг биелүүлсэн боловч дараагийн сарын хорь хоногт аль алиныг нь тасалснаас гадна << ЭКГ 4, 6 Б >> маягийн экскаватор, << Белаз >> өөрөө буулгагч машины бүтээмж нь Багануурын уурхайн ижил төрлийн машин механизмынхаас хоёр дахин бага байна. Ингэхээр Шарын голын уурхайн удирдлага, инженерийн албаныхан өөртөө байгаа техникийн болон хүний хүчин зүйлийн боломжийг дутуу ашиглаж дэргэдэх намын байгууллага ч үүнд нь бур дасчихсан хэрэг юм. 

Томоохон үйлдвэрүүд төлөвлөгөөт хүч чадал, цаг хугацааг хэвийн нөхцөлд дутуу ашиглаж байгаа нь үнэхээр бусдын хөдөлмөрийг завшиж, хөдөлмөрийн бус орлогоор, ер нь улсыг хохироох замаар амьдарсантай ялгаагүй юм. Улаанбаатар хотын керамик эдлэхүүний комбинат, барилгын модон эдлэлийн үйлдвэр, геологийн засвар үйлчилгээний бааз зэрэг арав гаруй газар тодорхой хугацаанд үйлдвэрлэхээр төлөвлөснөөсөө доогуур ажиллаж, хоёроос зургаан өдрийн ажилтай тэнцэх хэмжээний хугацааг оны эхнээс нэгэнт алдсан байна. 

Үйлдвэр, аж ахуйн газрын удирдлагууд үр ашиггүй өнгөрсөн хугацааг сар, улирлын эцэст довтолгож нөхөх буруу аргаа халж, цагийн юмыг цагт нь хийхээр потенциалаа бүрэн дайчлан, бололцоо ашиглалтаа ямагт тогтвортой байлгах ажил хэрэгч арга барил эзэмших шаардлагатай байна. 

Төлөвлөснөө таслах, хүч бололцоогоо дутуу ашиглах, эсвэл доогуур үүрэг авч хялбар биелүүлэхийн аль нь улс нийгэмд хохиролтой, аж ахуйч биш үрэлгэн хандлага тул төлөвлөлтийн үндэслэлийг сайжруулан дайчлагч чадварыг нь дээшлүүлэх, ер нь үйлдвэр, аж ахуйн газрын үйл ажиллагааг << хүрсэн түвшингээр >> төлөвлөж, дүгнэдэг хуучин аргыг өөрчилж, бололцооноос доогуур ажиллагчдын нийгэмд дутуу нийлүүлсэн зүйлийг хүч нөөцөө сайн дайчилдаг бусад хамт олон << нуруундаа үүрдэг >> өрөөсгөл явдалтай нийгмийн шударга ёсонд харш үзэгдлийн нь хувьд намын байгууллагууд түүнтэй шийдвэртэй тэмцвэл зохино. 

Ажлын зааг, хуваарь тодорхойгүй, норм, нормчлол, эдийн ур дүнтэй холбох механизмын үйлчлэл сул учраас хувь хүн идэвхээ дайчлахгүй үүргээ бусдад тохож, завсрын дүнгээр сэтгэл хууран бололцооноосоо доогуур ажиллагчид олшроход хүргэж байна. Өнөөдөр олонхи яам, газрын аппаратын ажилтнууд бэлтгэсэн тушаал, шийдвэрийн төсөл, боловсруулсан дүрэм заавар, хариу өгсөн албан бичгийн тоогоор ажлаа дүгнэдэг зуршилд газар авахуулснаас хариуцсан салбар, үйлдвэр, байгууллагын нь ажил муу байхад ч мэргэжилтэн, зааварлагч, байцаагч нар сайн ажилтан мэтээр үнэлэгддэг байна. 

Түүнчлэн эрдэм шинжилгээний хүрээлэн, институтууд эрдэмтэд, ажилтнуудынхаа ажлыг шинжлэх ухаан, техникийн болон улс ардын аж ахуйн тодорхой асуудлуудыг шийдвэрлэж, үйлдвэрлэлд нэвтрүүлсэн үр дүн, өгөөжөөр үнэлэхийн оронд хамгаалсан тайлан, шилжүүлсэн зөвлөмж гэхчлэн тооны үзүүлэлтийг голлодог болжээ. Тийнхүү бүтээлч ажилтнуудын хүч чадал бүрэн дайчлагдаж, мэргэжил мэдлэгээр өсөхгүй, оюуны потенциалын үр өгөөж дээшлэхгүйд хүрч байна. 

Түүнчлэн хот, хөдөөд мэргэжилтэй боловсон хүчний хүрэлцээ, хангамж сайжирсан томоохон ололтын хажуугаар мэргэжилтнүүд ажил мэргэжилдээ явцуурах, санаачилгагүй, идэвхгүй ажиглагч болон хувирах, биеэ оторлох, тэр чинээгээрээ ажил үйлдвэрлэлд ахиц гаргахгүй нэгэн хэвд дундаж маягаар явсаар зогсонги байдалд ч орох явдал гарч байна. Хөдөлмөрийн нөөцөөр харьцангуй хомс манай нөхцөлд ажилчин хүн олон суурь машин дээр ажиллаж чаддаг байх, сэхээтнүүд үндсэн ажлын зэрэгцээ нийгмийн зүтгэлтэн, соён гэгээрүүлэгч, ухуулагч байх, машин техник, тоног төхөөрөмжийг ээлжийн аргаар дүүрэн ашиглах нь нэн чухал юм. 

Хүн бүр мэдлэг чадвар, хүч чармайлтаа дайчлан ажиллахуйцаар цалин хөлс, шагнал урамшууллын хөшүүргийг төгөдөржүүлэх, олон түмний гүнээс төрж гарсан хөдөлмөр зохион байгуулалтын хамтын хэлбэр шинэ маягийн бригадуудыг бэхжүүлж, ард түмний өөрөө удирдах ардчилсан зарчмыг улам хөгжүүлэхэд нам, улс, олон нийтийн байгууллагууд хүч чармайлтаа нэгтгэх хэрэгтэй байна. 

