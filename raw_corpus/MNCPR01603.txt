Эй Бумаа! Дайсан где?

Нөхөр сонгоход амархаан. Гэхдээ нөхөртэй болохын тулд дайснаа олсон байх учиртай. Бидний нөхөр хэн болохыг дайсан минь хэлээд өгдөг. Бид Зөвлөлтийн нөхөр байлаа. Зөвлөлтийн дайсан нь манай дайсан болох нь тодорхой. 
Үнэхээр ч Зөвлөлтийн дайсан Америк манай дайсан байв. Дайсан ойлгомжтой болохын хэрээр нөхөр танигддаг хойно. Учир нь бид үзэн ядалтгүйгээр амьдарч чадахаа байсан үндэстэн. Үзэн ядалт л бидний цалингийн дутуу, "цагаа"-ны гуцууг нөхдөг байсан. "Империалист Америкийн хотуудаар тасгийн пулемёттой дээрэмчид хөлхөлдөн уйтгараа гаргахын тулд гал нээн айл хотлоор нь хүйс тэмтэрдэг" гэсэн суртал нэвтрүүлгэд үнэмшиж, "Манай нам ганцхан өвөөг маань л их энхрий байдлаар зөөлхөн, аяархан буудаж алаад, биднийг амьд үлдээсэн нь яасан гоё вэ" гэж боддог байсан. Тэгэх тусмаа Америкт уурлаж, өөрийн зовлонгоо мартдаг байсан. Аяа, зовлонгоос гэтэлгэгч ДАЙСАН минь. Гэтэл Зөвлөлт маань дашийшог болов. Нөхөргүй болсон бид дайсангүйн зовлонд унав аа. Дайсангүй болоод ирэхийн хэрд өөрийн зовлон мэдэгдэж, өлсөж, цангаж, доромжлогдон, хэлмэгдэж ирснээ мэдрээд эхлэв. Зовох нь яах вэ? Зовж байгаагаа мэдрэх л хэцүү аж. Муу байгаагаа мэдэхийн зовлон бидэн дээр ирлээ. Нөхөргүй болсон манай орон мөн л дайсангүй болж бэлэвсрэв. Аяа, дайсан минь. Чи хаанаас гийгүүлэн ирж хувийн бүхий л зовлонг минь мартуулан үзэн ядалт төрүүлж өгнөм билээ? Тэгтэл манайд олон нам гарав. Дайсангүй учраас нөхөргүйн зовлонд унаад байсан манай ард түмний магнай тэнийлээ. МАХН-ын талынхны дайсан Ардчилсан хүчин, Ардчилсан хүчний дайсан нь МАХН-ын талынхан болов. "Дайсны тал ба манай тал" гэдэг тоглоомоор бүхий л амьдралаа үдсэн ахмадууд "Америкийн империалистууд Алаг үрийн минь толгой дээр атомын бөмбөг зэхэж байна аа хө" гэдэг дууныхаа үгийг "Ардчилсан холбооны хулигаанууд, ард түмнийг баллаж байнаа хө" болгон зохиолоо. Дээр нь улс орноороо Америкийн нөхөр боллоо. Америкийн дайсан Зөвлөлт "үхсэн" учир ингэхээс өөр яахав. Ингээд Америкийн дайснуудыг өөрийн ээлжит дайснаараа сонгон "элэг бүтэн" болсон бид терроризмтой тэмцэв. Өөрийн төрсөн бууцаа бэлэглэж Зөвлөлт Монголын ах дүүгийн найрамдлыг хөгжүүлж байсан Ю.Цэдэнбалын зул шиг жишээ ул болов. Тэр үеийн Ерөнхий сайд Н.Энхбаяр "Шинэ нөхөрт нэг муу бууц багадна. Манай бүх агаарыг хүчилтөрөгчтэй юутай хээтэй ав" гэж найр тавин өмнөх Цэдэнбалаа бүүдийлгэв. Цэдэнбалын үед Зөвлөлтийн цэрэг Монголд байрлаж энхийг "эчнээгээр" сахиулж байсан бол өдгөө Монголын цэрэг Иракт энх тайвны төлөө байлдах болов. Хоёрын хоёр дайснаа үзэн ядах ард түмэн, үнийн өсөлт, хулгай луйварт нэг хэсэгтээ ажрахгүй болоод л байв. Үлгэр ингээд явсан бол ч яая гэх вэ? Манай ард түмэн намын болон улсын хошой дайснуудтай сэтгэл дүүрэн удаан жаргасангүй. Өнгөрөгч сонгуулын дараа өнөө сөрөг намууд чинь хоорондоо эвсээд нэг намын дарга нь нөгөө намынхаа нарийн бичгийн даргын орлогч болоод ирэхийн цагт нөхөр тодорхой байхын жаргал дуусав. Ардын хувьсгалын партизаны дайсан нь Ардчилсан холбооны партизан байхаа болих нь тэр. Ардчилсан намын гишүүд бол МАХН-ын гишүүдийн ядаж л "орлогч нөхөр", "дэд найз" болох нь тодорхой болов. Ингээд аргаа барьж өөр өөрийн гэх дотоодын дайсангүйн эрхээр зовлон жаргалаа нэгтгэсэн хоёр хувьсгалын партизанууд нийлж суугаад Америкийн дайснуудыг муулж, Аль Кайдаг зүхэн үнийн өсөлт, цалингийнхаа дутууг мартан сэтгэл онгойдог болж байв. Гэтэл сая Ерөнхийлөгч Н.Энхбаяр нь Кубад "Америкийн дайснуудын хурал"-д оролцон үг хэллээ. Зүгээр ч үг хэлсэнгүй халуун баяр хүргэж, шинээр Америкийн дайснаар бүртгүүлсэн хоёр улсад хамгийн түрүүн баяр хүргэв. Ингэснээр Америкийн дайснууд бол манай дайсан биш боллоо. Дайсан биш л бол нөхөр байдаг тэр хуулиар бид Аль Кайдагийн талынхан болж хувирав. Иракт байгаа цэргүүд маань ах дүүсийнхээ өөдөөс мэс далайсан байдалтай болж байна. Ингээд Буш ч манай тал, Бен Ладен ч манай тал, Энхбаяр ч манай тал, Элбэгдорж ч манай тал, бүгд манай тал. "Сэрэлт" хэмээх монгол киноны баатар орос эмч эмчилж байсан өвчтөнөө хулгайд алдчихаад "Эй Бумаа, Сүрэн где"( Хөөе Бумаа, Сүрэн хаачив? гэсэн орос үг) гээд хайгаад байдаг юм. Хариуд нь сувилагч Бумаа нь "Эх нь гэж нэг мам нь ирээд аваад явсаан" гэдэг юм. Нэг гэгээн өглөө бүхий л дайснаа алдсан манай ард түмэн: -Эй Бумаа! Дайсан где? хэмээн асууж байна. Хариуд нь: -Энхбаяр гэдэг мам нь нөхрөө болгоод явчихсаан гэх ажээ. 
Б.Цэнддоо

