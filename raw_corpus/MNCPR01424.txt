Япон хэмнэл

Түрүүч нь №260 дугаарт Япон хайр сэтгэл Хайр сэтгэлд хил хязгаар, ялгаатай үнэлэмжийн тухай яриа зохихгүй.
Гэхдээ япончуудын хувьд манайхаас илт өөр өвөрмөц өнгө аяс хадгалагдаж байгааг анзаарснаа хуваалцъя гэж бодлоо. Тэд нээлттэй байж болох зарим зүйл дээр жигтэйхэн хаалттай байдаг хүмүүс. Гэвч энэ нь бодит амьдрал дээр өөр байдаг биз ээ. Ямартай ч олны газар биесээ үнсч, үнсэлцэж байгаа залуус харагдахгүй. Ийм байдалтайгаар хүмүүсийн нүдэн дээр харагдаж болдоггүй юм гэнэ. Уг нь хийсэн кинонуудаас нь харахад тэдний энэ талын үнэлэмж их л өөр шиг мэдрэгддэг. Нийгэм нь ямар нэг байдлаар энэ хандлага чигийг нь дарж, иргэд нь өөрсдөө хүссэн ч ил гаргаж амьдардаггүй учраас найруулагчид илүү зоригтойгоор гаргаж тавьдаг байж магадгүй юм. Энд сүүлийн жилүүдэд ажиллаж амьдарч байгаа нэг монгол залуу ярихдаа "Японд хайр сэтгэлээр хүмүүс гэрлэх нь ховор байх аа. Манай компанийн нэг залуу найз охиноосоо салсан шалтгааныг нь сонсоход үнэхээр хачирхмаар" гэж байсан. Түүний хэлснээр япон залуугийн найз охины гэр нь арай холдоод байдаг юм гэнэ. Гучин км ойрхон биш ч энгийн япон хүн өглөө бүр ажилдаа ийм зайнаас ирэх нь гайхмаар зүйл биш билээ. Гэтэл бас сарын дараа хуримаа хийх гэж байгаа япон танилын маань хэлсэн зүйл намайг бас л алмайруулаад авсан шүү. Дунд сургуулийн нэг ангийн охинтойгоо гэрлэх гэж байгаа тэрээр хэзээ ч түүндээ "хайртай" гэж хэлж үзээгүй гэв. Гэргий болох гэж байгаа бүсгүй нь ч хэлж байгаагүй гэнэ. Ер нь япон хүн хайртай гэсэн үгийг амьдралдаа нэг удаа л хэлдэг байх гэж тэр ярьж байлаа. Харин үүнийхээ оронд таалагддаг гэж хэлэлцдэг гэнэ. Хэдийгээр хайр сэтгэлийнхээ хувьд нээлттэй биш байдаг ч өнөөгийн нийгэмд нь "love hotel" гэсэн ойлголт түгээмэл. Энэ талаар сонин хэвлэл дээр их бичсэн байдаг юм билээ. Хориод хоногийн өмнө хэвлэгдсэн Японы нэг сонин дээр тус оронд зочид буудлын бизнес ашигтай байдаг, ялангуяа "love hotel" гэгдэх цагийн буудлууд ашигтай байдаг талаар бичсэн байлаа. Өдрийн цагаар энэ буудлууд хүн ихтэй байдаг гэнэ. Гэхдээ тэдэнд үйлчлүүлэгчдийн зүгээс түвэг удна гэсэн ойлголт үгүй аж. Бүхий л тасалбар худалдаалах үйлдэл нь автоматжсан энэ орны хувьд хэдэн цагаар өрөө авах мэдээллээ товчлуурт оруулж, мөнгөө төлөхөд л дугаарыг нь заасан өрөөний цахим түлхүүр гараад ирдэг ажээ. Нэгээс гурван цаг нь 3500-4500, зургаан цаг хүртэлх 6000-7500 , хоног нь 20 мянган иенээс дээш байдаг гэсэн ханш байдаг байна. Уншигч та дээрх мөнгөн дүн дээр нэг тэг нэмээд бодчиход л манайхаар хэдэн төгрөг гарах нь тодорхой болчихно шүү. Японд цагаар үйлчилгээ үзүүлдэг буудлуудын эх суурь бүр 1930-аад оноос тавигдсан гэдэг юм билээ. Гэхдээ 1960-1970-аад оноос л мөнгөтэй эрчүүд биеэ үнэлэгч бүсгүйчүүдийг авчирдаг газар болсон гэх. Харин сүүлийн үед биеэ үнэлэгч гэхээсээ илүү нууц амрагууд, хосууд, ер нь л хамт байхыг хүссэн хэнбугай ч хамаагүй ирэх болсон гэнэ. Ийм төрлийн буудлууд сардаа багаар бодоход 400 мянга, оргил үедээ 800 мянган иений ашигтай ажилладаг гэсэн судалгаа байдаг гэж байна лээ. Гэхдээ энэ мэдээлэл амьдрал дээрээс харж, анзаарсан бодит байдлуудтай нь харьцуулан бодоход газар тэнгэр мэт байх юм. Монголын сэтгүүлчдийн сарын турш дадлага хийсэн "Kyodo news" мэдээллийн агентлагийн Олон улсын мэдээллийн албаныхан биднийг дагуулж Ито рүү нэгэнтээ явав. Энэ нь халуун рашаан бүхий далайн эргийн амралтын газар юм л даа. Халуун рашаан бол нийт япончуудын бараг 90 хувь нь дурладаг газар. Тэнд сэтгүүлч япон бүсгүйтэй хамт өрөөнөөсөө гараад явж байхдаа бидэнтэй хамт ирсэн өөр мэдээллийн агентлагийн залуутай тааралдав. Тэр гадуур өмссөн цамцаа тайлаад майктай явж байлаа л даа. Монголд зуны халуун өдрүүдэд эрчүүд үүнийгээ хүртэл тайлаад явж байдаг учраас гайхах юм огт алга. Гэтэл Мияа бүсгүй учиргүй нүүр буруулаад л уучлалт эрээд явчихав. Нөгөө залуу ч нүүр тулахгүйг хичээн, нүд буруулан өрөө рүүгээ гүйж одсон билээ. Мияа тийн тааралдсандаа уучлалт гуйж байгаа нь надад хачирхалтай санагдаж байлаа. Гэвч энэ бол япон ахуй соёлын нэг хэсэг билээ. Түрүүнд өгүүлсэн хайр сэтгэл, ил нээлттэй байдалд бишүүрхдэгийн нэгэн хэсэг л энэ юм даа. Япон ҮйлЧилгээ Уучлалт хүсэх явдал бол Японы үйлчилгээний байгууллагын хамгийн гол хэрэгсэл. Тэгээд бас "баярлалаа" гэсэн үг. Үйлчилгээний соёлоороо дэлхийд нэгдүгээрт орно гэдгийг олон хүн хүлээн зөвшөөрдгийн үндэс энэ. Урьсан зочдоо угтан авах байдлаар нь дэлхийн улс орнуудыг үнэлэхэд Япон арав гэсэн үнэлгээнээс есийг нь авсан тухай сониноос уншсан юм байна. Гэтэл АНУ зургаа, Франц долоо ч байл уу даа үнэлгээ авсан харагдсан. Үнэхээр дэлгүүрт ороод ямар ч бараа бүтээгдэхүүнийг нь хүссэнээрээ харж, сонгож бас сольж хольж болно. Тэнд манай худалдагч нар шиг таныг нүдээрээ олзолж ярвайгаад, халаасыг чинь харцаараа тэмтэрчихээд янз янзаар аашлахгүй учраас бүр ч амар гэж болно. Ажил нь гэрээсээ зайтай байдаг бүсгүйчүүд нүүр амаа энгэсэгдэж амжаагүй бол дэргэдийнхээ дэлгүүрт ороод л гоо сайхны барааны үзүүлэнгээс ханатлаа будаж хэрэглэж ч болдог сайн талтай. Мэдээж худалдагч нь таныг ад үзэхгүй шүү дээ. Хэрэв дэлгүүрийн эд барааг санамсаргүй унагачихвал та биш худалдагч нь танаас уучлалт эрээд эмхэлж гарна. Солонгосын нисэх онгоцны буудал дээр нэгэн хэнэггүй эр тамхинууд унагачихаад холдон явахад худалдагч нь араас нь аягүй хараад өөрөө өрж харагдсан. Үнэндээ Японыхоос тэс өөр харагдаж байв. Харин манайд Солонгосынхоос ч өөр харагдана даа гэсэн бодол төрснийг нуух юун. Наран ургах орны дэлгүүрт цамц, футболик зэргийг өмсөх хэрэггүй. Та зөвхөн цээжин дээрээ л барьж, зохиж байгаа эсэхийг үзэх хэрэгтэй юм билээ шүү. Дор хаяж л өмсч болох үгүйг асуухгүй бол худалдаж авах шаардлага гардаг гэсэн. Худалдагч нарын хувьд хэл мэдэхгүй хүмүүст зарим бэрхшээл гарна. Дэлгүүрт орсноос чинь хойш л "Тавтай морил" гээд хэд хэд дуугарна. Кассчин таны авсан бараа бүрийг дээр дуугаар хэлж үнийн дууг нэгтгэх учраас юу гэж хэлээд байгаа юм бол гэсэн айдас хэл мэдэхгүй хүнд төрөх талтай. Гэхдээ та англиар яриад эхэлбэл тэд хэрэгтэй мэдээллийг мөн л англиар хариулаад өгнө. Манайхны хувьд үйлчилгээний байгууллагын ажилтан гэхээсээ хянагч шалгагч гэж ойлгогддог тэр хүмүүсийн араншин арлын оронд тэс өөр. Хурдан галт тэргээр зорчиж байгаа бол тасалбарыг нягталсан шалгагч дараагийн вагон руу нэвтрэхдээ тан руу нуруугаа харуулалгүй гарч, доор гэгч бөхийж мэндчилээд явчих юм билээ. Манай кассёруудаас тэс өөр соёл дадлыг тэд ийн харуулна. Япон үйлчилгээний гол бэлгэ тэмдэг бол ариун цэврийн өрөө. Ариун цэврийн өрөөний хананд өлгөсөн цааснаас гадна хоёроос гурван боодол тавиур дээр заавал байна. Яагаад ч юм тэгж бэлэн байдлыг хангах шаардлагыг тэд өөрсдийнхөө нүүрийг угаахаас ч чухалчилдаг юм шиг санагдсан. Мэдээж халаагууртай суултуураас нь гадна ариутгагч шингэн, тухлахдаа жийрэглэх цаас зэрэг нь ОО-ийн өрөөний байнгын тавилга. Мөн элдэв дуу чимээ гаргаж байгаадаа зовних үйлчлүүлэгчдийн сэтгэлийг амрааж ус хоржигнож байгаа мэт дуу гаргаж өгөх товчлуур ч байна. Бие засч байгаа хүмүүсийн хувьд таатай бус дуу чимээ гаргах нь их. Энэ тохиолдолд хүмүүс усаа татах нь их байдаг байж л дээ. Тиймээс усаа хэмнэх үүднээс ийм чимээг зохиосон гэх. Зургаан ширээтэй жижигхэн уушийн газрын алга дарамхан 00-ийн өрөөнд 20 орчим боодол ариун цэврийн цаас, хэд хэдэн бүсгүйн сарын хэрэгцээг хангачих ариун цэврийн хэрэглэл байгааг харахад өдөрт зарах хэдэн шил шар айргийнхаа үнийн овоо хөөрхөн хувийг үйлчлүүлэгч нартаа зарцуулчих юм аа гэж бодогдсон шүү. Япон залуус Газар нутгийн хувьд манайхаас дөрөв дахин бага, хүн амын хувьд 50 дахин их энэ орны хувьд газар ямархан чухлыг хэлэлтгүй. Энэ нь баар савны жижгээс нь эхлээд л анзаарагдана. Монголын сэтгүүлчдэд япон залуучуудын очдог газрыг үзүүлэх даалгавар авсан Кобаяшигийн хамт Токиогийн Роппонги дахь нэгэн диско бааранд очлоо. Эхлээд үүдэнд нь рокерууд манаж зогссон бааранд эхлээд очсон л доо. Гэвч биднээс биеийн байцаалт нэхэж, баар руу явахдаа гадаад паспорт хэрэг болно чинээ санаагүй телевизийн сэтгүүлч Д.Ариунзаяа бид хоёр тэнд нэвтэрч чадсангүй ээ. Хаалганаасаа л хар арьстай хамгаалагчтай их нууцлаг газар байсан шүү. Ингээд дараагийн зочилсон газар маань япон охид хар, цагаан ямар ч хамаагүй гадаад эрчүүдтэй нэг нэгээрээ суусан газар байв. Энэ баарны эзлэх талбай нь 50-иад л метр кв байх. Мушгиралдсан шатаар хоёр ч давхар доошилж тэр нь тус бүртээ танхимтай учраас тийм ч бага гэж бас хэлж болохгүй. 17-19 насны эгч дүүс гэмээр шар үстэй хоёр цагаан арьстыг дагуулсан япон залуу тусдаа өрөөнд үнэтэй архи шимэн сууна. Бүжгийн талбай нь цугтаа болохоор гоолиг гадаад бүсгүйчүүдээ нуухыг хүсэвч эс чадсан япон залуу хааяа, хааяа гарч ирж байлаа. Хэдийгээр олигтой бүжиглэдэггүй ч тэр ази хархүү гоёмсог европ охидоо бусдын нүдэнд олзлуулахгүйн тулд тийн байн, байн гарч ирээд байх шиг санагдаж байв. Хар арьстай өндөр, тагдайсан намхан залуучууд хүртэл гэнэт дэргэдээс гарч ирж яриа өднө. Бодвол биднийг япон бүсгүйчүүд гэж бодсон байх. Анзаараад байхад япон хүүхнүүд гадаад л бол хар, шар нь хамаагүйгээр эрчүүдийг сонирхдог гэдэг үнэн бололтой. Гудамжинд хөөнөөс ялгагдахгүй хар арьст залууг дагуулчихаад бахархалтай нь аргагүй алхаж яваа сайхан бүсгүйг харж байлаа. Бас буржийсан шар үстэй рокерийн мотоциклийн ард суусан охиныг бусад нь атаархан харж байгаа нь ч мэдрэгдэж байв. 
Үргэлжлэл бий 
