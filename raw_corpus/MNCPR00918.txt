МИАТ тохиолдлын улсуудын тоглоомын газар биш

МИАТ компани дээр үүсээд буй сүүлийн үеийн нөхцөл байдлуудын талаар гавъяат нисэгч Тамирын Батбаяр байр сууриа илэрхийлж байна. 
-МИАТ компани гэнэт хоёр захиралтай болсон тухай дуулиан дэгдээд байна. Энд чухам юу болоод байгаа тухай танаас тодруулахаар ирлээ?
-Тодорхойгүй нөхцөл байдлын дунд би хэвлэл мэдээллийн хэрэгслээр тайлбар өгч янз бүрийн юм яримааргүй байна. -Одоогийн байдлаар энд удирдлагын аппаратад байгаа мэргэжлийн цорын ганц малгай нь яах аргагүй та байна. МИАТ-ын тэргүүн дэд захирлын тань хувьд танаас бид асуудлыг лавлаж тодруулах шаардлагатай байгаа юм? -ТӨХ-ны тогтоолоор Б.Цогоо захирал халагдаж, оронд нь Б.Эрдэнэбилэг гэдэг захирал томилогдож ирээд үүрэгт ажлаа хүлээж аваад ажлаа хийгээд явчихсан. Гэтэл Б.Цогоо захирал албан тушаалаасаа улс төрийн шалтгаанаар халагдлаа гэж шүүхэд гомдол гаргасан юм байна. Б.Эрдэнэбилэг захирал одоогоор эзгүй байна. -Хаашаа, ямар ажлаар явсан юм бэ? -Өнгөрсөн ням гаригт албан томилолтоор Франц улс руу хуралд оролцохоор явсан байгаа. -Өөрийг тань энэ бүх ажлыг зохион байгуулсан, шинэ захирлаа эзгүйчилсэн гэх ойлголт явж байна л даа? -Өө тийм үү. Үндэсгүй л ойлголт байна даа. Яахав би болсон явдлыг ярья. Даваа гаригийн өглөө Б.Цогоо захирал над руу утасдаад "Би нэг мэдэгдэл хийе ээ. Компанийн зөвлөлийн гишүүдээ цуглуулаад өгөхгүй юү. Шүүгчийн захирамж гарсан байгаа. Тэр захирамжийг танилцуулах гэсэн юм аа. ТӨХ-ныхон мэдэж байгаа" гэсэн ийм асуудал тавьсан. Тэгээд компани руу ажилдаа яваад очтол хэвлэл мэдээллийнхэн цугласан байсан. Асуудал ингээд л өрнөөд явчихсан. Би Б.Цогоо гэдэг хувь хүнд үйлчлээд хүмүүсээ цуглуулах үүрэг өгөөд, ингээд бужигнуулаад явчихсан юм биш. Тэгээд ч хүнийхээ хувьд би хуучин хамтарч ажиллаж байсан захирлаа ингээд ороод ирэхэд "Өө би тантай харьцахгүй" гээд нуруугаа харуулах байсан гэж үү. Тэгвэл би тэгдэг нь биш. Ингээд хэлтэс, албадын дарга нар цугласан, хурлын танхимд орцгоосон. Б.Цогоо захирал шүүгчийн захирамжаа уншиж танилцуулсан. Өөрийгөө хуулийн дагуу үүрэгт ажлаасаа чөлөөлөгдөөгүй байгаа гэж мэдэгдсэн. Шинэ захирлын ирээд томилсон тушаалуудыг хүчингүй болгож хуучин хүмүүсийг томилсон тушаал гаргасан. -Ямар тушаалууд байх юм? -Би эмнэлэгт эмчлүүлж байгаа учраас үүрэг гүйцэтгэгчээрээ тэргүүн дэд захирал Т.Батбаярыг томилж байна гэж мэдэгдээд нэг тушаал гаргачихсан. Тэгээд халагдсан ерөнхий нягтлан болон захиргааны хэлтсийн дарга, хоёр дэд захирлыг ажилд нь буцаан томилох тушаал гаргасан. Ийм алхам хийх гэж байгааг нь би урьдчилж мэдээгүй. Тэгээд үүргийн дагуу ТӨХ-нд мэдэгдэх ёстой учраас ТӨХ-ны дарга Д.Сугарт мэдэгдсэн. Мөн яамны сайд Ц.Цэнгэл рүү ярьж компани дээр үүссэн нөхцөл байдлын талаар мэдэгдсэн. Одоо яах ёстой юм бэ. Ийм ийм асуудлууд боллоо гэж. Нислэгийн аюулгүй байдалд онцгой анхаарал тавьж ажилла гэж сайд надад онцгой анхааруулсан. -Ц.Цэнгэл сайд уу? -Тийм ээ. Сайд надад "Бид наана чинь үүсээд буй нөхцөл байдлыг ойлгож мэдэж байгаа. Хамгийн гол нь асуудлыг шийдтэл нислэгийн аюулгүй байдал болон арын бүх ажил хэвийн, элдэв доголдолгүй явах ёстой шүү" гэж анхааруулсан. -Б.Цогоо захирал яагаад таныг үүрэг гүйцэтгэгчээр томилсон юм бол оо? -Компанийн дүрэмд байдаг л даа. Гүйцэтгэх захирал эзгүй үед автоматаар тэргүүн дэд захирал үүрэг гүйцэтгэгчийн үүрэгт ажилд шилждэг. Тэр дүрмийн дагуу шийдсэн байх гэж бодож байна. -Одоо тэгээд хоёр захиралтай, хоёр үүрэг гүйцэтгэгчтэй болчихоод байгаа юм байна шүү дээ? -Тэгсэн. Б.Эрдэнэбилэг захиралтай ТӨХ нэг жилийн гэрээ хийсэн байгаа. Б.Цогоо захирал ТӨХ-той хийсэн гэрээнийхээ хугацааг дуусаагүй байгаа гэж хэвлэл мэдээллээр мэдэгдсэн. Б.Эрдэнэбилэг явахдаа үүрэг гүйцэтгэгчээр санхүү эрхэлсэн дэд захирлыг томилоод явсан. Томилсон үүрэг гүйцэтгэгч ажлаа хийж байна. Гэтэл би өөрөө гэнэт Б.Цогоогийн томилсон үүрэг гүйцэтгэгч болчихсон. Энэ байдал үнэхээр ойлгомжгүй, маш тодорхойгүй нөхцөл рүү МИАТ-ыг түлхлээ. Ам нээвэл уушги нээ гэдэг. Одоо намайг зовоож байгаа нэг л зүйл байна. Тэр бол нислэгийн аюулгүй байдал. Нисэх хүчин гэдэг энэ онцгой салбар бол улс төржиж, элдэв тогтворгүй байдлыг өөр дээрээ татаж байдаг салбар биш ээ. Би нисэхэд 20 жил ажиллалаа. Сургууль төгсч ирснээс хойш 20 жил болсон байна. Хэлтсийн даргаас авахуулаад захирлын хэмжээнд янз бүрийн түвшинд ажиллаж явлаа. Олон даргын нүүр үзсэн. Нэг дарга ирдэг, нөгөө нь явдаг. Баахан халаа сэлгээ хийдэг. Ирж л байдаг, явж л байдаг. Гэхдээ ийм сонин байдалд орж үзээгүй. ICAO гэж иргэний нисэхийн олон улсын байгууллага байдаг. Эндээс авиа компанийн удирдлагын бүх бүтцийг тодорхойлдог. Гэтэл манайд бүх юм учир утгаа алдсан. Заримдаа ч гайгүй хүмүүс ирж л байх юм. Зарим нь ч дээ. Арай ч гэмээр улсууд шургаад л авах юм. Миний хувьд энэ ажлыг авч ч явсан. Өгч ч явсан. Надад тэгж тамга тэмдэг, ширээ сандалтай зууралдаж, ирсэн явсан дарга даамлуудыг налж наалдаж явдаг зан байдаггүй. Тэр үхэлдээд хардаж сэрдээд байгаа албан тушаалыг нь өгөөд гарахад маргааш нь би хөх тэнгэртээ хөлгийнхөө жолооны ард суугаад ниснэ. Ажиглаад байхад хүмүүс үнэхээр муухай эвдэрчээ. Яасан ч ойворгон, хөнгөн болсон юм. Ямар ч их хар сэртэй байдаг юм. Нисэх хүчин бол өөрийн гэсэн характертай тусгай алба шүү. Нисэх хүчинд савсаг, далбанагуур характер зохидоггүй. Энэ салбар тайван амгалан, элдэв дарамт шахалтгүй ажил үүргээ явуулах ёстой. Тохиолдлын мэргэжлийн бус улсуудын нисч буудаг дамжаа болох ёсгүй. Манай нисэгч, инженер техникийн бүрэлдэхүүн нэлэнхүйдээ мэргэжлийн характертай дуу цөөтэй, эр зоригтой хүмүүс байдаг. Манай нисэгчид бол дэлхийн зиндааны нисэгчид. Би нислэгээ мэднэ. Нисэх хүчнээ мэднэ. Мэддэгийн хувьд мэргэжлийн энэ өвөрмөц байгууллагыг улс төржүүлж сүйтгэхийн эсрэг байдаг. Ерөнхийлөгч Н.Энхбаяр чуулганы нээлтэд хэлсэн үгэндээ "Төрийн албыг намгүй болгох ёстой" гэж маш чухал санал санаачилга гаргасныг манайхан дор бүрнээ тунгааж үзээсэй. Энэ үнэхээр чухал бодлого гэж боддог. Нисэх хүчний албан хаагчид нам бус байна гэсэн заалт ч олон улсын зарим дүрэм журамд заасан байдаг. -Сүүлийн томилгоогоор танайд дарга аав нарын баахан давилуун хөвгүүд ирсэн гэж сонссон. Шинэ дарга нартайгаа хэр танилцаж амжсан бэ? -Би хүнийг залуу насаар нь баалах дургүй. Угаасаа хүний залуу насанд бүх юм байдаг. Захирлуудтай сайн танилцаж амжаагүй байна. Б.Цогоо захиралын хувьд бол би нэг жил хагас шахуу хугацаанд хамтарч ажилласан болохоор илүү олон зүйлийг хэлж чадна. 
Б.Ганчимэг

