АНУ-ын Ерөнхийлөгч Жорж Буш өнөөдөр Монголд айлчилж байна

АНУ-ын Ерөнхийлөгч Ж.Буш өнөөдөр манай улсад айлчлал хийхээр ирнэ. Тэрээр Буянт-Ухаагийн олон улсын нисэх онгоцны буудалд тусгай онгоцоор газардаж, тэндээсээ шууд Төрийн ордон руу хөдлөнө.
Хүндэт зочныг угтах ёслолын арга хэмжээ өндөрлөсний дараа хоёр улсын Ерөнхийлөгч нар албан ёсны хэлэлцээр хийх юм байна. Үүний дараа манай Ерөнхий сайд АНУ-ын Ерөнхийлөгчид бараалхах аж. Мөн УИХ-ын дарга Ц.Нямдорж Ерөнхийлөгч Ж.Буштай уулзах юм байна. АНУ-ын Ерөнхийлөгч энэхүү айлчлалынхаа үеэр УИХ, Засгийн газрын гишүүд, ахмад, залуус, эмэгтэйчүүд болон олон нийтийн байгууллага, Ирак, Афганистанд энхийг сахиулах үүрэг гүйцэтгэсэн цэргийн албан хаагчдын төлөөлөл болон өдгөө үүрэг гүйцэтгэж буй цэргийн албан хаагчдын гэр бүлийн төлөөлөгчидтэй уулзалт хийнэ. Уг уулзалтын үеэр Ерөнхийлөгч Ж.Буш Монголын ард түмэнд хандаж үг хэлэх юм байна. Түүнчлэн хүндэт зочид малчин айлд зочилж урлагийн тоглолт сонирхох аж. Харин тэргүүн хатагтай Лаура Буш манай тэргүүн хатагтай О.Цолмонтой уулзахаас гадна улс төрч, ажил хэрэгч эмэгтэйчүүдийн төлөөлөлтэй уулзах юм байна. АНУ-ын Ерөнхийлөгч Жорж Буш 1946 оны зургадугаар сарын 6-нд АНУ-ын Коннектикут мужийн Нью Хээвэн хотод төрсөн. 1968 онд Иелийн Их сургуулийг түүхийн чиглэлээр бакалавр, 1975 онд Харвардын Их сургуулийн Бизнесийн удирдлагын сургуулийг магистрын  зэрэгтэй дүүргэсэн. 1975-1988 онд Техас мужийн Мидланд хотноо эрчим хүч, газрын тосны бизнес эрхэлсэн. 1988 онд Эцэг Ж.Бушийнхаа Ерөнхийлөгчийн сонгуулийн кампанит ажилд оролцсон. 1989-1994 онд "Техасын Рэнжерс" бэйсболын багт түншүүдийн хамт хөрөнгө оруулалт хийж, багийн эзнээр ажилласан. 1994-1998 онд Техас мужийн Захирагчийн сонгуульд ялалт байгуулж, тус мужийн Захирагчаар ажилласан. 1998-2001 онд Техас мужийн Захирагчаар дахин сонгогдон ажилласан. 2001 оноос АНУ-ын Ерөнхийлөгчөөр сонгогдон ажиллаж байна. 1977 онд Лаура Буштай гэрлэсэн. Барбара, Женна хэмээх ихэр хоёр охинтой. АНУ-ын тэргүүн хатагтай Лаура Буш 1946 оны арваннэгдүгээр сарын 4-нд Техас мужийн Мидлэнд хотод төрсөн. Өмнөд Методист Их сургуулийг дунд сургуулийн багшийн мэргэжлээр бакалавр, Техасын Их сургуулийг номын сан судлалаар магистрын зэрэгтэй дүүргэсэн. Лаура Буш боловсролын салбарын асуудлыг голчлон анхаардаг төдийгүй эрүүл мэнд, хүний эрх, байгаль орчныг хамгаалах чиглэлд идэвхтэй ажиллаж байгаа. "Хүүхдийг багаас нь сургалтад хамруулах" хөтөлбөрийн хүрээнд багш нарыг дадлагажуулах, давтан сургах, багаар багшлах аргыг нэвтрүүлэх зэрэг хэд хэдэн дэд хөтөлбөр хэрэгжиж байна. Тэрээр ЮНЕСКО-ийн бичиг үсэгтэн болох 10 жилийн хөтөлбөрийн хүндэт Элчин сайдаар томилдогдсоноос хойш гадаад улс оронд охид, эмэгтэйчүүдэд боловсрол эзэмшүүлэх чиглэлээр багагүй санаачилгууд гаргаж байна. Конгрессын номын сантай хамтран 2001 оноос эхлэн Вашингтон хотод жил бүр "Номын их наадам" зохион байгуулж, энэ арга хэмжээндээ дунджаар 85 мянга гаруй уншигч, сонирхогчийг тогтмол хамруулдаг байна. Иракт эх нялхсын төв барих асуудлыг санаачилсан бөгөөд хорт хавдартай тэмцэх хөдөлгөөнийг тэргүүлж, америкийн олон нийтэд зөв хооллолт, дархлаажуулалтаа сайжруулахын ач холбогдлыг таниулах үүднээс Үндэсний зүрх, уушиг, цус судлалын төвтэй хамтран ажилладаг. Ерөнхийлөгч Ж.Бушийн ивээл дор байгуулагдсан "Америкийн залуучуудад тусламж үзүүлэх санаачлага" хөтөлбөрийн хүрээнд Лаура Буш олон нийтийн арга хэмжээнүүдэд оролцож үг хэлэх, эцэг эх, хүүхдүүдтэй санал бодлоо солилцох зэргээр хүүхэд залуучуудыг хэрэг зөрчил сургууль завсардалтаас урьдчилан сэргийлэх чиглэлээр идэвхтэй үйл ажиллагаа явуулдаг. 

