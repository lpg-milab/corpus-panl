№299 (17202)    
1988 оны арван хоёрдугаар сарын 14.
СОЦИАЛИСТ ӨРСӨЛДӨӨН

Нийгмийн үйлдвэрлэлийг эрчимжүүлэх, чанар, үр ашгийг дээшлүүлэх, хамт олны нийгмийн асуудлыг шийдвэрлэх, хүний хүчин зүйлийн ролийг өндөржүүлэх маш чухал хөшүүрэг бол социалист уралдаан мөн. Социалист уралдааныг удирдан зохион байгуулах ажлын арга барилыг сайжруулах талаар манай намаас удаа дараа чухал чухал тогтоол шийдвэр гаргаж тодорхой заалт өгсөөр ирсэн билээ. 

Нам, төр, олон нийтийн удирдах байгууллагууд хамтарч Социалист уралдааныг байнга өрнүүлэн арга хэлбэрийг нь сайжруулахад ихээхэн анхаарч байгаа боловч нийгмийн амьдралын бүх хүрээнд өөрчлөлт шинэчлэл болж буй өнөө үед социалист уралдааныг ч шинэ нүдээр харах хэрэгтэй боллоо. Уралдааныг эдийн засгийн шинэчлэл, аж ахуйн механизмтай холбох хэрэгтэй бөгөөд хувь хүн, цех, тасаг, бригад, үйлдвэр, байгууллагын хэмжээнд үүрэг боловсруулахад нь дээрээс шахаж шаардах биелэх боломжгүй, тооцоогүй амлалт үүрэг авахуулж зөвхөн уриалан дуудаж элдэв болзол зарлах мэтийн хэлбэрдэлтээс салах нь чухал юм. 

Шинэ нөхцөлд социалист уралдаан агуулгын хувьд баяжиж, хэлбэрийн хувьд өөрчлөгдөн социалист өрсөлдөөний шинж төлөвт аажимдаа шилжинэ гэж үзэж болох юм хэмээн саяхан хуралдсан Ардын Их Хурлын арван нэг дэх удаагийн сонгуулийн тавдугаар чуулган тэмдэглэсэн билээ. 

" Аж ахуйн механизмыг хэрэгжүүлэхэд уралдааны ач холбогдол зарим хүмүүсийн дутуу ойлгож байгаа шиг үеэ өнгөрөөсөн хэрэггүй зүйл огтхон ч биш, харин хэлбэр агуулгаараа боловсронгуй болж шинэ шатанд дэвшиж хөгжих ёстой зүйл юм. 

Төлөвлөлт, санхүү, зээл, шагнал, урамшуулал зэрэг эдийн засгийн хөшүүрэг хичнээн хүчтэй ч хөдөлмөрчин хүний их чадавхи, сэтгэл, зүтгэлийг бүрэн нээн гаргахад уралдаан юугаар ч сольшгүй нөлөөтэй, үнэнхүү дайчлагч зэвсэг байх нь эргэлзээгүй. 

Өнөөгийн шинэ нөхцөлд социалист уралдааныг хөдөлмөрийн хамт олны санаачилгад түшиглэн эдийн засгийн аргад шилжих, аж ахуйн тооцоо нэвтрүүлэх, хамт олноороо гэрээ, түрээсээр ажиллах зэрэг хөдөлмөр зохион байгуулалтын хамтын дэвшилт хэлбэртэй нягт хослуулан, социалист өрсөлдөөний хэмжээнд хүргэвэл ихээхэн амжилт олох нь дамжиггүй юм. 

Улсын төлөвлөгөө боловсруулах явцад уралдааны үүрэг авч байгаа нь үйлдвэр, байгууллага, хамт олон, хүн бүрийн амлалт үүргийг улам илүү үндэслэлтэй болгох боломж бүрдүүлж байна. Хүмүүс уралдаанд биеэ дааж үүрэг амлалт авах нь дэвшилттэй арга мөн боловч зарим хүн өөрийнхөө хариуцан гүйцэтгэдэг ажлаа үүрэг болгон бичээд түүнийгээ уралдааных гэж үзэж, сайн биелүүлэхээр амлаж хэлбэрддэг байна. 

Чанар, үр ашиг дээшлүүлэх, тэргүүн туршлага, шинжлэх ухаан, техникийн ололтыг нэвтрүүлэх, нөөц дайчлах, цаг зардал хэмнэх гэхчлэн гол чухал үзүүлэлтийг социалист уралдааны үүрэгт тусгавал өгөөжтэй ажил болох ёстой. 

Сүүлийн үед энгийн болон түрээсийн гэрээгээр ажиллах талаар малчид, тариаланчид их сонирхдог болж, нэгдэл, аж ахуйдаа мөрдөж байгаа хөдөлмөрийн нормыг үндэслэн мал, эргэлтийн талбайг тодорхой хугацаагаар хариуцан авч нэгж бүрээс авах бүтээгдэхүүн, олох ашиг шимийн хэмжээг сүүлийн жилүүдэд хүрсэн түвшингээс ахиулж тодорхой ур дүнд хүрэх чиглэлтэй гэрээ байгуулж, түүнээ биелүүлсэн нөхцөлд ямар шагнал урамшилтай байхаа ч тодорхой зааж ажил хэрэгч үүрэг авч байна. Энэ нь үнэн хэрэгтээ өрх гэрээрээ, хамт олноороо гэрээлж түрээсэлж ажиллахын гол давуу тал учраас тийм нөхцөлд социалист уралдаанд бас давхар үүрэг авахуулахаар шахах шаардлагагүй болно. 

Түүхий эд, материал харилцан нийлүүлдэг ажил төрлийн шууд холбоотой үйлдвэр, аж ахуйн газар, байгууллага, цех, тасаг, салаа, ферм, бригад, хэсгийн хооронд уралдааны гэрээ байгуулж ажилласнаар хүмүүс бие биеийнхээ болон улс нийгмийнхээ өмнө ухамсартай хариуцлага хүлээж үүрэг авч байгаа хэрэг мөн. 

Өөрийгөө санхүүжүүлж, орлогоороо зарлагаа нөхөх, аж ахуйн тооцоотой ажиллах, хөдөлмөр зохион байгуулалтын дэвшилттэй хэлбэрийг нэвтрүүлэх нөхцөлд уралдааныг хэрхэн үр дүнтэй зохион байгуулах онол, арга зүйн үндэслэл нэн чухал иш. Социалист уралдааныг эдийн засгийн шинэ механизмтай ингэж нягт уялдуулан боловсронгуй болгох онол, арга зүйн олон асуудлыг шийдвэрлэхэд МҮЭ-ийн Төв Зөвлөл санаачилгатай ажиллах цаг болжээ. 

Уралдаан өрнүүлэхэд дан ганц эдийн урамшууллаар өрөөсгөлдөлгүй, сэтгэл санааны урамшууллын нөлөөг дээшлүүлж уралдаанд түрүүлэгч, шинийг санаачлагч жинхэнэ үйлдвэрлэн бүтээгч ажилчин, малчин, сэхээтэнд цол, шагнал, одон медалийг гар таталгүй хүртээж, улс, орон нутаг салбарын хэмжээнд өргөн алдаршуулах, туршлагыг нь сурталчлах цалин хөлс, шагналын хэмжээг ч зоригтой нэмэх хэрэгтэй байна. Уралдааныг удирдах, гардан зохион байгуулах, шалгаж дүгнэхэд ч шинээр сэтгэж, арга барил, зохион байгуулалтын өөрчлөлт хийх шаардлагатай байна. 

Шинэчлэлийн нөхцөлд эдийн засгийн уралдаан, социалист өрсөлдөөнд ялах гол болзол нь үйлдвэрийн газрууд хамгийн бага зардлаар илүү үр ашигтай, чанар сайтай, өрсөлдөх чадвартай бүтээгдэхүүн үйлдвэрлэж, хөдөлмөрчдийн эрэлт хэрэгцээг дүүрэн хангах, ашиг орлогоо нэмэгдүүлж, илүү өндөр үр дүнд хүрэхэд оршино. 

Эдийн засгийн уралдаан зөвхөн материаллаг үйлдвэрлэлийн хүрээ төдийгүй, соёл шинжлэх ухаан, үйлчилгээний хүрээг хамарч ажил, үйлчилгээний чанарыг дээшлүүлэхэд нэгэн адил үйлчлэх ёстой. 

Улсын үйлдвэрийн газрын хуульд эдийн засгийн уралдаан өрнүүлэх эрх зүйн үндсийг заасныг чадварлагаар ашиглан үйлдвэрийн газрууд бие даасан байвал эрх, хэмжээндээ түшиглэн, эдийн засгийн өрсөлдөөн уралдааныг хөгжүүлэн социалист уралдааны агуулга, хэлбэрийг баяжуулж социалист өрсөлдөөний үе шатанд дэвшин ороход түлхэц өгөх хэрэгтэй байна. 

