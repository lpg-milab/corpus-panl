Байлдагч Харригийн аз жаргал

Их Британи, Умард Ирландын нэгдсэн вант улсын хатан хаан II Элизабетийн ач хүү Харриг Афганистанаас яаралтай буцаасан тухай мэдээлэл дэлхийн бүхий л хэвлэлээр цацагдлаа. Одоо харин түүнийг алан хядагчдын өлгий нутагт алба хааж байсан мэдээллийг тараасан эзнийг олж тогтоох ажил ид үргэлжилж байна. Аюулгүйн албаныхан энэ асуудлыг хөөцөлдөж байх үед хунтайж Харри Афганистанд байсан аз жаргалтай өдрүүдийнхээ тухай ганихарч суугаа биз ээ.
Тэр Афганистанд алба хаахаар очсоныхоо дараахан "Би энд их аз жаргалтай байна. Виндзорын ордны эргэн тойрныхны хов жив, сэтгүүлчдийн хэл амнаас ангид амар амгалан байна" гэж байжээ. Тэр бүр Афганистанд байхдаа усанд орохгүй удаж, хувцсаа тайлахгүй хэд хонож үзсэнээ бахархан ярьсан байна. Хүн өөрт байхгүй зүйл рүүгээ шунан тэмүүлдэг шиг энгийн боргил амьдрал хунтайж Харригийн сэтгэлийг хөдөлгөжээ. Төрсөн цагаасаа язгууртны уламжлалт хэв журам, хатуу дэг жаягаар амьдарч, хэвлэлийнхний хэл аман дор өсч өндийсөн түүний хувьд хэн ч өөрийг нь сонирхохгүй элсэн цөлд залуу эрийн ёсоор алба хаах сонирхолтой байсан нь мэдээж. Тиймээс ч Афганистанд байснаа амьдралынхаа хамгийн аз жаргалтай өдрүүд хэмээн онцолж байгаа юм. Эрэгтэй хүүхэд бүрийн хувьд хүчтэй, эр зоригтой гэдгээ мэдэрч, бусдад харуулахыг хүсдэг. Хунтайж гэсэн эрхэмсэг гуншингаасаа болоод бусад хөвгүүд шиг дургүй хүргэсэн бандийн нармайг нээж, таалагдсан охиныхоо үснээс чангаах эрх түүнд тэр бүр олддоггүй байсан. Түүний хийсэн үйлдэл бүр хэвлэлээр бичигдэж, өөрийгөө таних гэж яваа залуу хүн гэхээс илүүгээр хааны удам ийм байх ёсгүй гэж хахирган ханддаг байлаа. Тийм ч нээлттэй биш, сэтгэл дотроо бүгдийг эргэцүүлж, бас тэр бүхнээ гаргахдаа эв хавгүйхэн илэрхийлчихдэг энэ хунтайж өөрийн гэсэн зовлонтой, гунигтай. 1985 оны есдүгээр сарын 15-нд хорвоод мэндлэхэд нь түүнийг угсаа залгамжлах хунтайжийн үр сад учраас ёслол төгөлдөр угаалга үйлдэж, загалмайлсан нь мэдээж. Гэвч төрөөд удаа ч үгүй байсан түүний тухай нэгэн шуугиан дэгдсэн нь Харриг хунтайж Чарльзийн хүү биш гэсэн яриа байлаа. Түүнийг Диана гүнжтэй тодорхой хугацаанд амрагийн холбоотой байсан гэгдэх Жэймс Хевитийн хүү гэх болов. Гэвч хэргийн эзэн Жэймс өөрөө үүнийг үгүйсгэж, гүнжтэй учир ургуулах үед Харри хэдийнэ олдсон байсан гэснээр энэ хэл ам намжсан юм. Цэцэрлэгээс эхлээд дараа, дараагийн сургуульдаа ахыгаа л дагаж явсан Харрид адилхан хатан хааны цусан төрөл атлаа хаан ширээ өөрийнх нь болохгүй гэдгийг мэдэрч өсөх амаргүй л байсан байх. Бас эцэг, эхийн нь салалт, ээжийнх нь нууц амрагтайгаа явж байгаад харамсалтайгаар амь насаа алдсан автомашины осол. Арван хоёр настай хөвгүүн ээжээсээ өнчирч хоцрох нь ямар хэцүү байсныг хэн ч мэдэхийг оролдож байгаагүй. Харин ээжийнх нь үхэлд түүний амьдарч ирсэн ордныхныг буруутгаж, бас хөл хүнд байсан, үгүйг нь тогтоох гэж чармайсан олон үйл явдал түүнд амаргүй байсан биз ээ. Бас аавынх нь олон жилийн амраг Камила Паркертэй холбоотой асуудал ч бий. Тиймээс тэр өөрийнхөөрөө л Харри гэдэг хүнийг илэрхийлэх гэж оролдож эхэлсэн нь шүүмжлэл дагуулж эхэлсэн юм. Тэр "Колони ба үндэс угсаа" гэсэн агуулгаар хувцаслаж ирэх ёстой нэгэн цэнгүүн дээр нацистуудын хувцсыг өмсч ирсэн нь жинхэнэ шуугиан тарьсан. Уг нь Английн нэгэн инженер Чарльзийн хүү Харри ийм хувцастай цэнгүүнд ирсэн бол хэн ч гайхахгүй байлаа. Харин хатан хаан Элизабетийн ач хүү ийн хувцасласан нь хатуу шүүмжлэл дагуулсан билээ. Тиймээс ч Харри олон нийтийн өмнө албан ёсоор уг үйлдэлдээ хүлцэл өчсөн. Түүний хүүхэд насны сонирхол, гэнэн сэтгэлээр хийсэн болгонд наснаас нь илүү ачаа үүрүүлдэг байв. Тэгээд л Английн ард түмний хайрлан бахархдаг хатан хааны гэр бүлийнхэн ингэж байна, эсвэл татвар төлөгчдийн мөнгөөр ингэлээ гээд бичиж өгнө. Дэлхийн аль ч газраас илүү Англид л хааны гэр бүлийнхэн олны анхаарлыг хамгийн ихээр татдаг гэдэг. Харин энэ онцлог нь ах шигээ дүрэм журмыг ягштал биелүүлж чаддаггүй Харрид юу юунаас илүү хэцүү байв. Тэр ахаасаа зан араншингийн хувьд тэс өөр нь олон зүйл дээр харагддаг. Сэтгэлдээ хэн нэгнийг өөрөө хүртэл таньж амжаагүй явахад нь хэвлэлүүд найз охиныг нь гээд өргөмжлөн зарлаж орхидог байжээ. Харригийн хувьд найз охин нь гэгдэж болох хүн Чельси Дэви байсан юм. Африкийн цагаан арьстан гаралтай Зимбабвед төрсөн энэ охинтой 2005 оны есдүгээр сард 21 насныхаа төрсөн өдрөөр хамт явж байсан нь олны хараанаас мултраагүй. Тэднийг үүнээс жил гаруйн өмнө холбоотой болсон гэдгийг ч тогтоосон байна. Харин Дэви үүнээс жилийн дараа улс төрийн мэргэжлээр үргэлжлүүлэн сурах болсноос хойш тэдний харилцаа нам гүм болжээ. Түүнд хунтайжийн хувьд хүлээх үүрэг нэлээд байдаг. ДОХ-ын эсрэг санг удирдахаас эхлээд хүмүүнлэгийн ажиллагаануудад зайлшгүй орох ёстой болдог. Гэхдээ түүний хийсэн зөв сонголт нь язгууртны цэргийн "Сандхерст"-ийн академид элсэн орсон явдал байсан юм. Тухайн үедээ Харригийн шийдвэрт хүмүүс гайхаж байсан ч түүний зөв алхам хийсэн нь удахгүй мэдэгдэж эхэлсэн гэж болно. Дандаа шүүмжлүүлдэг Харри армид очсоноор сайн мэдээ олныг дуулгадаг болсон. Армид л тэр жинхэнэ ёсоор хүмүүжсэн гэж болно. Терроризмын эсрэг холбоотны гол гишүүн Английн хунтайж Иракт энхийг сахиулахаар очих дуулиан өнгөрсөн жилээс эхлэн яригдав. Тэр 2007 оны тавдугаар сараас зургадугаар сарын хооронд Иракт алба хаахаар очих нь тодорхой болчихсон байлаа. Гэвч алан хядагч бүлэглэлийнхэн түүнийг барьцаалан авахаа мэдэгдэж, бас ч нарийн хуйвалдаан хийхээр бэлтгэж байгаа нь тодорхой болсон тул Харригийн мөрөөдөл бүтэлгүйтсэн юм. Хунтайж нь энгийн цэргүүдтэйгээ хамт дарийн утаа үнэрлэж, дайнтай газар очих нь Виндзорын ордны хувьд боломжийн оноог цуглуулах боломж. Гэвч хатан хаан Элизабет бол зөвхөн нэр төрийн төлөө ачийнхаа амь насаар дэнчин тавьж, азаа үзэхээргүйгээр өндөр настай билээ. Тиймээс Ирак руу бусадтайгаа хамт алба хаана гэсэн шийдвэр бол цэвэр Харригийн хүсэл сонирхолтой холбоотой байсан нь харагддаг. Гэвч Иракт алба хаах хувь түүнд олдсонгүй. Харин Афганистан бол Иракийн дэргэд аюул багатай бас олон улсын энхийг сахиулах хүчнийхэн олон жилийн турш алба хаасаар ирсэн учраас харьцангуй зөв сонголт болсон. Их Британийн хэвлэлүүд амласан амандаа хүрч, Харриг тэнд байгаа талаар ганц үг ангайгаагүй ч АНУ-ын хэвлэлд түүний Афганистанд байгаа зураг гарснаар түүнийг яаралтай буцаасан. Энгийн хүний тэр дундаа жинхэнэ цэрэг эрийн амьдралаар амьдарч асан өдрүүд нь цөөхөн учраас тэр амьдралынхаа хамгийн аз жаргалтай өдрүүд гэж онцолж байгаа биз ээ. Талибуудын томоохон зэвсэгт бүлэглэлийнхэнтэй хаяа хатган амьдарч байсан нь хунтайж Харрид бусдаас онцгой гэдгээ мэдрэхгүй амьдарч байсан цөөхөн өдрийн нэг. Харриг хатан хааны ач гэж онцолдог нь цэргийн тангараг өргөсөн түүний хувьд сул тал мэт санагддаг нь мэдээж. Афганистанд алба хааж байгаа нь мэдэгдлээ гээд сүр бадруулан буцаасан нь түүнд бүр ч гутамшигтай мэт бодогдсон байх. Сүүлийн үед хэвлэлүүд Харриг нохойд хөөгдсөн мэт яаран буцсаныг буруутгаж эхэллээ. Уг нь зөв алхам болсон талаар ам нэгтэй л байсан юм сан. Ер нь ямар ч алхам хийсэн тэр бичигдэх л байсан. Яагаад гэвэл тэр хааны гэр бүлд төрсөн хунтайж Харри шүү дээ. 
Э.Энэрэл
