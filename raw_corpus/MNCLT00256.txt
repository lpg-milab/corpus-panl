Л.ДАШНЯМ

УХААНАА МОХИРУУЛСАН НЬ 

	Үд хэвийх үед хүйтний эрч чангарч агаар-тэнгэр хэмээх аав ээжийн л адил дотно энгүүн санагдагч хязгаар үгүй их Орон зайгхэн нэг нь тугалган үүлсээр зай завсаргүй чигжиж, хэрвээ хүнсэн бол хөөрхийг минь хавирга сүврэг рүү нь ёворч төнхөж байна уу даа гэм этгээд сонин бодол төрнө.
	Хашаанд хэдэн тахиа хошуу хөдөлгөх хүйтэн нойтныголжядан ийш тийш жооргонон гүйлдэж, саравчны нөмөрт уяатай хэнз тугал байн байн үмбөө- үмбөө гэж гомдолтойёо мөөрнө.
	Мөнхзул хоймроо өөрөө өөртэйгөө наадан "дөрвөн бэрх"-ээ хаясаар л суув.
	Хэдэн арав дахин орхисон боловч энэ удаагийнх шиг ийнхүү ганц ч удаа дөрвөн бэрх буулгүй зовоож байсан нь үгүй. Ядаж хоёр морь зэрэг бууж баярлуулсангүй. Хоёр юмуу аз болж гурван морь зэрэг буувал Мөнхзул дөрвөн бэрх бууснаас ч илүү их баярладаг байв. Тэгж ч гялайсангүй. Яаж шившивч, юу хүсэж мөрөөдөн, арга баашаа баравч дөрвөн бэрх бууж нэгээхэн ч удаа магнай тэнийсэнгүй.
	Сүүлдээ бүр хор нь хөдөлж, шагайгаа харж амжилгүй шахам алавхийн шүүрч, ууртай нь аргагүй бут бут цацалж эхлэв.
	Тийн үйлээ барж суусаар аавыгаа ажлаасаа ирэхэд нь угтаж боссон ч үгүй, ээж нь нөгөө л эрээд олддоггүй хүрэгч үнээгээ хайхаар яваад ирээгүй байгааг ч хэлж амжсангүй.
	Уг нь аавыгаа орж ирэнгүүт ухасхийн очиж үнсүүлэх ч юмуу, том болоод даагдахаа болилоо гэлгүй хааяа "хүп-ай!" хэмээн толгой дээрээ өндөр өргөхөд нь маш их таацдаг байлаа. Энә удаа тэгье ч гэж бодсонгүй.
	Аав нь урьдынхаараа л анир чимээгүйхэн орж ирээд баруун хоймор уруу пар пирхийн очиж орныхоо булан дээр лүгхийтэл суугаад, үе үе үл мэдэгхэн санаа алдаж байх шиг болсноо төдөлгүй гараад явчихжээ.
	Баяртөр гарангуут пин рүүгээ хэд алхаснаа зопусан гэр рүүгээ эргэж, тэгснээ больж, дахиад л пин рүүгээ шийдмэгхэн алхалсаар очиж хаалга чихруулан орсон гэдгийг Мөнхзул огтхон ч мэдсэнгүй. Мэдэхгүй байгаасай! ч гэж аав нь хүссэн байжээ.
	Энэ өдөр хөөрхий аавд нь юу бодогдож, ямархан шийдэнд хэрхэн хүрснийг тэрвээр яахин мэднэ. Аав нь амин хайртай хүүгээсээ, аврал хайрлагч, хүмүүн төрөлтнөөс тэр байтугай тэнгэр бурханаас ч өөрийгөө нуухаар шийдсэнийг тэр яахан төсөөлнө.
	Одоо бол аав нь аав бус зүүд зэрэглээ, бас сэтгэлийн нулимс болон замхран цөглөжээ... Түүнийг тэр бас яахан мэднэ.
	Аав нь өөрийгөө дийлж, тэрхүү дийлсэн ухаанаа мохируулахаар зориглон, урд нэг үед "зах дээр борлуулж хоолны нэмэр болгоно" хэмээн бодож, хаягдлыг эд болгосон сайхан шар сураа "үйлий нь үзээд", энэхүү зэвэргэн хүйтэн үдшийн эзэнгүй агаарыг эцсийн удаа зовиуртайяа залгиад, орчлонт хорвоогийн аврал үгүйг үзүүлсэн байлаа...
	Мөнхзул дөрвөн бэрхээ хаясаар л сууна.

              *           *            *

Баяртөр "тэнэг" төрсөндөө гутардаг байв. Уг нь өөрөө өөрийнхөө тэнэг цэцэн алин болохыг эс мэддэг боловч сургуульд сурч байхдаа, ялангуяа "том" ангид суралцаж байх үедээ зарим багш "эргүү толгой", "тэнэг толгой" гэж дуудах бүрд "би үнэхээр тэнэг төрсен юм байлгүй дээ" гэж итгэдэг болжээ. Физик хими мэтийн хичээл дээр хичнээн хичээгээд өөдтэй үг дуулж явсан нь нэг үгүй. Хэн нэг "магтуулагчийн" дэргэд сууж багшаас нуухын чинээгээр нууж байгаад хуулаад үзсэн ч мөн л аанайхан "муугаа" л дуудуулдаг байв.
	"Зохион бичлэг" хэмээх бодвоос хэн ч чадмаар ажлыг хүртэл хүний санаанд нийцэхээр хийж байсан удаа үгүй. "Аав бид хоёрыг хөдөөнөөс ирэхэд эмээ баярласан гэж жигтэйхэн" гэж зохиочихоод, нарийндаа бол зохиосон ч биш, эмээгийнхээ яаж баярлаж байсныг лут сайхан гаргачихлаа гэж бодсон чинь багш нь "уг нь арай л урлагтай бичиж болох л байж дээ!" хэмээн хамрынхаа үзүүрийг оролдох буюу эсвэл долоовор хуруугаар чамархайгаа түшин их л ухаан зарж суух нь үзэгдэнэ.
	Зарим хүүхэд ийм өгүүлбэрийг Баяртерийн бодлоор бол дэндүү чамирхуулах боловч тэр нь харин багш нарт сүрхий таалагддаг бололтой. Зүгээр нэг ирэх биш, зүгээр л жигтэйхэн их баярлах биш, багшийнх нь хэлдэгээр арай нэг урлагтай, жишээ нь "аав бид хоёрыг улаан москвичаараа нисэх мэт довтолгон ирэхэд эмээ минь хүүхэд шиг дэгдэн ирж магнайгаа хагартал баярлав" гэж зохиовол л болоод явчих шиг болно. Худлаа үнэн ч
хамаагүй тэгж л бичих учиртай гэж ойлгогдоно.
	Тоо бодлого гэдэг нь бүүр ч хэцүү. Тийм ийм юмны тухай гээд амьдралд байдаг юм ярьж байгаа бол ч яахав. Хэдэн мянгаар нь, түм бум, тоо томшгүй тоо ч ярьж байсан яахав. Гэтэл алгебр мэтийн аль ч учрыг нь олоход бэрх, яаж бодоод, хэнээр яаж заалгаад ч нэмэргүй зүйл зааж эхэлсэн нь Баяртөрийг өөрийнхөө тэнэгийг арга буюу хүлээхэд хүргэжээ. Дэмий л дэвтрээ тэврэн, орой дээрээ 2 буюу 3-ын тоо зүүсэн "Х", " У" үсгүүдийг шуухитнан ширтэж, хананы эре, цацлын халбага мэттэй зүйрлэн, дотроо дүрслэн бодож суухад зугаатай ч юм шиг, гэвч тэр нь зугаа цэнгэл бус эрдэм ном ахул үнэлгээ шаарддаг бөгөөд тэр нь нөгөө л айхавтар "муу" хэмээх үгийг "дэвэргэх" тул тэсэж тогтохын арга үгүй.
	Хүүхдүүд ч Баяртөрийг тэнэг амьтан гэдэгт итгэдэг шиг байв. "За тэнэг нь ч яахав яриангүй тийм төржээ гэж бодъё. Тэгэхээр тэнэг дээрээ ядаж залхуу л байхгүй юмсан!" гэж санан, хаврын оройд хашааныхаа гадаа хичээлээ барьж суух нь цөөнгүй боловч цовоо цолгиноор хашгиралдаж, тоглож наадах үе тэнгийнхээ цэнгээн дор уншиж суугаагаа ойлгох биш харин ч бүр өдөр өдрөөр мангуурах шиг болно.
	Бурхан тэнгэр хүнийг хувь тавилантай нь цуг бүтээдэг болохоор Баяртөрийг зовлонд хатааж, бусдыг нь жаргалд умбуулахаар заяаж дээ гэж бодогдоно. Гэтэл заяа муутай төржээ гэж түүнийг хэн ч эс өрөвдөнө.
	"Амьтны ад болж суухаар арслангийн зогдор болох минь ч яав даа!" гэж бодогдох өдөр бишгүй л таарна. Гэвч гайхалтай нь Баяртөр цаг ямагт гомдож гутах хэрнээ бас баярлаж тэнийх зүйл бишгүй л олдог байлаа.
	Заримдаа "би хэний ч төлөө биш энэ дэгдээхэй шиг Гэрэлгийнэ охины төлөө л амьдарч байгаа юм шүү!" гэж омогдмоор санагдана.
	Түүнийг хичээлээ давтах аядан гудамж сахин гиюүрч суухад нь гагцхүү тэр хуруун чинээ охин л тоож харна. Бас тоож юм ярина.
	- Чи тоогоо бодоод л байгаа юм уу? Яасан ч дуусдаггүй юм бэ дээ? гэж ундууцна. Тэгснээ хи-хи инээж, амандаа хүлхэн, хэлээрээ урамтай нь аргагүй долоож яваа модтой чихрээсээ торхийтэл хазаж аманд нь хийж өгнө.
	Энэ хорвоод Гэрэлгийнэ охин төрсен болохоор магад гүй нэг л өдөр Баяртөр хэнээс ч ил үү ухаантай болчих юм шиг мөрөөсөл амилна. "Тэр өдөр би энэ муу алгебрыг яаж бодох ёстойг Дарнай багшид үзүүлээд өгнөө гайгүй! Харж л байгаарай чадахгүй бүхнээ Долдойгоос биш надаас л горьдох вий!" гэж бардам ихэрхүү бодсоноо бодлоосоо өөрийн эрхгүй ичингүйрнэ. Гэрэлгийнэ мэдчих вий дээ! гэсэн шиг санаа зовно.
	Гэлээ ч сайхан бодол, мөрөөсөл Баяртөрийг аварч чадсангүй. Тэр нэг л өдөр сургуулиа орхижээ.
	Муугаа мэдэх боловч муугаа дуудуулна гэдэг түүнд дааж дийлшгүй "ачаа" байлаа...

***

	Мөнхзул дөрвөн бэрхээ хаясаар л сууна.
	Том том хайрцагтай эд бараа, шуудай шуудай гурил будаа зөөж, овоолоостой бараа таваар машин тэрэгний хооронд яарал эрсэн мэт гүйж харайж явдаг аав нь ажилгүйдэн гиюүрч, ээж нь гэнэт ирэхээ больсон хүрэгч үнээнийхээ хойноос эрэлд хатан, хашаа хороо, гүвээ судаг бүрийг нэгжин үйлээ үзэж явааг Мөнхзул огтхон ч мэдсэнгүй. Мэдсэн ч тоох шинжгүй байна. Тэр шагайгаа шившин шившин орхисоор л сууна. Зургаан насандаа хэдийнээ том хүн шиг хэвлүүн юм ярьдаг болсон Мөнхзул хүүд энэ өдөр шиг ийм хяслантай өдөр нэгээхэн ч тохиолдож байсангүй.
	Тэр шагайтай гараа хомбойлгон барьж, нүдээ анин юун тухайг бүү мэд, ямар нэгэн зүйл аминчлан шивнэж хэсэг чив чимээгүй болж, магадгүй тэр зуур амьдралынхаа бүхий л зам мөрийг бодож болгоох мэт болсноо гараа гэнэт хоёр тийш салган шагайгаа ширдгэн дээр огцом буулгана.
	Бас л дөрвөн бэрх буусангүй.

***

	Баазынх нь дарга нар нэгэн их "нандин зүйл" хуваан хүртэж, хайрцаг сав нь Баяртөрд оногдон, ашгүй нэг сайхан пинтэй болов. Тэр жил бас эхнэрээс нь хүү төрж, тэнгэрийн умдаг атгасныг яана.
	"Сааль хураахаар сав хураа!" гэж хог новшоо чихэх шагхийсэн савтай боллоо, сэвлэгий нь үнэрлэн сэтгэлээ урамлах үртэй боллоо чухам. Бурхан тэнгэр өршөөхийн дээдээр өршөөх нь энэ! гэж баярлаж, их л хийморь цогтой явах болов. Пингээ барьж байхад нь хөрш хашааных нь хүүхэн байн байн ирж сонирхон
	-Та юмыг мөн ёстой сайхан нямбай хийх хүн юм. Их гоё пин болж байна гэж магтдаг байв.
	Баяртөр нүүр таньдаг ч юм шиг санагдах тэр хүүхэнтэй ийм тийм нэг их дотносолгүй,
	-Олигтой юм болж чадах нуу даа. Та магтахыг бодоход гайгүй юм болж байгаа юм байлгүй... гэхсхийнэ. Гэвч тэр юманд дуртай хүүхэн яагаад байн байн ирж талархал үг зардаг учрыг Баяртөр шалгаан бодсон ч үгүй.
	-Саявтар нэг өдөр ажлаасаа ирж явтал хөршийнхөө хүүхэнтэй зам таарчээ. Тэр,
	-Сайн байна уу? гэж эелдэгхэн инээмсэглэснээ та бид хоёр хөрш хашааны улс мөртлөө таарахгүй юм. Тэр жил манайхыг нүүж ирэхэд та нэг гоё пин барьж билээ. Би байн байн очиж нүд хужирладагсан. Их гоё болсон шүү! гэхэд Баяртөр хариуд нь
	-Тийм ээ, нэг юм болсоон гэснээ эг магхийн ярих юмаа олж ядсан уу, айлын эхнэртэй гэр рүүгээ хамт яваад ичингүүрч зовсон уу тэгсхийгээд чимээгүй болтол цаадах нь,
	-Би таныг урьд нь хаа үзлээ яагаад би энэ хүнийг нэг их таньдаг юм шиг санагдаад байдаг билээ? гэж бодоод явсан бид хоёр чинь аль бага байхын хөршүүд явсан юм байналээ шүү дээ! гээд жуумасхийн нүүр рүү нь эгцлэн харав.
	Баяртөр "нээрээ энэ чинь юу билээ?" гэсэн шиг нүднийхээ булангаар зэрвэс харснаа санаа зовсон байдалтай,
	-Танийг хэн гэдэг билээ? гэж сулхан асуув. Бүсгүй "танихгүй л байгаа юм байх даа. Уг нь ч миний совин намайг хуурахгүй л байх учиртайсан!" гэсэн шиг яльгүй түдэсхийснээ
	-Намайг Гэрэлгийнэ гэдэг. Хөгширчихөөд тэр юмуу та намайг та л гээд байгаа болохоос манайхан айл аймаг байхад би жаахан байсаан. Та гаднаа суугаад нэг их тоо боддогсон... гэж цавхийтэл хариу хэллээ.
	Баяртер залган авч юм ярьсан ч үгүй, ацан шалаанд орсон мэт дэмий л " үгүй мөн... арга ч үгүй юм даа..." гэсхийн хамар дороо утга дүйц муутай хэдэн үг бувтнав.
	Гэрэлгийнэ харин дахин бие биенээ мэдэх болж байгаадаа сэтгэл сэргэсэн байдалтай их л цовоо цолгиноор
	-Та надад нэг их сайхан хүн санагддагсан. Одоо ч гэсэн дээ... Юм гэдэг ер нь хүний санаанд багтамгүй сонин байх юм. Манайх энд нүүж ирсэн өдөр л би танийг олж харсан. Нэг л их таньдаг хүн. За энэ чинь хэн байдаг билээ? гээд хэрдээ л сүрхий ухааллаа чи минь. Амар олддог юм биш. Тэгээд саяхан таний эхнэртэй танилцаж байж учир нээгдлээ шүү. Та одоо ч намайг санахгүй л байх шиг байна! гэж сүрхий хуучлах янзтай үг үүдэв.
	Баяртөр доошоо харан чив чимээгүй алхана. Бие нь ч юмуу, ухаан бодол, сэтгэл зүрх нь ч юмуу юу нь яачихаад байгаагч бүү мэд. Нэг л хачин сонин болчихших болов. Азтайучрал уу, аль эсвэл золигхоохой ирэх нь энэ үү? гэсэн шиг тулгамдангуй.яах учраа олж цөхөн явав.
	"Өдий наслахад би гэдэг хүн баярлахаараа хүн яадаг, тулгамдаж балгардахаараа яадгийг ер нэг үзээгүй явсан юмаа даа" гэж бодогдоно.
	Тийнхүү бодлогоширч явснаа гэнэт ухаарсан мэт
	-Хүүе цаад хашаанд чинь цочоодог нохой бий шүү! гээд Гэрэлгийнийн гараас шүүрэн авч нөгөө талдаа гаргав.
	Нээрээ ч хашааны цаанаас уяатай нохой гинжээ шаржигнуулан хүр хүр боргоож эхэллээ.
	Өвлийн орой эрт гэгээ тасарч, цан хүүрэг битүү татсан бүүдгэр тэнгэрт шинэдийн саран сүр муутайхан сүүдийж харагдана.
	Тэр хоёр дуу шуу цөөтэйхэн цас чихруулсаар мөн зэрэгцэн алхална.

***

	Мөнхзул дөрвөн бэрхээ хаясаар л сууна.
	Хэдийгээр зуу хүртэл алдахгүй тоолж чадахгүй ч "дөрвөн бэрх, дөрвөн бэрх!" гэж зуу тоолох юм шүү гэж бодон шагайтай гараа хомбойлгон хавсарч залбирч буй мэт духандаа тулгаад "дөрвөн бэрх, дөрвөн бэрх!" хэмээн дээр дээрээс нь хэлж бараг л "дөрбэх-дөрбэх" болоход сая нэг юм гараа салгаж шагайгаа унагана.
	Бас л байдаггүй.
	Гэдэс нь өлсөж байгааг сая л анзаарав. Гэдэс өлссөнөө мэдмэгц ээжийгээ үгүйллээ.
	-Ээж яагаад одоо болтол алга байгаа юм бол? гэж ааваасаа асуух гэтэл аав нь гараад явчихсан байв.
	Босож суниаснаа шагайгаа зугатаад явчих вий! гэсэн шиг эргэн эргэн харсаар хоолныхоо шүүгээг уудалж үзэв.
	Сав дүүрэн байдаг боорцог нь дуусчээ. Өөр идмээр юм юу ч байсангүй. Аавынх нь том бор аягыг таглаж тавьсныг бодоход нэг юм хийсэн болтой. Сөхөж үзвэл хөшиглөсөн мах, талх боовны өөдөс үйрмэг хольсон ч юмуу ямар ч байсан нэг идэх юм бэлтгэж тавьсан байв. Ээж нь аавыг нь ажлаасаа ирэхэд заавал ийн идэх юм бэлтгэж тавьдаг гэдгийг Мөнхзул сайн мэддэг байв. Аав нь яаралгүйхэн хувцсаа сольж гараа угаагаад аягатайгаа авч цай хийж хэд соронгуут хүүдээ хамгийн түрүүнд нэг юм, аль л амттайгаас нь авч хишиг хүртээдгийг тэр бас сайн мэднэ. Аягатайгаас нэг юм авч үмхэх гэснээ больж "аав одоо хааччихсан юм бэ!" гэж ууртай бодов.
	Тэгснээ шагай руугаа гүйж очоод дахиад л тоглож эхэллээ. Ядарчээ. Нойр нь ч хүрч байх шиг. Хүссэн дөрвөн бэрх нь буухгүй болохоор бүр цөхрөнгөө барж шагайгаа барин, олбогон дээрээ хэсэг хэвтэж үзлээ.
	Нүдээ аньж үзвэл нэг их алс хол ын аялгуу уянгалах шиг... Гэтэл ээж нь нүд гүйцэмгүй алс тийш хүрэгч үнээнийхээ араас гүйсээр байгаад өчүүхэн жижиг цэг болон замхраад явчих шиг болов.
	-Хүүе ээж! Та хаачих нь вэ? гэж дуу тавин алдаад нүдээ нээвэл ээж нь алс хязгаар тийш үнээнийхээ араас гүйж яваа нь ашгүй худлаа байв.
	Харин дуу дуулж байх шиг сонсогдсон нь үнэн байлаа. Хажуу хашаанд Гэрэлгийнэ эгч юм хийх зуураа
	Манайхай айлы-ийн Сийлэн ундэр боорыгоо
	Маргааш л нарнаар мордуулах л гэнэ дээ хө... гэж дуулж байв.
	"Гэрэлгийнэ эгч дандаа л "ундэр боорыгээ" гэж дуулдаг юм. Сонин эгч шүү... Гоө эгч!" гэж бодов.

***

	-Жаргалдүүрэн эгч ээ, би танаас нэг юм асууя. Би танай нөхрийг нэг их таньдаг шиг л санах юм. Хаана яаж танилцсан байх учиртай юм бол?
	-Гэрэл ээ минь би яаж мэдэхэв дээ. Цаадах чинь бараа баазад л ачигч хийдэг юм шүү дээ. Ямар оройн моройн сургуульд явах биш. Багш хүн чинь одоо яаж таних ёстой юм бол доо? Сургуульд цуг байсан юм уу? Тийм баймааргүй юм. Бид хоёр чамаас бараг үе мултраа биз! 
	-Та одоо хэдтэй вэ?
	-Би гучин наймтай цаадах чинь дөчин естэй шүү Дээ.
	-Паах яанаа, бид хоёр тэгвэл чацуу юм байна ш дээ. Би таван сарын дараа гучин найм хүрнэ.
	-Тийм үү! Чи тэгээд яасан ийм залуу хэвээрээ золиг вэ?
	-Хар ажил бага хийсэн болоод л тэр юм байлгүй. Уг нь ажилгүй нөхөртэй суусан болохоор гэрийн ажил жигтэйхэн их хийдэг л дээ. Бас өөрийг тань бодвол хар нялхаараа хүүхэд гаргасан...
	-Танайх одоо хэдэн хүүхэдтэй билээ? -Гэртээ хоёр. Өвөө эмээ хоёр дээрээ нэг бий. Цаана нь гаргаагүйг нь яривал бас юм бий... Хи - хи
	-Том том хүүхдүүдтэй юм шиг л харагддаг юм. 
	-Тийм ээ. Би анхныхаа хүүхдийг арван зургаатай даа гаргасан ш дээ. Сурагч байхдаа хүүхэдтэй болчихсон юм. Сахилгагүй байгаа биз... ? Манай нөхөр гэж нэг тэнэг мангар юм л намайг хуурчихгүй юу. Бодохоос гомдмоор...
	 -Нөхөр чинь юу хийдэг юм бэ? 
	-Ачаа зөөгч өө! Хийж байгаа ч юм байхгүй. Барилддаг санаатай юм. Тэрэндээ гийгүүлсэн ч юмгүй. Харин нэг удаа хэн ч билээ, Махаранз ч гэлүү нэг айхтар том бөхийнх нь бэлтгэлийг хангуулна гээд Америк яваад үзчихсэн гээч!
	-Тэгвэл лут л бөх юм байна даа. 
	-Аа лутаа хат! Чадах юмгүй. Үндсэн ажлаа хийхгүй мөртлөө "манай ажлынхан энэ ээ, тэрээ, ачаа зөөж буулцах

мөн бахтай ажил шүү!" гэж ярина. Яагаад ч халагдчихдаггүй юм бэ. Тэгээд л нэг юм ажилтай ч юм шиг ажилгүй ч юм шиг юм байгаад л байдаг юм. Энә хорвоод ухаантай хүн болж зовсноос манай түүн шиг мангар бяртай юм болчихвол ч амар юм шиг.
	-Хүнийг яаж заяана. Тийм л амьдарна даа. Манай Баяртөр бол тэс өөр. Юм л хийхгүй бол амьд байж чадахгүй хүн. Одоо бааз дээр нь ачаа бараа байхгүй болоод ёстой нэг амьдаараа хатсан хүн болж хувирлаа. Юм ч ярихгүй юм. Нэг л дүнсийсэн, санаа алдсан амьтан. Ажилгүй гээд бид хоёр одоо яахав дээ. Ямар ном эрдэм байх биш. Суръя ч гэсэн одоо оройтсон. Илжиг модон хударгандаа гэгчээр л байж байхаас. Оройтож төрсөн хэнз хүүхэдтэй. Гарахгүй байж байж ирэхдээ хүү ирж бид хоёрыг ёстой нэг элэг дэвтээсэн юм. Чухам бурхнаас заяасан үр байгаа юм.
	- Тийм юмуу? Мөнхзул чинь айлын ганц хүү, онгон амьтан юм бий! Зургаа хүрчихээ биз? Манайх энд нүүж ирээд бас зургаан жил болчихлоо.
	- Чи юу хэлнэм? Тийм гэж үү? Тэгээд чи бид хоёр чинь юун орой танилцсан улс болж байна?
	-  Танайх бараг хашаанаасаа ч цухуйхгүй айл. Манайх гэж бараг эзгүй айл. Тэгсээр л явтал... Тэгээд ч би танай нөхрөөс айгаад танилцъя, ойртъё гэж нэг их боддоггүй байсан юм...
	- Үгүй ер сонин юм хэлэх нь шив. Манай Баяртөрөөс айдаг ичдэг хүн хорвоод бас байдаг л байх нь ээ. ЁСТОЙ чухам хорхойд хоргүй амьтан даа.
	- За юун нөхрөө магтах дуртай юм бэ? Аймшиггүй ч аяндаа нэг аюуж эмээмээр хүн байдаг ш дээ. Надад яагаад Баяртөр гуай нэг их таньдаг хүн шиг санагдаад байдаг юм болоо?
	- Бодохгүй юу? Танайх хаагуур нутагладаг байсан бэ? Чи хаана сургуульд явдаг явдаг байсан? гэх зэрэг хөөгөөд л байвал нэг үзүүр гарах юм байлгүй.
	- Би голцуу л оройгоор, эчнээгээр явсаар багш нэр зүүсэн ухаантай шүү дээ. Баяртөр гуай багадаа аль сургуульд сурдаг байсан юм бол?
	- Цаадах чинь сурч базаасан юм байхгүй ээ. Найм ч төгсөөгүй. Гэр нь Дэнжээр байсан байх. Тэгэхээр тэр наадах намшгардаа л байгаа биз.
	- Хүүе тийм үү? Яг тэгж таарах нь. Манайх ч Дэнжид байсан. Одоо л зөв болоод явчихлаа. Тэгнээ тэр! ...

***

	Мөнхзул дөрвөн бэрх буухгүй болохоор шагайгаа гарынхаа ар өвөр дээр буулган тоглож хэрхэндээ өөрийгөө аргадан ая засаж эхлэв.
	Ядарч, гэдэс нь өлсөж, ядаж аав ээж хоөр нь гэртээ орж ирэхгүй зовоохын дээдээр зовооно.
	"Аав одоо хайчдаг байна. Харанхуй болчихлоо гэлгүй пингийнхээ буланд өлгүүр ч болохноо оролдоод зогсож байж мэдэх л хүн дээ!" гэж том хүн шиг бодов.
	Аав надад нэг хурдны морь юмуу мотцийх аваад өгчихөөсэй дээ. Тэгвэл би "уунийн" гэж давхиад энэ толгойн орой дээр гарч, "ийн-жийн" гээд тийшээ буугаад, тэгээд "үүн-үүн" гэж өөдөө гарч, гэрийнхээ яг хойноос "жийнцэс" гэсээр давхиад ирнэ дээ гэж гараараа заан, дуу шууг нь ялгуулан хэлж ганцаар ярьж зугаацна.
	Тэгснээ "аав гэв гэнэт дарга болчихвол яахав?" гэж бодож үзэв.
	Хар машаанаа хаа тавих бол? Манай хашаанд бөөн шороо болчихвол яана? Эсвэл ажил дээрээ гоё газар орхичихоод явгаар ирж байх юм бол уу? Ээж бид хоёрыг хойт талдаа суулгачихаад Гэрэлээ эгчийг гараа өргөхөөр нь "цис!" гэж зогсоод л миний хажууд суулгачихна. 
	"За Мөнхөө ном сурах уу чи, аав нь дарга болоод гоё байгаа биз?" гэнэ дээ. Бас цүнхэнд нь чихэр яваа бол чихрээсээ "за байз энэ нь овоо юм уу даа" гээд хэдийг шилж өгнө. Гэрэлээ эгч аягүй гоё эгч ээ! гэж ганцаараа ярина.
	Тэгснээ босож, аавынхаа аягатайгаас тэсгэлгүй нэг жаахныг авч ам руугаа хийгээд дөрвөн бэрхээ хаяж эхлэв.
	Амандаа дөрвөн бэрх, дөрвөн бэрх! хэмээж дээр дээрээс нь тасралтгүй шивнэн, мөн л дөрбэх-дөрбэх! болох үед нь сархийтэл цацав.
	Бас л дөрвөн бэрх буусангүй.

***

	"Хөөрхий муу үнээ минь. Хэнз тугалтай амьтныг
ингэх гэж бас байх аа. Даанч яав даа, даанч яав!" гэж Жаргалдүүрэн уйлж дуулж явав.
	Үнээгээ эрсээр олохгүй харанхуй болчихоор нь хүүдээ санаа зовон гэр рүүгээ яарч явтал таньдаг хүүхэд тааран
	-Хүүе эгч ээ, тэр хойт сувагт нэг үхрийн толгой байна лээ. Яг танай үнээний толгой шиг харагдсан. Та очоод үз дээ! гэх нь тэр.
Түүнийг сонсонгуут бодохоос л нулимс нь өөрийн эрхгүй цийлэлзээд иржээ.
	"Арай үгүй байлгүй. Арай ч тийм нүглээ барсан юм болохгүй байлгүй дээ" гэж сэтгэлээ хуурсаар очиж үзвэл яахын аргагүй үнээнийх нь толгойг, дөрвөн шийртэй нь хаячихсан, цасаар жаахан дармар болсон байв.
	-Ээ тэнгэр минь! Хэнз тугалтай нь андашгүй, дэлэн хөх нь сэрийсэн амьтныг муулж суудаг амьтны үр бас байдгаа таминь! ... хэмээн орь дуу тавьж, дэмий л эврээс нь татан үнээнийхээ толгойг нааш цааш эргүүлж тойруулж үзэв.
	Яаж харамсаж, орь дуу тавиад ч үнээ нь босоод, ирэх биш дээ хөөрхий...
	Хажуугаар өнгөрч явсан өвгөн учрыг сонсон зовлон хуваалцахаар хүрч ирж юу болсныг сонсоод
	-За даа. Мэдэхгүй! Юу гээч нь шүглэхээрээ ийм болчихдог байна! Эрүүл саруул оюунтай хүн амьд арзайж, мэнд мэлтийж суухын ч мэхгүй цаг ирэв шив дээ. Хайрхан минь! Энэ Монголын тахилыг зөв өрөх аавын хүү олддог л байгаа даа, мэдэхгүй... гэх дуулдав.
	Тэгээд
	-За яахав, гомдлын мөр толгойг нь сэргийлэхэд аваачиж үзүүлээд бүртгүүлчих! Цаадуул чинь үнээн дээр баригддаггүй юм гэхэд үгэн дээр нэг л өдөр гүйцэгдэх болно. Эд мөрийн баримт байг. Үгүй ядаж малын зүс мэдэхгүй хүмүүс зураг хөргийг нь аваад хадгалчихаг. Наад толгойгоо чи зүгээр бушуухан аваад оч! гэж зөвлөв.
	Жаргалдүүрэн өвгөний үгэнд орж үнээнийхээ толгойг тэвэрсээр дүүргийнхээ Сэргийлэх дээр очив.
	Нэг жоотгор банди
	-Би малын зүс мэдэхгүй тэмдэглэж авч чадахгүй. Ахмад юманд явсан. Та өглөө ир. Тэгээд ч та эхлээд өөрөө мэдүүлгэ өг! Үнээгий чинь үнэхээр хулгайч нар алчихаж уу, эсвэл та өөрөө туучихаад ов мэх гарган, арга ухаан сийлж яваа ч юм бил үү, гайгүй ялгаад өгнө. Бүх юм тов тодорхой болох ёстой! гэдэг юм байна.
	Ийм юм ярьж байгаа хүнтэй чинь ер юу ярихав дээ.
	Хүрэгч үнээнийхээ толгойг тэвэрсээр гэр рүүгээ зүглэв. Хашаандаа орж ирээд
	-Ээ тэнгэр минь, элээ минь! Хөөе Баяраа! Чи үүнийг харав уу? Ийм ч нүгэлтэй юм байх гэж! хэмээн чимээ анир өгч дуу тавив.
	Нөхөр нь ажлаасаа ирээгүй юм уу чив чимээгүй.
	-Ээжээ, юу вэ? гэсээр сониучирхан гүйж ирэх учиртай хүү нь ч алга л байв.
	"Юутай ч пиндээ хийчихээс" гэж санан, ядарч сульдсан хөлөө зөөж ядан алхсаар пин рүүгээ очиж үнээнийхээ толгойг тэвэрсэн чигээрээ өреөсөн гараараа арайхийн хаалгы нь онгойлголоо.
	-Ээ, элэй минь! ... ээж минь гэж! ...
	Жаргалдүүрэнгийн орь дуу газар тэнгэр дүүртэл хадаад төдөлгүй замхран анирдав.

1992 он


 
