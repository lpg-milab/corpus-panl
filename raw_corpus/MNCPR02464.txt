Үхрээ үдсэн нь

Сайхан ч хорвоо юм даа. Ертөнц хорвоог ингэж бахархаж хэлмээр үйл явдал өдөр өдөр тохиолдох боловч, тэр бүрийг утгачлан мэдэрч, ойлгон сэнхрэхтэйгээ байхын  ховорт бухимдаад яалтай. Монголын энэ өдрүүдэд сонгууль хэмээх үл үзэгдэх түйрэн бужигнаж байна. Хар, цагаан хэл амтай хачин янзын л юм болж байна. Үүнийг үл өгүүлэн нэгээхэн үйл явдлын учрыг өгүүлье. 
Олонд ихээхэн танил даа, ялангуяа Цагаан сарын үеэр ёс заншлын сэдэвтэй нэвтрүүлэг хийгээд гарч байдаг төө цагаан сахалтай О.Жигмидготов гэж ахмад сэтгүүлч бий. "Алга дарам газрын амт" гээд л хийж байсан даа. Энэ сэтгүүлчийн 1989 онд хийсэн "Судар шүтсэн өрх" нэртэй нэвтрүүлэг бий. Дөрвөн ч цуврал. "Монголын нууц товчоо" судрыг эрхэмлэн шүтсэн айл л даа. Энэхүү "Судар шүтсэн өрх"-ийн тэргүүн Сэлэнгийн Хушаатын уугуул Даваагийн Дорж гэж байсан бөлгөө. Д.Дорж бээр Дундговь аймагт залуу зандан цагтаа багшийн мэргэжлээрээ ажиллахаар очоод мөнхүү нутгийн Сайнцагаан сумын Буниагийн Цэенг гэргий болгон авч, аж төрсөн үнэн үлгэр буй юм. Энэ хоёрын нуган хөвүүн Д.Эрдэмбилэг хэмээх эр байх. Энэхүү Д.Эрдэмбилэг "Судар шүтсэн өрх"-ийн үр бүтээгдэхүүн болохын хувьд ч, угаас "Монголын нууц товчоо"-г уураг сүүгээ гэж үзэхийн хувьд ч нэгэнт "Хэнээт" нэрийг олсон хүн билээ. Автын инженер, Эвт овгийн энэ эрхмийн Монголын түүхийн талаархи ой той, элбэг цэцэн мэдээлэл, нүд гялалзан мэтгэлцэх чадвар сэлтийг нь базаад сэтгүүлч Ш.Цэрэнпил авгай тийнхүү "Хэнээт" хэмээх нэрийг хайрлаж, эрхэм анд түүнийгээ хөрөглөсөн билээ. Энэ л "Хэнээт"-ээрээ нэрлэсэн нэгэн чухаг номыг хэвлэлтээс өнөө маргаашгүй авах бөгөөд, энэ нь хөрөг хэмээх бичлэгийн төрөл зүйлээр бичихийн яруу чадвар гэж "Чухамдаа үүнийг л хэлнэ" гэхүйц бүтээлийн цоморлиг болой. 
Одоо жинхэнэ өгүүлэх гэсэн зүйлдээ оръё. Хэд хоногийн өмнө "Хэнээт" гуай ярьж байна. Манай ээж үхрээ аглаг руу үдлээ гэж. Түүний энэ мэдээлэл ерийн харахад гойдын зүйлгүй мэт. Аж байдлын нэг зураг төдий төсөөлөл санагдаад өнгөрөхүйц. Гэхдээ жаахан лавшруулж, учрыг өнгийж үзвээс бас тиймгүй. Түүний ээж мөнөөх Буниагийн Цэен гуайн үхэртэй болсон шалтгаан ийм. Тэрбээр 1983 онд элэгний хатууралтай болжээ. Ингээд үнээний сүү, цагаан идээ идэж байх хэрэгтэй болсон юм байна. Үхрийн мах ч идэх шаардлага тавигдаж. Ингээд өөрийн хүүтэй хамт нөхрийнхөө нутгаас, Сэлэнгийн Хушаатаас хадмын талынхнаасаа тугалтай үнээ, бухын хөлд гарах гунжийн хамт гурван үхэр анх авчирч, нийслэлийн баруунтайх Баянхошуунд маллаж адгуулан идээшүүлсэн ажээ. Энэ үеэс эхлэн Хамбын овооны сархиагуудаар хэдэн үхрээ өвгөнтэйгөө ээлжлэн хариулж, сүү саалийг нь хүртэж, тогоо тосодсоор амьдран цаг тоо гэтэлсээр даруй 25 жилийг үдсэн байна гэнээ. Хэдэн үхрээ энэ мэтээр ашиг шимийг хүртсэн эл он жилүүдэд дээд тал нь 12 хүртэл тоотой болж байж. Хотын үхэрчин айл л байхгүй юу. Тугалын хүзүүвч томж, зэлний гадас хатгаж, өвс тавьж өгч, нэмнээ элгэвч зүүж, баас хорголыг нь хатааж, яг л малчны амьдралаар замнаж, өглөө эрт бэлчээж, үдэш эртхэн хотлуулдаг ийм л үйл аястай жилүүд байжээ. Мэдээж, ягаан үнээгээ дэлэгнэхийг мэдэж, улаан үнээгээ мөөрөхийг нь алсаас таньж, манай үхэр, манай бяруу гэсэн он цагуудын малчны шаштир юм. Өвлийн үдэш үнээний дэлэн хайрагдчихвий, өнөө муу бүрзгэр хоёр бяруу яадаг бол гэж цаснаар зовиносон, өвс тавьж  саравчинд оруулчихаад сэтгэл тайтгарсан ийм л 25 жилийн амьдрал шүү дээ. Бас өнөө жил хөгшин муу хүрэн минь ядрах төлөвтэй, тогоо тосдохоос биш гэж хүнээр муулуулсан энэ л түүхүүд бүхий хотын үхэрчний аж амьдралын цаг тоо юм. Б.Цэен гуай "Хэдэн үхэр маань эрүүл ногоо ширт ширтхийлгэн идэхээр биеийн өвчин арилах шиг болдог сон" гэж энэ жилүүдэд өгүүлж ирсэн байна. Энэ л сэтгэлийн нь үүтгэл, зөвтгөлөөр ч үү, өнөө олон жил болоход элэгний нь өвчин түүнийг дийлээгүй л аж. Харин өвгөн нь бурхан болжээ, есөн жилийн өмнө. 
Саяхны нэг өдөр Б.Цэен гуай өнөөх Хушаатаас анх үхэр авчралцсан Д.Эрдэмбилэг хөвүүнээ дуудан "За хүү минь, эхэлсэн үйл дуусдаг юм байна. Би энэ хэдэн үхэртэйгээ хорин таван жил боллоо. Миний байж байгаа, энэ байгаль дэлхийн байж байгааг харж байгаа биз. Энэ хэдийнхээ буяныг би хангалттай хүртлээ. Би өөртөө гомдох юм алга. Одоо хэдэн үхрийнхээ зоог тэнийлгэе дээ. Энэ үхрийг авчрах үйлд чи анхлан надтай явсан тул, хүү чамайг бас эгээн үдэх энэ цагт байх нь зөв гэж үзлээ" хэмээн өгүүлсэн байна. Ингээд үхэр хэмээх малын хишиг буянг арвитгаж, өсч үржихийн бэлгэдэл оршоосон "Цагаан өвгөний сан" хэмээх номыг уншуулж, арц хүжийг унгатгаад өөрийн зээ А.Сэрдамбад өвлүүлэн өгч Төв аймгийн Баянцогтын тийш нулимстай үджээ, Сонгинохайрхан дүүргийн есдүгээр хороо Зүүн Баянцагаанаас. Өтөл настай ээж нь энэ нэг үйлийг хийж, хэдэн үхрээ үдсэний дараа онцын их ажлыг бүтээсэн мэт сэтгэл баясалтай байсныг Д.Эрдэмбилэг хөвүүн нь хэлвэй. Д.Эрдэмбилэгийн аавыг залууд эхнэр Б.Цэен нь нэгэн алтан бөгж авч өгөхийг хүсчээ. Хариуд нь нөхөр нь "Алсдаа алт үнэгүйднэ. Коммунизмын үед жорлонгийн хаалга алтан бариултай болно" хэмээгээд авч өгөөгүй аж. Тэр бөгж нь цагийн буулгаар гундаж, гандаад архинд орчихсон, уг нь язгууртан ноёны агийн гүц архины үнэд өгнө хэмээж байсан бээжин тамгатай, хоёр цэнгийн эд байжээ. Үүнээс эхнэр Б.Цэен нь нэгэн зүйлийг ихэд ухамсарлан ойлгосон бөгөөд, үүнийгээ хөвүүндээ "Аргагүй янаг амраг хэнтэй ч байлаа гэсэн, алив хүн өөрийн гэсэн мөнгөтэй байх ёстой юм билээ шүү" гэж сургамжлан хэлсэн гэдээг. Харин тийнхүү эхнэрээ хориод авахуулаагүй "алтан бөгж сэлтэс нь" хожмын үнэ хэдэн үхэр нь байсан мэт. "Алтан бариултай хишиг буян" нь байсан мэт ээ. 
Нэгэнтээ хоёр хөгшин зэлэн дээрээ, эмгэн үнээгээ сааж, өвгөн тугал татсан шиг зогсч асан үдэш.  Эмгэн манай энэ муу улаан гунж хөх сайтай гэж, бузгай сайхан үнээ болох нь ээ гэхэд өвгөн "Ай даа... ," хэмээн тосгуулан хэлэх зуур түүнийхээ нүдийг хариулан бухалтай өвсний завсар нуусан лонхтойгоос гуд гудхийлгэж асан ийм л сайхан уяраам агаад инээдэмт хөг дантай, амьдралын эгэл борхон мөртлөө ер бусын сайхан үнэнтэй, басхүү энгийн яруухнаар аж төрөхүйн үл давтагдах мөчлөгүүд хөдөө тийш зоог нь тэнийлгэхээр үдсэн энэ л хэдэн үхэртэй нь холбоотойн учир зүв зүгээр л нэг өдөр, зүв зүгээр л нэг үйл явдал бишийн утга оршмой. Б.Цэен гуайн үдэж явуулсан хэдэн үнээний нь мэлмэрээ тунгалаг нүд, хоёр гурван тугалын нь мөөрөөнөөр дамжаад бурхан болооч муу хөгшний нь, амьдралын гайхамшигт өдрүүд нь сэтгэл бодлын нь мэлмийд тунгалагтан урсаж байгаа вий. Тиймийн л тул Тайванийн гарамгай яруу найрагч Юи Сигийн "Үхрээ эрсэн нь" яруу шүлгийг энэ бүхэнд зориулюу. Утга болоод совин билгийн сэжим ширээс мэт холбогдмой. 
 Б.ЗОЛБАЯР 