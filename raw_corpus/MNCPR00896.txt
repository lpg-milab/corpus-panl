Кибернетик бол оновчлолын удирдлагын шинжлэх ухаан

Монголын кибернетикийн салбар 15 нас хүрлээ Кибернетикийн салбарыг Монгол Улсад анх Хөдөө аж ахуйн их сургуулийн бүрэлдэхүүнд 1992 онд үүсгэн байгуулагчдын нэг, Хөдөө аж ахуйн их сургуулийн багш, Эдийн засгийн шинжлэх ухааны доктор, профессор Нацагийн Логитой уулзаж ярилцлаа.
-Кибернетик нь оюутнуудад ямар мэдлэг, чадвар эзэмшүүлж төгсгөдөг мэргэжил вэ? -Эдийн засагч-кибернетикч мэргэжил эзэмшсэн залуус эдийн засгийн удирдлагыг боловсронгуй болгох чиглэлийн чадвартай болж гардаг юм. Тиймээс бид энэ мэргэжил эзэмшиж гарах оюутнууддаа мэдээ мэдээлэл+математик загварчлал+компьютерийн програмчлал=өнөөгийн залуусын оюуны ундраа шүү гэсэн уриан дор сургалтыг явуулдаг юм. -Кибернетикийн салбар Хөдөө аж ахуйн их сургуулийн бүрэлдэхүүнд үүсэн байгуулагдаад 15 жил болж байгаа гэсэн. Энэ хугацаанд тус салбарын үзүүлсэн ач тус юу байна вэ? -Манай салбарын 2005 оны төгсөгчид төгсөх ангид суралцаж байхдаа ХААИС-ийн ЭЗБС-ийн зургаан тэнхмийн интернэтийн дотоод сүлжээнд зориулсан вэб сайтыг боловсруулж түүндээ тэдгээр тэнхмийн хариуцан заагдах бүх төрлийн хичээлийн хөтөлбөрүүд, сургалтын материалуудыг боловсрууллаа. Мөн 11 дүгээр төгсөлтийн оюутнууд төгсөх ангидаа суралцаж байхдаа ХААИС-ийн 36 тэнхим, сургалтын алба, магистар, докторын сургуулийн дотоодын интернэтэд тавих зориулалттай 45 статик вэб- сайт, 10 гаруй багшийн бүтээлээр электрон ном бэлтгэсэн. Түүнчлэн 12 дугаар төгсөлтийн оюутнууд ХААИС-ийн бүрэлдэхүүний зургаан сургуулийн интернэтэд тавих вэб сайт тус тус хийж ХААИС-ийн сургалтын албанд хүлээлгэн өгч ашиглалтад оруулаад байна. -Яг нийгэмд ямар ач тус өгсөн юм бол? -Монголд өнөө үед компьютер хэрэглэдэггүй салбар гэж алга. Математикийн тусгайлсан аргуудыг хэрэглэдэггүй салбар гэж байхгүй болжээ. Кибернетик бол оновчлолын зарчимд тулгуурласан оновчлолын удирдлагын шинжлэх ухаан юм. Тийм болохоор нийгмийн аливаа салбарыг оновчтой удирдахын тулд түүнийхээ мэдээллийг компьютерт оруулж эдийн засгийн загварыг нь боловсруулж, компьютерийн зохих программыг ашиглан бодож оновчтой шийдлийг олж удирдлагадаа ашиглана гэсэн үг юм. Ийм арга маш өргөн хэрэглэгдэж байгаа учир энэ нь шинжлэх ухааны хэрэглээний асар өргөн хүрээтэй салбар байгаа юм. -Тэгвэл таны судалгааны гол талбар болж буй хөдөө аж ахуйн салбарт кибернетикийг хэрхэн ашиглаж байна вэ? -Манай улсын эдийн засгийн үндэс болж байгаа хөдөө аж ахуй 1990-ээд оноос хойш уналтад орж мал аж ахуй ч тогтвортой хөгжихгүй, газар тариалангийн үйлдвэрлэл ч олигтой сэргэхгүй байна. Тиймээс зах зээлийн нөхцөлд хөдөө аж ахуйн үйлдвэрлэлийн хоршоог байгуулж хөгжүүлэх асуудлаар бид судалгаа явуулж, "Хөдөө аж ахуйн хоршооны өрсөлдөх чадварыг дээшлүүлэх эдийн засгийн хүчин зүйлс" сэдэвт улсын төслийг 2001-2003 онд удирдан хэрэгжүүллээ. Одоо мал аж ахуйн ферм байгуулж хөгжүүлэх асуудлаар судалгаа нэлээд хүчтэй явуулж байна. -Кибернетикийн хөгжлийн түвшин одоо ямар байна. Хэр өргөн хүрээг хамарч байдаг бол? -1940-өөд оноос бүхий л салбарын үйлдвэрлэлийн технологид дэвшил гарч тэдгээрийн үйл ажиллагааг удирдах арга барилд шинэ шаардлага тавигдах болсны улмаас оновчтой удирдлагын ухаан-кибернетикийн салбар үүсч хүчтэй хөгжих болсон юм. Одоо дэлхий нийтээрээ мэдээллийн технологийн эрин зуунд амьдарч байна гэж ярих боллоо. Энэ нь кибернетикийн хөгжлийн эринд ажиллаж амьдарч байгааг харуулж байна. Хөдөө аж ахуйн их сургуулийн кибернетикийн тэнхмийг түшиглэсэн Монгол Улсын кибернетикчдийн холбоог 2006 онд байгуулаад байна. -Тантай уулзахаар ирэхэд үзэг цаас нийлүүлж суусан. Эрдмийн ажлаа хийсээр байгаа юм уу? -Өнөө үед манай орны хүн амын хүнсний хангамжийг дээшлүүлэх, мал аж ахуйн тогтвортой хөгжлийг хангах гол эх сурвалж, үндсэн эх үүсвэр болж буй мал аж ахуйн ферм байгуулж хөгжүүлэх талын судалгаан дээр л голлон ажиллаж байна. Яг одоо бол мал аж ахуйн ийм фермд эрхлэх хөдөө аж ахуйн үйлдвэрлэлийн салбаруудын оновчтой хослолыг тодорхойлох эдийн засаг-математикийн загвар боловсруулах асуудлаар сууж байна. Манай орны хөдөө аж ахуйг үр ашигтай эрхлэх арга зам бол мал аж ахуйн фермд хөдөө аж ахуйн төрөл бүрийн салбарыг оновчтой хослон хөгжүүлэх. -Кибернетикчид маань нийгэмд хэр эрэлт хэрэгцээтэй байна даа? -15 жилийн өмнө кибернетикийн салбарыг ХААИС-д нээж байхад 17 оюутан элсч байж билээ. Тэгвэл одоо манай салбарт жил бүр 50-60 оюутан элсч, жил бүр 30-40 мэргэжилтэн бэлтгэн гаргаж байна. Энэ хугацаанд манай салбарыг 360 гаруй залуус төгсч улс орны өнцөг булан бүрт төрөл бүрийн салбарт ажиллаж байна. Манай төгсөгчид орчин үед кибернетик бол жинхэнэ хөрвөх чадвар сайтай мэргэжил юм гэдгийг харуулж чадлаа. Математикийн сэтгэлгээ сайтай, эдийн засгийн мэдлэгтэй, компьютерийн программ хангамжийг бүрэн ашиглаж чаддаг мэргэжилтнүүд нийгэмд маш их эрэлт хэрэгцээтэй байна. Энэ завшааныг ашиглан шавь нартаа Монгол Улсад Кибернетикийн салбар анх үүсгэн байгуулагдсаны 15 жилийн ойн баярын мэндийг дэвшүүлье. 
Б.ХАНД 

