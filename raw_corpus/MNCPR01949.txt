Удахгүй орон сууцны үнэ навс унана

Сүүлийн хэдхэн жил орон сууцны үнэ тэнгэрт гарч, өнөөдөр амметр нь 1900 ам.долларт хүрч байна.
Орон сууц барьдаг компаниуд үнэ ингэж өссөнийг барилгын материалын үнэ нэмэгдсэн (барилгын материалын 80 хувийг Хятадаас авдаг, зөвхөн цементийн үнэ гэхэд 30 хувиар өссөн) газар өндөр үнэтэй, бохир цэвэр ус, дулааны шугам сүлжээ барих, барьсан сууцны орчныг тохижуулахад их зардал гардгаар тайлбарлаж байна. Эдгээр нь дээрх зардлын 40-50 хувьтай тэнцдэг компаниудын ашиг нь орон сууцны үнэ нэмэгдэх бас нэг шалтгаан болж буй. Өнөөдөр хамгийн хямдаар бодоход 50 сая төгрөгийн үнэтэй хоёр өрөө байрыг арван жилийн хугацаатай, жилийн арван хувийн хүүтэй (жилийн 13-15 хувийн хүү авдаг банк ч буй) зээлээр авахад урьдчилгаанд 25 хувь буюу 12.5 сая төгрөг, үлдэх 37.5 сая төгрөгийн зээлийн жилийн дундаж төлбөрт 3.75 сая, хүүд нь мөн 3.75 сая төгрөг, нийт 7.5 сая төгрөг төлөх тооцоо гарч байна. Сарын 300 мянган төгрөгийн цалинтай, жилийн 3.6 сая төгрөгийн орлоготой хүн 50 сая төгрөгийн үнэтэй хоёр өрөө байр зээлээр авч, төлбөрийг нь бүрэн хийх боломжгүй нь харагдаж байна. Гэтэл боловсрол, эрүүл мэнд, цэрэг цагдаагийн байгууллагууд сууцны үнэ, хүүгийн төлбөрийг бодохгүйгээр орон сууц захиалж, гэрээ хэлцэл хийж байгаа нь ямар нэг аргаар орон сууц авч, төлбөрийг нь Засгийн газраар төлүүлэх далд санаатай юм уу гэдэг хардлага төрүүлж байна. Ийм алхам хийхэд урьдчилгаа саад болж байгаа. БХБЯ-ны удирдлагууд, орон сууц санхүүжилтийн корпорацийнхан бага цалин орлоготой, төлбөрийн чадваргүй хүмүүс өндөр үнэтэй, өндөр хүүтэй (10 жилийн эцэст олгосон зээлийн дүнтэй тэнцэх хүүтэй) орон сууцыг зээлээр авч, төлбөрийг нь бүрэн хийх боломжгүйг мэдсээр байж Улаанбаатарт олон мянган айлын орон сууц бүхий хорооллууд барьж, гэр хорооллыг орон сууцжуулах замаар хотын агаарын бохирдлыг арилгах санаархал нь эдийн засгийн үндэслэлгүй, санхүүгийн эх үүсвэрийг үрэлгэн сүйтгэх харалган бодлого юм. Улаанбаатарын агаарын бохирдлыг утаагүй түлш, коксжсон нүүрс хэрэглэх, бусад арга замаар хямд зардлаар арилгах боломжтойг мэргэжилтнүүд зөвлөж байгаа. Орон сууц амин чухал ч стратегийн ордуудыг ашиглах, тэдний дэд бүтэц байгуулах, нүүрс боловсруулах үйлдвэрүүд, цахилгаан станцууд барихад санхүүгийн эх үүсвэр маш их хэрэгтэй (дутагдалтай) өнөө үед олон мянган орон сууц барих цаг биш юм. Азийн хөгжлийн банкнаас 18 сая ам.доллар зээлсэн, Засгийн газраас 40 тэрбум төгрөгийн бонд гаргасан, одоо нэмж 70 тэрбум төгрөгийн бонд гаргах гэж байгаа нь орон сууцжуулах ажилтай холбоотой юм. Энэ их мөнгө хүн амыг орон сууцтай болгоход зориулагдахгүй, орон сууц баригч компаниудын халаасанд орж байгаа нь бодит үнэн. Барьсан сууцны нэлээдийг солонгос, япон, хятадууд худалдан авч суурьшиж байна. Өнөөдөр орон сууц баригч компаниуд худал үнэн хичнээн ч суртчиллаа ч өндөр үнэтэй, чанаргүй материалаар чанаргүй барьсан, 5-6 баллын газар хөдлөлтийг даахгүй сууцууд нь борлогдохгүй болж байна. Удахгүй орон сууцны үнэ навс унаж, өөрийн хөрөнгөөр орон сууц барьсан компаниуд дампуурч, өөрийн эх үүсвэрээр зээл олгосон арилжааны банкууд алдагдалд орно гэж ойлгож байна. Өндөр үнэтэй орон сууцыг өндөр хүүтэй зээлээр авч, төлж чадахгүйгээ ойлгосон зээлдэгчид орон сууцаа буцааж өгөхөд арилжааны банкууд 30 хувийн алданги ногдуулдаг нь тэднийг зээлийн өрд хатаах нөхцөл бүрдүүлжээ. Орон сууцны зээлийн өр ба хүүг төлөх төлбөрийн чадваргүй хүмүүс зээлийн хугацаа дуусахад зээлийн өрөнд сууцаа хураалгахгүй, биднийг хуурч өндөр үнэтэй орон сууцыг өндөр хүүтэй зээлээр шахаж зээлдүүлсэн Засгийн газраар төлбөрийг төлүүлнэ" гэж тэмцэж мэдэх юм. 40 мянган айлын орон сууцны хөтөлбөрийн дампуурлаас болж, манай эдийн засаг, санхүүд ноцтой хямрал үүсч болзошгүй байна. Миний бие АНУ-д үүссэн хямралыг хуулбарлаж яриагүй, манай бодит байдлаас ургуулан бодсоноо хэлж байна. Орон сууцны өндөр үнээс үүсч болзошгүй эдийн засгийн хямралыг хэрхэн яаж хүлээж авах нь төрийн түшээдийн мэдлэг, мэдрэмж, сэтгэх чадвараас шалтгаална. Миний бие бага, дунд орлоготой айл өрхийг орон сууцтай болгохыг эсэргүүцээгүй, бүтэхгүй, боломжгүй юмаар хүн хуурч, эцсийн бүлэгт эдийн засгийн хямрал чирч болзошгүйг байгааг шударгаар хэлж байгаа юм. Үнэхээр л бага, дунд орлоготой төр засгийн албан хаагчид, эмч, багш нарыг орон сууцтай болгоё гэж байгаа юм бол амметр нь 300-350 ам.долларын үнэтэй (баригч компаниуд 15-20 хувийн ашиг олохоор) нэг өрөө нь 7-8 сая, хоёр өрөө нь 15 сая төгрөгөөс хэтрэхгүй үнэтэй, жилийн 1-2 хувийн хүүтэй (арилжааны банкуудаар дамжуулж өндөр хүү төлөхгүйн тулд орон сууц санхүүжилтийн корпорацитай шууд зээлийн гэрээ хийх юм уу эсвэл хөрөнгө оруулалтын банк байгуулж) 10-15 жилийн хугацаатай, бага орлоготой зарим зээлдэгчийн төлбөрийг 20-30 хувиар хөнгөлөх зэргээр орон сууцны зээл олгох хэрэгтэй. Ийм хөтөлбөр ч байх ёстой. 
Г.Пүрэвбаатар
