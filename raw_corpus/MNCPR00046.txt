"Талх чихэр" харилцагчдадаа үйл ажиллагаагаа танилцууллаа

"Эрүүл-Хүнс таны сонголт" уриан дор үйл ажиллагаа явуулдаг хүнсний манлай үйлдвэр "Талх чихэр" компани "Мах импекс" компанитай хамтран хэрэглэгчдийнхээ төлөөлөлтэй уулзалт зохион байгууллаа. Энэ удаагийн уулзалт "Хүнсний хангамж, аюулгүй байдлыг хангах" жилийн хүрээнд зохион байгуулж буй цогц ажлын нэг хэсэг аж.
"Талх чихэр" компани 2000 гаруй худалдааны байгууллагатай харилцаатай ажилладаг бөгөөд энэ удаад 100 гаруй харилцагчид хүрэлцэн ирсэн. Тэд "Талх чихэр" компанийн орчин, бүтээгдэхүүнээ үйлдвэрлэж буй технологи, түүхий эдтэй танилцаж, удирдлагуудтай саналаа солилцож байлаа. Тус компанийн Ерөнхий менежер Л.Янжин зочиддоо "Манай компани цэвэр орчинд аюулгүй хүнсний бүтээгдэхүүн үйлдвэрлэхийг эрхэм зорилгоо болгодог. Тийм ч учраас орчин үеийн техник технолгийг ашигладаг. Харилцагчид маань манай бүтээгдэхүүний гарал үүсэл, үйлдвэрлэх явц, чанартай танилцаснаар худалдан авагч нарт бүтээгдэхүүний талаар ойлголт өгч байгаагаараа энэ уулзалт ач холбогдолтой. Бид цаашдаа та бүхэнтэй үргэлж холбоотой ажиллах болно" гэсэн юм. Бидний өдөр тутмын хэрэглээ болсон талх, гурилан бүтээгдэхүүнийг дээд зэргийн цэвэр орчинд, компьютержсан технологи, лабораторийн шинжилгээтэйгээр үйлдвэрлэгдэж буйг харсан хэрэглэгчид сэтгэл хангалуун байгаагаа илэрхийлж байсан. Тус компанийн харилцагч Б.Энхтайван "Талх чихэр" компанийн бүтээгдэхүүн хэрэглэгчдийн дунд эрэлт ихтэй байдаг. Иргэдээс гомдол ирдэггүй учраас эдний бүтээгдэхүүнийг худалдаалах дуртай. өнөөдөр (өчигдөр) үйл ажиллагаатай нь танилцаад бусдаас илүү чанартай байхаас аргагүй юм байна гэж дүгнэлээ" гэсэн юм. Оролцогчид бүтээгдэхүүний талаар санал хүсэлтээ хэлж, цаашид юун дээр анхаарч ажиллах талаар харилцан санал солилцсон юм. Энэ үеэр "Талх чихэр" компанийн хамт олон "Миний эх оронд үйлдвэрлэв" фествальд оролцож, хэрэглэгчиддээ бүтээгдэхүүнээ сурталчлахаа мэдэгдсэн. Энэ арга хэмжээ энэ сарын 1-4-ний хооронд Скай их дэлгүүрт болох гэнэ. Дашрамд дурдахад, "Талх чихэр" компани талх, гурилан бүтээгдэхүүн чихэр, жигнэмэгийн үйлдвэрлэлийн чиглэлээр 24 дэх жилдээ үйл ажиллагаа явуулж байгаа юм байна. 
