№34 (16311)          
1986 оны хоёрдугаар сарын 8.
ҮЙЛДВЭРЛЭЛИЙН ДАДЛАГА

Сургуулийн танхимд олсон онолын мэдлэгээ социалист байгуулалтын практикт амжилттай бүтээлчээр хэрэгжүүлэх зохих бэлтгэлтэй, эрдэм ухаан, мэргэжлийн ур чадвар, коммунист хүмүүжил хослон жигдэрсэн боловсон хүчин бэлтгэж гаргахын тулд сургалтын үйл явцыг амьдрал, үйлдвэрлэлтэй нягт уялдуулан, улс ардын аж ахуй, соёлын салбарын өнөө, ирээдүйн хэрэгцээг харгалзан, оюутан сурагчдыг мэргэжлийн зөв баримжаа, чиг зорилготой сургах талаар дээд, тусгай мэргэжлийн дунд сургуулиудын оюутан, сурагчдын үйлдвэрлэлийн дадлагын ажил онцгой үүрэгтэй юм. Оюутан, сурагчдын үйлдвэрлэлийн дадлагыг чухам энэ зорилтыг хэрэгжүүлэхэд чиглүүлж. шинжлэх ухаан техникийн өргөн мэдлэгтэй, амьдралын баялаг туршлагатай, ажлын шилдэг арга барилтай, үйлдвэрлэлийн шат дамжлага бүрийг сайн мэддэг мэргэжилтнээр гардан удирдуулж, хичээлээр олж авсан мэдлэгийг нь бататгах, ажил үйлдвэрлэл дээр нарийвчлан таниулах замаар дадлагын чанарыг дээшлүүлэх хэрэгтэй байна. 

Манай дээд, тусгай мэргэжлийн дунд сургуулийн 20 шахам мянган оюутан, сурагч улс ардын аж ахуйн төрөл бүрийн салбарт жил бүр үйлдвэрлэлийн дадлага хийж байгаа бөгөөд дээд сургуулиудын оюутны үйлдвэрлэлийн дадлагад зориулсан 200 гаруй бааз үйлдвэр ажиллаж байна. Ноднин жил найман мянга шахам оюутан үйлдвэр аж ахуй, сургууль, эмнэлгийн 900 гаруй газарт дадлага хийж, 1200 багш, инженер техникийн ажилтан, ахмад тэргүүний ажилчид багшилж, тэднийг халамжилж дадлагын ажлын чанарт зарим ахиц гарлаа. 

Оюутан, сурагчдын үйлдвэрлэлийн дадлагын ажилд Дорнод аймаг, Улаанбаатар хотын цахилгаан станц, Дархан хотын хөнгөн хүнсний үйлдвэрүүд, Хөвсгөл, Өвөрхангай, Өмнөговь аймгийн цаг уурын товчоо, Архангай аймгийн Эрдэнэмандал сумын арван жил, нийслэлийн 2, 6, - 14, 31 48 дугаар дунд сургууль болон Жаргалант, << Залуучууд >> , << Нөхөрлөл >> , Зүүнхараагийн сангийн аж ахуй, Эрдэнэсантын тэжээлийн аж ахуй зэрэг үйлдвэр, хөдөө аж ахуй. соёлын байгууллагууд ажил хэрэгчээр анхаарч сайн, сайн туршлага бий болж байна. 

Дадлагын үед оюутанд ажилчны мэргэжлийн зэрэг эзэмшүүлдэг шинэ хэлбэрийн ажлыг политехникийн дээд сургууль амжилттай зохион байгуулж, сүүлийн хоёр жил 800 шахам оюутан мэргэжлийн зэрэг авчээ. Улсыг багшийн дээд сургуулийн оюутнууд дадлагын хугацаандаа ахмад сурган хүмүүжүүлэгчдийн туршлагыг зориуд судалдаг болжээ. 

Дадлагын ажилд зарим ахиц гарахын хамт цаашид арилгууштай дутагдал нийтлэг байна. Дээд, тусгай мэргэжлийн дунд сургууль, үйлдвэр аж ахуй, соёлын газрын хооронд байгуулсан гэрээг улам боловсронгуй болгож хүлээсэн үүргээ харилцан хүндэтгэж, нягт нямбай биелүүлж, оюутан, сурагчдыг байр сууц, хөдөлмөрийн багаж хэрэгсэл зэрэг бэлтгэлээр сайтар хангах, үйлдвэрлэлийн дадлагын чанарыг улам сайжруулах шаардлагатай байна. Зарим үйлдвэр, албан байгууллага оюутан, сурагчдын дадлагын ажилд хайхрамжгүй ханддаг учраас нөхцөл бололцоогоор хангадаггүй, эзэмшвэл зохих машин техник дээр нь ажиллуулдаггүй, маргааш үйлдвэрт нь шилжин ажиллах хүмүүс гэдгийг дүүрэн ухамсарлаж, оюутан сурагчдад аль бодох их юм мэдүүлэх, сонирхлыг нь татаж, тэнд ирж ажиллах хүсэл тэмүүлэлтэй болгоход санаа тавихгүй зөвхөн гарын үзүүрийн аар саархан зүйлд дайчилж дадлагыг үр ашиггүй өнгөрөөдөг байна. Сургууль, албан байгууллагын ажлын уялдаа холбоо сулаас оюутан, сурагчид нэг газар бөөнөөр очиж, дадлагыг оромддог, цаг дэмий үрж, зугаалах экскурслэх маягаар өнгөрөөдөг дутагдал нийтлэг байна. Анагаах ухааны дээд сургуулийн бэлтгэл, төгсөх ангийн оюутнуудын дадлага хоёр жил үргэлжилдэг боловч тэр урт хугацаанд оюутан зохих үр дүнд хүрэхгүй, мэргэжилдээ анхан шатны дадлага олж авахгүй, бие даан ажиллахад бэлэн болж чадахгүй өнгөрдөг байна. Зарим үед оюутанд итгэхгүй болгоомжлох нь хэтэрч хоёрдугаар зэргийн юманд зарах төдийгөөр дадлагын ажил өнгөрөх эсвэл бэлэн зүйлтэй өнгөц танилцуулаад ажил амьдралд тохиолдох аливаа бэрхшээлийг давж туулах тэсвэр хатуужил, арга барилыг эзэмшүүлэн, бие даасан сэтгэлгээг хөгжүүлэхэд тусалдаггүй байна. 

Оюутан, сурагчдыг сургуулиа төгсөөд очиж ажиллах газарт нь дадлага хийлгэж, ажил амьдралын бодит төсөөллийг олгох, анхны бүтээгдэхүүн, бие дааж хийсэн ажлынхаа бодит үр дүнг нүдээр үзэх, түүнийхээ үнэлгээг хамт олноос сонсох, ажилчин, малчны ажил хөдөлмерийн сайхныг мэдрэх боломж олгохоор зохион байгуулах хэрэгтэй юм. Оюутан, сурагчдын хуваарийг сургуулиа төгсөхөөс нь нэгээс хоёр жилийн өмнө хийж, тухайн газар дээр мэргэшүүлэн дадлагажуулах ашигтай хэлбэрийг өргөн нэвтрүүлж, нэгдэл, сангийн аж ахуй, үйлдвэрийн газрууд их дээд сургуультай гэрээ байгуулж мэргэжилтэй боловсон хүчнээр өөрийгөө аль болохоор өргөн хангах боломжийг судлан ажил хэрэгчээр шийдвэрлэж байвал зохино. Ямар ч мэргэжил эзэмшлээ гэсэн оюутан, сурагчдын үйлдвэрлэлийн дадлагад нийгэм улс төрийн ажлын арга барил эзэмших асуудлыг заавал тусгаж, түүний биелэлтэд хяналт тавьж байх нь сургуулийн болон үйлдвэр, аж ахуйн газрын нам захиргаа, ХЗЭ-ийн байгууллагын чухал үүрэг мөн. Дадлагын ажлын чанар өгөөжийг дээшлүүлж, цогцолбор аргаар хандаж чадсан цагт бид залуу мэргэжилтнийг амьдрал, үйлдвэрлэлд бэлтгэл сайтай гаргаж, тэднийг амьдралын шинэ нөхцөлд амархан дагаж дадах, шууд үйлдвэрлэл явуулж, анхны бэрхшээлүүдийг давах чадвартай болох нөхцөлийг бүрдүүлнэ Оюутан, сурагчдын үйлдвэрлэлийн дадлагыг үзэл суртал, ёс суртахууны хүмүүжлийн ажлаас тасархай явуулах учиргүй тул дадлагыг удирдаж байгаа эрдэмтэн багш, инженер техникийн ажилтан хэн боловч оюутан, сурагчдын дунд бүтээлч хөдөлмөр, хүмүүжлийн ажлыг жигд хослуулах ёстой. Оюутан, сурагчид үйлдвэрлэлийн дадлага хийхийн хамт олон нийтийн ажилд идэвхтэй оролцож, соёл түгээж, шинийг санаачилж байх нь чухал юм. 

Оюутан, сурагчдын үйлдвэрлэлийн дадлагыг амьдрал үйлдвэрлэлийн гүнд ажил хэрэгчээр чанар сайтай үр өгөөжтэй зохиох нь мэргэжилтэй боловсон хүчин бэлтгэдэг, хүлээж авдаг бүх газрын нам, захиргааны байгууллага, коммунистууд, хөдөлмөрийн хамт олны эрхэм үүрэг мөн. 

