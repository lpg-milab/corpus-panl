Бөхийн шинэ үе хүч түрэн гарч ирснийг энэ наадам тунхаглалаа

Хоёр цэнхэр зодогтон үзүүр түрүү булаалдав М.Мөнгөн арслан, Д.Цэнд-Аюуш заан ойчсон нэгийн даваа Их Монгол Улс байгуулагдсаны 801, Үндэсний их баяр наадмын 86 жилийн ойн хүчит бөхийн барилдаанд 512 мяндсан, шүхрэн, торгон зодогтон хүч үзэв. Ард олон хийгээд мундахгүй олон бөх сонирхогчид А.Сүхбат даян аваргыг, Ц.Цэрэнпунцаг гарьдыг барилдах болов уу хэмээн харсан боловч, эдгээр бөхчүүд тэднийгээ гонсойлгон зодоглосонгүй. Өнөө жилийн наадмын нэгийн даваанд зодоглогсдын хамгийн ахмад нь Увс аймгийн Давст сумын харьяат улсын арслан М.Мөнгөн, Хөвсгөл аймгийн Галт сумын харьяат улсын заан Д.Цэнд-Аюуш нар байв уу даа. Харин хоёр ахмад бөх маань нэгийн даваанд ойччихсон. Гэхдээ ингэж нэгийн даваанд нэр төртэйгөөр нас намбаныхаа хэрээр барилдаад унах нь найм есийн даваанд барилдаж байлтай нөхдийн начны даваанд үнэн худал нь мэдэгдэхгүй годройтохоос үнэ цэнэтэй, тэр хэрээрээ хүндтэй юм даа. 
Зэвсэгт хүчний 032-р ангийн залуу бөх Ц.Нэргүй, Төв аймгийн залуу бөх Б.Ган-Өлзий нар арслан заанаар тус тус нэг давав, тэр мөртөө хоёул хэлэлцсэн юм шиг хоёр харимал бөхийг баруун хутгах мэхээр давдаг байгаа. Нэг үзэгдэл давтагдах шиг хоёр годгор "юм", хоёр халзан хөгшнийг нэг мэхээр давсан шүү. Начны тааварт нэрлэгдэгсэд "нанчилдсан" хоёрын даваа Энэ даваанд улсын цолтой бөх нэн олон унав. Заан Ч.Гочоосүрэн, Н.Саранцогт, Ж.Намжилдорж харцагуудаас эхлээд өнгөрсөн жил начин, харцага болсон олон бөх өвдөг шороодох юм. Аль цагт, хоёр гурав, түүнээс олон жилийн өмнө улсын цол авсан хүмүүс дүүрч гэж бодъё, өнгөрсөн жил улсын цол авсан хүн хоёр давчихыг бодмоор юм. Түрж араас нь гарч ирж байгаа залуучууд үнэхээр дийлдэхгүй байгаагийнх юм байлгүй дээ. Жишээлэхэд улсын заан Ч.Бямбадоржийн хүү аймгийн начин Заяамандах ноднин чөмөгтэйхөн харцага боллоо гэгдэж байсан Архангайн М.Батжаргалыг хоёрын даваанд хээвнэг авч тавьчихаад яваад өгөх юм. Залгуулаад мөн улсын начин болоод анхны наадамдаа зодоглосон Говь-Алтайн Н.Баярмагнайг Сэлэнгийн аймгийн арслан Б.Золбаяр удаж төдсөнгүй орхичихно билээ. За тэгээд Б.Сэр-Од, П.Ганхүү нар ч аймгийн арслан Ц.Нямдорж, А.Цацавшир нарт уналаа. Улирагч зуны сүүлээр начин цол юугаа угаана барина болж явсан хүмүүс ийнхүү арванхоёр сарын дараа хоёрын даваанд дэвжээ мялааж явах нь хэр оновчтойг уншигч үзэгчид тунгааж буй биз ээ. Хоёрын даваанд улсын цолтны унасан жагсаалт уртаашаа талийсныг дахин тэмдэглээд, энэ давааны хамгийн гол сэдэв юу байв гэдгийг өгүүлье. Маргаангүйгээр начин болно гэж яригдсан олон залуус хоорондоо таарч гал гартал барилдсан явдал юм. Хамгийн эхэнд цохон дурдууштай барилдаан бол аймгийн арслан Ш.Жаргалсайхан, Н.Ганбаатар нарын барилдаан юм. Төрийн наадамд хоёр удаа тав давсан Ш.Жаргалсайхан энэ удаа Үндэсний бөхийн холбооны тэргүүн Р.Нямдоржийн хүү Ганбаатартай тун хичээмжтэй барилдаад эс дийлэв. Н.Ганбаатар ч үнэхээр арал чац гэж хөөрхий, хангай шиг залуу юм. Есөн хөлтийн их цагааны дээгүүр гар даяран дэвэх нь гэхэд ер хилсдэмгүй сайхан залуу юм. Ингэж хоёр давахаас нь л У.Мижиддорж, Ө.Эрдэнэ-Очир нарын хуучны хулгар анжгай нар Н.Ганбаатарыг л харж байна даа гэж байна лээ. Харахаас халгам барилдаан бас нэг болов. Аймгийн арслан А.Бямбажав Хөвсгөлийн Алаг-Эрдэнийн Г.Батпүрэв арсланг давлаа. Г.Батпүрэв бол мундахгүй олон жил начин болно гэж яригдаж, тавын даваанд чармайж очиж байв даа. Ирэх жил ахиад л "Аймгийн арслан Г.Батпүрэв зодоглоод" л болох боллоо доо. Увсын Ц.Цэдэндамба, Сүхбаатарын Ч.Булганхүү, Говь-Алтайн Ш.Тогтохбаяр, Булганы А.Сүмбээ, Төвийн Б.Дамба, Баянхонгорын Б.Батгэрэл нар ч мөн л ирэх жилийн долдугаар сарын эхээр аанай л начны тааварт нэр нь уралдан яригдах буюу. Ер нь тэгээд хоёрын даваа бол энэ наадамд хэн нь начин болох бололцоотойг урьдчилаад хэлээд өгчихөж байна даа. Начин авъя гэж бодохоосоо өмнө хоёр давчихъя гэж бодож барилдвал цааших нь аяндаа зам мөр заагдах төлөвтэй нь ажиглагдлаа. Харин ингэж эл доль болтлоо начин болно гэж яригдаагүй, харьцангуй сүүл үеийн буюу ер нь энэ жил анх начны тааварт орж байгаа бөхчүүдээс Ховд, Төвийн арслангууд болох Н.Батзаяа, Ө.Даваабаатар нар энэ удаа хоёр давж чадсангүй. Бэлтгэлээ сайн хий, битгий эл доль болтол начны тааварт бүү ороорой гэж тэдэнд захибал онолтой. Энэ хоёр арсланг орхисон өнгөрсөн жил,түүний өмнөх жил байна уу даа улсын начин болсон М.Өсөхбаяр, Б.Насандэлгэр нарын хувьд болж байна гэж хэлмээр. Чанар үзүүлж, нэрээ хамгаалж байна. Ингэж ахалж, эрэмбэлхэж, шалгарал үйлчлүүлж байж наадам утга учиртай, өнгө төрхтэй болно. Хоёрын давааны эхэнд, өмнөх даваанд М.Мөнгөн арсланг түүртэхгүй давсан залуу бөх Ц.Нэргүйг Д.Цэрэнтогтох аварга мөн түүртэхгүй гэж хэлмээр давсныг уншигч танаа дуулгая юу. Шигшсэн хийгээд өргөсөн гурвын даваа Энэ даваанд зарим улсын цолонд дөхөж яваа залуусыг нутгийн бөхчүүд нь өргөн дэмжих үйлдэл хийсэн гэхэд буруудамгүй. Давын зуур нэрлэхэд Төв аймгийн Заамарын харьяат аймгийн арслан Ж.Отгонбаярыг Төвийн Эрдэнэсантын Б.Бадам-Очир начин амлаж аваад гарыг нь амраагаад унаад өгчихөж байна. Улсын заан Ч.Бямбадорж хүү Заяамандахаа амлаж аваад ойччихож байна. Өвөрхангайн М.Жамъянпүрэв начин Өвөрхангайнхаа Т.Санчирыг, Увсын Ч.Чулуунбаатар харцага Увсынхаа Б.Нэргүйг, улсын заан Ц.Баярсайхан А.Цацавширыг, З.Дүвчин заан аймгийн начин Ч.Санжаадамбыг, улсын заан Д.Хишигдорж аймгийн арслан Ж.Бат-Эрдэнийг, улсын начин Н.Түмэннаст аймгийн арслан Л.Гантулгыг, улсын начин Даш.Батбаяр аймгийн арслан Ш.Мөнгөнбаатарыг, улсын начин Л.Наранбаатар аймгийн арслан Б.Чинзоригийг амлан авч тус тус өвдөг шороодлоо. Энэхүү үргэлжилсэн өвдөг шороодолтыг өргөж дэмжсэн үйлдэл хэмээн нэрлэхийг нийт олонхиор зөвшөөрөх байх аа. Зөв гэх байхад, буруу гэх нь бас байх биз. Зүгээр сонирхуулахад ийнхүү өргөж дэмжигчдийн тоонд орсон Даш.Батбаяр, Л.Наранбаатар начингууд энэ жилийн наадмын түрүү бөхтэй тэр жил хамт начин болж байлаа шүү дээ. Харин шигшсэн гэж хэлээд байгаа минь ийм учиртай. Начны тааварт орсон Б.Золбаяр, Н.Ганбаатар хоёр таараад Н.Ганбаатар нь давсныг хэн шигшигдээгүй гэх вэ. Бас начин болно гэж хэдийнээс нааш яригдсан, наадмын өмнө Сүхбаатар аймагт очоод язагнатал барилдаж түрүүлээд ирсэн Б.Соронзонболд улсын начин Т.Өсөх-Ирээдүйтэй таараад унана гэж барилдах уу? Аргагүй дийлэлгүй унасныг нь шигшигдсэн барилдаан биш гэж хэлэх нь байхгүй л болов уу. Аймгийн арслан Л.Нямсүрэн уран барилдаант улсын начин Т.Амартүвшинг, Булганы хоёр аймгийн арслан Н.Түвшинбаяр, Э.Энхбат хоёр таарч Н.Түвшинбаяр нь давсныг шигшигдээгүй гэж хэлэхгүй л болов уу. Энэ даваанд дархан аварга Д.Цэрэнтогтох "Хантайшир" дэвжээний бөх гэх, бодвол Говь-Алтайн бололтой аймгийн заан Д.Пүрэвжаваар торолгүй даваад туг тойрлоо. Б.Гантогтох гарьд шороодсон дӨрвийн даваа Хорьдугаар зууны Монголын манлай бөх Хорлоогийн Баянмөнхийн хүү улсын гарьд Гантогтох маань энэ даваанд аймгийн арслан Л.Нямсүрэнд аргагүй ойчлоо. Б.Гантогтох гарьдыг найраанд оролцлоо гэж дуулаагүй юм байна, түрүүлж үзүүрлэх дээр л найраа юу хийсэн гэж харддаггүй юм бол, үнэнч шударга сайхан барилддаг гарьд маань ийнхүү наадмаа арай л эрт дуусгачихсан. Хүргэн ахтайгаа төрийн наадмын үзүүр түрүүнд нэг биш удаа үлдэж байв. Олон жил хамт нэг галд бэлтгэл сургуулилтад гардаг байв. Харин сүүлийн жилүүдэд гал тусдаа гардаг болсон. А.Сүхбат аварга бүр зодог тайлж орхив. Бэлтгэл дутагдав уу, сэтгэл тэгширсэнгүй юү гарьд маань жаахан гундуухан барилдлаа даа. Энэ давааны харин нэг харууштай барилдаан бол аймгийн арслан Ж.Отгонбаярын харцага Т.Мөнгөнцоожийг хонгодох мэхээр бахтайхан давах байв шүү. Наадмын өмнө Сүүжийн наадамд түрүүлж байсан харцагыг ер түүртсэн царайгүй авч чулуудчихаад, таахаг таахаг гүйгээд туг тойрох түүнд наадамчид зэгсэн баяр хүргэж байлаа. Өнгөрсөн жил тавын даваанд улсын начин Д.Амгаланбаатарт ойчоод нулимстай зогсч байсан аймгийн арслан А.Бямбажав энэ даваанд улсын заан Х.Мөнхбаатартай яах ч аргагүй оноолтоор таарч ойчоод тахимаа өгөв. Начин болох гэж их ч зүтгэж байгаа, бас их ч хатуу зам туулж байна. Наадам олон байна даа, нас залуу байна даа, болох байлгүй нэг. Мөн энэ даваанд Д.Бумбаяр заан аймгийн арслан Л.Гантулгад амархаан л ойчиж харагдана лээ. Үеийн нь заанууд унаагүй байхад гэж бодохын сацуу О.Одгэрэл заан нутаг нэгт аймгийн арслан Б.Нэргүйд унаж, Увсын хоёр заан дөрвийн даваанд унаж ижилслээ. Д.Рагчаа заан аймгийн арслан Б.Чинзоригт яах аргагүй л унаж харагдлаа, тэр хаанаас унаж өгөв гэж бодогдсон. О.Балжинням аварга Дорноговийн Цацавширыг дийлсэнгүй юү, Увсын том цолтой бөхчүүдэд энэ дөрвийн даваа үнэхээр халтай байв уу, төрийн наадмын дэвжээг чимдэг Увс нутгийн бөхчүүд энэ даваанаас эхлээд дэвжээнд үнэхээр цөөрлөө. Улсын заан Д.Амгаланбаатар энэ даваанд аймгийн арслан Н.Ганбаатартай оноолтоор таарч барилдаад давж чадсангүй. Заан болоод зодоглож байгаа анхны наадамд дөрвийн даваанд ойчлоо, Н.Ганбаатар аргагүй дийлдээгүй юм болов уу даа. Дөрвийн давааны өөр нэг сонирхолтой барилдаан бол Завхан аймгийн арслан Б.Бадамдорж улсын харцага Э.Батбаатарыг орхисон явдал байлаа. Дөрвийн давааны гол сонирхолтой барилдаанууд эдгээр байв. За бусдын нь хувьд гайхмаар, соотоймоор нь байсангүй. Харин улсын начин А.Хатансайханыг энэ даваанд давчихаасай гэж харж байснаа нуумгүй. Дорноговиос тэр болгон начин төрөх биш, сая дөрвийн даваанд аварга О.Балжиннямаар дөрөв давсан А.Цацавширыг аймагтаа төрөлх нутгийн нь бөх 17 жилийн дараа түрүүлсэн нь энэ гэж Хатнаа начин наадмын өмнө сурвалжлагчид хэлж байсан юм л даа. Тэгээд А.Цацавширыг дөрөв давчихаар тэр үг санагдаад тавын даваанд энэ начныг амлаасай, Дорноговиосоо начин төрүүлээсэй гэж бодсоноос тэр л дээ, гэвч Б.Сайнбаяр начинд А.Хатансайхан ойчлоо. Сэтгэлээс дэмжмээр нь бас байх юм аа. Архангайн харьяат улсын арслан Д.Мөнх-Эрдэнэ энэ даваанд, өмнөх даваанд Архангайн харьяат улсын заан Д.Хишигдоржийг орхисон Говь-Алтай аймгийн арслан Ж.Бат-Эрдэнэд унав. Нэг нутгийн хоёр том бөхийг хэнэггүйгээр дараалан давав уу, нэг нутгийн хоёр том бөх хоёул нэг залууд дараалан унахдаа шаралхсангүй юу даа, ийм л юм боллоо. Далай аварга Г.ӨсӨхбаЯр ойЧиж, найман наЧин тӨрсӨн тавын даваа Энэ даваанд начин бологсдыг ерөнхийд нь, ард нийтээр муулахгүй байна, ам сайтай байна. Говь-Алтайн Чандманийн харьяат Нямдоржийн Ганбаатар улсын начин Ду.Батбаяраар, Төв аймгийн Заамарын харьяат Жанчивын Отгонбаяр улсын арслан Д.Азжаргалаар, Завханы Их-Уулын Бадмаабазарын Бадамдорж улсын далай аварга Г.Өсөхбаяраар, Завханы Тэсийн харьяат Лувсанрагчаагийн Нямсүрэн улсын харцага Ц.Магалжаваар тус тус тав давж начин боллоо. Эдгээр бөхчүүдийг давж начин болсон тэдгээр залуусыг хэн муу начин гэх вэ, тэгж хэлэх хүн байхгүй биз. Улсын заан Ч.Батзоригоор Дундговийн Эрдэнэдалайн харьяат Будын Чинзориг, улсын заан Ц.Мягмарсүрэнгээр Говь-Алтайн Цээлийн Лхагвасүрэнгийн Гантулга, улсын заан Б.Ганбатаар Дорноговийн Эрдэнийн харьяат Алтанбаганын Цацавшир (Дорноговиос арван жилийн дараа), дархан аварга Д.Цэрэнтогтохоор Говь-Алтайн Цээлийн Жанцангийн Бат-Эрдэнэ тус тус тав давж мөн улсын начин боллоо. Энэ ч дээ, улсын начин болох арай болоогүй гэх нь энэ дөрөвт бас алга. Гэхдээ жаахан жаахан маапаан бий л байсан байх. Д.Цэрэнтогтох аваргаас тавын давааны дараа "SBN" телевизийн сурвалжлагч Сумхүү "Та начин төрүүллээ" гэж эгцлэн асуувал "Би начин төрүүлсэн гэж ойлгохгүй байна. Би тэр залууг дэмжсэн юм" гэж хариу мэтгэнэ билээ. Эндээс үзвэл Д.Цэрэнтогтох аварга маань тавын даваанд начин болох залууг дэмжих бодолтой барилдсан шиг байна. Энэ даваанд ахимаг аваргатай заанууд "дөрөө харшууллаа". Увсаас начин цолтон төрдөггүй наадам гэж байдаггүйсэн. Энэ жил төрсөнгүй, гэвч. Нутгийн ах нараараа гурав, дөрөв давсан аймгийн арслан Б.Нэргүй энэ даваанд И.Доржсамбуу зааныг дийлсэнгүй. Дархан аварга Б.Бат-Эрдэнээр Ховдын харьяат Ц.Лхагвасүрэн начин, улсын начин Д.Батболдоор улсын начин Б.Сайнбаяр, улсын харцага Г.Ганхуягаар улсын начин Д.Баасандорж нар тав давж, начингаа батлахыг сайшаахаас яалтай. Гурван харцага тӨрсӨн зургаагийн даваа Шинээр начны болзол хангасан нөхдөөс Н.Ганбаатар улсын начинд элбэгдэж байгаагаа нотлон, Л.Нямсүрэнгээр зургаа давж харцага цолны болзол хангав. Бусад нь ойчлоо. Харин Д.Сумъяабазар аварга Б.Бадамдоржийг "Өсөхөөг хаяв уу, чи" гэсэн шиг амлаж аваад давав. Энэ давааны сайхан барилдааныг тодорхойлж Өвөрхангайн Баянголын харьяат Болдын Сайнбаяр начин аймгийн арслан Л.Гантулгаар, Булганы Бүрэгхангайн харьяат Дашзэвэгийн Баасандорж аймгийн арслан Ж.Бат-Эрдэнээр тус тус зургаа давж харцага цолны болзол хангав. Аварга Д.СумъЯабазар шороодож, заан төрсөн долоогийн даваа Г.Өсөхбаяр аваргыг унаснаас хойш энэ аваргын хувьд "Наадам минийх болсон бус уу" гэх нэг бодол төрсөн байх магадтай. Тэгээд яах ийхийн зуургүй шуугиулан зургаа давчихаад очиж ам авахдаа хамгийн "хорлонтой", тэгээд Өвөрхангайнхаа Б.Сайнбаярыг амладаг байгаа. Нутгийн дүү зургаа давж харцага болчихсон, одоо болно, ах аварга нь явна байгаа гэсэн шиг хандлагаар, нутгийн дүүгээ амлаж аваад ширүүхэн өртөл, цаад "зөрүүд" нь өрсөж мэх хийгээд арав давж, аварга болоод анх удаа төрийнхөө наадамд зодоглосон түүнийг шороодуулж орхилоо. Б.Сайнбаярт талархан уухайлагчдын дуу, өнгөрсөн жил аваргыг аварга цолоо авч байсан үеийнхээс дутахааргүй нүргээнтэй юм боллоо. Б.Сайнбаяр начинд харцага цол жижигдэж, заан цол чухамхүү зохив бололтой. Н.Ганбаатарын хувьд Х.Мөнхбаатар заанд хавируулж унаад наадмаа дуусгасан түүнд ер гуних шалтгаан алга, сайхнаас сайхан. Харин Г.Элбэг харцага маань М.Баяржавхлан зааныг бараг орхиод уналаа. Бараг гэхийн шалтгаан нь, Хөлийн цэц Доёдын Бадрах начны балгаар л ойччихов уу гэлтэй харагдсан. Г.Ганхуяг харцага ч телевизээр энэ тухай өгүүлж байна лээ. Гар нь цуцаад сарвайчихсан Г.Элбэг бүх хүчээ дайчлан өрсөлдөгчөө гуядах мэхээр сэгийтэл гаргаад иртэл, Хөлийн цэцийн биед унаж яваа бөхийн хөл гөнжигдсөнөөс болоод Г.Элбэг уначихсан байна лээ. Яахав ээ, наадамд хэн одтой байгаагийнх байж болно, гэхдээ Г.Элбэг тун давчихаар байсан даа. Зургаа давсан нутгийн дүүгээ И.Доржсамбуу заан "Харцага боллоо, одоо болно" гэсэн шиг амлаж даваад дөрөвт үлдлээ. Аварга ҮлдээгҮй наймын даваанд гарьд хоёр төрлөө Өмнөх даваанд "юмаа дууссан" М.Баяржавхлан зааныг И.Доржсамбуу заан амлаж авах мөртөө, аагилан татаж сэнжигний барьцнаас таллаад хялбархан өвдөглүүлснээр Булганы Гурванбулагийн бөх гарьд цолны болзол хангаж, үзүүр булаалдах боллоо. Х.Мөнхбаатар заан шинэ зааныг давсан, Б.Сайнбаяр ялимгүй гомдолтой байна уу даа гэмээр харагдсан. Хөвсгөлийн Шинэ-Идэрээс ингэж бас гарьд цолны болзол хангасан бөх төрөв. Улсын арслан төрсөн есийн даваа Үзүүр түрүүнд үлдсэн хоёр бөх гарч ирэхийг үзвээс хоёул далбаа шуудаг адил номин цэнхэр өнгөтэй ажээ. Ийнхүү өнөө жилийн төрийн их баяр наадмын үзүүр түрүүнд тэнгэрийн хөх өнгөт зодогтой хоёр бөх үлдсэн байлаа. Ингээд залуу заан Х.Мөнхбаатар И.Доржсамбуу зааныг бяралхан гуд татан давж түрүүлснээр Ардын хувьсгалаас хойш төрсөн Монгол Улсын 46 дахь арслан цолтон боллоо. Ийнхүү начин, харцага, заан, гарьд, арслан төрсөн монгол төрийн наадам өндөрлөхөд, хурын цагаан манан Богд Дүнжингаравын оройг лэглийтэл ороож, хэд гурван дусал бороо таатайяа шиврэнхэн байлаа. 
Б.Золбаяр
