Зэрэг сумынхан нутгийн хүүгээ хөл алдан угтлаа

Баруун аймгуудад шинэчлэлийн аяныг өртөөлсөн АН-ын дарга Ц.Элбэгдорж Ховд хот орох зам зууртаа төрсөн нутаг Зэрэгтээ түр саатав. Шөнө болсон хойно нутгийн дээс алхсан ч сумын хүүхдийн цэцэрлэгт цугласан олон хүн түүнийг хүлээж байлаа. 
Тэд нутгийн хүүгээ захчин үндэсний мушгиа боов, ууц бүхий хүндэтгэлийн ширээ засан угтлаа. Ангийн нөхөд, сумын залуус, настнууд мөнгөн бүс, торгон дээлээр гангарсан харагдана. Нутгийн хүүхнүүд аль өглөөнөөс авахуулаад цайгаа чанан, буузаа жигнэн хүлээжээ. "Тойроод өнгөрсөн бол уйлах байсан. Ямар аавын хүү хоёр удаа Ерөнхий сайд болох вэ дээ. Буянтай хүү, сайхан хүн. Ирээд явсанд нь л баярлаж байна" хэмээн тэд бахархан ярих юм. Нутгийнхан Ц.Элбэгдоржоос "Суваргаа эргэнэ биз дээ" гэж лавлацгаана. "Манай сайд сумынхаа 80 жилийн ойгоор нутаг усныхаа уул усыг аргадаж суварга босгосон. Ганжуур, Данжуур бүх судрууд орсон.Нутгийн ард түмэн ч сэтгэлийнхээ юмыг өргөсөн" гэж Д.Чадраабал тайлбарлав. Тэрбээр сумын АН-ын дарга бөгөөд сургуулийн захирал аж. Өглөө эртээр Ц.Элбэгдорж цагаан суваргадаа очиж, хадаг өргөн мөргөлөө. Хүний хөл тасардаггүй гэх уг суваргын бөөрөнд "Энэ суваргад мөргөсөн бүхний заяа хийморь өөдрөг байх болтугай. Эх нутгийн минь уул,ус мөнхөд орших болтугай. Монгол Улсын Ерөнхий сайд Ц.Элбэгдорж" гэсэн бичээс харагдав. Сумын сургуулийн компьютерийн танхим Ц.Элбэгдоржийн нэрэмжит гэнэ. "Ах дүү наймынхаа өмнөөс төрөлх сургуульдаа фурган машин, арван компьютер хувиасаа хөрөнгө оруулалт хийсэн" гэж сургуулийн захирал түүний тухай хуучилсан юм. "Манай сумаас Ногоон хэрэм хөтөлбөр эхэлсэн" гэж бахархах хүмүүс ч байлаа. Уулын нөөлөг салхитай уг сумынхан салхинаас хамгаалж ногоон зурвас байгуулжээ. Сумын Засаг дарга С.Батмөнх "Ерөнхий сайдаар есөн мод тариулна" хэмээн нүх ухуулж бэлтгэжээ. Ц.Элбэгдорж тэнд мод суулгав. "Сумын сургуулийн сурагчид, шинэ гэр бүлийнхэн энд мод тарьж, дурсгал үлдээдэг уламжлал тогтоосой" гэж тэр хүсч байлаа. Мод тарих үйлсэд хувь нэмрээ оруулж, сан байгуулаарай хэмээн 500 мянган төгрөг хандивласан. Өмнөговьд тэрбээр ийм зориулалтаар мөнгө хандивлаж байсан агаад говийнхон түүгээр нь "Элбэг" нэртэй сан байгуулсан түүхтэй. Ц.Элбэгдорж нутгийнхаа агаарт, хөрс шороонд хөлбөрөхийг хүссэн бололтой аяллын багийн эрчүүдийн хамт Халтар хэмээх цагаан хусан төгөлд хээр хоносон. Харин аяллын багийнхан өглөө мөнөөх бяцхан ногоон төгөлд өвөрмөц гэгчийн өглөөний цай уулаа. Монгол Улсын Засгийн газрыг хоёр удаа тэргүүлсэн энэ хүний төрсөн нутаг Зэрэг сум уул, ус, тэгширсэн сайхан нутаг аж. Бас дэржигнүүр зам, шумуул, хүчтэй салхиараа ч алдартай. 3800 хүн амтай. Нутгийнхан газар тариалан, мал аж ахуй эрхэлдэг юм билээ. Бидний хоноглосон "Бүжин" хэмээх хүүхдийн цэцэрлэгт уг нь 60-аад хүүхэд хамрагддаг аж. Хүүхдүүд амарсан болохоор цэцэрлэг хоосон байсан. Цэцэрлэгийн эрхлэгч Г.Лхамсүрэн зундаа гэр цэцэрлэг ажиллуулдаг гэж ярилаа. Бургасан баг дахь гэр цэцэрлэгт 20 хүүхэд хамрагддаг гэнэ. "Эмнэлэг, сургууль нарны сэргээгдэх эрчим хүч ашигладаг. Удахгүй бүх айл, өрх ийм эрчим хүчээр хангагдана" гэж сумын Засаг дарга С.Батмөнх ярилаа. Тэрбээр нутгийн хүүдээ мөнгөн аягатай сүү, захчин модон домбо дурсгав. Ц.Элбэгдорж анх удаа Ерөнхий сайд болохдоо гурав хоногийн дараа Зэрэгтээ ирж байсан гэдэг. Нутгийн хүүгээ хөл алдан угтаж, хөөрч догдлон үдсэн дээ Зэргийнхэн. * * * АН-ын дарга Ц.Элбэгдорж өчигдөр өглөө Ховд аймагт ирлээ. Аймгийн Засаг даргын орлогч Д.Энхболд тэргүүтэй намын нөхөд нь түүнийг нутгийн хил дээр угтав. "Ардчилсан намын шинэтгэл Ховд аймагт" аяны хүрээнд зохиогдож буй гишүүд, дэмжигчдийн нэгдсэн хуралдаанд Ц.Элбэгдорж оролцож үг хэллээ. АН-ын III их чуулганы дараа Ховдын АН-д ч бүтэц зохион байгуулалтын өөрчлөлт хийжээ. "Шинэ удирдлагууд энэ онд баг, сум бүртээ хүрч ажиллаж, анхан шатны байгууллагаа бэхжүүлж, ажлыг нь жигдрүүлэхэд анхаарна" гэж аймгийн Засаг даргын орлогч, ҮЗХ-ны гишүүн Д.Энхболд ярьсан юм. Хоёр өдрийн турш хуралдаж буй АН-ын хуралд сум бүрээс 20 төлөөлөгч оролцож байгаа бөгөөд 400 гаруй гишүүн, дэмжигч цуглажээ. Хурлын үеэр 30 гаруй залуус намын даргаас гишүүний батлах гардлаа. Шинээр гишүүнээр элсэгчдийн дунд "Эх орон" намын гурван гишүүн байсан бөгөөд өмнөх өдөр нь Говь-Алтайд АН-д шинээр элсэгчдийнд дунд МАХН-ын гишүүн ч байлаа. Тус аймгийн иргэдийн хуралд 2000 онд АН-ын гурван гишүүн байсан бол өдгөө наймуулаа болжээ. Намын дарга Ц.Элбэгдорж энэ өдөр оюутан залуустай уулзалт хийж, Ховд хотын иргэдийг сонслоо. Орой нь тэрбээр Ховд телевизийн шууд нэвтрүүлэгт оролцсон юм. АН-ын дарга өнөөдөр Баян-Өлгий аймагт ажиллана гэж манай тусгай сурвалжлагч Б.Янжмаа Ховд хотоос мэдээлэв. 
Б.Янжмаа
