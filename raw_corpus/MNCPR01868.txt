Сонгуулийн дараа л Атрын аянд мордоорой

Атрын гуравдугаар аянг эхлүүлэх шоу ид үедээ явж байна. Ерөнхий сайдаар томилогдсоныхоо дараахан С.Баяр Дархан, Сэлэнгэд ажиллахдаа ийм аян эхлүүлнэ гээд ам алдчихсан хэрэг. Дархан, Сэлэнгэ бол социализмын үед оюутан, тариа хоёрт умбаж асан манай газар тариалангийн гол бүс нутаг.
Тэр үеийн тариаланчид, тэдний үр хойчид Ерөнхий сайдын эхлүүлэх аян таатай сайхан санагдалгүй яахав. Харамсалтай нь, ямар ч судалгаа, тооцоо байхгүй зүгээр л сэтгэлийн хөөрлөөр Атрын гуравдугаар аянг эхлүүлнэ гээд амлачихаж. Тэгээд эргэж ирэнгүүтээ энэ чигийн төсөл боловсруулж, нийт 300 тэрбум төгрөг зарцуулахаар төсөвлөжээ. Төсөлд тусгаснаар шинээр 5-6 сангийн аж ахуй байгуулж, өндөр хөгжилтэй орнуудаас трактор, комбайн авчирч, шилдэг сортын үрээр нэг га тутмаас 10-20 цн ургац авна гэнэ. Одоо байгаа талбай багадах учраас 700 мянган гад нэмж хагалах юм байна. Энэ бол С.Баярын сонгуулийн сурталчилгааны нэлээн томоохон шоуны нэг юм. Бөөн ажил хэрэг болж, баахан хүн хүч нүүлгэж, хүмүүсийн сэтгэлийн хөөрөл дарагдаагүй байгаа дээр нь намдаа санал өгүүлж дөнгөнө гэж тооцож л дээ. Харин энэ бүхний цаадах уршгийг тооцохыг хүссэнгүй. Өнөө маргаашдаа болж байвал ирээдүй хамаагүй мэтээр загнаж байна. Атрын I, II аян сайн сайхан үйлс олонтой ч Монголд экологийн сүйрэл авчирсан хэмээн эрдэмтэд санал нэгтэй дуугарч эхэллээ. Тэр үеийн байгаль цаг уурын нөхцөлийг одоогийнхтой харьцуулбал өдөр шөнө шиг өөрчлөгдсөн. Дахин Атрын аян өрнүүлж, газар хагалж эхэлбэл жил ирэх тутам доройтож байгаа цөлжилтийг эргэлт буцалтгүй түргэтгэж, үр хойч болон хүн төрөлхтний өмнө ямар нүгэл хийх гээд байгааг нь хэлж өгөөд байна. Хөрс яаж элэгдэж, ус яаж ширгэж, ургамал яаж хатаж байгааг баримттай нь, шинжлэх ухааны үндэслэлтэйгээр тайлбарлаад барахгүй нь бололтой. Эрчимжсэн хөдөө аж ахуйг ингэж байгуулж болно гэж аргыг нь зааж өгөөд ч тусыг олсонгүй, арга барагдан сууна. Атрын шинэ аяны төслийг Монголын хөдөө аж ахуйн салбараас төрсөн долоон гавьяат боловсруулсан болохоор "Долоон гавьяатын балаг" үүгээр дуусахгүй хэмээн мэргэжил нэгт нөхөд нь толгой сэгсэрч сууна. Монголын төр эрдэмтдийнхээ үгийг нохой хуцсан чинээ тоож сонсдоггүйн тод жишээ энэ болов. Уг нь эрчимжсэн хөдөө аж ахуйг ажил хэрэг болговол нэг га газар ч нэмж хагалалгүйгээр одоогийн эргэлтийн талбайгаасаа хоёр байтугай 20 сая хүнийг хангахаар ургац авах боломжтой гэдэг. За яахав, цөлжилт энэ тэрийг өнөө жилдээ нөмрөөд ирэхгүй юм гээд тоохгүй орхиё. Гэтэл шинээр байгуулах тэр сангийн аж ахуйд хэн очиж, гаднаас оруулж ирэх өндөр үзүүлэлттэй техник технологийг хэн эзэмших юм. Атрын гуравдугаар аянг чинь хэн өрнүүлэх юм бэ? Монголын ид насны хөдөлмөрлөх залуус гадаадад гарчихсан, эрүү өвдөг нь нийлэх дөхсөн хөгшид, эрээ хүлээсэн эхнэрүүд, эргүүттэлээ архинд мансуурсан хэдэн хүнийг нийлүүлээд явуулах уу. Эсвэл өмнөд хөршөөсөө тариаг минь тариад өгөөч хэмээн ажилчин гуйх уу. Манайхан ашигтайг нь бодоод рапс тариад эхэлбэл яах вэ. Түүгээр ч үл барам одоогийн тарьж байгаа улаан буудай гурил бус спиртийн үйлдвэрлэлд зориулагддаг. Үүнийг зохицуулах арга зам, механизмаа эргэж харсан уу. Үүнийг бас л анзаарахгүй өнгөрүүллээ гэж бодъё. "Тариа тарьж эх орныхоо дотоодын гурилын хэрэгцээг өөрсдөө хангах гэж байхад" гэдэг сайхан үгээр ам таглалаа гэе. Тэгвэл ямар үрээр тариа тарьж, олон мянган тонн буудай хураах вэ. Гадаадаас оруулж ирэх өндөр сортын үр чинь манай хөрсөнд хэр дасан зохицох бол. Ерөнхий сайд нь тариулж байгаа юм чинь ургах ёстой гэхгүй л байх. Багагүй хугацаанд тарьж, туршиж байж ямар үр авахаа сонгох нь энгийн ойлголт шүү дээ. Хэн ингэж туршаад, батлаад гаргаад ирсэн хэрэг вэ. Олон жилийн өмнөөс тариалсаар ирсэн буудайн үр өдгөө Монголын хахир хатуу байгальд улам л тохирохоо болиод байна. Мөн газар тариалангийн нэлээд бүсэд уул уурхай, ялангуяа алт олборлох талбар болон хувирч, гол ажиллах хүчин нь "нинжа" нар болоод байгаа. Энэ жишээ Баруун, Зүүнхараа, Жаргалант, Борнуур, Хонгор... гээд үргэлжилнэ. Энэ бүхнийг эрхэм Ерөнхий сайд мэдэх хэрнээ, мэдэхгүй юм шиг царайлаад сууж байгаа. Атрын аянг эхлүүлэхийн тулд урьдчилсан судалгаа хийж, боловсон хүчнээ сургаж, шинэ техник, технологи оруулж ирнэ гээд шат дараатай арга хэмжээг ном ёсоор нь авах юм бол сонгууль өнгөрчихнө. Өөрсдөдөө ашиггүй зүйлийг хийх тэнэг хаа байхав дээ. Дээрхийг бүгдийг нь үгүйсгээд энэ хавар Атрын III аянг эхлүүллээ гэхэд МАХН сонгуульд ялагдвал яах вэ. "Бид нар сонгуульд ялсан бол үргэлжлүүлэх байсан юм. Одоо та нар аяа бод" гээд хэлэхээ юман чинээ бодохгүй улс. Эх орны тал талаас амьдралын ая хөөж нүүж очсон тэр хүмүүс баахан хөрөнгө мөнгө үрж эцэст нь харж хандах хүнгүй хар нутаг дээр хаягдана. Амьдралаараа тоглуулна гэсэн үг. Тийм болохоор эрхэм тариаланчид аа, Атрын III аянд итгэхээ жаахан азна. Өмнөх социалист аянд мордогсдын төгсөл яасныг түүх харууллаа. Аян энэ тэр гэлгүйгээр одоо байгаа тариалангийн аж ахуйнуудаа эхлээд сайн бэхжүүлээд авбал яасийм. Юм баараггүй нь дээр, ядаж сонгуулийн дараа л Атрын аянд мордоорой. 
Д.Оюунтуяа