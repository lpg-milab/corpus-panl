Хачигт хазуулснаар 28 халдварт өвчин үүсдэг

Хавар болохоор хачиг гарч "мал хачигтаад хэцүүдэх нь ээ" гэж малчид ярилцдаг сан. Сүүлийн үед хачганд хазуулсан хүн өвчлөх болсон тухай яригдах болов. Хачгаар дамжин халдварладаг энэ аюулт өвчний талаар ХӨСҮТ-ийн зооноз бруцеллёзын тасгийн эрхлэгч, их эмч Ж.Батаатай ярилцлаа. 
-Хачиг гээч шимэгчид хазуулснаас болж иргэдийн эрүүл мэндэд хохирол учирлаа гэсэн мэдээлэл сонсогдох болж. Хэдийнээс энэ өвчин бүртгэгдсэн юм бол? -Манай улсад хачгаар дамжин халдварлах энцефалит, хачигт боррелиоз өвчин 2003 онд, хачигт риккетсиоз 2005 онд бүртгэгдсэн. Энэ өвчний байгалийн голомт Сэлэнгэ, Орхон, Булган, Хөвсгөл, Архангай, Төв, Хэнтий, Дорнод зэрэг ойн бүс нутагт идэвхтэй байдаг. 2006 оны байдлаар хачигт боррелиоз дэлхийн ойн бүсийн АНУ, Англи, Франц, ОХУ, Польш, Герман, БНХАУ, Япон, Энэтхэг, Австрали, Иран, Египет, Монгол зэрэг 120 гаруй улс оронд тархаад байна. Хачгийг манайхан сайн мэдэж байгаа. Эл шимэгч үе хөлтний хүрээний аалз хэлбэртэй ангид багтдаг. Дэлхий дээр 28 овогт багтах 30 мянган хачиг бүртгэгдсэнээс манай улсад 462 зүйл нь байгаа юм. Үүнээс өвчин үүсгэгч гурван ч төрлийн хачиг бидний ажиглалтаар илэрсэн. Хачигт хазуулснаар 28 халдварт өвчин үүсдэг. Хачиг жил бүрийн аравдугаар сард ичиж, дөрөвдүгээр сард ичээнээсээ гардаг, аливаа амьтны цусаар хооллодог амьтан. Ичээнээсээ гарсны дараа мод бут, дэрс гэх мэт ургамлын оройд байж байгаад салхинд хийсэн агаарт гараад хэсэг хугацааны дараа бууж ирэхдээ мал, амьтны биед ордог. -Хачигт халдварын байгалийн голомт эзэн амьтад нь юу байдаг вэ? -Чоно, нохой, таван хошуу мал, буга, туулай, үнэг, бор гөрөөс, жижиг мэрэгчид гээд 250 хөхтөн амьтан, 100 гаруй төрлийн шувууд бий. Нян тээгч хачиг халдвар авсан мал, амьтан, хүний цусыг сорж биедээ тээсээр хүнийг хазах үед халдварладаг. Хачиг чинь 400 хоног хоол идэхгүй байж чадах тэсвэртэй, 4-5 настай шимэгч шүү дээ. -Хачигт халдвараар одоогоор хэдэн хүн өвчлөөд байна вэ. Шалтгааныг нь та юу гэж бодож байна? -Энэ онд гэхэд сүүлийн ганц сарын дотор 40 гаруй хүн өвчлөөд байгаа. 2003 онд бүртгэгдсэнээсээ хойш 300 шахам тохиолдол гарч. Энэ оны эхний долоон сарын байдлаар хачигт халдварын сэжигтэй дуудлага 61 хувиар нэмэгдэж, Архангай, Дархан-Уул, Сэлэнгэ, Хөвсгөл аймгийн 12 суманд хачигт энцефалит 20, хачигт боррелиоз, хачигт реккитсиоз тус бүр арваад тохиолдол илрээд байна. Нийслэлийн харьяат 12 хүн Сэлэнгэ аймгийн Ерөө сумын Бугант тосгон, Алтанбулаг, Хүдэр, Мандал сумдад газар шороо, мод бэлтгэл, оюутны хээрийн дадлага хийх, амарч зугаалах үедээ хачганд хазуулж өвчилсөн байгаа. Хачигт халдварт өвчин гарах болсон олон шалтгаан байна. Ой модыг их хэмжээгээр сүйтгэх болсноор экологийн тэнцвэрт байдал алдагдаж мал, амьтанд орох болсон. Алт ухаж газрын хөрсийг сэндийлэх, мод устгах ч үүнд нөлөөлсөн. Орчны бохирдолт ихэссэнээр мэрэгчид олширч, шимэгч хачиг мэрэгч амьтдад үүрлэх нь нэмэгдсэн. Цаг агаарын дулаарал ч энэ шимэгчийг олшроход нөлөөлж байна. Хүмүүс аялал зугаалгаар явж, ойд олонтаа очих болсон. Хүн байгальтай харьцах харьцаа олширсноор энэ өвчин гарч байгаа юм. -Хачигт халдварын шинж тэмдэг яаж илэрдэг вэ? -Өвчний эхний шатанд толгой бага зэрэг өвдөнө. Нойр муудаж, бие сулбайдаг. Мэдрэлд муугаар нөлөөлөх нь бий. Өвчний ид үед мэдрэлийн хямрал ажиглагддаг. Гэнэт 39-40 хэм хүртэл халуурна. Нүүр улайж, нүдний салстын судсууд өргөснө. Хүзүү, цээжний арьс улайна. Ууц нуруугаар шархирч өвдөнө. Үе үе бөөлжиж, огино. Хэт мэдрэмтгий болж гэрлээс айна. Төв мэдрэлийн системийн гэмтлийн хэлбэр болох саа, бадайралт илэрдэг. Ухаантай байх боловч орчиндоо сонирхолгүй алжаангуй нойрмог байдалд орно. Зүрхний авиа бүдгэрч, даралт бууран, судасны цохилтын тоо цөөрдөг. Хэл өнгөртөхөөс гадна хачиг хазсан газарт улайж үрэвсэх шинжүүд илэрвэл хачигт энцефалит тусчээ гэж ойлгож болно. Өвчтний цус, нугасны шингэнд вирус илэрдэг. Хоёроос гурван хоногийн дараа хачиг хазсан газарт 5-60 см хүртэл хэмжээний цагираг хэлбэрийн улайралт үүсч долоо хоног үргэлжилдэг. Энэ нь уг өвчний үндсэн шинж юм. Бугуй, тохой, өвдөгний үеүд үрэвсэх шинж тэмдэг мэдэгдэнэ. Өвчин цочмог, ужиг, архаг ямар ч хэлбэрээр илэрч болох бөгөөд тодорхой эрхтний саажилт, тэнэгрэл, зүрхний булчингийн шигдээс, уушгины хатгалгаа зэрэг хүндрэлүүд тохиолдоно. -Халдвар яаж дамждаг юм бол? -Хачигт хазуулахаас гадна өвчтэй эхээс урагт дамждгийг тогтоосон. Цусаар дамжина. Харин хамуу мэтийн арьс өнгөний өвчин шиг арьсаар дамжихгүй. Халдвар тээгч хачигнаас халдвартай авгалдай гардаг. Өвчлөгсдийн 80 хувь цусаар, 20 хувь нь халдвар авсан ямаа, үхрийн дутуу боловсруулсан сүү, сүүн бүтээгдэхүүн хэрэглэснээс халдвар авдаг. Хачиг халдвартай амьтны цус сорсноос хойш 5-6 хоногийн дараа вирус хачгийн бүх эрхтэнд нэвтэрч улмаар гэдэс, шүлсний булчирхайд ихээр хуримтлагдан амьдрах хугацааны турш амьтан, хүнд халдвар тарааж байдаг. -Хачигт халдвар авсан тохиолдолд яах хэрэгтэй бол? -Халдварт өвчин судлалын үндэсний төвийн харьяа манай байгууллагад юуны түрүүнд мэдэгдэх хэрэгтэй. Сэжигтэй, магадгүй тохиолдол бүрийг лабораторийн шинжилгээнд заавал хамруулна. -Хачигт халдвартай тэмцэх Эрүүл мэндийн сайдын тушаал саяхан батлагдсан гэлүү? -Эрүүл мэндийн сайд Д.Туяагийн энэ оны долдугаар сарын 20-ны өдрийн тушаалаар "Хачигт халдварын тухай албан даалгавар" батлагдсан байгаа. Хачигт халдварын голомт эрс идэвхжиж байгаа аймгуудад мэргэжлийн багийг наймдугаар сарын 1-ний дотор томилон ажиллуулах, "Хачигт халдварын тандалт, оношлогоо, эмчилгээ" сургалтыг арваннэгдүгээр сарын 15-ны дотор зохион байгуулах гээд нэлээд үр бүтээлтэй зүйл тусгагдсан байна лээ. Эрсдэл бүхий хүн амыг вакцинаар дархлаажуулах ажил ч тусгагдаж. Хачигт халдвараас сэргийлэх зөвлөмж *Хачигт халдварын голомттой нутгийн ойд онцын шаардлагагүй бол аялж, зугаалахгүй байх *Голомттой газарт явахдаа хачиг биед орохооргүй комбинзон маягийн битүү хувцас, түрийтэй гутал, малгай өмсөх *Цайвар, тод өнгийн хувцас өмсөж, өөрийн болон нөхдийнхөө хувцсанд үе үе үзлэг хийж наалдсан хачгийг устгах *Биед шигдсэн хачгийн хошууг нь үлдээлгүй авч, хазалтаас үүссэн шархыг спирт, йодын уусмалаар халдваргүйжүүлэх, хачгийг цэвэрхэн жижиг шилэн саванд хийж лабораторид өгөх *Хачигт энцефалитын эсрэг вакциныг намар, хаврын улиралд тариулах *Дархлаажуулалтад хамрагдаагүй тохиолдолд энцефалит өвчний эсрэг өвөрмөц иммуноглобулин тариулах *Хачигт халдварын голомтот нутагт түүхий сүү, шүүрхий мах, зэрлэг амьтдын сүү, цус, цөс, махыг хэрэглэхгүй байх *Хачигт боррелиоз, хачигт риккетсиозоос сэргийлэх өвөрмөц дархлаажуулалтгүй тул хачигт хазуулсан эхний гурав хоногт багтаж цифрофлоксацин, доксициклин зэрэг эмүүдийг нэг шахмалаар өдөрт хоёр удаа, амоксициллин, ампициллин, пенициллин зэрэг эмийг нэг шахмалаар өдөрт дөрвөн удаа тус тус тав хоног ууж сэргийлэх *Хачигт хазуулсны дараа ядрах, халуурах, тунгалагийн булчирхай үрэвсэх, толгой, зүрх, үе мөчөөр өвдөх, хүзүү хөших, арьсаар тууралт гарах шинжүүд илэрвэл эмчид яаралтай хандаарай. 
Л.Батцэнгэл
