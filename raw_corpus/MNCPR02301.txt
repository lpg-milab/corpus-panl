Миний бүтээсэн бурхны сийлбэр Ерөнхийлөгчийнд бий гэсэн

Монгол ахуйг илтгэсэн бэлэг дурсгалын зүйлүүдийг гадныхан ихэд сонирхож, түүнийхээ хэрээр худалдан авах нь элбэг.
Тиймээс ч монгол сувенир хийх хүмүүсийн тоо олширсон гэхэд болно. Тэдний дундаас морин хуур болон гэрийн сийлбэр дагнан бүтээдэг нэгэн уран бүтээлч энэхүү авьяасаа бизнес болгоход ашиглаж, хэнээс ч юу ч гуйлгүй хангалуун амьдарч байна. Түүнийг М.Мөнхбат гэдэг. Одоо эхнэр хүүхдийн хамт амьдардаг бөгөөд хотын төвд дөрвөн өрөө бүхий үйлчилгээний зориулалттай нэгэн байр түрээслэн түүндээ бильярд,теннис болон сийлбэрийн жижигхэн цех ажиллуулна. Тэрээр хоёр өрөөг ийм болгон засварлажээ. Модны үртэс хөглөрсөн түүний ажлын өрөө аргагүй л сийлбэрчин хүний урлан юм даа гэж бодогдуулахаар... М.Мөнхбат "Бильярдны газрууд ямар ашиг олдог вэ. Түүнтэй л адил. Хамгийн гол нь үүнд эгчийгээ ажиллуулж тодорхой хэмжээгээр цалинжуулан, амьдралд нь бага ч гэсэн нэмэр болж байгаадаа баяртай байдаг. Энэ газрыг ажиллуулснаар эгчийгээ цалинжуулахын дээр сард 40 мянган төгрөгийн татвар төлдөг учраас зарим сард алдагдал хүлээдэг. Ганц үүнээс ашиг хараад суулгүй гарынхаа ур ухаанаар сийлбэр хийж хэд арван төгрөг олдог тулдаа л ажил маань бүр зогсчихгүй, түрээсийнхээ мөнгийг төлөөд болоод л байна" хэмээсэн. Тэрбээр монгол гэр, гэрийн тавилга, хаяг реклам болон албан байгууллага аж ахуйн нэгжийн дотоод засал болоод интерьер дизайныг захиалгаар хийж үйлчилдэг аж. Бидний ярилцсан өрөөнд аравгар хар наймаалж харагдлаа. Түүнийг модоор яг л амьд юм шиг сийлжээ. Мөн аалз сийлэхээр төлөвлөөд байгаагаа ч ярьсан. Энэ тухай сийлбэрч маань "Наймаалж их сонин амьтан. Ороо нь орохоороо эм нь эрийгээ араас нь сүлбэж алдаг гэсэн. Хурдан зугтахгүй л бол өнгөрөө. Харин аалз зулзагаа нуруун дээрээ бойжуулж, тэр нь эхийнхээ цусыг сорсоор нас бие гүйцэнгүүт эх нь үхдэг жамтай юм билээ. Муу ёрын гэж хэлж болохоор амьдралтай амьтад байдаг нь миний сонирхлыг их татсан учраас л тэднийг сийлмээр санагддаг юм" хэмээсэн. Тэр бас ажлынхаа зав зайгаар ном уншиж, интернэтээр аялан амьтдын тухай судалж, сонирхолтой мэдээллийг цуглуулсны дараа этгээд сонин амьдралтай амьтдыг сонгон авч сийлдэг ажээ. Ийм гаж гэмээр амьтдыг сонгон сийлдэг нь хачирхалтай ч уран бүтээлч хүний өвөрмөц зан ааштай холбоотой юм шиг. Жаахан эмх замбараагүй ч гэлээ түүний урланд сийлбэрийн гоёмсог бүтээлүүд олон юм. Морин хуур, завилж буй бурхан, гэрийн мод гэхчилэн онцлох зүйл цөөнгүй аж. Завилж буй бурхныг тэрээр жил гаруй урлаж байгаа. Бүтээж дуусангуутаа дуудлага худалдаагаар зарах бодолтойгоо ч нуусангүй. Түүний урлан бүтээх ажил дунд сургуулийн долдугаар ангид байхаас нь эхэлсэн түүхтэй. Жижигхэн морин хуур, монгол гэр гээд бэлэг дурсгалын зүйлүүд хийж, Улсын их дэлгүүрт худалдаалж, ар гэрийнхэндээ нэмэр болон, өөрөө өөрийнхөө хэрэгцээний мөнгийг олчихдог сэргэлэн хөдөлгөөнтэй хүү байж. Тухайн үед түүний урласан өчүүхэн зүйлийг их дэлгүүрт нэгийг нь дөрвөн мянган төгрөгөөр зардаг байсан нь чамлахааргүй их мөнгө байсан нь лавтай. Оюутан болоод өнөө жижиг сувенирийн бизнесээ өргөжүүлэхийн зэрэгцээ ахтайгаа хамтран айлын байшингийн дотоод заслыг захиалгаар хийх болов. М.Мөнхбатын ахтайгаа хамтран хийсэн зүйлүүдийг дурдаад байвал олон. Тухайлбал, Сансарт байрлах "Khan palace", бидний нэрлэдгээр Бөмбөгөрийн урд талд орших "History" клубын дотор хэсгийг орчин үеийн дизайныг монгол ахуйтай уялдуулан өвөрмөц шийдлээр зассан нь одоо ч гоёмсог хийцийг илтгэдэг гэж мэргэжлийн хүмүүс үнэлдэг байна. Мөн гал тогооны иж бүрдэл тавилгууд нь Монголын олон айлын гал тогоог чимсэн гэх. М.Мөнхбат Чингэсийн есөн өрлөгийг модоор сийлж Хэнтий аймгийн "Хөх нуур"-ын жуулчны баазын үүдэн хэсэгт сүндэрлүүлсэн байна. Энэ нь ирсэн жуулчдын сонирхлыг ихэд татсан үзмэр болж чаджээ. Энэ мэтчилэн хийсэн ажлынхаа хөлсийг тэр дэмий үрэлгүй хуримтлуулж байгаад их дэлгүүрийн хажууханд жижиг лангуу түрээсэлж, өөрийнхөө урласан бэлэг дурсгалын зүйлүүдийг мөн гаднаас бэлэн бараа авч худалдах болжээ. Гэвч түүний худалдаа явцгүйтэн хоёр, гурван сая төгрөгөөр "шатсан" гэдэг. Тэглээ гээд шантарсангүй. Найзтайгаа хамтран өнөөх лангуугаа дахин түрээсэлсэн боловч мөн л амжилтад хүрсэнгүй. Энэ мэтээр түүний эхэлсэн жижиг бизнес гурав дахиа бүтэлгүйтэж байсан удаатай. Онохоосоо алдах нь их байсан ч заавал жижиг цех ажиллуулна гэж зүтгэсээр санасандаа хүрчээ. Одоо түүний эрхэлж буй бизнес тун амжилттай яваа. "Хүн их явдаг гэдэг утгаар нь их дэлгүүрийн дэргэд тэр үед дэлгүүр нээсэн ухаантай. Даанч ямар ч орлогогүй байсаар бүрэн "шатсан". Гурван удаа "шатсаны" эцэст байрлалаа солин, нэгдүгээр хороололд дахин дэлгүүр нээж ч үзсэн. Бас л болоогүй. Гарынхаа ураар бизнес хийж, мөнгө олох гэж өнөөг хүртэл олон зүйлийг сэдсэн ч дорвитой болохгүй байсаар ноднингоос энэ байрыг түрээслэн ажиллаж эхэллээ. Бильярдын дөрөв, теннисний нэг ширээнд хүүхдүүд тоглуулна. Өдөртөө хөөрхөн орлого олчихно. Сүүлийн үед захиалга гайгүй. Тиймээс надад ч хийх ажил их гэсэн үг" хэмээн хийх ажилтай байгаадаа, ажил нь ч бүтэлтэй байгаад тэрбээр баяртай сууна лээ. Түүний бүтээлүүдийг голдуу гадныхан сонирхон авдаг. Том жижгээсээ хамаараад бүтээлүүдийн үнэ харилцан адилгүй. Тухайлбал, жижиг сувенир 20-30 мянга байхад морин хуур, бурхны дүр зэрэг томоохон бүтээл нь 200 мянгаас хоёр сая төгрөг бүр түүнээс ч илүү үнэд хүрэх тохиолдол цөөнгүй. Хийсэн бүтээлээ ямар үнэ цэнэтэйг ч мэдэхгүй амьдрал залгуулах хэдэн төгрөгөөр худалдаалчихдаг болохоор хэдэн жилийн өмнөх хийсэн бүтээлээ бараг мартчихдаг гэсэн. М.Мөнхбатын бүтээлүүд гадна дотны айлд төдийгүй музейд ч хадгалагдаж байдаг гэсэн. Тэрээр 2001 онд дүрслэх урлагийн дээд сургуулийг зураач, сийлбэрч мэргэжлээр төгсөхдөө "Гэгээрэл" нэртэй бурхны сийлбэр бүтээж дипломоо хамгаалсан аж. Тус бүтээлийг сургууль нь өөрийн өмч болгон тухайн үед авсан ч одоо тэрхүү сийлбэр Монгол Улсын Ерөнхийлөгчийн гэрт байдаг гэсэн мэдээг тэрээр саяхан хүнээс дуулжээ. Энэ хэрвээ үнэн бол сайхан л байна. Ерөнхийлөгчийн гэрт миний бүтээл байна гэдэг утгаараа. Мөн саяхан нэг сонинд ЮНЕСКО-гийн төв байранд нэг метр гаруй өндөртэй морин хуур үзмэр болон хадгалагдаж байна гэсэн мэдээ гарсан байна лээ. Манай ах "Энэ чиний хийсэн морин хуур биш үү" гээд надад харуулсан нь мөн байсан.Түүнийг олон жилийн өмнө хийгээд гадаадын нэг хүнд худалдсан. Гэхдээ тэр хуурыг урласан хүн нь намайг гэдгийг мэдэхгүй бас итгэхгүй байх л даа. Энэ мэтээр миний бүтээлүүд ертөнцийн хаа нэгтээ аль нэг айл болоод албан байгууллагад үзмэр болсон нь олон юм шиг байгаа юм. Хүний дайтай сайхан амьдрахын төлөө хийсэн зүйлээ хэдэн төгрөг болгон бусдаас гуйхгүй сайхан л амьдарч явна. Миний хийсэн бүтээл тэр энэ гэж зарлаад алдар нэр хөөцөлдөхөөсөө илүүтэй олсон мөнгөөрөө эхнэр хүүхдээ элбэг хангалуун байлгаж, сайхан амьдрах нь миний хүсэл болоод аз жаргал юм" гэж М.Мөнхбат яриагаа өндөрлөв. 
Я.МӨНГӨНЦЭЦЭГ
