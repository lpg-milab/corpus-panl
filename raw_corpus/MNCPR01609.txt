Энэ жилийн сонгуулиар шударга ёс тогтоно хэмээн горьдож байна

Энэ жилийн сонгууль урьд урьдын сонгуулиас арай өөр болно. Дээр нь яг энэ удаагийн сонгуулиас эхлэн Монгол Улсад шударга ёс тогтож эхлэх нь гэсэн найдвар улс төр судлаачдын олонхид төрөөд байна. Яагаад гэвэл томсгосон тойргоор олон мандатаар сонгууль явагдана. Дээр нь Авлигатай тэмцэх байгууллага байгуулагдаад ажил төрөл нь ид жигдэрч байгаа үед сонгууль явагдаж байна.
Олон мандаттай тойргийн талаар бол нэг их юм яриад байх зүйлгүй. Сонгогч олонд нам болон нэр дэвшигчдийн талаар сонголт сайтай сонгууль болж өнгөрнө. Харин нэр дэвшигчийн хувьд олонд танигдах талаасаа нэлээд хүндэвтэр байх болов уу. Жалгын хэдэн сум, хороодын мэдээлэлгүй иргэдийг залхтал сурталчилж мөнгө төгрөг тараан тухайн нэр дэвшигчийг сонгохоос өөр замгүй болгодог байсан цаг улиран одсон. Бүтэн аймаг, дүүргээр тойрч өөрийгөө таниулан, дээр нь сэтгэл санааг нь татах гэдэг нэр дэвшигчийн хувьд "хатуу боорцог" юм. Тиймээс нэр дэвшихээр горилогсод амраар нь шууд л мөнгийг шуудай шуудайгаар нь тарааж эхлээд байгаа гэнэ. Ялангуяа алслагдсан сум, аймгуудаар энэ ажил ил цагаандаа гарсан сураг дуулдаад удлаа. Мөн элдэв уралдаан тэмцээн зохиож шагнал байг нь хавтгайруулан олгох зэрэг хуучин хэрэглэж байсан бохир технологиор бүх юм яваад эхэлчихсэн аж. Тэгвэл Авлигатай тэмцэх хуульд нэр дэвшигчид санал худалдаж авбал авлига авсан гэж тооцно хэмээн хуульд нь заачихсан байгаа. Үүнийг яг хуулийн үгээр нь та бүхэнд хүргэе. Авлигатай тэмцэх тухай хууль. Гурав дугаар зүйл. Хуулийн нэр томъёоны тодорхойлолт. 3.1.1 "авлига" гэж энэ хуулийн 4.1-д заасан этгээд албан тушаалын эрх мэдлээ хувийн ашиг хонжоо олоход урвуулан ашиглах, бусдад давуу байдал олгох, иргэн, хуулийн этгээдээс тэрхүү хууль бус давуу байдлыг олж авах үйлдэл, эс үйлдэхүйгээр илрэх аливаа эрх зүйн зөрчлийг хэлнэ гэжээ. 3.1.3 "албан тушаалын эрх мэдлээ урвуулан ашиглах" гэж албан тушаалын эрх мэдлийг албаны эрх ашгийн эсрэг буюу хувийн ашиг сонирхлоо гүйцэлдүүлэх зорилгод ашиглаж хийх ёстой үйлдлийг хийхгүй байх, хийх ёсгүй үйлдэл хийхийг хэлнэ гэж заажээ. Тэгвэл энэ заалт хамаарах хуулийн этгээдийг заагаад байгаа дөрөвдүгээр заалтад 4.1.5-д энэ хуулийн 3.1.9-д заасан сонгуульд нэр дэвшигч хэмээн бичжээ. Харин 3.1.9-д нь "сонгуульд нэр дэвшигч" гэж Монгол Улсын Ерөнхийлөгч, Улсын Их Хурал, бүх шатны Иргэдийн төлөөлөгчдийн хурлын сонгуульд нэр дэвшигчийг хэлнэ гэжээ. Харин Авлигын тухай хууль зөрчиж шалгуулж байгаа хүнийг Сонгуулийн ерөнхий хороо шууд нэрийг нь татах эрхтэй. Сонгуулийн тухай хууль. Нэр дэвшүүлэх нийтлэг журам. 27.4.3-т нэр дэвшигч нь ялгүй байх гэсэн заалт бий. Хэрэв энэ заалтыг зөрчвөл нэрийг нь дэвшүүлж болохгүй. Энэ бүх заалтыг та уншлаа. Одоо тэгэхээр дээрх байгууллагууд л ажиллаж эхлэх үлдэж байна. Ялангуяа Авлигатай тэмцэх байгууллага зүгээр л хуулийнхаа хүрээнд ажиллаж эхлэхэд л Монгол Улсад луйварчингууд төрд гардаг зам шууд хаагдана. Бодвол энэ байгууллага ч юу гэж ард түмэн биднээр хэлүүлээд байхав. Өдийд хаана хэн юу хийснийг аль хэдийнэ бүртгээд авчихсан шалгалтаа хийж эхэлж байгаа хэмээн горьдож байна. Харин саявтар нэг улс төр судлаач надад Ч.Сангарагчаа даргад тэр талаар дуулгахад аягүй хүйтэн хүлээж авлаа хэмээн хуучилж байсан. Гэвч энэ дарга дуртай байна уу, дургүй байна уу хэнд ч хамаагүй. Тэртэй тэргүй хуульд заагаад өгсөн байхад хуулиа биелүүлэх л болно. Хэн ч хуулийг үл тоомсорлож болдоггүй. Тэр тусмаа бүхий л үйлдэл нь хуулийн дагуу явагдах ёстой төрийн албан хаагчдад энэ бүүр хамаатай. Авлигатай тэмцэх газар, Сонгуулийн ерөнхий хороо хоёр хуулиа баримталж ажиллан сонгуулийн нэр дэвшигчдэд хяналт тавьж чадвал манай төр шударга хүмүүсээр бүрдэх болно. Энэ жилийн сонгуулиар төрд шургалан шударга бусыг үйлдэх гэсэн хүмүүсээс ангижирч эхэлбэл цааш цаашдаа энэ бүх бусармаг зүйлс төрд үгүй болж тал нутагт минь шударга ёс сэргэн мандах биз ээ. Ингэхийн тулд дээрх хоёр төрийн байгууллагыг хуулийн дагуу ажил төрлөө явуулахыг нь иргэд, иргэний хөдөлгөөнүүд шахан шаардах хэрэгтэй байна. Эдгээр байгууллагуудад ард түмний төлөөлөл түр хугацаагаар томилон ажиллуулсан ч болохгүй гэх зүйлгүй. Яагаад гэвэл бидний хувь заяаг сонгууль шийднэ. Сонгуулийн хувь заяаг эдгээр байгууллагууд шийдэх билээ. 
Ж.Сандагдорж
