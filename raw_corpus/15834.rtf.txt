№ 185 (15834)   
1984 ОНЫ НАЙМДУГААР САРЫН 8.
ИХ УРГАЦЫН БЭЛТГЭЛ

МАХН-ын XVIII их хурал, Намын Төв Хорооны сүүлчийн бүгд хурлуудын шийдвэр болон нөхөр Ю. Цэдэнбалын албан даалгаврыг ургац хураалтын бэлтгэл ажилд бүтээлчээр хэрэгжүүлэн, VII таван жилийн төлөвлөгөөний шийдвэрлэх жил 1984 онд үр тариа, төмс хүнсний ногоо, ногоон тэжээл, даршны арвин ургац хураан авч, урьд оныхоо амжилтыг бататгах эрхэм зорилт улс орны өмнө тулгарч энэ ажлын бэлтгэлийг газар бүхэнд эрчимтэй хангаж байна, 

Манай тариаланч, механикжуулагчид, ногоочдын идэвх зүтгэл, шургуу Хөдөлмөрийн ач үрээр энэ Өвлийн тариалах ажлыг агро техникийн шаардлагын дагуу хийсний дээр тариалангийн зонхилох бүс нутагт цаг агаар тааламжтай байгаа нь арвин их ургац хураан авах нэг боломжийг бүрдүүлжээ. Асар их хөрөнгө, хөдөлмөр зарж байж ургуулсан тариа, ногооныхоо ширхэг үр, булцуу төмсийг ч хаялгүйгээр хураан авах явдал бидний хамгаас чухал зорилт байдаг. Энэ зорилтоо амжилттай шийдвэрлэхийн тулд ургац хураахтай холбогдол бүхий бүх бэлтгэл ажлыг эртээс чанартай хийх нь чухал юм. 

Ургацыг богино хугацаанд, хаягдалгүй бүрэн хураах ажил техникийн бэлэн байдлыг хэрхэн яаж хангаснаас ихээхэн шалтгаалдгийг урьд жилүүдийн байдал тодорхой харуулж байв. Энэ сарын эхний байдлаар үр тарианы комбайны 20, хадагчийн 18, будаа цэвэрлэх, дугаарлах машины 19 хувийг засварлаад байгаа нь өнгөрөгч оны мөн үеийнхтэй жишихэд бага зэрэг ахицтай байна. Төв аймгийн << Атар >> , Жаргалант, Сэлэнгэ аймгийн << Найрамдал >> , Хэнтий аймгийн Хурх, Өвөрхангайн Хархорин зэрэг аж ахуй, Увс, Ховд аймгийн хөдөө аж ахуйн нэгдлүүдэд ургац хураалтын техникийн засвар ихэвчилжээ. Харин Төв аймгийн Угтаал. Сэлэнгэ аймгийн Зэлтэр, Баянхараат, Орхонтуул, Хэнтий аймгийн Чандагана, Увс аймгийн Баруунтурууны аж ахуй, Төв, Булган, Хэнтий аймгийн хөдөө аж ахуйн нэгдлүүдэд техникийн засвар ихээхэн удаашралтай байгаагаас гадна хэрэгцээт сэлбэг, материалаа ч бүрэн татаж аваагүй байна. 

1984 оны ургац хураалтад зориулан олон зуун комбайн, өргөн хадуур, будаа цэвэрлэх, дугаарлах хэдэн арван мянган техникийг шинээр олгож, тэдгээрийг газар дээр нь хүргэж байна. Гэвч шинэ техникийг татан авч угсарч зүгшрүүлэх ажилд зарим холбогдох яам, газар, ажилтан материал техникийн хангамжийн байгууллага шуурхай хандахгүй байгаад дүгнэлт хийвэл зохино. 

Ургац хураах техникийн засварт дэвшилт аргыг өргөн ашиглах хэрэгтэй. Ялангуяа төвлөрсөн паркийн систем хэрэглэж, комбайнаа нэг дор засч байгаа Сэлэнгэ аймгийн << Найрамдал >> , Номгон, Төв аймгийн Борнуур, << Атар >> зэрэг аж ахуйн туршлагыг бусад аж ахуй, нэгдэл нэвтрүүлэх хэрэгтэй байна. Энэ жилийн ургац хураалтын техникийн засварт туслалцахаар ЗХУ-аас өндөр дадлага туршлагатай тохируулагч мастерууд уригдан ирж, хориод аж ахуйд ажиллаж байна. Тэгэхээр сангийн аж ахуй, тэжээлийн аж ахуйн инженер техникийн албад зөвлөлтийн тохируулагч мастеруудыг дагалдан сургах залуу механикжуулагчдын группийг зориуд зохион байгуулж, бололцоотой үед түр курс, семинар хийж болох байна. 

Техникийн засварын үед комбайныг гэрэл, зай хураагуур, дохионы хэрэгслээр бүрэн тоноглож, шөнийн цагт ажиллуулах боломжийг хангах хэрэгтэй. Мөн хялбархан элэгдэж, эвдэрдэг сэлбэг, материалын зохих нөөцтэй болж түүнийгээ тохируулагч мастер, слесарь бүхий явуулын отрядын мэдэлд өгөх арга хэмжээ авбал зохино. 

Энэ жил бороо хур элбэгтэй байгаа тул тариа налж болоогүйг анхаарч налсан тариа хураах тоноглолыг комбайн засварын үед тодорхой тоогоор хийж бэлтгэхийн зэрэгцээ Төв аймгийн << Залуучууд >> сангийн аж ахуйн туршлагаар хуучин комбайныг ашиглан тариаланг цуглуулагч хийж бэлтгэх хэрэгтэй. Нөгөө талаас комбайнчдыг одооноос бэлтгэж тэдэнд техникийн тохируулга, үйлчилгээ, зарим нэмэлт тоноглол хийх, чигжээслэх аргыг зориуд хичээллэн зааж, үзүүлэх сургууль хийхэд аймаг, аж ахуйн удирдлагууд, холбогдох эрдэм шинжилгээний байгууллага анхаарвал зохино. 

Ургац хураах бэлтгэлийн хамгийн гол цэг бол үтрэм билээ. Одоо үр тарианы томоохон 20 гаруй аж ахуйд нарийн тоног төхөөрөмж бүхий << ЗАВ >> маягийн механикжсан үтрэм байна. Эдгээр үтрэмийн тоног, төхөөрөмж, талбайн засварыг чанартай хийж талбайг цэвэрлэх, цардах ажлаа яаравчлах хэрэгтэй. 

Ургацын тээвэрт мянган хэрэгслээ бэлтгэх, ургац хүлээн авах үйлдвэр аж ахуйн газрууд талбай, зоорь, агуулахаа зэхэх зэргээр бүх байгууллага нэг адил ургацын ажилд бэлтгэх ёстой. Ургац хураахад оюутан, сурагчид, тээвэрчид зэрэг олон мянган хүн ажилладаг. Тэдгээрийн ахуй хангамж. орон байр, хоол хүнсний болон худалдаа, эмнэлэг, соёлын үйлчилгээг одооноос зохион байгуулах шаардлагатай байна. 

Үр тариа, төмс, хүнсний ногоог гэнэтийн хүйтрэлт, хяруунаас хамгаалах шаардлага гарч болно гэж үзэж талбай бүрт хүрэлцэх хэмжээний хуучин сүрэл, бууц, аргал, хомоол, үрдэс нөөцлөн утаа тавихад бэлтгэх нь зүйтэй. Энэ бүх бэлтгэлийг тал бүрээс сайтар хангаж, хөдөлмөрийг нарийн зохион байгуулж, хүн бүрийн хариуцлага сахилгыг өндөржүүлэн, нэгдмэл нэгэн чиглэлтэй ажиллаж чадвал ургацыг богино хугацаанд чанартай хураах бүх бололцоо манайд байна. Ургац хураах бэлтгэлийг хангах, дарш хадах, өвс хадлан бэлтгэх ажил нэгэн зэрэг өрнөж байгаа үед эдгээр ажлын эрч далайцыг бууруулахгүйгээр жигд анхаарч социалист уралдааныг хамгийн зохистой хэлбэрээр өрнүүлэн, ажлын тэргүүний арга барил, туршлагыг бүтээлчээр эзэмших хэрэгтэй. Өнөө жилийн ургац хураан авах төлөвлөгөөг давуулан биелүүлж, МАХН-ын III их хурал хуралдсаны болон БНМАУ-ыг тунхагласны түүхт 60 жилийн ойг угтах явдал манай тариаланч механикжуулагчид, хүн бүрийн эрхэм зорилт болж байна. 

