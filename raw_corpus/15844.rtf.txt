№ 195 (15844)   
1984 ОНЫ НАЙМДУГААР САРЫН 15.
БҮРЭН ТАРГЫН ТӨЛӨӨ

Мал сүрэгт зузаан тарга хүч авахуулан өвөл хавар өнөтэй давах шавхагдашгүй их нөөц бол байгалийн бэлчээр юм. Гарын дор байгаа энэ нөөц бололцоог хэрхэн ашигласнаас отрын аяны ур дүн шалтгаална. Тиймээс ч МАХН-ын Төв Хорооны VI ( 1983 он ) бүгд хурлаар << Мал аж ахуйн үйлдвэрлэлийн бүх амжилт нь мал оторлон таргалуулах ажлаас шууд шалтгаална >> гэж онцлон заасан юм. 

Намаас дэвшүүлсэн зорилтыг хэрэгжүүлэхэд бүх нийтийн анхаарал төвлөрч одоо улс орон даяар мал оторлох аян өрнөсөөр байна. Энэ ажил Увс, Булган, Дорноговь, Сэлэнгэ зэрэг аймагт ахицтай байгаа юм. Гэвч мал отроор таргалуулах хамгийн хариуцлагатай үе эхлээд байхад энэ чухал ажил аймаг, сум, бригад, ферм, хэсэг, суурь бүрт жигд сайжирч чадаагүй байна. Зарим малчин зөвхөн нутаг сэлгэж байгаагаа отор гэж нэрлэж тайвшрах, нүд хуурах хандлага гаргаж байна. Түүнийг аймаг, сумын удирдах хариуцлагатай, мал аж ахуйн мэргэжилтэн нар нь ч оторт гарсанд тооцож энэ ажлын явцад тавих хяналтыг сулруулж байна. Энэ нь шинжлэх ухааны ололт, бэлчээрийн мал маллагааны баялаг туршлагад тулгуурлан боловсруулсан төрөл бүрийн малын арчилгаа, маллагааны технологийг нарийн мөрдөхийн ач тусыг ойлгохгүй байгаагийнх юм. 

Отрын үед лал сүргийг бэлчээх, услах, амраах, хотлуулах, цагийн хуваарийг нарийн мөрдөх шаардлагатай байдаг. Эр, сувай болон эхлээд бойжиж байгаа төлтэй малыг бэлчээрт 12 - 14 цаг, саалийн малыг арван цагаас доошгүй хугацаагаар бэлчээж, бэлчээрийг нарийн хуваарьтай ашиглах нь чухал байн. Ингэж зөв хариулсан хонины мах нь арав гаруй, сүү нь тавиад, ноосны гарц нь арваад, зуун эхээс бойжуулсан төл нь 10 - 15 хувь тус тус илүү байдаг нь судалгаа шинжилгээгээр тогтоогджээ. Иймээс ч малын биед нэг грамм мах, өөх илүү хуримтлуулахын төлөө хийх тэмцлийг улам шамдан өрнүүлэх шаардлагатай байна. Улсын хэмжээгээр оторт гарсан мал бүрт төлөвлөсөн хэмжээнээс зөвхөн нэг грамм тарга илүү хуримтлуулбал хорин мянган кг мах, өөхний нөөц нэмэгдэх болно. 

Одоо мал сүрэг махан тарга авч улмаар өөхөн тарга авах үе эхлээд байна. Иймд бага зардлаар арвин их мах, өөх үйлдвэрлэлийн тулд саалийн малаас бусад бүх малыг алсын оторт гаргаж мал сүрэгт өөхөн тарга авахуулж, авсан тарга хүчийг тогтоож чамбайруулахыг онцгой анхаарах хэрэгтэй. 

Энэ чухал ажлыг эрхлэхдээ оторчдыг хүн, мал эмнэлэг, худалдаа, соёл ахуйн үйлчилгээгээр ханган, тэдний дунд мал оторлох талаар зарласан болзлыг дүгнэж, социалист уралдаанд түрүүлэгчдийн туршлагыг нийтийн хүртээл болгох ажлыг сайн хийвэл зохино. Тэрчлэн малын тарга хүчийг суурь бүр дээр тогтоохоос гадна үхэр, бог мал, төлийг жинлэж, амьдын жинг тодорхойлон нутаг, бэлчээр усыг хэрхэн тохируулахад нь мал аж ахуйн мэргэжилтнүүд малчдад байнга мэргэжлийн зөвлөлгөө өгч байх хэрэгтэй. 

Мал отроор таргалуулах талаар суурийн үйлдвэрлэлийн даалгавар, социалист уралдаанд авсан үүргийн биелэлтэд орон нутгийн нам, захиргаа, хөдөө аж ахуйн байгууллагаас тавих хяналтыг эрс сайжруулж явцыг дүгнэх, сурталчлах ажлыг эрс сайжруулах нь нэн чухал байна. 

Ховд аймгийн нам, захиргаа, хөдөө аж ахуйн байгууллага БНМАУ-ын хөдөлмөрийн баатар, төрийн шагналт, алдарт хоньчин С. Цогтгэрэлийн мал отроор таргалуулдаг туршлагыг эзэмшихээр үүрэг авсан малчдын ажлыг дүгнэхдээ отрын ажлын үе шатаар, тухайлбал отор хийж байгаа байдлыг зургаа, есдүгээр сарын эцсээр, зун, намрын отрын дүнг намрын жингээр нь, малын тарга хүч хадгалалт, онд оролт, төл бойжилтын дүнг дараа оны тавдугаар сард гаргаж үүндээ хоёр жил дараалан амжилттай дүн үзүүлсэн байдлыг үндэслэдэг байна. Энэ нь нэгдэл, аж ахуй бүрт нэвтрүүлүүштэй туршлага юм. 

Байгаль, цаг уурын ямар ч нөхцөлд мал сүрэгтээ тарга хүч сайн авахуулдаг тэргүүний малчны эгнээ улам өргөжсөөр байгаа билээ. Тухайлбал Хэнтий аймгийн Мөрөн сумын нэгдлийн хоньчин, БНМАУ-ын гавьяат нэгдэлчин Д. Намжил ахлагчтай залуучуудын гавшгай бригадынхан зун намарт модон тэргэн дээр тоноглосон нүүдлийн гэрээр оторт гарч бэлчээр үе, хужир сайтай нутгийг зөв сонгож малдаа тарга тэвээрэг авахуулж байна. Тэдний туршлагыг нийтийн хүртээл болгох хэрэгтэй. Тэрчлэн мал оторлох ажлыг өвөлжилтийн бэлтгэл хангах, хадлан тэжээл бэлтгэх, сааль сүү ашиглах зэрэг цаг үеийн ажилтай зөв хослуулах нь амжилт олохын нэг үндэс мөн. 

Нөхөр Ю. Цэдэнбалын 56 дугаар албан даалгаварт << Отрын штабыг мал аж ахуйн бригад бүрт байгуулж, штабын бүрэлдэхүүнд бригадын хариуцлагатан, тэргүүний малчид, мэргэжилтнүүдийг оролцуулж малчдад тодорхой даалгавар өгч, малыг оторт бүрэн гаргаж тарга хүч авахуулах ажилд чанарын өөрчлөлт гаргах хэрэгтэй " гэж онцлон заасан юм. Отрын штабыг зохих журмын дагуу жигд ажиллуулан мал аж ахуйн суурь бүрийн мал оторлох явцад тавих хяналтыг эрс сайжруулах нь зүйтэй. Харин энэ штабыг зөвхөн байгуулах төдийгөөр ажлаа хязгаарладаг дутагдал зарим газарт гардгийг анхаарч штабын гишүүдэд тодорхой ажил хариуцуулж түүнийгээ байнга дүгнэж, улмаар үүрэг даалгавар, зөвлөлгөө өгч тодорхой удирдаж ажиллах хэрэгтэй. 

Эцсийн эцэст мал сүрэгт бүрэн тарга хуч авахуулахын төлөө энэ ажил ирэх өвөл, хаварт мал хорогдохыг багасгах, олон төл бойжуулахын үндсийн үндэс юм. Иймээс ч мал аж ахуй эрхэлж байгаа хун бүр отрын олзыг хоног хоногоор дүгнэж улам эрчимжүүлэх нь чухал байгаа. 

Манай эх орны яруу алдарт малчид аа! Мал сүргээ оторлон таргалуулах өрнүүн хөдөлмөртөө бахдам амжилт гаргацгаая! 

