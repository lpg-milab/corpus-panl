Монголд байгаа нэртэй үйлдвэрийн бүтээгдэхүүн ихэнхдээ хуурамч байдаг

Аюулгүй байдал, гадаад бодлогын байнгын хороо хуралдаж, Бүтээгдэхүүний загвар бүртгэлийн тухай Гаагийн хэлэлцээрт Монгол Улс нэгдэн орох тухай хэлэлцэв.
Өчигдөр МАХН-ын Бүгд хурал өглөөний долоон цагт дууссан тул тус намын гишүүд энэ өдөр ордон хавиар их үд хүртэл үзэгдэхгүй байсан. Тэгж тэгж үдээс хойш ганц байнгын хороо хуралдсан нь Аюулгуй байдал, гадаад бодлогын байнгын хороо юм. Энэ хэлэлцээр нь Европын орнуудын бүтээгдэхүүнийг хуурамчаар үйлдвэрлэх асуудлаас хамгаалдаг байгууллагад элсэх юм байна. Гишүүд үүнийг гадаадын барааг хуурамчаар үйлдвэрлэж зах зээлд борлуулахаас сэргийлэхэд ач холбогдолтой гэж ярилцав. Харин хуурамч бараа зах зээлд зарагдаж байгаа тохиолдолд энэ байгууллага ямар үүрэг хүлээх вэ гэдэг нь сонин байна гэж УИХ-ын гишүүд үзэв. Зуун ам.доллар төлөөд үйлдвэрийн барааг бүр тэгээд авчихдаг, тэгтэл яг тэр барааг дууриалгаж үйлдвэрлээд хямдхаан зарж борлуулдаг жишиг хаа сайгүй байдаг хэмээн гишүүд ярьж байлаа. Аюулгүй байдлын байнгын хороон дарга М.Энхсайхан "Бид жинхэнэ виски ууж байна гэж бодож явъя" хэмээн наргиа болгоод "Монголд жинхэнэ нэртэй үйлдвэрийн бүтээгдэхүүн гэж их ховор байхгүй л гэсэн үг . Дандаа хуурамчаар үйлдвэрлэсэн зүйл байдаг. Нөгөө бүртэгнүүлэн  үйлдвэр нь хуурамч бүтээгдэхүүнийг зах зээлээс шахна гэвэл яах вэ. Бид тэдний шахаанд ороод хуурамч бүтээгдэхүүн захаас шахдаг, тэгээд тэр жинхэнэ бүтээгдэхүүнийг чинь ард түмэн маань худалдаж авч чадах билүү. Үнэ өртөг их өндөр байна шүү. Тэрний оронд жинхэнэ бүтээгдэхүүн  хэрэглэж байгаа гээд л итгээд хямдхан бараагаа хэрэглээд явж байсан нь дээргүй юу" хэмээн хэллээ. Ж.Гүррагчаа гишүүн "Энэ хэлэлцээрт нэгдээд хуурамч бүтээгдэхүүн оруулж ирэхгүй байя гэж бодъё. Та бүхэн жинхэнийг хуурамчаас нь ялгаж чадах юм уу" гэхэд ажлын хэсэг "Бидэнд гадна загварыг нь сайн таниулж өгдөг, яагаад гэвэл энэ бүртгэл загварын бүртгэл юм . Тэрнээс доторхи найрлага хүчин чадал зэрэг нь бидэнд хамаарахгүй юм" гэж хариуллаа. Ер нь яагаад энэ хэлэлцээрт нэгдэх гээд байна. Үүнийг Засгийн газраас анзаарахгүй оруулж ирсэн юм биш үү хэмээн гишүүд ажлын хэсгээс асууж байлаа. Хэдийгээр гишүүд эргэлзэж байсан боловч байнгын хороогоор түүнийг хэлэлцүүлэх болсон юм. 
Ж.Сандагдорж
