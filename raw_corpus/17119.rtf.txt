№216 (17119)      
1988 оны есдүгээр сарын 8. 
ШИНЭЧЛЭЛИЙГ АППАРАТАД

Нам, төр, олон нийт, аж ахуйн байгууллагын удирдах аппаратын бүтэц, ажлын зохион байгуулалтыг оновчтой болгож, удирдан зохион байгуулах үйл ажиллагааны соёлыг дээшлүүлэх нь намын эдийн засгийн шинэчлэлийн бодлогыг амжилттай хэрэгжүүлэхэд онцгой ач холбогдолтой юм. 

Манай орны улс ардын аж ахуйн удирдлагын систем эдийн засгийн экстенсив аргад тулгуурлан хөгжиж үйлдвэрлэлийн удирдлагад захиран тушаах. зааварчлах арга зонхилон хөдөлмөр, материал, санхүү, ажиллах хүчний нөөцийг төвлөрсөн журмаар төлөвлөн хуваарилж захиргааны аргаар хянаж ирснээс яваандаа нам, төр, аж ахуйн байгууллагуудын удирдлага дээд, дунд шатандаа хэтэрхий төвлөрч, зарим яам, тусгай газар, аймаг, хотын АДХ-ын гүйцэтгэх захиргааны хэлтэс, тасаг биеэ даасан аппарат бүхий байгууллага болтлоо өргөжжээ. Өнгөрсөн таван жилийн эцэст гэхэд улс ардын аж ахуйд ажиллагчдын 17 хувь нь захиргааны аппаратынхан байж, нийт ажиллагчдын өсөлтийн 67, 3 хувийг эзлэх болсон нь удирдах аппаратын эзлэхүүн хэтэрхий нэмэгдэж орон тооны өсөлт үйлдвэрлэлийн өсөлтөөс түрүүлэхэд хүрсний нэг гол шалтгаан юм. 1965-1985 онд үндэсний орлогын үйлдвэрлэл 3, 2 дахин өссөн байхад захиргааны орон тоо тав дахин нэмэгдэж зарим салбарт үйлдвэрлэлийн фондын өгөөж буурч, үйлдвэр, аж ахуйн газар алдагдалд орж, эргэлтийн хөрөнгийн эргэц удаашрах хандлага гарсан нь захиргаа, аж ахуйн аппаратын ажлын зохион байгуулалт, арга барилтай шууд холбоотой юм. 

Удирдлага, захиргааны аппарат ингэж нүсэр болсны уршгаар аливаа шат дамжлага олширч элдэв хурал, зөвлөлгөөн, үзлэг шалгалт, бичиг цаас нэмэгдэж, цаг үрсэн албархуу ажил ихсэж анхан шатны нэгжийн ажил, үүргээ биелүүлэхэд нь дээрээс учруулах дарамт нэмэгдэж, тэдний бие даасан ажиллагаа, бүтээлч санаачилгыг боогдуулах хэмжээнд хүртэл дотоод хэрэгт нь оролцож, эцсийн дүнд төв буюу дээд байгууллагын удирдамж, заавар шийдвэр хүлээсэн идэвхгүй байдал дэлгэрч хүмүүсийн хариуцлага сулран ажил эзэнгүйдэх хандлага газар авчээ. 

Ачаалал багатай, үүрэг нь цэгцтэй бус албан тушаалтан олширч ихэвчлэн хурал, семинар зөвлөлгөөн зэргийг зохион байгуулахад цаг, хүчийг үр ашиггүй зарцуулах, асуудлыг дээш доош нь дамжуулах, олон тооны шийдвэр заавар гаргаад гүйцэтгэлийг тооцоолохгүй орхих зэрэг зохисгүй үзэгдэл газар авсан байна. Удирдлагын аппарат өргөжсөөр байвч нийгмийн үйлдвэрлэлийн үр ашиг, чанарыг дээшлүүлэх, эдийн засгийн бий болсон боломж, хүний хүчин зүйлийн ролийг дүүрэн ашиглах, материал, санхүү, хөдөлмөрийн ашиглагдаагүй нөөцийг дайчлах талаар ахиц төдий л гарсангүй. 

МАХН ын XIX их хурал, Намын Төв Хорооны сүүлчийн бүгд хурал ийм байдалд нухацтай дүгнэлт хийж удирдлагын бүх шатанд ажлын уялдаа холбоог сайжруулах, нам, төр, олон нийтийн байгууллагуудын аппаратын бүтэц, ажлын зохион байгуулалтыг оновчтой төгөлдөр болгох чиглэлээр нэлээд арга хэмжээ авлаа. 1986 - 1988 онд яам, тусгай газар, улсын хороо, аймаг, хотын АДХ- ын гүйцэтгэх захиргаа, орон нутгийн зарим байгууллагын зохион байгуулалтын бүтцэд өөрчлөлт хийж, хэд хэдэн байгууллагыг нэгтгэсний үр дүнд жилд 21, 5 сая төгрөгийн цалингийн фонд бүхий гурван мянга гаруй орон тоог хаслаа. 

Гэвч дунд шатны аппарат төдий л цомхон болж чадаагүй, албан байгууллагын тоо ч харьцангуй олон хэвээрээ учраас боловсрол мэргэжил сайтай ажилтнууд үйлдвэрлэлийн анхан шатны нэгжид биш, харин дунд шатны удирдлагын аппаратад олноор сууж, ихэвчлэн ердийн техник ажил гүйцэтгэсээр байна. Цаашид төв, орон нутгийн зарим байгууллагыг цомхтгох, давхардсан илүү шат дамжлагыг арилгах, албан хаагчдын тоог зохистой хэмжээнд хүртэл цөөрүүлэх, нам, төр, аж ахуйн байгууллагын гүйцэтгэх ажил үүргийг тодорхой зааглах, аппаратыг улс төр, ёс суртахууны өндөр соёл эзэмшсэн, ажил хэргийн зохих мэдлэгтэй, олон түмний санаа бодолд тулгуурлан ажилладаг шилдэг тэргүүний боловсон хүчнээр бэхжүүлэх шаардлага, хэрэгцээ арилаагүй байна. 

Удирдах аппаратын ажилтнуудын мэргэжлийн мэдлэг, арга барил, сэтгэлгээг эдийн засгийн шинэчлэлийн шинэ агуулга, өндөр шаардлага ёсоор өөрчлөхгүйгээр шинэчлэлийн явцыг шийдвэртэй гүнзгийрүүлэхэд ихээхэн бэрхшээлтэй хэвээр байна. Албан байгууллага нүсэр биш, оновчтой, хөнгөн шуурхай, хэмнэлттэй байх зарчмыг тууштай нэвтрүүлж, хүнд суртлаас чөлөөлөгдөн, өндөр мэргэшсэн, орчин үеийн мэдээллээр бүрэн хангагдсан, ардчилал, ил тод байдлын зарчимд дулдуйдсан аппараттай байх нь чухал юм. 

Аппаратыг зохион байгуулалт сайтай, ажил хэрэгч, хөнгөн шуурхай болгохын тулд юуны өмнө удирдлага, зохион байгуулалтын захиран тушаах арга голлож байсан үеийн дүрэм, журам, ажилтнуудын албан тушаалын заавар, ажил үүргийн хуваарийг шинэ нөхцөл байдалтай уялдуулан дахин хянан боловсруулж төгөлдөр болгох, гүйцэтгэсэн ажлын хэмжээ, чанар, эцсийн үр дүнгээр цалин, хөлс олгодог түгээмэл систем тогтоох нь чухал байна. 

Удирдлагын шат дамжлагыг арилгах, аппаратын хөнгөн шуурхай чанарыг хангах, орон тоо, зардал хэмнэх зорилгоор аймаг хотын намын хороодыг салбарын хэлтэсгүйгээр ажиллуулах, салбарын удирдлагыг шууд яам үйлдвэр гэсэн хоёр шаттай зохион байгуулах, бүх шатны удирдах аппаратын орлогч нарын тоог цөөлөх саналыг анхаарч үзүүштэй байна. 

Орон нутгийн нам, улс, аж ахуйн байгууллагын аппаратын бүтэц, зохион байгуулалтыг боловсронгуй болгох асуудлыг тухайн аймаг, хот, сум, хороо, районы засаг захиргаа, нутаг дэвсгэрийн зохион байгуулалтыг шинэчлэх, өөрчлөхтэй нягт уялдаатайгаар удирдлагыг үйлдвэрлэл, үйлчилгээ, хүн амд аль болохоор ойртуулах чиглэлийг баримтлах, тэдгээрийн аппаратад ажиллагчдын орон тоо, цалин хөлсийг тухайн нутаг дэвсгэрийн хэмжээ, байгаль, цаг уурын нөхцөл, хүн ам, мал сүрэг, үйлдвэрлэл, үйлчилгээний тоо зэргийг харгалзан зохих нормативын үндсэн дээр ялгавартай тогтоох хэрэгтэй байна. 

