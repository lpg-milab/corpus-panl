"Их төрийн голомт"

Энэ Кинонд Жамухын дүрийг илүү тодотгож гаргажээ Кино зохиолыг бичсэн- Н.Нагаанбуу Ерөнхий найруулагч-Ж.Солонго Ерөнхий оператор-Ж.Отгонбиндэр, Л.Лхагвадорж Дууны найруулагч-Ц.Гүндэгмаа Ерөнхий зураач-УГЗ О.Мягмар, зураач Д.Батмөнх Хөгжмийн зохиолч-Халиун
Их Монгол Улс байгуулагдсаны 800 жилийн ойг угтаж хийсэн "Их төрийн голомт" баримтат, уран сайхны кинотой үзэгч та удахгүй танилцана. Киног наймдугаар сарын эхээр болох Монгол туургатны их хуралдааны үеэр дэлгэцнээ анх гаргах гэнэ. Өнгөрсөн оны аравдугаар сараас зураг авалт нь эхэлсэн энэхүү киног долдугаар сарын 6-нд их ойг зохион байгуулах Үндэсний хороонд хүлээлгэн өгчээ. "Их төрийн голомт"-од Тэмүжинг төрсөн үеэс нь эхлэн 1206 онд Их Монгол Улсаа байгуулж, Чингэс хаанд өргөмжлөх хүртэлх үйл явдлыг нэг цаг 20 минутад багтаан хийжээ. Энэ хугацаанд Чингэс хаан 43 удаа их, бага дайн тулалдаан хийсэн байдаг. Харин кинонд Монгол Улсын түүхэнд холбоотой гол гол тулалдааныг үзүүлсэн бөгөөд Чингэс хааны дүрд гавьяат жүжигчин Б.Жаргалсайхан хувилжээ. Өүлэн эхэд дуучин Цогтсайхан, Бөртэд мисс Содтуяа, Жамухад Ц.Төмөрхуяг, Ван хаанд ардын жүжигчин П.Цэрэндагва, Хуагчин эмгэнд гавьяат жүжигчин Д.Мэндбаяр нар тоглосон байна. Кинонд нэмэгдсэн шинэхэн дүр гавьяат Б.Дамчаад оногджээ. Тэр нь тэнгэрийн зайран юм. "Үүнийг "Монголын нууц товчоо"-нд гардаг Тэв тэнгэртэй андуурч болохгүй. Уран сайхны шинэ дүр" хэмээн найруулагч Ж.Солонго тодотгосон. Мөн дээрх кинонд Жамухын дүрийг нэлээд өөрөөр, их тодорхой гаргасан гэлээ. Чингэс хаан, Жамуха хоёр дайсагналцаж байсан ч чин сэтгэлийн андууд явжээ. Ялангуяа Их Монгол Улсыг байгуулахын төлөө хоёргүй сэтгэлээр зүтгэж явсан юм гэдгийг илүү тодруулан гаргахыг зорьсон байна. Кинонд ямар нэг чамирхал, хий худлаа зүйл үгүй. Бодит байдлыг харуулахыг зорьсон гэсэн тайлбарыг найруулагч хийнэ лээ. Тиймдээ ч киноны зөвлөхөөр академич Ч.Далай, түүхийн ухааны доктор Шагдар нар ажилласан аж. Нийт 200 гаруй сая төгрөгийн өртөгтэй бүтсэн "Их төрийн голомт" кинонд нэг мянга орчим хүн гол ба туслах дүр, олны хэсэгт тоглосон гэсэн тоо байна. Үүнд Зэвсэгт хүчний үлээвэр найрал хөгжимчид, Хилийн цэргийн дуу, бүжгийн чуулга, зэвсэгт хүчний 015 дугаар анги болон Кино урлагийн дээд сургуулийн оюутнууд багтсан аж. Киног хамтарч бүтээсэн хүмүүстээ найруулагч Ж.Солонго "Чадалтай, авьяастай залуустай сайхан кино хийлээ" гээд их ам сайтай сууна. Ийн эзэн Чингэс хаан болон их Монгол Улс байгуулагдсан түүхийг харуулсан кино бэлэн боллоо. Харин Их ойг зохион байгуулах Үндэсний хорооны графикийн дагуу "Их төрийн голомт" баримтат, уран сайхны кино үзэгчдийн хүртээл болох юм байна. 
Д.Оюунтуяа
