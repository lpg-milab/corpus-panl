Сурагчдад мэргэжлээ зөв сонгоход нь тусалж үнэгүй лекц уншина

Манай улсад жил бүр 20 мянган залуус их, дээд сургууль төгсдөг боловч дөнгөж 10 хувь нь мэргэжлээрээ ажилладаг байна. Энэ нь чанаргүй их, дээд сургуулийн тоо олширсон, ажлын байр ховор зэргээс шалтгаалж байгаа хэдий ч хамгийн гол нь тухайн сурагч мэргэжлээ зөв сонгож чадахгүй байгаатай холбоотой гэнэ.
Тодруулбал, манай ахлах ангийн сурагчид өөрийн хүсэж сонирхсон, нийгэмд ямар мэргэжил эрэлт хэрэгцээтэй байгаа талаар нэгдсэн мэдээллийг бүрэн авч чаддаггүй. Ээж, аав, найз нөхдийн шахалт, зөвлөгөөний дагуу мэргэжлээ сонгодог нь судалгаагаар батлагджээ. Харин олон улсын жишигт хүний амьдралын хамгийн чухал сонголтуудын нэг хэмээн үзэж ахлах ангийн сурагчдад мэргэжлийн багш, эрдэмтэд хичээл ордог байна. Энэхүү дутагдлыг багасгаж, ахлах анги төгсч буй залууст мэргэжлээ зөв сонгоход нь туслах зорилгоор "Залуу манлайлал" төв "Амжилттай боловсрол" төрийн бус байгууллагатай хамтран "Мэргэжлээ зөв сонгож, Монгол Улсаа хөгжүүлье" хөтөлбөрийг хоёр сарын хугацаанд зохион явуулахаар болжээ. Энэ талаар өчигдөр тус төвийнхөн мэдээлэл хийлээ. Уг хөтөлбөрийн хүрээнд нийслэлийн 60 ерөнхий боловсролын сургуулийн ахлах ангийн сурагчдад мэргэжлээ хэрхэн зөв сонгох, олон улсад төдийгүй Монголд ямар мэргэжил хэрэгтэй байгаа, таны сонгосон мэргэжил төрмөл ухаанд чинь зохицож байгаа эсэх, мөн элсэлтийн шалгалтад яаж цаг хожиж бэлдэх тухай лекцийг нэртэй доктор, профессор, нарийн мэргэжлийн багш нар унших ажээ. Тус лекцэд нийслэлийн зургаан дүүрэгт байрлаж байгаа сургууль тэр дундаа захын хорооллын сургуулийн сурагчдыг хамруулахыг зорьж байгаа бөгөөд нийт 25 багшийн бүрэлдэхүүнтэй баг гурван хэсэгт хуваагдаж ажиллахаар болжээ. Өнөөдөр хөтөлбөрийг Чингэлтэй дүүргийн 57 дугаар дунд сургууль дээр нээж, анхны лекцээ унших юм байна. Нэг дүүргийн арван сургуульд очих төлөвлөгөөтэй байгаа бөгөөд дараа нь Сүхбаатар дүүрэгт очно гэлээ. Лекцийг зааж дууссаны дараа уг хөтөлбөрийн хаалтын ажиллагааг Мэдээллийн технологийн үндэсний паркт ирэх сарын 25, 26-нд зохиохоор болжээ. Үүнд бүх их, дээд сургуулийн үзэсгэлэн яармагийг зохиох юм байна. Мөн энэ өдөр сургуулиудаар явж лекц уншсан бүх багш нар нэг тайзан дээр лекц унших гэнэ. Дээрх бүх арга хэмжээ үнэ төлбөргүй явагдах юм байна. Үүнээс гадна манай залуус хөлөө чилтэл сургуулиудаар явж мэдээлэл авч цаг алддаг билээ. Үүнийг хөнгөвчлөх үүднээс бүх мэргэжил, их дээд сургуулиудын талаарх нэгдсэн мэдээллийг багтаасан вэб сайтыг ирэх сарын 25-нд нээхээр болжээ. Уг сайтын талаарх дэлгэрэнгүй мэдээллийг тус арга хэмжээнээс олж авах боломжтой юм байна. 
Х.Цэнд-Аюуш
