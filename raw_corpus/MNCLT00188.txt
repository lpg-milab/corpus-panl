Ш.ВАНЧААРАЙ

ОЦОН ШУВУУ, ШОРГООЛЖ HOYOR

 	Өвгөн Улаанбаатар хотын зүүн этгээдийн Сансар хэмээх хорооллын нэгэн байшингийн захын орцоор орж шатаар аажуухан өгссөөр дөрвөн давхарт амьсгаадсаар гарав. Зүрх нь дэлсэж байгаа гэдэг ч жигтэйхэн.Нүдэнд нь ус гүйлэгнэн, бүрэлзэн байвч түүний утсаар ахин дахин хэлсэн хаалганы номерыг оноон хараад сэтгэл ихэд хөдлөн бие сэтгэл хөнгөрөөд явчихлаа. Түүнд дөчин хэдэн жилийн өмнөх өнөөх ялдамхан ягаан царайтай, зөөлөн намуун дуутай, намхан нуруутай үзэсгэлэн гоо хүүхэн нь бодогдоод л байв.

	Тэрбээр түүнийг дөчин хэдэн жил сэтгэлдээ ийнхүү тээн явж дөчин хэдэн жил дурсан санасаар одоо насны бөгсөнд ахин нэгэнтээ уулзах гэж байгаа нь энэ аж. Тэгтэл хаалга сэвхийн онгойж, өнөөх сэтгэлд хоногшсон ялгуун, хонгорхон дуу дуулдмагц тэр зүг харваас хаалгаа онгойлгон цээжээ ил гаргах эмгэний царай зүс насаараа биширч, бодсоор өдөр алгасалгүй сүшиглэж сэтгэлд хадагдсан үзэсгэлэн төгөлдөр өнөөх царай зүс мөн ч юм шиг, биш ч юм шиг харагдахад өвгөн түүн рүү дөхвөөс мөнөөх ялдамхан дуу сонсогдон хаалгаа цэлийтэл онгойлгов.

	Тэднийд ороод өвгөн ихэд сандчин гадуур хувцас, шаахай зэргээ тайлах гэтэл эмгэн гал зуухныхаа өрөө рүү заан,
	- Энд суучих. Зүгээр, зүгээр, чи чинь танигдахааргүй болчихоо шив дээ гэв. Өвгөн түүний зааж өгсөн сандалд суунгаа:
	- Тэгэлгүй яахав. Чи бид чинь 60 гарсан улс шүү дээ хэмээн гэм хийсэн хүүхэд мэт хамар доороо бувтнав. Эмгэн таргалж тонтойсон бөгсөн биеэ хойш хаях мэт болоод мах марай шуугдсан цээжин биеэ урагш бөхийж маажигнан бөгсөө чирэн гүйх шоргоолж мэт явсаар шилэн хоргоноос аяга авч халуун савнаас зэлгээхэн цай аягалан өвгөний өмнөх хулдаасаар бүтээсэн шалдан ширээн дээр тавиад, жижигхэн шилэн тавганд хийсэн хэдэн чихэр дөхүүлэн:

	- Чи чинь өвгөнөөс хойш яагаад ахин дахин утастаад байдаг болчихвоо хэмээн ил цагаахан асуулаа.
	- Яахав дээ, яримаар болоод л... Одоо тэгдэг нас юм уу?
Өвгөн их л гэмшсэн янзтай бодлогошрон сууна. Түүнд энэ олон жил гагцхүү түүнийг бодон, гудамжинд түүнтэй төстэй хүүхэн харах бүр сэтгэл сэртхийн энэ шоргоолж мэт болсон эмгэний залуу цагийн гэрэл гэгээ гийсэн царай зүс, алхаа гишгээ тэгшхэн намбалаг нуруу чац цэлсхийн харагдаж цээж нь гэрэлтээд ирдэг байжээ.

	- Чи эртээд согтуу бололтой манайх руу утасдсанаа мэдэж байна уу? Тэгж муу эмгэн болсон хүнийг бодож зовж шаналж явахдаа яадаг юм гэхэд өвгөн түүнээс нүүр буруулсхийн
	- Би юу ярьснаа сайн санахгүй байна хэмээн өчив.
	- Чи оюутан байхдаа даруу сайхан залуу байсан даа. Харин чи тэр үед надаас ичиж байгаа ч юм уу, маягладаг байсан ч юм уу жишүү хардаг чинь хэвээрээ байна хэмээн шоргоолж хэлээд инээмсэглэв.
Тэр инээмсэглэхдээ нүдээрээ биш хацар нь самрын чинээ хонхойн жимбэгэр улаахан уруул нь тэрүүхэндээ хөдлөх шиг болдог гээ л залуу цагийнх шигээ байсанд өвгөний зүрх ёгхийгээд явчихав.

	- Чи оюутан байхдаа надтай гавьтай юм ярьдаггүй байсан шүү дээ гэж шоргоолжийг өгүүлэхэд
	- Тийм гээд өвгөн санаа алдан босож,
	- Би шээгээтэхье, шээс хүрээд болдоггүй гээд зэргэлдээх ариун цэврийн өрөө рүү орж явчихав. Өвгөн бие засаж гараа угаагаад байцаагдаж байгаа хэрэгтэн мэт мөнөөх мухар сандал дээрээ дув дуугүй цомцойн суув.

	- Чи чинь оюутан байхдаа нуруу туруу тэгш сайхан залуу байсан. Одоо бөгсөө чирээд юу болчихсон юм. Ядахдаа гэдийж явж байгаа ч гэхэд
	- Намайг үеийн өвгөчүүл оцон шувуу гэж нэрлэдэг болсон шүү дээ гэхэд Шоргоолж залуу цагийнх шигээ тачигнатал хөхөрч, тонтойсон том бөгсөө чирэх мэт ухасхийн тээлгүүр дээр буй алчуур шалмаг гэгч авч нүдэндээ гүйлэгнэх нулимсаа арчаад,

	- За тэгвэл оцон шувуу минь манайх руу байн байн утастаж битгий яршиг төвөг болоод байгаарай. Хүүхэд шуухад мэдчихвэл тусгүй шүү дээ гэлээ.
	Оцон шувуу дуугарсангүй. Харин түүнд бага зэрэг согтохоороо өөд болсон хөгшиндөө би жинхэнэ хайртай хүнтэйгээ сууж чадаагүй хэмээн гоморхон уйлж унжиж үйл тамыг нь үзэж байсан нь бодогдоод үүнээсээ ихэд ичгүүрч дэмий л нэгэнтээ санаа алдаад

	- Хүний сэтгэл гэдэг хэцүү шүү дээ хэмээн өөртөө хэлэх мэт бувтнав.
	- Тэр яах вэ. Чиний утсаар яриад байгаа чинь үнэн бол чи үхэхээрээ битгий намайг дагуулаад аваад явчихаарай.
	- Бурхан мэднэ.
	- Бас итгэсээр байгаа хэрэг үү. Тэр хоёр хэсэг дуугүй сууцгаав.
Оцон шувуунд Шоргоолжны залуухан оюутан байсан үе нь мөн л бодогдоод байх нь тэр. Их сургуулийн дугуй танхимд түүнийг ороод ирэхэд хэрхэн гэгээ татаад явчих шиг болдог нь, үдэшлэг дээр түүнтэй бүжиглэх хүсэл байвч гар хөл нь хөшчихөөд ойртож чадахгүй байсаар үдэшлэг таран тартал хөшөө мэт нэг газраа зогссоор байдаг нь нэг нэгэнгүй бодогдсоор авай. Тэгтэл Шоргоолж баахан санаашрангуй болоод

	- Чи тэгэхэд ядахдаа надад ганцхан удаа ч болтугай захиа бичдэггүй яасан юм бэ гэж асуухад Оцон шувуу арай ядан ам нээж, уйлах гэж байгаа хүүхэд шиг уруул нь өмөлзөн байснаа
	- Тэгэхэд, чи саяхан өөд болсон хөгшинтэйгээ танилцаж байсан шүү дээ гэв.
	- Тэр нь ямар хамаа байсан юм
	- Чамайг харж чиний тухай бодож явахад л надад сайхан байдаг юм. Шоргоолж гэнэт сэргэж

	- Чи ингэхэд намайг сумын эмч байхад томилолтоор оччихоод манай гэрийн хажуу дахь зочид буудлынхаа цонхон дор дандаа зогсож байдагсан.
	- Чамайг өглөө ажилдаа явах орой ажлаасаа ирэхийг харах гэж л...
	- Би чамайг огт ойлгох биш сонин юм. Ийм ч хайр сэтгэл байх ч гэж дээ.
Оцон шувуу ахиад чимээгүй болчихов. Тэр хоёр огт танихгүй хун уулзсан мэт бие биенээ гайхан харж суув.

Тэггэл Оцон шувуу:
	- Би бас өөрийгөө ойлгодоггүй. Сайхан юмыг мартаж болдоггүй юм гэв.
	- Чи ер нь юу яриад байнаа?
	- Чамайг л ярьж байна. Шоргоолж их л уярсан янзтай,
	- Оцон шувуу минь одоо боль доо. Чи бид хоёрын бүх юм өнгөрчихлөө шүү дээ !
Тэр ч тийм. Тэгэхдээ... гээд Оцон шувууны дуу нь тасалдан улиан улаан нүдэнд нь нулимс гүйлэгнээд ирэв ээ.
	- Яв л даа яв. Харин чи үхэх цагтаа намайг битгий бодоод байгаарай.
	- Бодно.
Шоргоолж ямар нэгэн хий юмнаас цочих мэт ухасхийн босох гээд чадалгүй
	- Манай хүргэн ахыг үхсэний цараахан өнөөх сайн байсан жүжигчин хүүхэн нь өөд болчихсон шүү дээ гэхэд Оцон шувуу
	- Тэгэх л байх.
	- Хэцүү л юм байдаг юм байна.
	- Тэгнээ тэгнэ.

	Санаа бодол нь үймэрсэн Шоргоолж
	- За яв даа яв гээд Оцон шувууг сугадан босгож үүд рүү дагуулан явж байхдаа
	- Одоо чи бид хоёр уулзлаа ! Чи ахиж манайхаар ирсэний хэрэггүй шүү гэхэд Оцон шувуу их л цөхөрч гомдсон дуугаар
	- Чамайг нэг үнсчихье болох уу гэхэд Шоргоолж хацраа өгөн
	- Зөвхөн хацар дээр үнсээрэй гэлээ.
	- Оцон шувуу түүний зөөлхөн арьстай мах мариагүй ясархаг шанаанд нь уруулаа шуналтайяа наан санаа алдан залуу хүн шиг цурхиран уйлваа. Оцон шувууны улцан нүднээс удаан исгэсэн айрагнаас нэрж буй архи шиг халуухан хар нулимс мэлтэлзэн урсах бүлгээ.


