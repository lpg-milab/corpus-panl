Халдвартынхан халдваргүйжүүлэх төхөөрөмжтэй болжээ

Манайд өнөөг хүртэл ихээхэн дутагдаж байсан нэн чухал төхөөрөмжийг саяхан ХӨСҮТөвд Германаас тусламж болгон өгчээ. Энэ талаар ХӨСҮТ -ийн дэд захирал Ж.Баатарчулуунаас тодрууллаа. 
-Танайх шинэ төхөөрөмжтэй болсон гэсэн сураг байна? -Олон улсын хэмжээнд сүүлийн жилүүдэд шинээр гарч буй, тэр бүр танин мэдэгдэж амжаагүй янз бүрийн халдварууд, гоц халдварт өвчнүүд газар авч байна. Ийм нөхцөлд хүн амаа, үндэстнээ хамгаалах, халдвартай тэмцэхэд бэлэн байх асуудал бидэнд халдваргүйтгэлийн төхөөрөмж байхгүй их хэцүү байсан. Бид олон ч газар санал тавьсан. Харин саяхан "Германы техник хамтын ажиллагааны нийгэмлэг" (GTZ)-ээс манайд энэ дезкамерийг өглөө. Үнийн хувьд бол, 9000 ам.доллар. Ийм төхөөрөмжтэй болсноор ор хөнжлийн даавуу, гудаснаас өгсүүлээд халдвартай материал, эд зүйлсэд халдваргүйтгэл хийх бүрэн боломжтой болж байгаа юм. -Өмнө нь яаж халдваргүйжүүлдэг байсан юм бэ. Тийм баталгаагүй байсан хэрэг үү? -Жишээ нь, өвчтөнүүдийн хэрэглэж байсан эд зүйлсийг жирийн нөхцөлд угааж ариутгаад, салхинд хатаагаад л дараагийн өвчтөнд хэрэглэдэг байлаа шүү дээ. Харин энэ аппарат нь өндөр уурын даралтаар халдваргүйжүүлнэ. Нэг удаад 120-150кг материал халдваргүйтгэх хүчин чадалтай их чухал төхөөрөмж. Манайхан энд тэндээс тусламжаар тоног төхөөрөмж авахдаа ихэвчлэн хуучин, эсвэл бүр хэрэглэгдэхээ больсон тийм төхөөрөмж оруулж ирдэг шүү дээ. Тэгвэл манайд өгсөн энэ дезкамер дөнгөж өнгөрсөн долдугаар сард үйлдвэрээс гарсан, олон улсад хэрэглэгдэж байгаа, орчин үеийн цоо шинэ төхөөрөмж. -Тоног төхөөрөмжөө цаашид хэр шинэчлэх вэ. Танай төвийн техникийн шинэчлэл "үндэсний аюулгүй байдал" талаасаа ярих юм бол бас л онцгой анхаарлын төвд байвал зохих асуудал байх? -Саяхнаас мэс заслын нэг ортой болсон. Зориулалтын гэрэл бүхий бүрэн тоноглогдсон ор. Тиймээс мэс заслын хүлээгдэл багасах болно, халдваргүйжилтийн дэглэм сайжирна гээд маш олон нааштай өөрчлөлтүүд хийгдэж байна. Өмнө нь хоёр ийм ор байсан ч тэр нь их хуучирч шаардлага хангахгүй шахам болсон байсан. Жилдээ 300 гаруй хагалгаа хийдэг. Тэр олон хагалгааг хуучирч муудсан хоёрхон орон дээр л залгуулж ирлээ. Манайх чинь нийгмийн эрүүл мэндийн үйлчилгээ үзүүлэхээс гадна тусгай тасгууд байна л даа. Жишээ нь, халдвартай эхийг төрүүлэх төрөх тасаг байна. Жирэмсэн үедээ салхин цэцэг гэдэг ч юм уу ямар нэгэн халдварт өвчнөөр өвдсөн эх байвал манай төвд төрүүлдэг. Ийм үед эхийн биеийн эсэргүүцэл сулардаг учраас хүүхдэд нь ч зарим нэг бэрхшээл учрах тал байна. Тиймээс бид ийм үед хүүхдэд аль болох тааламжтай, эрүүл орчин бүрдүүлэх үүднээс энэ тасгаа америк стандартад ойртуулах бодолтой тохижуулж эхэлсэн. Нярайн инкубатортой боллоо. Мөн нярайн өлгийн ширээг шинээр нэвтрүүлж байна. Эхийн хэвлийд 30 гаруй градусын халуун орчинд байж байгаад гадаад орчинд гарч байгаа хүүхдийг гэнэт цочроох биш арай цочрол багатай тааламжтай орчинд хүлээж авна гэсэн үг. Хүүхэд хэдийгээр гадаад орчинд амархан дасах хэрэгтэй ч гэнэт цочирч дасах бол тийм ч сайн зүйл биш гэж үздэг л дээ. Энэ мэтчилэн бид тоног төхөөрөмж, аппарат хэрэгсэл, орчин нөхцлөө цаашид боломжийнхоо хэрээр шинэчилнэ. Юм л бол төсөв, улсын гар хараад байлгүй өөрсдөө бас сэтгэх хэрэгтэй байна л даа, бид. 
Н.Пагма

