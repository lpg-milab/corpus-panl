№142(16732)     
1987 оны зургадугаар сарын 14. 
Зорчигч үйлчилгээний соёлыг дэвшүүлье

Одоо бүх төрлийн зорчигч тээврээр хоногт дунджаар 600 шахам мянган хүн үйлчлүүлж байгаа нь өнгөрсөн оныхоос 16 хувь илүү байна. Хүн амын тээврээр зорчих хэрэгцээ ийнхүү улам бүр өсч, үйлчилгээний соёл, чанарыг хэлбэрэлтгүй дээшлүүлэхийг зүй ёсоор шаардаж байна. Сүүлийн зургаан жилд бүх төрлийн тээврийн үндсэн фонд 36 хувь өссөний дотор зорчигч тээврийн материаллаг баазыг бэхжүүлэн шинэ буудал, үйлчилгээний төв барьж өргөтгөн, буудлуудад шуудан, холбоо, худалдаа, үсчин, аптек зэрэг дэг, салбар олныг нээж зарим дэвшилт арга нэвтрүүлэн, МАХН-ын XIX их хурлаас тээврийн үйлчилгээний соёл, чанарыг сайжруулах талаар дэвшүүлсэн зорилтыг хэрэгжүүлэхэд зарим ахиц гарч байна. 

Дархан хотын тээврийг удирдах газрын автобусны жолооч, БНМАУ-ын хөдөлмөрийн баатар Л. Цэнд-Аюуш. Улаанбаатар төмөр замын суудлын вагоны бригадын ахлагч, БНМАУ-ын Ардын Их Хурлын депутат Ц. Цэцгээ, такси баазын жолооч, улсын хошой аварга Г. Гаамаа нарын зэрэг зорчигчдын эрэлт хүсэлтэд нийцүүлэн соёлч шуурхай, эелдэг боловсон үйлчилдэг олон арван сайчуулын арга ажиллагаа хөдөлмөрчдийн талархлыг зүй ёсоор хүлээж байна. 

Гэхдээ хотын доторхи болон хот хоорондын тээврийн үйлчилгээний график, цагийн хуваарийг зөрчих, буудлын төрөл бүрийн үйлчилгээ тогтмол биш байх, зорчигчдод зориулсан зарим тоноглол хэрэгсэл эвдэрч муудсан, ариун цэвэр, үзэмжээр дорой байх, цөөнгүй үйлчлэгчийн зан харилцаа, ёс суртахуун доголдолтойгоос хөдөлмөрчдийг гомдоож чирэгдүүлэх явдал арилахгүй байна. Ялангуяа суудлын галт тэрэгний дотоодын аялал өнөөгийн зорчигчдын тухтай тавлаг байдлыг хангаж чадахгүй, зарим үйлчлэгч нь хүмүүсийг ялгаварлан үзэн алагчилдаг үлэмж хоцрогдсон аргаасаа ангижраагүй. автобус, үйлчилгээний хөнгөн тэрэг, нисэх онгоцны зорчигчдын суудлын бүрээс ариун цэврийн шаардлагыг хангахгүй байгааг хөдөлмөрчид зүй ёсоор шүүмжилж байна. Нийтийн үйлчилгээний автобусны олонхи жолооч зорчигчидтой микрофоноор соёлч боловсон харилцаж өндөр настан, жирэмсэн эхчүүдэд илүүтэй анхаарал тавихын оронд сайтар турших аргаар шахаж шаардахаас хэтрэхгүй, мөнгө хураагчийн нэлээд нь харилцааны наад захын хэм хэмжээг эзэмшээгүй байна. 

Хүний хэрэгцээг чанартай хангах, социалист аж төрөх ёсыг хэвшүүлэхэд дөхөм болох учиртай тээврийн үйлчилгээний соёл нь график, үйлчилгээний хуваарь, дэг журмыг нарийн чанд баримтлах, зорчигчдын тохилог тухтай явах нөхцөлийг хангахаас эхэлдэг. Бүх төрлийн тээврийн байгууллага төдийгүй төв, орон нутгийн засаг захиргааны болон худалдаа, нийтийн хоол, үйлчилгээний бусад байгууллагын хамтын чармайлт идэвхтэй, бүтээлч ажиллагаанаас энэ нь шууд шалтгаалдаг. Юуны өмнө галт тэрэг, нисэх онгоц, хот хоорондын автобусны тов, орон нутгийн буудлуудын олон төрлийн үйлчилгээг тогтмолжуулж, зорчин явагчдын эрэлт хэрэгцээнд нийцэхүйц жижиглэн савласан бараа, хүнсний бүтээгдэхүүн, ном, соёл, эмийн зүйлийн бараа, амт чанартай хоол, зууш, ундааны нэр төрлийг олшруулах, ариун цэвэр, соёлч байдлыг дээшлүүлэх, тэнд байрласан олон байгууллагын цэг салбарын үйлчлэгчдийг нэгдмэл удирдлагаар хангах, нам, олон нийтийн байгууллагын хэсгүүд байгуулах, хяналт шалгалтыг үр нөлөөтэй болгох замаар үзэгдэхүйц ахиц өөрчлөлт гаргах шаардлагатай байна. 

Тээврийн Яам, түүний эрдэм шинжилгээний байгууллага зорчигч тээврийн хэрэгцээ, хэтийн төлөв, урсгал, чиглэл, эрчмийг өдөр, цаг, минут тутмаар нарийвчлан судалж, үйлчилгээний хүч чадал, урсгал хөдөлгөөний ямар үед тээврийг яаж зохион байгуулах, үйлчлэгчийн соёлч, шуурхай ажиллах, дэвшилт арга туршлага эзэмшихэд нийцүүлэн эдийн засгийн удирдлага, урамшууллын хөшүүргийг оновчтой сонгох талаар их зүйлийг санаачлан хийх ёстой. Зорчигч тээврийн соёлыг дээшлүүлэхийг ерөнхий ярьдаг хуучин хандлагаас шийдвэртэй ангижирч, юуны өмнө хүмүүст үйлчилдэг жолооч, мөнгө хураагч, онгоцны болон галт тэрэгний үйлчлэгчдийг ерөнхий боловсролын сургуулиар мэргэжлийн чиг баримжаа олгох, төрөлжсөн сургууль, курсээр төгсгөн бэлтгэх, зан харилцаа, ёс суртахууны өндөр соёл эзэмшүүлэх, тэднийг үйлчилгээний тусгай хувцас, хэрэгслээр хангахаас эхлэн шийдвэрлүүштэй асуудал олон байна. 

Тэрчлэн төрөл бүрийн зорчигч тээврийн хоорондын уялдаа холбоо, зохицуулалт, цагийн графикийг улам оновчтой болгож, тухайлбал онгоц, галт тэргээр шөнийн цагаар ирсэн зорчигчид автобус, таксид саадгүй шилжин сууж зорьсон газраа хүрэх бололцоог аймаг, хот бүрт бий болгох шаардлагатай байна. Үүний хамт Буянт-Ухаагийн нисэх онгоцны төв буудлын харьяанд зочид буудал бин болгох нь зүйтэй юм. 

Зорчигч тээврийн бааз, байгууллага бүрт автобус, суудлын автомашин, вагон, нисэх онгоцны дотор талын тохитой байдлыг хангах, суудлын бүрээс, дэвсгэрийг тодорхой хугацаанд угаах, ариун цэвэр, эрүүл ахуйн шаардлагыг хангах, холын аялалд цай ундаагаар үйлчлэх бүхий л нөөц бин бөгөөд гагцхүү бололцоог Дутуу ашиглаж, хүний төлөө тавих анхаарал халамжийг сулруулж ирсэн зуршлыг яаралтай арилгах хэрэгтэй байна. Манай зорчин явагч бүр үйлчилгээний дэг журмыг биелүүлж, галт тэрэг, хот хоорондын автобусаар зорчихдоо яарч тэвдэхгүгээр бичиг баримжаа шалгуулж, зохих цагтаа тээврийн хэрэгсэлд суудлаа эзлэхүйцээр цагаа зохицуулж занших нь үйлчилгээг соёлч, шуурхай болгоход ихээхэн тус дөхөм болно. 

Одоо урин дулаан болж, оюутан сурагчдын амралт, тойрон аялал, жуулчлал гэхчлэн урсгал хөдөлгөөн нэмэгдэж зорчигч үйлчилгээг ихээхэн шуурхай болгох хамгийн хариуцлагатай үе эхэллээ. Зорчигч тээврийн эргэлтийг түргэтгэж, үйлчилгээний соёлч шуурхай байдал мэдэгдэхүйцээр сайжруулж, цаашид хэвшүүлэх нь бүх төрлийн тээврийн байгууллага, нэгж, хэсгийн хариуцлагатай үүрэг болж байна, 

