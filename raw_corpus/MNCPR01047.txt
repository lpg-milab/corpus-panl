Тагнуулынхан нууц мэдээлэгчээрээ элсүүлсэн гэдэг нь худлаа

Тагнуулын ажилтнууд Францаас хулгайлж авчирсан, дуулианы эзэн болж байсан Д.Энхбат шоронгоос саяхан суллагдсан. Түүнийг улс төрийн зүтгэлтэн С.Зоригийн амийг хөнөөсөн хэрэгт сэжиглэн шалгаж байсан. Д.Энхбат шоронгоос суллагдаад анх удаагаа хэвлэлд ярилцлага өглөө. 
-Таны биеийн байдал хэр байна. Шоронгоос суллагдаад шууд эмнэлэгт ирсэн гэв үү? -Шүүх хурал дуусаад шууд эмнэлэгт ирж эмчлүүлж байна. Элэгний архаг үрэвсэлтэй, элэг устсан. Элэгний рак, амьсгалын дутагдлын II, III дугаар үе, зүрхний дутагдалын зэрэгтэй суллагдсан. Биеийн байдал тааруухан, Монголд эмчилгээ байхгүй юм шиг байна. Хөх хотод эмчилгээ хийлгэх бодолтой байгаа. Энд үхэх юм уу яах юм, бүү мэд. Ямар ч гэсэн зохих эмчилгээг яаралтай хийлгэх шаардлагатай байна. Элэг устчихсан, хэвлий дэх ус агшихгүй байна. /Гэдсээ харуулахад төрөх дөхсөн бие давхар эмэгтэйгээс дутахгүй болсон байв/ 
-Хан-Уул дүүргийн шүүхээс өвчний улмаас ялаас чөлөөлөх шийдвэр таныг сулласан. Францаас баривчилж авчрахдаа эмнэлгийн хуурамч дүгнэлтээр ялаас мултарсан гэж таныг буруутгасан. Та биеийн байдал тааруу байгаа талаар холбогдох газруудад удаа дараа хандаж байсан. Таныг гэнэтхэн ялаас яагаад чөлөөлөх болов? -Тэрийг би сайн мэдэхгүй. Манай эхнэр Германаас ирж холбогдох газруудад өргөдөл гаргаж түүний дагуу шалгасан. Хуулинд зааснаар ялаас чөлөөлөх журманд байгаа гурван өвчин надад давхардаж орсон. -Та хамгийн анх ямар хэрэг тариад шоронд орсон юм бэ? -Энэ талаар би хэлмээр байгаа юм. Би хүн алах нь битгий хэл хүн руу хутга барин дайрч үзээгүй. Яагаад зарим хэвлэлд хүн амины хэрэгтэй байсан гэж гүтгэж бичээд байгааг ойлгохгүй байна. Улс нийгэм, ард иргэдэд учруулсан хохирол надад байхгүй. Хүнд учруулсан гэмтэл байхгүй. Тэгсэн мөртлөө арван хэдэн жил шоронгоор явсан. Яахаараа тийм муу нэртэй явдгаа ойлгодоггүй. Тийм заяа төөрөгтэй юм болов уу гэж хааяа бодох юм. Хамгийн анх 1975 онд жижиг танхайн хэргээр шийтгүүлж жил зургаан сарын хорих ял сонссон. Тэнд байхдаа зодооны хэргээр ялаа нэмүүлж бараг арван жил шоронд суусан. 1986 онд гараад 1989 онд мөрийтэй тоглоомд хамаг мөнгөө барсан. Тэр үеийн 15 мянга чанга мөнгө байлаа. Мөнгөө алдчихаад сандарч явахдаа Унгар хүний гэрийг ухсан хэрэгт холбогдсон. Энэ хэрэгт оролцсон танилаасаа авсан приставк, кассетыг цагдаагийнханд эргүүлж өгсөн. Нэг мэдэхэд хулгайн хэргийн толгойлогч нэртэй болчихсон. Би өөрөө хулгай хийгээгүй хүн шүү дээ. Мөрдөнд байхдаа астма өвчнөөсөө болж батлан даалтад гарсан. Тэгээд Монголын хил зөрчиж Австриас баригдаж ирсэн. Тэр үеийн социализмын хуулиар эх орноосоо урвасан гэсэн зүйл анги сонсож байлаа. Бусдад нэг ч төгрөгийн хохирол учруулаагүй мөртөө 14 жилийн хорих ялаар шийтгэгдсэн. Ингээд явж явж 1998 онд суллагдсан шүү дээ. -Тухайн үед өвчний улмаас ял эдлэх чадваргүй гэж суллагдсан гэл үү? -Уушигны багтраа хүндэрсэн оношоор суллагдсан. Тухайн үед Германд байдаг хүүхдүүд дээрээ очих гэтэл хуурамч өвчнөөр суллагдлаа хэмээн шалгасан. Шүүх эмнэлэг томилоод өвчнөөр мөн үү, биш үү гэдгийг нь шалгаж тогтоож байсан. Гэтэл сая эргээд ийм байдалд хүрлээ. -Францад байхад чинь хуурамч өвчнөөр суллагдсан хэмээн цагдаагийнхан таныг энд авчирсан гэл үү? -2003 оны тавдугаар сард өвчний хуурамч бичиг баримт бүрдүүлсэн хэмээн энд авчирсан. Тэр хооронд сонин хэвлэлүүдэд янз бүрээр гүтгүүлж бичүүлээд есөн шидийн юм боллоо. -Таныг хулгайлж авчирсан гэдэг яриа үнэн үү? -Энэ талаар яримааргүй байна. -Улс төрийн зүтгэлтэн С.Зоригийн амийг хөнөөсөн хэрэгт таныг шалгасан биз дээ? -Хэрэг гарсан жил болох 1998 онд хүн бүхнийг байцааж байх үед намайг дуудаж асууж байсан. 2004 оны зургадугаар сарын 2-нд С.Зоригийн хэрэгт сэжигтнээр татсан ч 14 хоногийн хугацаанд яллагдагчаар татах үндэслэлгүйг нь тогтоогоод хэргийг хэрэгсэхгүй болгож хаасан. Энэ хэрэгт холбогдолгүйг нотлох таван амьд гэрч бий. Угаасаа би үүнд ямар ч холбогдолгүй л дээ. Яагаад энэ хэрэгт холбогдсоноо мэдэхгүй юм. Ийм л юм болсон. Гол нь намайг хуурамч өвчнөөр суллагдсан гэж буруутгасан л даа. -Таныг эмнэлгийн хуурамч дүгнэлт гаргасан гэж буруутгаж байсан бол өнөөдөр энэ нь үндэслэлгүй байсан нь батлагдаж байх шиг байна. Та эргээд өвчний улмаас суллагдлаа шүү дээ. Энэ хугацаанд таны биеийн байдал хэр байв? -Ямар болох нь ойлгомжтой ш дээ. Лагер, хорих анги доод тал нь 50, 60 хүнтэй. Астматай багтраа өвчтэй хүн ийм газар байх боломжгүй шүү дээ. Би гурван жил гаруй эмнэлгээр явлаа. Авдрант, Зайсангийн хорихын нэгдсэн эмнэлэг болон Зүүн хараагийн эмч сувилагч албан хаагч нарт баярласнаа илэрхийлье. Энэ хүмүүс ойлгодоггүй, шоронгийн дэглэмд байлгасан бол өдийд би амьд байхгүй байсан. Элэгний архаг үрэвслээ Францад эмчлүүлж байсны хүчинд тэр үед өвчин гайгүй болсон. Намайг тэнд эмчлүүлж байсан гэхээр хүмүүс их мөнгөтэй гэж ойлгодог. Тэнд цагаачдын албаны шугамаар хүмүүнлэгийн байгууллагаас эмчилгээний зардлыг дааж өвчтэй хүмүүст тусалдаг юм билээ. Гайгүй болж байсан бие энд ирснээс хойш хүндэрч B, С вирус идэвхжиж, элэг устаж хэвлий таван литр шахуу усажсан. Сая эмнэлэгт хэвтэж хүчтэй тариа хийлгэсний хүчинд гурван литр шахам нь алга болж байна гэсэн. Одоо өдөр шөнөгүй халуураад л. Элэг дагнасан эмчилгээ хийлгэхээс өмнө зүрх, астамаа эмчлүүл гэдэг. Хаана сайн эмчлүүлэхээ мэдэхгүй л байна. Ах дүү нар нийлж намайг Хөх хот руу эмчилгээнд явуулъя гэж ярьж байна. Амьд үлдэхийн тулд хаана сайн эмчилгээ байна түүнийг хийлгэхгүй бол хэцүүхэн байдалтай л байна. -Таныг болон Л.Санжаасүрэн өмгөөлөгчийг төрийн нууц задруулсан хэрэгт буруутгаж шүүхээс ял өгсөн. Төрийн нууц гэж чухам юуг хэлээд байгаа юм бэ. Нууц биш бол та энэ талаар яриач? -Мэдэхгүй. Тэрний учрыг би өөрөө ч олдоггүй ш дээ. -Гарч ирээд Л.Санжаасүрэн өмгөөлөгчтэй уулзсан уу? -Уулзаагүй. -Энэ хүн таныг өмгөөлж байгаад шүүхээс ял сонссон. Та үйлчлүүлэгчийн хувьд энэ талаар ямар бодолтой байдаг вэ? -Энэ талаар юу ярихаа мэдэхгүй байна. Яагаад гэвэл юу болоод яасныг сайн ойлгодоггүй. -Тагнуулынхан нууц мэдээлэгчээрээ таныг элсүүлсэн гэх яриа ямар учиртай юм бэ? -Худлаа. Шүүх хурал дээр нууц мэдээлэгчээр элсүүлсэн гэсэн юм яригдсан. Хуулинд зааснаар албан ёсоор мэдээлэгчийг бичгээр хоёр талаасаа зөвшөөрсний тэмдэг гарын үсэг зуралцах ёстой юм гэнэ лээ. Надад тийм юм байхгүй. Намайг нууц мэдээлэгч болгосон гэдэг нь худлаа. -Та сая нийт хэдэн жилийн ялаас чөлөөлөгдөв? -Урьд нь биеэр долоон жил гаруй суучихсан байсан. Үүн дээр ял завшсан гэж хоёр, гурван жил нэмүүлсэн. Бас шоронд байхдаа ялаа нэмүүлж байсан. Сүүлд улсын нууц задруулсан гэж гурван жил нэмүүллээ. Ингээд нийт 11 жилийн хорих ялтай болсон. Үүнээс найман жил гарангийн дараа суллагдаж байгаа юм уу даа. -Ямар учраас ялаа байнга нэмүүлдэг байсан юм бэ? -Зодоон цохион хийдэг байсан л даа. Болохгүй хоригдлуудтай зодолддог байсан. Түүнээс ядарсан хэн нэгнийг гоочилж явсангүй. Гадаадад нутаг нэгтнээ дарамталсан юм ерөөсөө байхгүй. -"Цагаан шонхор"-ын Ч.Энхтайван та хоёр ямар харилцаа холбоотой юм бэ? -Багын найзууд. Одоо миний эмчилгээний зардал мөнгөнд туслалцаа үзүүлж байгаад талархдаг. Их олон жилийн өмнө хүүхдийн хорих ангид танилцаж байсан. Тэр цагаас хойш Энхтайван элдэв хэрэгт холбогдоогүй. -Та ямар мэргэжил боловсролтой хүн бэ? -16 настайдаа анх хэрэгт холбогдсоноос хойш энэ газраар эргэлдсэн хүн ямар юмных нь мэргэжил боловсрол эзэмшиж чадах вэ дээ. Д.Энхбатын биеийн байдлын талаар эмчлэгч эмч Т.Буянжаргалтай уулзаж түүний өвчний талаар тодрууллаа. -Энхбатын биеийн байдал хэр байна? -Өнгөрсөн хоёрдугаар сарын 20-нд манай эмнэлэгт хэвтсэн. Эмчлэгч эмчийн хувьд энэ өвчтний биеийн байдал хүнд байна гэж хэлэх байна. Онош нь уушгины багтраа. Элэгний хатууралттай. Хатуурлын улмаас хэвлийд сул шингэн нэлээд их үүсчихсэн. Уушигны багтраа болон элэгний хатуурлаас болоод амьсгалын дутагдал нэлээд гүнзгийрсэн. Архаг өвчинтэй хүнд байгаа хэдий ч бид зохих бүхий л эмчилгээг эрчимт эмчилгээний тасагт хийж байна. Анх ирэхэд өвчтөн хаван ихтэй байсан. Эмчилгээний дүнд энэ нь буурсан. -Өвчтөн бүрэн эмчлэгдэх боломжтой юу? -Бүрэн эмчлэгдэх боломж багатай л даа. Нэгэнт элэг гэмтсэн тохиолдолд дагалдаж өвдөх эрхтэн олон. Цөс, нойр булчирхайн үрэвсэл энэ хүнд давхар бий. Халдвартын элэгний тасгийн эмчээс зөвлөгөө авч байгаа. Д.Энхбат нь багтраа өвчний улмаас ам руугаа байнга багтрааны эсрэг шингэн цацаж байдаг. Үүнийг ойр ойрхон байнга хэрэглэвэл дасал болох аюултай талаар өөрт нь сануулсан. 
Б.Долзодмаа
