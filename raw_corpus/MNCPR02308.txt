Мөн ч их үнээр олимпийн эрх авцгаалаа даа

Олимп удахгүй эхлэх нь. Монголын шигшээ баг энэ удаагийн наадмаас алтан медальтай ирнэ гэдэгт олон хүн итгэж байгаа. Спорт сонирхогч жирийн иргэдээс эхлээд төрийн тэргүүн хүртлээ зөвхөн алтан медаль нэхэх янзтай. Учир нь байгаль, цаг уурын ижил нөхцөлтэй, цагийн зөрүүгүй бүс нутагт болохоороо энэ олимп онцлогтой. Харин спортын мэргэжилтнүүд алтаас өмнө хүрэл, мөнгөн медалиуд хямдхан олддоггүйг сануулж байна. Гэвч медаль нэхэхээс өмнө тамирчид олимпийн наадамд оролцох эрхээ хэрхэн авсныг санах нь зөв болов уу. 
Олимпын эрх авна гэж олимпод ордог бүх спортын холбоод, тамирчид аль 2005 оноо эхлэн гадагшаа явж уралдаан тэмцээнд оролцлоо. Үнэндээ гурав дөрөвхөн тамирчин стандартын дагуу өрсөлдөх боломжоор эрх авсан бөгөөд үлдсэн нь "Хомоол хамагч" нарын дотор ноцолдож байж эрх зууж ирлээ. 
Монгол тамирчдын Бээжинг зорих зам шулуун, зардал мөнгө нь хямд байсангүй. Гавьяат тамирчин О.Гүндэгмаа 2005 онд Италийн Милан хотноо болсон дэлхийн цомын тэмцээнд спорт гар бууны 25 метрийн дасгалд түрүүлэн дөрөв дэх удаагаа олимпийн наадмын галын шугаманд зогсох эрхтэй болсон юм. Тэрбээр олимп бүрийн өмнө монголчуудаа манлайлан олимпийн эрхийн салхийг хагалж, "булган сүүлтэн" болдог билээ. Түүний дараа мөн л буудлагын тамирчин ОУХМ З.Батхуяг, Ц.Мөнхзул нар олимпийн наадамд оролцох эрхтэй болсон юм. Тэдний хувьд бараг эхний оролцсон тэмцээнээрээ эрх авч чадсан. Энэ гурвын далбаан дор буудлагын эрэгтэй тамирчид олон удаа тэмцээнд оролцсон боловч эрх авч чадаагүй.  Харин боксчид дараагийн эрхийг авав. Гавьяат тамирчин Э.Бадар-Ууган ДАШТ-д тулалдан мөнгөн медаль хүртсэнээр олимпийн "тийзээ" өвөртөлсөн бол бусад нь амжилтгүй оролцож, дараагийн тэмцээнээ хүлээсэн билээ. Ингээд Тайландад очиж тулалдаад мөн л эрх авч чадаагүй бөгөөд сүүлийн боломж болох Казахстаны тэмцээнд оролцсоноор ОУХМ П.Сэрдамба, З.Энхзориг, У.Мөнх-Эрдэнэ нар сая нэг Бээжинг зорих боломжтой болсон юм. Чөлөөт бөхийн тамирчид боксчдоос ч олон тэмцээнд оролцож байж зуны олимпийн XXIX наадамд зодоглох зургаан эрхтэй болж чадсан билээ. Гавьяат тамирчин Б.Наранбаатар (55 кг), ОУХМ Б.Батзориг (66 кг) нар ДАШТ-ий үеэр "Бээжин-2008"-д барилдах нь тодорхой болсон учраас дараагийн тэмцээн гэж санаа зовоогүй, зардал мөнгө ч үрж ийш тийш явсангүй. Харин 84 кг-ын жинд зодоглодог Ч.Ганзориг дэлхийн аварга, Азийн аваргад оролцсон ч олимпод зодоглох эрхээ авч чадалгүй явсаар өнгөрсөн дөрөвдүгээр сард Бээжинд барилдах эрхээ баталгаажуулсан байна. Эдгээр бөхчүүдээс гадна чөлөөтийнхөн үлдсэн жингүүддээ олимпийн эрх горилон Азербайжаны Бакуд ДАШТ, БНСУ-д болсон Азийн аварга болон Швейцарийн Мартини, Польшийн Варшав хотод тус тус олон улсын тэмцээнд оролцоод амжилтгүй иржээ. Эмэгтэй чөлөөт бөхчүүдийн хувьд олимпийн хөтөлбөрт дөрвөн жин нь багтдаг. Харин манай бүсгүйчүүд мөн л дөрвөн шатны тэмцээнд оролцсоны эцэст гурвуулаа Бээжингийн дэвжээнээ гарах болсон юм. Жүдочдоос гавьяат тамирчин Х.Цагаанбаатар ДАШТ-ий үеэр шагналт тавдугаар байр эзлэн дэлхийн шилдгүүдтэй хамт олимпийн эрхээ авсан. Бусад тамирчид  2005 оноос хойш цуврал тэмцээнүүдэд зодоглож, оноо цуглуулснаар 10 эрхтэй болжээ. Эрэгтэй, эмэгтэй жүдочид Бээжингийн олимпод 11-үүлээ эх орноо төлөөлнө. Эдгээрээс гадна хөнгөн атлетикийн тамирчин, ОУХМ Б.Сэр-Од БНХАУ-д болсон олон улсын тэмцээнд амжилттай оролцон олимпийн эрхтэй болсон билээ. Тэрбээр марафон гүйлтийн төрөлд эх орноо төлөөлөх юм. Хүндийг өргөлтийнхний хувьд олимпийн эрхийн төлөө өнгөрсөн дөрвөн жилд ганцхан удаа гадаад зорьсон. 2008 оны Азийн аваргаас эмэгтэй баг нэг эрх авчээ.  
Ийнхүү Монголын шигшээ багаас хүч хөдөлмөр, зардал мөнгө үрэн байж спортын зургаан төрөлд 26 тамирчин Бээжингийн олимпод оролцохоо баталгаажуулав. Харин эдгээр тамирчид дээр усанд сэлэлтийн хоёр, хөнгөн атлетикийн нэг эмэгтэй тамирчин нэмэгдээд Монголын баг бүрдэж байгаа. Дээрх спортын төрлийн тамирчид олон тэмцээн хэсэн байж цөөхөн боловч олимпийн эрх авчээ. Гэтэл зарим төрөлд тамирчид маань олимпийн эрхийн төлөө тэмцсэн ч амжилтгүй эх орондоо ирж байв. Тодруулбал, дугуйчид Өмнөд Африкийн Бүгд Найрамдах улс руу дөрвөн хүний бүрэлдэхүүнтэй явсан байна. Мөн таэквандочид Вьетнам руу, триатлоны тамирчид БНХАУ-ын Гуанжоу хот руу тавуулаа, ширээний теннисний гурван тамирчин Хонконг руу тус тус олимпийн эрх горилон явсан ч зардлаараа "шатаад" өнгөрчээ. Түүнчлэн байт сур, талбайн теннис, буудлагын эрэгтэй тамирчид олимпийн эрхийн төлөө олон тэмцээнд оролцсон ч өнгөрсөн хугацаанд мөн л явдлын гарз болсон байх юм.    
Ямартай ч дөрвөн жилийн өмнө Грекийн Афин хотноо болсон олимпийн наадамтай харьцуулахад манай улс энэ удаад нэг дахин олон тамирчинтай оролцох билээ. Тэд өмнөө тавьсан зорилтоо эхний ээлжинд биелүүлсэн гэж холбогдох албаны хүмүүс ярьж байна. Гэхдээ олуулаа оролцох болсны үндэс нь хөрөнгө мөнгөтэй холбоотой. Өмнөх олимпийн наадмуудын бэлтгэлд улсын төсвөөс 180 сая төгрөг олгодог байжээ. Харин энэ удаад тэрбум 900 сая төгрөг гаргаснаар дээрх амжилтыг үзүүлсэн байна. Мөн "Олимп хөгжил" санг байгуулж, Монгол орон даяар аялуулан 226 сая төгрөг цуглуулжээ. 
Б.Бадмаа
