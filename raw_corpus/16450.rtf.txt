№173(16450)            
1986 оны долдугаар сарын 20.
Туслах аж ахуйн нөхөрлөл

Нэг малаас авах ашиг шим, га тутмаас хураах ургацыг тууштай нэмэгдүүлэх замаар хүн амын хүнсний бүтээгдэхүүн, аж үйлдвэрийн түүхий эдийн улам бүр өсч байгаа эрэлх хэрэгцээг хэлбэрэлтгүй хангах талаар намын XIX их хурлаас дэвшүүлсэн дайчин зорилтыг хэрэгжүүлэхэд амины туслах аж ахуйг зохистой дэмжин хөгжүүлж, өгөөж, үр ашгийг нь дээшлүүлэх явдал чухал хувь нэмэр болох ёстой. 

Амины туслах аж ахуй манай улсын хөдөө аж ахуйн бүтээгдэхүүний үйлдвэрлэлд багагүй байр суурь эзэлсэн хэвээр байна. Өнгөрсөн таван жилийн дунджаар хөдөө аж ахуйн нийт бүтээгдэхүүний тавны нэг, үүний дотор мал аж ахуйн бүтээгдэхүүний дөрөвний нэгийг амины туслах аж ахуйд үйлдвэрлэсэн байна. 

ЗХУ болон социалист хамтын нөхөрлөлийн орнуудын хөдөө аж ахуйн бүтээгдэхүүний үйлдвэрлэлд туслах аж ахуйнх мөн ийм байр суурь эзэлж байгаагаас үзэхэд ч энэ нь социалист хөдөө аж ахуйн хөгжлийн өнөөгийн шатанд ямар нэг хэмжээгээр байх ёстой бөгөөд түүний бүхий л нөөц бололцоог дайчлан өгөөж, үр ашгийг нь дээшлүүлэх шаардлага зүй ёсоор тавигдаж байна, 

Хөдөө аж ахуйн нийгмийн үйлдвэрлэлийн эдийн засгийн үр ашгийг хэлбэрэлтгүй дээшлүүлэхийн тулд үйлдвэрлэлийг тууштай дагнуулж төрөлжүүлэх, тэдгээрийн үйл ажиллагааг нягт хорших явдал үндсэн чиг баримжаа болж байгаа өнөөгийн нөхцөлд амины туслах аж ахуй эрхэлж буй арга барилд ч хоршилтын зохистой хэлбэрийг сонгон олж, тууштай нэвтрүүлэх шаардлагатай байна. Ингэх нь туслах аж ахуйг айл өрхүүд тус тусдаа эрхлэхээс олон талаар давуутайг ах дүү социалист орнуудад нөхөрлөлийн олон янзын хэлбэрийг ашиглан туслах аж ахуйг хамтран эрхэлж байгаа туршлага харуулж байна. , << Иргэдийн амины малыг өсгөх зарим арга хэмжээний тухай >> МАХН-ын Төв Хорооны 1985 оны тогтоолд << Төв суурин газарт оршин суудаг иргэдийн дунд мал, гахай, шувуу, туулай, зөгий үржүүлэх, төмс, хүнсний ногоо, жимс, жимсгэнэ тариалах сайн дурын нөхөрлөл байгуулах хөдөлгөөнийг өрнүүлэх. . >> ийг мөн онцлон заасан юм. 

Туслах аж ахуй бүхий малчид, тариаланчид, ажилчин, албан хаагчид бусад иргэний дунд сайн дурын үндсэн дээр нөхөрлөл байгуулж ажилласнаар юуны өмнө үйлдвэрлэлийн хэрэгслийг өндөр үр ашигтай хэрэглэх нөхцөлийг бүрдүүлнэ. Өнгөрсөн таван жилийн дунджаар манай улсын нийт гахайн гуч, үндсэн мэгжийн 31 хувь амины туслах аж ахуйд байсан боловч үндсэн мэгж тутмаас үйлдвэрлэсэн мах, бойжуулсан торой сангийн аж ахуйн дунджаас 2, 7 - 7. 5 дахин доогуур байв. Мөн га тутмаас хурааж авсан төмс, хүнсний ногоо улсын дунджаас 2. 7 дахин бага байна. Амины нэг хээлтүүлэгчид ногдох эм хонь, ямаа, үнээний тоо нийгмийн аж ахуйн дунджаас 1. 7 - 5. 6 дахин олон байгаагийн улмаас жил бүр амины үнээний 11, 2, эм ямааны 8, 5, эм хонины 7, 5 хувь сувайрч байна. Үүнээс үзэхэд ч сайн дурын нөхөрлөлүүдийг байгуулан үйлдвэрлэлийн үр ашгийг эрс дээшлүүлэх шаардлагатай байна. Сайн дурын нөхөрлөл нь гишүүдийнхээ малыг нэгтгэн маллахад зориулан хууль, дүрэмд заасан хэмжээний бэлчээр, хадлангийн болон тариалангийн талбайг тодорхой хугацаагаар эдлэхээр орон нутгийн захиргаанаас заалган авч, шаардлагатай тордлого сайжруулалт хийх, хамтран малаа маллах, агротехник, мал маллагааны тэргүүний арга барилыг эзэмших замаар үйлдвэрлэлийн үр дүнг үлэмж дээшлүүлэх нөхцөлийг бүрдүүлэх юм. Түүнчлэн гишүүдийн малыг зоомал эмнэлгийн үйлчилгээнд бүрэн хамруулах, хээлтүүлгийн цэг байгуулан мал нийлүүлгийн ажлыг зохистой хийх, сангийн аж ахуй, тэжээлийн аж ахуй, хөдөө аж ахуйн нэгдэлтэй гэрээ, хэлцэл байгуулах замаар ашиг шим өндөртэй сайн үүлдрийн хээлтүүлэгчийг үр өгөөжтэй ашиглан гишүүдийн малын үүлдэр угсааг тууштай сайжруулах, малдаа арвин тэжээл бэлтгэх, туслах аж ахуйн үйлдвэрлэлд шаардлагатай тоног төхөөрөмж, сэлбэг хэрэгслийг бэлтгэх, засварлах ажлыг зохион байгуулах, гишүүдийн туслах аж ахуйн илүүдэл бүтээгдэхүүнийг хадгалах, борлуулахад дэмжлэг туслалцаа үзүүлэх зэрэг нэн чухал үүргийг нэгдэж нийлсэн хамт олны хүч чармайлтыг дайчлах замаар хэрэгжүүлэх боломжтой юм. Үүний дүнд ч нийгмийн баялгийн салшгүй хэсэг болсон туслах аж ахуйн үйлдвэрлэлийн үр ашиг эрс дээшилдгийг социалист хамтын нөхөрлөлийн орнуудын баялаг туршлага нотолж байна. 

Гэтэл туслах аж ахуй эрхлэгчдийн сайн дурын нөхөрлөл байгуулан тэдний үйлдвэрлэлийг нэмэгдүүлж, үр ашгийг дээшлүүлэх ажлыг орон нутгийн улс, олон нийт, аж ахуйн байгууллагууд хангалтгүй зохион байгуулж байна. 

Нөхөрлөл байгуулан малаа өөрсдөө ээлжээр маллах юм уу, хамт олны дундын хөрөнгө хүчээр нэгтгэн хариулах зэргээр малын арчилгаа, маллагааг сайжруулахгүй байгаагаас төв суурин газрынхны амины мал хэний ч хараа хяналтгүй явж зүй бусаар хорогдох, нийгмийн аж ахуйн малын нөөцөлсөн бэлчээрийг талхлах, тариа, ногоо, мод, сөөг сүйтгэх явдал үргэлжилсэн хэвээр байна. Зүүнхараа хотын хөдөлмөрчдийн зарим нь санал нэгдэн нөхөрлөл байгуулах үүсгэл санаачилга гаргасан боловч нам, захиргааны байгууллага нь бодитой дэмжлэг үзүүлээгүй байна. Тус хотын дэвсгэр нутгийн үржил шим сайтай хөрсийг түшиглэн долоон зуу шахам айл өрх тариалан эрхэлж, жилд хоёр зуу гаруй тонн төмс, хүнсний ногоо хураан авч, олонхи нь түүнийгээ гэрийн нөхцөлд тохирсон авсаархан зооринд хадгалан жил тойрон хэрэглэж байхад хотын нам, захиргааны байгууллага түүнийг чиглэлтэй удирдан зохион байгуулах, хотын хүнсний захад авч худалдуулах зэргээр хөдөлмөрчдийн хэрэгцээг хангах ажлыг тууштай хийхгүй байна. 

Туслах аж ахуй эрхлэгчдийн сайн дурын нөхөрлөлийг өргөнөөр байгуулан ажиллуулж, улс, хоршооллын байгууллагуудтай харилцах дүрэм, журмыг нь эдийн засгийн төв байгууллагуудын шууд оролцоотойгоор даруй боловсруулан хэрэгжүүлж хөдөө аж ахуйн бүтээгдэхүүний үйлдвэрлэлийг тасралтгүй нэмэгдүүлэхэд гүйцэтгэх үүргийг нь улам өндөржүүлье. 

