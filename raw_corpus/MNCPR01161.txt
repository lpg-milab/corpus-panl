Алтан амьдрал

Хашчулуун бид хоёр Төв аймгийн Заамар сумын "Хайлааст"-ын аманд хувиараа алт олборлож буй олон хүмүүсийн дунд хонон өнжив. Ард түмний эд эс тул дотор нь хутгалдмагц тэр дорхноо тэдэн шигээ болж орхих юм.
Очсон өдрийн орой нүдний шилтэй нэг хархүү (нинжа); -Бүх юм өнгөрсөн хойно энэ муу сониныхон юу шиншилж яваа юм. -Солиор чи! Ирсэн нь их юм. Та нарыг өчнөөн л өмөөрч бичсэн дэг. Ингэж хөөгдөж байхдаа таарсан юмнууд ш дээ, та нар! -Чи битгий хуцаад бай. Эртүүд "Сэрүүлэг" гэдэг сониноос яваа гэхээр нь итгээд хамаг юмаа хэлсэн. Тэгтэл биднийг үхтэл нь доош нь хийгээ биз дээ. Хэвлэлийнхэн өөрсдийгөө худалдчихсан. Бас л нэг юмны дохио зангаагаар яваа "бууны нохойнууд. Амьсгаанууд...". -Бид "Өдрийн сонин"-оос явна. Чи тийм овоо юм бол наад том том үгээ хэлэх хүндээ очиж хэл! Хөөж бороохойдсон цагдаагийн өмнө "гөлөг" болдог хэвтэж... -За за больцгоо л доо. Алив гараа тавьчих. Хаашдаа маргааш ачигдахаар боллоо. Өнөө шөнө жаал ярьж хоноцгооё. Содоо танайд орцгооё, гуанз хийдэг тул арай уужимхан. -Энхээ! яваад нэг юм аваад ир! *** Хаяа хаяагаа дэрлэн буусан гэрүүдийг тогтож ажиглавал нутаг ус, ах дүүс, танил талаараа талцан зохион байгуулагджээ. Нэг үеэ бодвол "нинжа" нар их өөрчлөгдөж. Гол төлөв дунд насныхан том болсон хүүхдүүдээ дагуулаад ирдэг болж. Тийм тул бие хаагаа үнэлэгчид ба "азарга" "овгор"-ууд аандаа шахагджээ. Хүмүүс өглөөнөөс үдшийн бүрий болтол сэвтээ сэвээгүй газар нүднэ. Энэ зуураа "Бурзайх" гэдэг нэртэй "Социалист уралдаан" хаа нэгтээ болохыг чих тавин анана. Олз омгийн хувьд арвингаа байг гэхэд ор хоосонгүй. Гол нь шударга олдоно. Заамар дахь алтчингуудын нэг сайн тал нь "мөнгөн ус", "цианит" зэрэг хорт бодис хэрэглэлгүйгээр шигшиж байгаад металлаа түүж авдаг аж. Шороонд даруулчихгүй бол булчин чангарахаас өөр биед өөрчлөлт орохгүй. Олон хүний амнаас сургалтын төлбөр гэдэг үг унах юм. Урин цагт хөдөлмөрлөсөн хуримтлалаа өвөл нь хувь, хувьсгалын оюуны салбаруудад түгээдэг тогтолцоо бий болоо юу даа. Хулгай хийх, дээрэм заадаг сургуульд "нинжа" нар үр хүүхдээ явуулаагүй нь лавтай. Энд 10 мянган ард түмэн оршино. Алт, алтан амь, алтан амьдрал холилдон буцална. *** Хүмүүс өглөө эртээ босцгоов. Бүгд баруун зүгт саравчлан нэгэн зүйлийг хүлээнэ. Бага үд хүртэл түгшингүй бас горьдонгуй ширтэцгээв. Хөөх цагдаа, нүүлгэх унаа ирэхээ больчихлоо доо янз нь. Түрүүчээсээ түмпэнгээ үүрээд уул руу явах нэг нь явж эхлэв. Телевиз, сонин, радиогүй энэ орчинд хэн нэгний яриа гялс дамжигдан орж ирэх нь гайхалтай. Урьд шөнө "Гео-Мон" гэдэг зэргэлдээх алтны компанийн зэс кабель утсыг хусчихаж. Үүрээр ердөө нэг цаг мотороо унтраах хооронд нь. "Нинжа"-г нохой мэт газар дээр нь нам буудан хөнөөж, залгуулаад хүүхэд хөгшидгүй хэмх нүдэн базаж аваад тээр хол чулуудах тусам тэдний нүдэнд хорсол заналын оч гялалзана. Энэ учраас тэр юм даг уу. Тэгж байтал "өнөө муу-сайн гамингууд чинь дахиад ирлээ. Яанаа таминь ээ..." гээд орилолдоод явчихав. Хүмүүс хотод XIII зууны 500 морьтон баатрыг үзэж буй энэ цагаар бид энд "Ардын элч" киног амьдаар нь харах шиг. Бүгд хийж байсан ажлаа орхин дэрхийн босоцгоож дараа дараагийн гэрүүд рүү дамжуулна. Айхын дараа эмс хүүхдүүд үргэсэн хонь шиг хуйлран бөөгнөрөлдөж орилж уйлцгаана. Төд удалгүй баруун хамар дээр ярайсан олон машин нүргэлэн гарч ирж чанх наашаа чиглэн эгнэв. Дотроос нь дуулга, бамбай, буу, бороохой, гав гинж болсон цэрэг цагдаа нар тэп хийн үсрэн бууж гурван эгнээ жагсаалаар ярс ярс алхан бууж ирлээ. Араас нь гал командын час улаан машин алгуурхан гэтэх нь танк лугаа. Иймэрхүү дайнжсан төрх нөхцөлд ямар ч ухамсартай хүний сэтгэл хөдлөл хачин болчихдог юм билээ. Энд зөндөө олон жаахан хүүхдүүд байсан. Тэд хожим их л дурсамж ярих байх. "Бидний эцэг эх ямар их зүдэрч доромжлуулж явж намайг өдий зэрэгтэй сайн хүн болгосон гэж санана..." гээд яриагаа эхлэх болов уу. Энэ үеэр гол дээр түмпэнтэй шороо зайлж суугаа хүүгээс сониучирхан -Чи том болоод юу болох вэ? гэж асуув. Лав л цагдаа болохгүй хэмээн том хүн аятай хэгжүүрхэв. -Яагаад? -Эрийн муу цагдаа гэдэг юм. Тэрэн дорхноо хулгайч байсан нь дээр хэмээн палхийтэл хэлдэг байгаа. Хойд энгэр дээр нинжагийн дунд 200, 300-гаад хонь, ямаа, их олон үхэр адуутай айл байсан. Энэ олон нүх сүв, хулгайч нарын дунд яаж болоод байсан юм бүү мэд. Тэд ч бас гэрээ буулгав. Хэдэн залуу асахаа байсан хуучин "лада" машинаа хоёр хониноос зарж орхиод, ойр зуурын юмаа баглаж үүрээд зүүн модтой уул руу арилаад өгөв. Эд нар хайчих нь уу гэтэл "Одоо энэ цагдаа нар тэгсгээд буцна. Хэнтийн даншиг руу очих нь ойлгомжтой. Тэр хойгуур нь буцаж ирнэ гэцгээв. Малтай айлын урд гэрийн үүдэн дээр хүмүүс чарлалдаад явчихав. Дорхноо л хар хувцастай цагдаа нар бүчин бүслэхэд ухасхийсэн алтчид зог тусан эргэж гэрээ шаламгайлан хуулж эхлэв. Хулгайч ч бай, хуульгүй ч бай өрхийн тэргүүн эр хүнийг эхнэр хүүхдийн нь нүдэн дээр амьтан болгоод ачаад одох нь шараа юм билээ. Эхнэрийн баашлах, хүүхдийн уйлах хоёр дээр нэмээд цагдаа, иргэд хоёрын харилцан хараал шидэлцэх чих дөжрүүлнэ. Нэг нэгнийгээ ямар муухай хэлдэг юм. Ямар аймаар үзэн ядалт вэ? Хоёр талаас боль гэж хэн ч хэлэхгүй. Манай эх оронд цус асгаруулсан иргэний дайн эхэлсэн мэт санагдана. 1932 онд "Хувьсгалын эсэргүү" гэгчийг даран сөнөөхөөр танк, онгоц, цэрэг цуух хөдөлгөн сүрийг үзүүлсэн байдаг. Энэ олон мянган хүнийг эзгүй хээр аваачиж хаяад дараа нь яа гэсэн юм бол. Засгийн газрын хуралдаанаар алт олборлодог баячуудын харуул хамгаалалтыг чангатгах, хүч нэмэх шийдвэр гарчээ. Орос, монгол шиг омог ихтэй ард түмнийг чангалах тусам догшруулж жигшээдэг. Америк Европод негрүүдийг балбах тусам зөөлөрдөг бол Чингэс хаан гэж орилсон үндэстэн нэгтнүүдийг минь түүхэндээ шарын шашин л нэг удаа номхруулсан байдаг. Энэ төр ингээд дийлнэ гэж тооцжээ. Харж л байя. Заамарт ажиллаж байгаа төр засаг, цагдаагийн төлөөллүүд "нинжа" нарын бүх үйлдлийг баримт түшин өчнөөн олон хууль зөрчдөгийг хэлнэ лээ. Хоёр хүн буудаж алсныгаа огт дурсахгүй атлаа "Мон пулёмот" байрладаг орон сууринг хэрхэн талсан, халуун савыг хага шидсэн, зурагт тэврээд зугтаасан... гээд л дахин дахин давтан уйлагнана. Хүн амины хэрэг нэг хэсэгтээ алтачдыг  түгшээж чадав. Гэхдээ Орхоны гүүрэн дээр хаягдмагцаа л дараа нь яаж амьдрахаа бодох нь ойлгомжтой. Бодоод бодоод бодын шийр дөрөв тул амь сөрөн эргээд л ирнэ. Эргэж ирэхдээ улам олуулаа, улам хорлогчин болж ирцгээнэ. Тэдний нүдэн дээр нэг хэсэг нь баяжиж, төрийн хамгаалалтад ороод цаана нь өдрөөс өдөрт ядуучуудын арми олшроод байгаа. Хувиараа алт олборлох хууль, хурдан гаргах уу эсвэл иргэний дайн хийж цус асгаруулах уу? Харуул хамгаалалтыг чангалж ам, зам бүр дээр пост гаргана гээд нэг их амархан юм ярьцгааж байна лээ. Ээ дээ мэдэхгүй, юу л бол. Алтны компаниуд өөрсдийнхөө садан төрөл, үр хүүхдээрээ алтаа мануулдаггүй л юм бол цагдаа бороохой хоёрын тоог нэмээд нэмэргүй байх. Үдэш болмогц хамгаалж байгаа, хулгайлж байгаа хоёр өвөр түрийдээ ороод хэвтчихнэ. Өглөө нь өмдөө татаад, үсээ янзлаад харьж яваа харагдана.Олны яриаг сонсоод байхад хамгаалагч нараа "найраад" тэр хуулаад бэлэн болгочихсон газар руу нь хүмүүс их очдог болсон аж. Нэг хэсэг нь өдөржингөө газар ухаад " од, тоос"-хонтой хоцорч байхад хажуу дахь нь ганцхан шөнө ухасхийгээд бурзайгаад ирдэг. Энэ байдал даамжирч төд удалгүй алах талахдаа тулсан юм билээ. Тэгж яривал. Өнөөдөр өнгө, мөнгө хоёрт ааш хувирдаггүй цатгалан цагдаа хаа сайгүй бий гэдэгт итгэвэл өөрийгөө хуурсантай ялгаагүй. Юу үнэн тэр үнэн. Юу худлаа Засгийн газрын тэр чангатгах шийдвэр худлаа. Заамарт 10 мянган ард түмэн, Уянгад тийм тооны, Баянхонгор эднээс дутуугүй... Энэ мэт олон түмнийг "Мон пулёмот" шиг тэдний боссууд шиг нам нам шүршиж хөнөөгөөд хэдүүлхнээ амар сайхан жаргадаг бол сайхан л байна. Чи, би, таны, миний үр хүүхэд хойшид ямархан явахыг мэдэхгүй. Сонгодог баталгаа байхгүй. Өнөөдөр энэ муу "нинжа"-гийн хүүхэд эхэр татан уйлж байна. Маргааш та бид хоёрын үр зулзага яагаа ч билээ. Юутай ч мөхөс боол бид түмэн олонтойгоо хамт жаргаж зовон "хэн миний гар утсыг хулгайлав" гэх мэтчилэн хэрэлдсэн нь хожим өлзийтэй биз ээ хэмээн мунхаглав. Үд дунд арван машинд зуун гэрийг ачаалж дууслаа. "Цагаан хоолой"-той Төв аймгийн Цагдаагийн дэд дарга юу ч болоогүй юм шиг аядуухан зарлана. "Гэр бараагаа хурдан буулгаарай хө! Оройхондоо бороотой гэсэн шүү. Манай цагдаагийн нөхдүүд сайхан ачилцаад өгөөрэй...". 
Ж.Гангаа

