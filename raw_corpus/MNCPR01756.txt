Марзан Шарав

"Ленинтэй би нэг удаа уулзсан юм Ленин надад их тус болсон юм Харь оронд явж үзээгүй намайг Харин Ленинтэй уулзсан гэхэд их гайхдаг юм" 
Үүнийг уншсан миний үеийнхэн хийгээд ахмадууд шууд л "Өө, энэ чинь "Өвгөн партизаны яриа" л байна шүү дээ" гэх нь захаас аван таарна. Тэрхүү партизан өвгөн лугаа адил үсэг холбохын л бэхнийхээ савыг хагалчихаад үнэнээ хэлсэн Володя хүүгийн тухай унших бүрийд түүнд атаархдаг байлаа. Тэгтэл пионерт элссэн тэр өвөл сургуулийн бүлгэмийн зөвлөлийн танхимын хананд өнөө хүүгийн зураг өлгийтэй нялхаас нь авахуулаад эрүүн доороо ооч сахал бүхий өвгөн болох хүртлээ янз бүрээр өлгөөстэй байж билээ. Тэдэн дундаа цэнхэр хөх огторгуйн дэвсгэр дээр дэлхийн бөмбөрцгийг дүрсэлж, наана нь хос улаан тугийн хооронд орон бүхний их багш В.И.Лениний хөргийг бадамлянхуа цэцгийн дээр байрлуулан урласан "Ленин" хэмээх зургийн учрыг олох гэж хэрдээ л бодлогоширсон санагдана. Цагийн сайханд энэ мэтчилэн хаа дуртай газраа заларч байсан тэр эрхмийн хөргийн ихэнхийг марзан Шарав хэмээн олноо алдаршсан зураач зурсан байдаг. Түүхийн хуудсыг сөхөх аваас энэхүү Б.Шарав нь Монголын шинэ үеийн уран зургийн үндсийг тавигчдын нэг хэмээн онцлон тэмдэглэсэн байв. Тэрбээр 1869 оны хаврын илүү сарын шинийн есний өдөр Говь-Алтай аймгийн Тайшир сумын нутагт ядуу малчин Балдуугийн дунд хүү болон төржээ. Б. Шарав хориод насандаа Их Хүрээнд ирж тэр үеийн нийгмийн амьдралыг монгол зургийн арга хэрэглэн бодит байдлаар дүрслэх болж "Нэгэн өдрийн амьдрал". Үрс гаргаж байгаа нь" зэрэг зургийг зуралцжээ. Түүний амьдрал, уран бүтээлийг сонирхох аваас ядуу зураачийн амьдралд Ардын хувьсгал цоо шинэ зам мөрийг гаргасан байдаг. Дээр цухас дурдаад өнгөрсөн "Ленин" гэдэг зураг бол тухайн үедээ эзэндээ нэр алдрын оргилыг авчирсан байж ч мэдэх юм. Өдгөө харин "Монголын нэг өдөр" хэмээх алдарт бүтээл нь эзнийхээ нэрийг мөнхжүүлсээр байгаа билээ. 1969 онд Улсын хэвлэлийн комбинатын нэг цех, Улаанбаатар хотын Хэвлэл, чимэглэлийн үйлдвэрийг нэрт зураач Б.Шаравын нэрэмжит болгожээ. Харамсалтай нь дээрх үйлдвэрүүд цагийн салхинд хийсэн одож , овсгоотой хүмүүсийн халаасыг түнтийлгэж орхисон доо. 

