Эмэгтэйчүүдийг оршуулгын газарт хүчирхийлж, дээрэмддэг залуус БАРИГДЛАА

Такси бариад суусан бүсгүйчүүдийг оршуулгын газар аваачиж, хүчирхийлж эд зүйлсийг нь дээрэмддэг залуусыг цагдаагийнхан баривчиллаа.
Орой үдэш баарнаас халамцуухан гарах эмэгтэйчүүдийг такси тосож зогсож байгаад гэр рүү нь хүргэхээр явдаг байна. Замдаа явж байтал араас нь дагаж хөдөлсөн бас нэг машин өмнүүр нь шахаж ирж зогсоно. Адал явдалт кинон дээр гардаг шиг урдуур хөндөлсөх машинаас бөөн залуус бууж ирэн таксины үйлчлүүлэгч бүсгүйчүүдийг хоёр талаас нь шахаж суудаг аж. Тэд эхлээд жүжиг тавина. "Та нарын гар өргөж суусан машины жолоочтой бид тооцоотой. Мөнгийг маань аваад эргүүлж өгөөгүй" гэх мэтээр зохиомол зүйл ярих зуур нөгөө жолооч бүсгүйчүүдийг хүнээс алсхан газар аваачдаг аж. Ингээд хэд ч бай машинд суусан эмэгтэйчүүдийг бүлэг залуус ээлжлэн хүчирхийлж доромжлоод гар утас, ээмэг бөгж зэрэг үнэтэй цайтай бүгдийг нь хуу хамдаг байна. Энэ жигшүүрт хэргийг 18 настай Б.Алтанцоож, 20 настай Т.Отгонбаяр, 26 настай Б.Мөнх-Эрдэнэ нар толгойлон үйлдэж байсныг Чингэлтэй дүүргийн Эрүүгийн тасгийнхан илрүүлжээ. Дээрх гурван залуусаас гадна хоёр хүн энэ хэрэгт холбогдож буй гэнэ. Одоогоор тэр хоёрыг цагдаагийнхан бариагүй байгаа. Харин цагдаагийн газар саатуулагдсан уг гурван залуу Улаанбаатар хотын харъяат, бүрэн дунд боловсролтой, эрхэлсэн тодорхой ажилгүй. Б.Мөнх-Эрдэнэ нь биеэ үнэлэгч эмэгтэйчүүдийн зуучлагч хийж байсан нэгэн гэнэ. Мөн тэрээр Эрээнд хэд хэдэн бүсгүйчүүдийг биеэ үнэлэгч болоход нь зуучилсан гэх мэдээлэл бас байна. Хүний бага нь адтай гэгчээр хамгийн нас залуу нь болох Б.Алтанцоож хэргийн үндсэн толгойлогч, өмнө нь Ганц худагт хоригдож байсан нэгэн гэнэ. Эмэгтэйчүүд халдлагад өртсөн ийм хэрэг сүүлийн үед удаа дараалан гарах болсон учраас Эрүүгийн тасгийнхан гэмт хэрэгтнүүдэд отолт хийж эрэн сурвалжилж байсан аж. Гэмт этгээдүүд ихэвчлэн Залуучуудын соёлын ордонд байрлах Холлиувуд, хорооллын Коллектив баарны үүднээс хохирогч бүсгүйчүүдийг сонгодог бөгөөд Далан давхар оршуулгын газар, хорооллын Өргөө кино театрын ард байрлах гэр хороолол дунд аваачдаг. Ямар сайндаа л цагдаагийнхан тэднийг Холлиувуд баарны үүднээс хүн тээвэрлэх гэж байхад нь саатуулсан гэж байгаа. Хэрэв Чингэлтэй дүүргийн Эрүүгийнхэн тэднийг амжиж баривчлаагүй бол дараагийн хэн нэгэн бүсгүй тэдний ээлжит доромжлолыг амсах байсан аж. Энэ хэрэгтээ таксинд явдаг залуусыг уруу татан оролцуулж байсан аж. Тухайлбал, таксины жолооч Энхбаяр, Сайнбаяр, Сүхбаатар, Энэбиш нар тэдэнд тогтмол үйлчилдэг байж. Жолооч нарыг 10 мянган төгрөг өгье, чи тэр машины урдуур нь давхиж оч гэх мэтээр хөлслөхийнхөө зэрэгцээ тэдний зарим нь дээрмийн хэрэгт гар бие оролцсон нь нотлогдоод байгаа аж. Мөн өөр бусад олон жолооч нарыг энэ хэрэгт татан оролцуулсан байх магадлалтай. Харамсалтай нь халтуурт явдаг жолооч нарт мөнгөний бараа харуулвал "Нүд улаан, мөнгө цагаан" гэгчээр гэмт хэрэгтнүүдийн гар хөл ингэж болдог аж. Эмэгтэйчүүдийг хүчирхийлж, дээрэмдэхэд нь оролцохгүй ч өөрийн эх, эгч, охин дүү, ханиас нь ялгаагүй бүсгүй хүний үрийг элдвээр доромжилж байхад нь юу ч хэлдэггүйгээр үл барам нүдэн балай чихэн дүлий өнгөрснийхөө төлөө бузар аргаар олсон халтар хэдэн төгрөгөөс нь хуваалцдаг байсныг дуулаад хүний мөс чанар яасан дордоо вэ гэж бодогдсон. Гэр рүүгээ харихаар таксинд гар өргөж суусан бүсгүйчүүд хүчинд автахдаа хамгийн эхэнд жолооч нараас тусламж хүсч байсан нь ойлгомжтой болов уу. Хохирогч нарыг оршуулгын газар аваачсан хойноо "Чиний хүүрийг хийх нүхийг энд ухчихсан байгаа" гэх мэтээр айлган сүрдүүлэхийнхээ зэрэгцээ алгадаж, үсдэж, өшиглөж, элдэвлэж зугаагаа гаргадаг байжээ. Ер нь энэ хэрэгт хувийн тэрэгтэйгээсээ эхлээд тоолууртай таксиныханд оролцсон. Цагдаагийнхан ямар дугаарын, аль такси баазын жолооч гэдгийг бүрэн нотлож тогтоосныхоо хойно энэ талаар олон нийтэд мэдээлэхийг хүсч байлаа. Гэмт хэрэгтнүүд өнгөрсөн наймдугаар сараас хойш 30 гаруй эмэгтэйд халдсан болохоо хүлээгээд байгаа. Гэмт хэрэгтнүүдийн хэлж байгаа энэ тоо нэлээд доош нь дарсан тоо байх магадлалтай аж. Ийм хэргийн золиос бологсдын ихэнх нь цагдаагийн байгууллагад ханддаггүй. Учир нь хүчинд автаж бие сэтгэлээ бузарлуулсан болохоор айж ичиж сандардаг болов уу гэж цагдаагийнхан ярьж байв. Ийм байдлаар хохирсон хүн байвал Чингэлтэй дүүргийн Эрүүгийн тасагт хандаж болох юм байна. Мөн орой үдэш машинд суухдаа дугаарыг нь заавал харж байхыг сануулж байна. Учир нь хохирогч нарын дийлэнх нь ямар дугаарын машин байсныг мэддэггүй, тийм царай зүстэй гэх мэт бүдэг төсөөлөлтэй л үлдсэн аж. Цагаан өнгийн "Соната", шил бүдгэрүүлэгчтэй хар өнгийн "Эксель", бас нэгэн машиныг хэрэг үйлдэхдээ ашиглаж байсныг эд мөрийн баримтаар хураан аваад байгаа аж. 
Б.Долзодмаа
