Л.ДАШНЯМ

ОЛЗ

	-Хүний шунал гэж ёстой барагдахгүй юм. Одоо бодохоос ичих шиг болж байна гээд танил хүүхэн маань үнэхээр одоо хэр ичсэн хэвээрээ мэт хэсэг чимээгүй явснаа
	-Өчигдөр автобуснаас буугаад явж байтал замын хажууд нэг жаахан боодолтой юм хэвтэж байна. Алчууранд боочихсон жаахан хэтэвч шиг юм харагдахгүй юу. Дотор палхийх шиг ч, бас тэгээд болоогүй ийш тийшээ хулмагнаад хараад байгаа юмаа... Тэгсэн ашгүй ойр хавьд хүн ч алга.
Нөгөө юмаа шурхийгээд л цүнхэндээ хийчихлээ. Үзэж ч чадсангүй. Хамаг бие халуу оргиод, хәл ч сөхөрчих гээд байх шиг. Чи юу санана, ёстой аймаар аа! Гэртээ орж ирэнгүүт л гаргаад ирлээ. Тэгсэн нэг муу тэмдэглэлийн дэвтэр байна. Дээр нь бичсэн юм нь ямар өрөвдмөөр гээ, май чи унш даа! гээд цүнхээ уудлан нөгөө тэмдэглэлийнхээ дэвтрийг гаргаж өглөө.
	Намайг дэвтэр дээрхийг унших хооронд танил маань тэсэж чадалгүй
	-Аягүй хөөрхөн, өрөвдмөөр юм бичсэн байгаа биз? Би чамайг дайралдвал уншуулъя гэж бодож явсан юм. Ашгүй сайн хүн санаагаараа гэж яг тааралдчихлаа. Энд бичсэн юмны өрөвдмөөр нь ч бас яахав, миний тэр өчигдрийн хөглөснийг л хүн хараагүй нь яамай. ЁСТОЙ ичмээр юм. Аргагүй хүний шунал л даа... Бүүр нэг бөөн шунал! гэснээ намайг өөр юм бодон үгийг нь ч сонсох ч янзгүй болохоор дуугүй болчихов. Тэр завсар би хүүхдийн нямбай том үсгээр сандрангуй татлан бичсэн бяцхан тэмдэглэлийг хоёр дахь удаагаа уншиж байлаа. 
	Даваа гараг. Өнөө өглөө аав намайг ёстой муухай зодлоо. Ээж өмөөрөөгүй бол бүр ч их зодох байсан байх. Хажуугийн айлын хүүхдүүдээс ичээд аяархан орилъё гэж бодсон боловч аягүй муухай өвдсөн болохоор өөрийн эрхгүй ёолчихсон шүү.
	Аав намайг юунд зодсон юм бол? Би ямар залхуурсандаа зуслан орж, өрөм зарахгүй гэсэн юм биш дээ. Өчигдөр Баяраатай уулзсанаас хойш л тийшээ дахиад нэг ч удаа очмооргүй санагдсан юм.
	-Чи чинь ямар ч чанга дуутай юм бэ дээ. Малаа үнэ хүргэж байгаа феодал шиг л "өрөм аваарай! өрөм аваарай!" гэж хашгачаад, өглөө ч унтуулахгүй юм гээд аягүй доогтой инээж байсан. Баяраад одоо тийм сүрхий үг хэн нь заагаад өгчихдөг юм бол доо? Феодал гэнэ шүү! ...
	Аав намайг ангийнхнаасаа феодал нэр аваг л гэж зодсон юм байх даа... Аав яахав зодвол зодно л биз. Харин "хүүхдээ ямар их зоддог айл вэ?" гэж хүмүүс ярьж магадгүй дээ. Яахав би шүд зуугаад чанга орилохгүйг л бодно доо.
	Миний танилын хэтэвчтэй мөнгө гэж санан сандран авсан тэмдэглэлийн дэвтэр дээр ийм л юм бичсэн байв.
	Би хэсэг дуугүй явлаа.
	-Өрөвдмөөр юм бичсэн байгаа биз? Тэгэхэд би боодолтой мөнгө байна гэж бодож байгаа юм, ямар вэ дээ? гэж цуг яваа хүүхэн маань явдалдаа түүртэн амьсгаадан алхах зуур өөрийгөө зэмлэн өгүүлэв. Би түүнд
	-Хүний дотор нуугдаж явдаг шуналыг өөрийн биеэр амсана гэдэг хэрэгтэй юм биш үү? Тэгээд ч энэ чинь хэтэвчтэй мөнгөнөөс илүү олз байна шүү дээ. Тэнд нэг нялх амьтан эцэг эхээсээ тэс өөр хүн, шинэ хүн болох гэж тэмцэж явааг ойлгон, үнэн зүрхнээсээ өрөвдөж, түүний төлөө сэтгэл өвдөнө гэдэг сайхан юм биш үү? гэхэд тэр
	-Нэг бодлын тийм л юм даа гэв.
	Манай зуслангийн айлууд дундуур өглөө бүр "Өрөм аваарай! өрөм аваарай!" гэх хүүхдийн цангинасан дуу хадан, нойрмог олны "өрхийг татдаг" байснаа өнөө өглөө нээрээ ч дуулдаагүй шиг санагдана.
	Тэр хүүхдийг аав нь дахиад л зодоо болуу? ...

1976 он 
