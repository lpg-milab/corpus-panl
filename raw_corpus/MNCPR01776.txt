Монголчууд эмчилгээ хийлгэхийн төлөө гадагшаа явсан хэвээр л байх уу

Ертөнцөд хүн болж төрнө гэдэг зүүний үзүүр дээр арвай тогтох шиг тийм ховор нандин боломж гэнэм. Гэрэлт нар, цэнхэр тэнгэрийн дор амьд явна гэдэг дахин олдошгүй хувь тавилан юм. Гэсэн хэдий ч амьдрах насны тоо хязгаартай. 
Үсэнд буурал сууж, өвгөрч өтлөхийн цагт хүсээд хүсээд энэ хорвоогоос бүрэн мөсөн явах хуультай. Ийм л болохоор хүмүүс амьдралд даанч их хайртай байдаг юм аа. Харамсалтай нь, тоотой хэдэн наснаас зулгааж, явах хугацаанаас өмнө буцаагч чамгүй олон хүчин зүйл байдгийн нэг нь гайт өвчин. Монголчуудын хувьд оношилж, эмчилж чаддаггүй олон өвчин бий. Энэ нь эмнэлгийн орчин үеийн багаж тоног төхөөрөмжгүй, боловсон хүчин дутагдалтай зэргээс үүдэлтэй. Аз болоход өмнөд хөршийнхөн маань юуг л бол юуг эмчлээд, бүр болохгүй бол элэг, бөөрийг нь солиод өгдөг болсон. Харсаар байж нэгийгээ үхүүлэлтэй нь биш гээд хамаг байдгаа шавхан халаасаа хоослон хоослон урд хөршийг зорих монголчуудын тоо нэмэгдсээр байна. Одоо ч Бээжин, Хөх хотын эмнэлгүүдэд эмчлүүлж байгаа олон хүн бий. Эмчилгээний зардал доод зах нь таван сая төгрөг. Цаашлаад арав, хорь, гучин сая гээд нэмэгдэнэ. Орон байраа барьцаанд тавиад, амьтан ах дүүгээс царайчлан олсон хэдэн төгрөг нь тэгсгээд л дуусах. Эмчилгээнээс гадна оношлогоо гэж бий. Энд онош нь тогтоогдохгүй бол мөн л Хятад, Солонгосыг зорьдог. Уг нь хэдэн саяараа тоологдох энэ их мөнгө дотооддоо шингэж байвал сайн сан. Харин саяхнаас нэгэн чихэнд чимэгтэй мэдээ дуулдсан нь компьютер томографийн дараагийн үе болох соронзон чичиргээгээр оношлох аппарат (MRI)-ыг манайхан авахаар болов. Үүний үнэ өртөг болох хоёр тэрбум гаруй төгрөг улсын төсөвт оржээ. Эрүүл мэндийн салбарын ажил мэдэхгүй сэтгүүлч хүн сайд боллоо хэмээн шүүмжлүүлж байсан Т.Ганди сайдын үед энэ асуудал шийдэгдсэн байна. Гэтэл энэ мөнгийг хэдэн тийш нь үрэн таран болгон цацах гэж буй мэдээлэл байна. Орчин үеийн дэлхийн анагаахын практикт өдгөө MRI-г хэрэглэж байгаа аж. Ялангуяа тархины өвчний оношлогоонд компьютер томографийн аппаратыг хэрэглэхээ болиод байгаа юм байна. Энгийнээр хэлэхэд, MRI нь тухайн эрхтний хаана нь юуг байгааг хөндлөн огтлолоор нэг нэгэнгүй зүсч маш нарийвчлалтай тодорхой дүрсэлж гаргадаг. Ийм аппараттай болсноор оношлогоо эмчилгээндээ манайхан нэг шат урагшлах юм. Өөрөөр хэлбэл, оношлогоо тодорхой болсноор зарим өвчнийг дотооддоо ч эмчлэх боломж бүрдэнэ. Ингээд MRI-г оруулж ирэх тендерийг Л.Гүндалай сайдын үед буюу өнгөрсөн тавдугаар сард зарлажээ. Уг нь хамгийн боломжийн, цаашид удаан хугацаанд хэрэглэж болохуйц соронзон чичиргээгээр оношлох аппарат 1.5 теслагийн хүчин чадалтай байдаг гэнэ. Тесла нь аппаратны хурд, мэдрэх чадварын хүчин чадлыг хэмжих нэгж. Ийм аппаратын зах зээлийн үнэ нь 1.5 сая ам.долларын өртөгтэй байдаг аж. Гэтэл тендерт аппаратын үзүүлэлт 0.35 тесла байна хэмээн заажээ. Өөрөөр хэлбэл, хурд болон хүчин чадал, дүрслэл муу, хямдхан аппарат авахаар тендерт тусгасан хэрэг. Хурд, хүчин чадал муутай болохоор өдөрт тавхан хүн үзэх боломжтой гэж байгаа. Уг нь нэгэнт мөнгө нь бэлэн болсон ийм нөхцөлд нэг гайгүйхэн аппарат авчихвал төрд ч, ард түмэнд ч хэрэгтэй баймаар юм. Гэтэл тендер зарлаад байгаа 0.35 т-гийн үзүүлэлттэй MRI-г хувь хүмүүс япончуудтай хамтран оруулж ирээд одоо нэгдсэн II эмнэлэгт суурилуулж байгаа юм байна. Мэдээж хямдхан аппарат авчихаж байгаа болохоор цаана нь үлдсэн мөнгөөр 250 ширхэг эхо аппарат авна гэжээ. Тендерт тэгээд оруулсан байгаа. Энэ олон аппаратыг хөдөө аймаг, сумдын эмнэлэгт нэг нэгээр нь өгөх юм гэнэ. Монголд эхо оношлогоо нэвтрээд 20 гаруй жил болоход гаргууд мэргэшсэн 10-аад эмч байдаг гэдэг. Тэгээд ч эхогийн зургийг туршлагатай эмч нар л зөв тайлж уншдаг. Тэгвэл хөдөө очих 250 эхо аппаратыг хэн ажиллуулж оношлох вэ. Энд эмч бэлтгэлээ гэхэд алслагдсан сумдад очиж ажиллах болов уу. Үнэндээ зарим сумд одоо ч их эмчгүй байгаа шүү дээ. Төсөвт суулгасан тэр хэдэн мөнгөөр хөдөө сумдад тоосонд даруулж хэвтэх хэдэн эхо авчихаж байгаа юм биш үү гэж эмзэглэх хүмүүс олон байна. Дунд зэргийн үзүүлэлттэй Солонгост үйлдвэрлэсэн эхо аппарат 8000 ам.доллар байдаг талаар мэргэжлийн хүмүүс ярьж байсан. 250 эхо аппаратыг энэ тоогоор үржүүлэхэд төсөвт суулгасан өнөө мөнгө нь дуусах тооцоо гарч байна. Тэгэхээр соронзон чичиргээгээр оношлох аппарат, дээр нь нэмж 250 ширхэг эхо авна гэхээр хамгийн чанаргүй болоод хямд үнэтэйг сонгож байгаа нь ойлгомжтой. Оросын Эрхүү, Хятадын Хөх хот гээд алслагдсан хотуудад 1.5 үзүүлэлттэй MRI-г хэрэглэж байхад Монгол Улс ганц ширхэг ийм үзүүлэлттэй аппарат авчихаж болмоор шүү дээ. Энэ талаар эмч, мэргэжилтнүүд сайдад санал хүргүүлж байж. Тухайлбал, ЭМЯ-ны Дүрслэл, оношлогооны мэргэжлийн зөвлөлөөс "Одоогоор Хятад, Орос, Солонгос зэрэг манай улстай ойр оршдог бүх улсуудын томоохон эмнэлгүүдэд 1.5 т-гийн соронзон чичиргээгээр оношлох аппаратаар оношлогоо хийж байна. Манайхаас гадагш оношлогоонд явж буй хүмүүс мөн л 1.5 т-гийн аппаратаар оношлогоо хийлгүүлж байгаа. Иймд Засгийн газрын хөрөнгөөр 1.5 т-гийн хүчин чадалтай MRI авах нь зүйтэй гэсэн санал оруулж байна" гэжээ. Энэ саналыг Л.Гүндалай сайд огт ойшоож үзээгүй бололтой. Одоо тендерийн материалыг аваад дуусчээ. Уг тендерт Л.Гүндалай сайдын болон түүний дүүгийн компаниуд оролцож байгаа гэнэ. Тэрбүү хэл, тендерт энэ хоёр компанийн нэгийг заавал ялуул гэж шахсан талаар яамныхан нь шивэр авир ярьж байна. 
О.Туяа
