Хог шиг хаягдсан Хонгор

Хонгорынхон Д.Туяа сайдыг ирж хамууг дуслаар анагаах шийдвэрээ тайлбарлахыг хүсч байна
ГаМшгийн харанга дэлдээд удаж буй Хонгор суманд ажилласан энэ удаагийн томилолт урьд өмнө нүүр тулж явсан бүх нөхцөл байдлаас ондоо байв. Хүмүүс нь юу болоод байгааг, ямар гээчийн гай түйтгэртэй учирчихаад байгаагаа бүрэн гүйцэд ч ойлгоогүй айж сандарсан, санаа сэтгэл нь үймэрч бухимдсан байдалтай. Хамаг биеэр нь гүйчихээд байгаа тэрхүү цианит натри, мөнгөн ус гээч бодис нь жинхэнэдээ ямархуу хор хөнөөлтэй эд болох талаар ч бодит мэдээлэлгүй сууцгааж байна. Хамгийн хачирхалтай нь эхний өгсөн шинжилгээгээр өндөр хэмжээтэй илэрсэн хор дараа дараагийн шинжилгээгээр байхгүй болчихсон, хордлого тайлагдсан байна гэсэн хариугаар шинэчлэгдэн ирж байгаа атлаа өвчлөлт буурах нь битгий хэл улам газар авч, хүмүүсийн толгой тэвчихийн аргагүй өвдөж, биеэр нь туурсан юм дусал хийлгэж түр намжсанаа ахин сэдэрч, нүд нь арган улайж, хоолой ам нь хатаж тамир тэнхээ нь суларсаар байгаа аж. Дээр нь төр засгийн зүгээс үлээлгэж буй сэжигтэй сэрүүн салхи дотрыг нь давчдуулсаар. Хонгор сум руу Эрүүл мэндийн сайд Д.Туяагийн илгээсэн 10 саяын харамж нь натри хэмээх дусал, хордлого тайлах анхан шатны эм төдийхөн болоод ирж. Цөхөрсөн хүмүүс сүүлдээ дусал хийлгүүлэхээс ч залхжээ. Дусал хийх гэж хэдэнтээ хатгуулахаас халширч байна, бидний цус бүлэгнээд гарч өгөхөө ч больчихоод байна шүү дээ гэсэн хариуг иргэд өгч байна. Иргэдийн зэвүүцлийг төрүүлж буй өөр нэг баримт нь сайдын илгээсэн мөнгөөр яагаад заавал аймгийн эрүүл мэндийн газрын дарга Золбоотын хувийн үйлдвэрт үйлдвэрлэсэн шингэнийг авч бидэнд хийх ёстой юм бэ. Энд хүмүүс өвдөн шаналж, мал сүрэг хордон үхэж байхад тэнд нэг адгийн албан тушаалтан дүйвээнээр нь бизнесээ амжуулаад явж байгаа нь Хонгорын ард түмнийг нүдгүй, чихгүй юм шиг үзэж басамжлан тохуурхаж байгаа явдал гэж тэд бухимдаж байв. Хаалттай бҮсэд нээлттэй ӨдрҮҮд зохион байгуулна гэв ҮҮ Хонгорын хаалгаар яваад оронгуут нээлттэй өдөрлөгийн зарыг томоос томоор бичиж өлгөсөн байлаа. Энэ бол биднийг хамгийн ихээр гайхшруулсан анхны баримт. Хаалга үүдээ хумин хорт бодис гадагшлахыг чандлан сэрэмжилж суух ёстой энэ тосгон яахаараа нээлттэй өдөрлөг зохион байгуулахаар бэлдэж байдаг билээ. Тэр арга хэмжээний үеэр тэднийхэн шинэ ургацаа хурааж, бүх бүтээгдэхүүнээ дэлгэн зарж арилжаалах гэнэ. Учрыг лавлатал "Бидэнд бол тийм алхам хийх сэтгэл алга. Гэвч манай Засаг даргын үүрэг гүйцэтгэгч Гантулга "Та нар бушуухан ногоогоо хурааж зарж борлуулцгаа гэж үүрэгдээд байна шүү дээ" хэмээн учирлах юм. Би хувьдаа энэ шийдвэрийг яаж ч бодоод ойлгож чадсангүй. Хонгороос Улаанбаатар руу хоёрхон цаг, Дархан руу хорьхон минут давхиад орно. Энд ямар ч хорио цээр, хяналт шалгалт алга. Хонгороос төмс ачаад орж ирэхэд 22-ын товчоон дээр хэн ч зогсоож шалгахгүй. Бид туршиж үзээд гайхаш барагдаж хэнд хэрхэн хандахаа мэдэхгүй мэгдсэн. 22-ын товчоо ийнхүү хор дамжуулах хоолой болон хувирчээ. Заримдаа тарваганы мах эрж хайн эмэгтэй хүний гар цүнхийг хүртэл ухаж төнхөн сүржигнэдэг хяналтынхан хаа явнаа гэж өөрийн эрхгүй асуумаар. Хонгорынхны талаар сонсоод хоолой зангируулж суугаа хотынхон бид хоолондоо хортой ногоо зооглож суугаа ч байж мэдэх нь. Аргаа бараад Үхэр, гахайн дээрээ туршилт хийцгээж байна Дээрээс ирсэн даамлууд бүгд тушаалаар ажиллаж хөөрхий Хонгорынхныг хүүхэд шиг хуурч байгаад буцдаг болохоор иргэд арга буюу тэдний нүдэн дээр туршилт хийн үзүүлж байгаа тухайгаа ярьж байна. Цианит, мөнгөн усны хортой уснаас үхрээ дөрөв балгуулж үзтэл гуйваад цаашаа алхаж байсан, харин найм балгуулсан үхэр нь газар дээрээ нам унан үхсэн. Энэ явдлыг нүдээрээ харчихаад "Та нарын хор саармагжсан, битгий хэл үг татлаад бай" гэж хээвнэг үүрэгдчихээд чийчаандаа суугаад тоос босгосоор давхин оддог төрийн албан хаагчид байна гэвэл та итгэх үү гэсэн тэдний асуулт нүүр хийх газаргүй болгож байв. Хонгорт дайны хажуугаар дажин босчээ. Тэд өөрсдийг нь ийм эмгэнэлтэй байдалд оруулсан Засаг даргаа авчирч ял асуухыг хүсч байна. Засгийн газар нь яамай Засаг даргатайгаа хариуцлага тооцох эрх ядаж бидэнд баймаар юм гэж тэд уурсан шаардаж байна. Дарга даамлууд нь үр хүүхдээ гадагш нь гаргаад бараг дуусч байна. Дархан, Улаанбаатар руу шилжсэн хүүхдийн тоо 50 гараад явчихлаа. Энгийн ядуу иргэд бид л эндээ үлдлээ дээ гэсэн нутгийн өвгөний үг сэтгэл өвтгөнө. Түрүүч нь III нүүрт Хонгорыг засан тӨвхнҮҮлэх иртэй, зоригтой аавын хҮҮ байна уу Сонгууль болохоор Монгол шиг олон эх орончтой улс байхгүй гэнээ. Бүгд л ард түмний төлөө амь биеэ өргөнө гэж андгайлдаг гэнэ. Тэгвэл одоо хорт бодисонд хүнтэй малтайгаа, орон байртайгаа автчихаад асфальтан зам дээр амь тавин татвалзаж байгаа болжмороосоо ялгах юмгүй болчихоод тэнгэр самардан ангалзаж байгаа Хонгорын түмний төлөө энд ирээд нэрээ мөнхөлчих хоншоортой аавын хүү байна уу. Байдаггүй л байхгүй юу даа гэж агсран хэлсэн халамцуу эрийн үг өнөө цагийн сэтгүүлийн нүүрэн дээр амьдардаг улстөрчдийн үнэн төрхийг төнхөөд авах шиг санагдсан. Чухамдаа энд албан тушаалын дарангуйлал хаанчилж байгааг уулзсан болгон шүүмжилж байсан. Хонгорынхныг төлөөлж аймгийн иргэдийн хуралд суудаг Засаг дарга Хаянхирвааг тэд төрийн шүүх нь чаддаггүй юм бол түмний шүүхээр оруулах цаг ирнэ хэмээн харааж байна. Тэдний үзэж байгаагаар сумын Засаг дарга Б.Батнаран, аймгийн Засаг дарга Хаянхирваа, аймгийн мал эмнэлгийн дарга Хавсамет нарын албан тушаалтнуудыг шүүхэд шилжүүлэх ёстой гэнэ. Дээр нь УИХ-ын гишүүн Б.Цэрэнбалжирыг гишүүнээс нь эгүүлэн татах асуудлыг өргөн барих тухай ч яригдаж байна. Ерөнхий сайдыг Хонгорт очих үеэр нэгэн эмгэнэлтэй явдал болжээ. Хордоод эмчлүүлж байсан өвчтөнүүдээ түргэн эмнэлэг чөлөөл гэж шаардсаар байгаад хөөгөөд гаргачихаж. Тэртэй тэргүй албан тушаалтнуудын эрхэнд үүлгэртэж байгаа хүмүүст үгүй гэж хэлэх эрх байхгүй. Өвчтөнүүдээ хөөж гаргачихаад "Манай хүмүүсийн хордлого тайлагдаад гарцгаасаан" гэж Ерөнхий сайдаа годройдтол нь хулхидаад явуулсан шүү дээ гэж нутгийнхан ярив. Энэ мэт элий балай жишээ баримт Хонгороор дүүрэн хийсч явна. Юу ч гэмээр юм бэ дээ. Гаслан ганирсаар үлдсэн Хонгорын түмэн хөөрхий Хонгорт бүтэн өдөр ажилласан бидний томилолт ийн өндөрлөв. Хоорондоо юу хэлэлцэхээ ч мэдэхгүй дүнсийн яваа бидний сэтгэл хойноос минь ямар нэгэн итгэл найдвар тээн тоосон дунд торойсоор үлдсэн Хонгорын түмний төлөө юу хийж чадахыг мэдэхгүй. Цагтаа цалгиж, цалингаа буухаар наргиж явсан Хонгорынхны амьдрал ийнхүү уй гунигийн дууль болох гэж үү. Түр зуур шингэн хийгээд арьсан дор нь нууж болдог тууралт өнөөдрийн гамшиг. Үрийн үрд дамжин ураг төрлийг эрэмдэглэх шаналан маргаашийн эдлэх үйлийн үр. Сонгууль болтол Хонгорыг салхилуулж л болохгүй шүү гэх далд даалгавар энэ төрийн ичгүүр сонжуургүй мөс чанар. Монгол хэзээ төр шиг төртэй болох, Монгол хэзээ улс улс болох, Монгол хэзээ ... гэсэн гунигтай асуулт бидний үр хүүхдийн үед бас л зогсч байна гэж бодохоор хоолой зангирна. Маргааш хувь заяанд нь юу тохиохыг таашгүй манаран сааралтсан энэ тосгонд, "МАХН мандтугай" гэсэн үг байшингийнх нь хананд сийлээстэй Монголын гунигт сууринд, элгээ тэврэн эвхэрч суугаа энэ түмэнд инээх өдөр ирэх эсэхийг үнэндээ хэлж мэдэхгүй нь ээ. 
Б.Ганчимэг

