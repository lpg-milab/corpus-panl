БОЛОВСРОЛЫН СИСТЕМ ДЭХ АВЛИГА БА ХҮҮХДИЙН ИРЭЭДҮЙ

АТҮХХАЗХТҮЗ, "Зориг сан", НҮБ-ын Хөгжлийн хөтөлбөрийн Монгол дахь суурин төлөөлөгчийн газраас хамтран "Боловсролын байгууллага дахь авлига Монгол улсын хөгжлийн ирээдүйд нөлөөлөх нь" сэдэвтэй эссэний уралдаан зарласан юм.
Бүх шатны боловсролын байгууллагад суралцаж буй оюутан, сурагчид мөн гадаад орнуудад суралцагсад өргөнөөр оролцож боловсролын системд авлига байгаа эсэх, байгаа бол энэхүү аюулаас хэрхэн яаж сэргийлэх, түүнтэй тэмцэж таслан зогсоох боломжийн талаар үзэл бодлоо зохион бичлэгийн нэг хэлбэр болох эссэгээр илэрхийлсэн уралдаанд II байр эзэлсэн эссэ. 
Би Монгол улсын иргэн, би сурч боловсрох эрхтэй. Уул эрхийнхээ дагуу би нийслэлийн арван нэгэн жилийн сургалттай нэгэн дунд сургуульд сурдаг. Сургууль маань нийслэл болон хөдөө орон нутгийн мянга гаруй сурагчтай. Тэдний дотор мэдээж эрхтэн дархтан, эгэл жирийн албан хаагч, хувиараа бизнес эрхлэгч зэрэг нийгмийн янз бүрийн давхаргын илэрхийлэл болсон иргэдийн хүүхдүүд байдаг. Тэдгээр сурагчдын бусадтай харьцаж буй байдал, эдэлж хэрэглэж буй зүйлс, ангидаа эзлэх байр суурь зэрэг нь тэс ондоо. үүнийг ч яахав тэдгээр хүүхдүүдийн эцэг эхийн боломжтой боломжгүй байдалтай холбоотойг бид бүгд мэднэ. Харин, нөгөө бидэнд үлгэр дуурайл болж хөлийг дөрөөнд гарыг ганзаганд хүргэх ёстой ачит багш нарын маань бидэнд, сурагч шавь нартаа ялгавартай хандаж байгааг юутай холбон үзэх вэ? Багшийн үгийг дуулгавартай дагаж хичээл номондоо шамдан суралцдаг нэгэнтэй боловсон харьцаж, хатуу чих том толгойтой нэгнийг загнан зандчиж хааяа нэг чимхэхийг би зөв гэж үзнэ, асуултаа ч би үүний тухай тавиагүй! Нэг ангийн хоёр сурагч, хоёулаа л ихийг сурч мэдэж, ирээдүйдээ эх орондоо ач тустай сайн хүн болохыг эрмэлзэнэ. Гэтэл нэг нь компаний захирал харин нөгөө нь дэлгүүрийн манаачийн хүүхэд. Ингээд л тэдний хооронд өдөр шөнө шиг их ялгаа гарч, нэг нь зовж түүртэлгүй онц сурсан дүртэй хэнхэг цээж болж харин нөгөө нь өөрийгөө шударгаар дүгнүүлэх гэж багшийн байнгын дагуул мөн боол зарц нь болно. Үүнийг л би ялгавартай харьцаа гэсэн юм, үүнд л би хариулт авах гэсэн юм. Хариулт нь үнэхээр ил бөгөөд тод. Бидний өдөр болгон шахуу радио телевиз, сонин сэтгүүлээс олж сонсдог" Авлига хээл хахууль". Ийм нөхцөлд, авлигын иймэрхүү хүрээнд хүүхэд сурагчдад ямар зан чанар хамгийн түрүүнд төлөвшин суух бол? Энэ асуултыг Цэцгээгийн солонгост ажиллаж буй эцэг эхээс нь гар утас горьдон суугаа, улсын их хурлын гишүүн аавтай Батад ганцаарчлан илүү цагаар давтлага өгч харин үнэхээр юм сурахыг хичээж чармайж буй эмзэг бүлгийн Баярыг нэг нүдээрээ ч тоож харахгүй байгаа багш нар минь өөрсдөдөө тавьдаг ч болоосой. Авлигачдаас мэдээж авлигачид, аливааг хөнгөн амар замаар, өөрийнхөө хүч чадлаар бус эд мөнгөний сайхнаар олж авдаг тийм л иргэд төрнө, мөн шударга ёс хүн чанар гэдэг зүйлийг дээдлэх байтугай уландаа гишгэсэн тийм л үзэл санааг хүүхэд бүрийн тархинд суулгана. Боловсролын салбар дахь авлига гэдэг зөвхөн үүгээр дууссангүй миний дээр дурьдсан асуудал бол зөвхөн суурь төдийхөн өчүүхэн зүйл юм. Цаашилбал, Монгол оронд маань бизнес эрхлэлт ихээр хөгжиж буй өнөө үед хувийн их дээд сургуулиуд борооны дараах мөөг мэт олширсоор. Эдгээр их дээд сургуулиуд нь эх орондоо хэрэгтэй, өндөр боловсрол мэдлэгтэй албан хаагчдыг бэлтгэх бус гагцхүү мөнгө, ашиг хонжоо олох цорын ганц зорилго өвөрлөж буй нь өдөр ирэх тусам илт болж байна. Наад захын жишээ авахад наймдугаар ангиа муу дүнтэй төгсөж ахлах ангидаа элсэн орж чадаагүй хүүхдүүд аравдугаар ангийн агтестатийг захын нэг хүнээс үнэ тохиролцон худалдан авч хүссэн хувийн их дээд сургуульдаа хахуулийн мөнгө төлөн элсэн орж суралцаж байна. Ингээд л бүрэн дунд боловсрол ч үгүй арван тав, арван зургаан настай оюутнууд бий болж бүхэл бүтэн дөрвөн жилийг хий дэмий цаг гарздан өнгөрөөж, ажилгүйчүүдийн тоог нэгээр нэмэн, дээд боловсролтой гуйлгачин болно. Харин нөгөө их дээд сургуулиуд нь үүнийг мэдэхийн дээдээр мэдэж байвч юу ч болоогүй мэт дүр эсгэн өөрсдийн хэтэвчийг чадах чинээгээрээ зузаална. Энэ мэтээр удаан үргэлжилбэл дээд боловсролтой таксины жолоочид маань удахгүй жорлон цэвэрлэгчид болж харин дээд боловсролтой шөнийн клубийн хамгаалагчид маань Нарантуул захын ачигчид болох биз. Монголчууд биднийг оюуны асар их потенциалтай, сэтгэн бодох чадвар сайтай, мөн бидний өвөг дээдсийг дэлхийд алдартай олон бүтээлүүдийг анхлан үндэслэгчид хэмээн үздэг. Тэгвэл өнөөдөр XXI зуунд бидний дундаас яагаад нэг ч дэлхийд зөвшөөрөгдсөн чадалтай эрдэмтэн, дорвитой бүтээл, шинэ соргог санаа гарахгүй байна вэ? Учир нь бид чадалтай, гоц авъяастай, үнэхээр ихийг хийж бүтээе гэсэн сэтгэлгээтэй нэгнийгээ дэмжиж, бүх талаар нь туслалцаа үзүүлж дэлхийд өөрийгөө таниулах боломжийг олгож чадахгүй байна. Уг боломжийг олгох санхүүгийн бололцоо улс оронд минь байхгүй гэж уу? Уг нь мэдээллийн бүхий л хэрэгслээр тэр ч орноос тийм долларын туслалцаа тийм ч орноос тэдэн төгрөгний хандив хэмээн байнга мэдээлдэг биш билүү? Гэтэл яагаад өдрийн од шиг хэдхэн гоц авъяастай хүүхдүүдийг дэмжээд өгч болохгүй гэж. Дэмжээд дэмжээд нөгөө хэдэн төгрөг нь авлига гэгч зүйлд автан хэн нэгэн эрхтэн дархтаны хамаатан садан, найз нөхдийн хүүхдэд очиж байгаа биз. Хэрэв тийм бол улс эх орон минь хэзээ ч эрчимтэй хөгжиж чадахгүй. Дахиад арав хорин жил өнгөрсөн ч бид бусдын хөгжлийн араас аахилан хөөцөлдөх ба бүрэн гүйцэж хөл нийлүүлэн алхаж чадахгүй ээ. Авлига гэгч зүйл улс орны минь бүхий л салбарт хөгжиж араасаа хүнд суртал, ядуурал, уур бухимдлыг дагуулсаар авлигагүй наймаа, авлигагүй ажил олголт, авлигагүй эмчилгээ үйлчилгээ, болон авлигагүй боловсролын байгууллага гэж байхгүй болжээ. Бусад салбаруудад байгааг нь яахав нүдээ аниад, чихээ дараад, гайгүй болох байлгүйдээ гээд хэдэн жил аргацааж болох юм. Харин боловсролын салбарт байгааг нь яасан ч тэгж болохгүй! Бид үүний эсрэг тэмцэх ёстой. Ингээд эцэст нь "Аливаа улс орны хөгжлийн түлхүүр нь тухайн орныг ирээдүй рүү нь хөтлөх хүүхэд багачууд байдаг. Тиймээс бид зөв сэтгэлгээ, саруул ухаан, хүнлэг сэтгэлтэй иргэдийг хүмүүжүүлэх үүрэгтэй бөгөөд үүний тулд эрүүл нийгмийг цогцлоон бүтээх ёстой. Уг нийгмийг бүтээхэд таны, миний бид бүгдийн гар бие хэрэгтэй бөгөөд бүгдээрээ хамтдаа тэмцье, тэгээд үр шимийг нь хамтдаа амсъя!" гэж хэлмээр байна. 
Жич: Энэхүү эссэндээ сурч буй сургуулийн тухай бичээгүй болно. 
Нийслэлийн Шинэ Монгол ахлах сургуулийн 10 ангийн сурагч Э.ЛХАГВАСҮРЭН 

