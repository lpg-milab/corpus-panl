Япон хэмнэл

Япон гуниг буюу Хирошимагийн нулимс Үргэлжлэл. Атомын бөмбөг унаж, агаарт цельсийн 5000 градус болсон гэхээр 30 хэмийн халуунд гэрийн хаяа бараадан хэлээ унжуулан гаслах нохойгоороо төсөөлөхөд нэг ойлголт төрөх биз ээ.
Ус 100-д буцалж, төмөр 1536 градуст хайлдаг гэхээр тийм халуунд амьд амьтан шууд л хайлан урсах нь ойлгомжтой. Хүмүүс шатаж, арьс нь мах яснаасаа салмаран унаж байсныг харуулсан лааны тосон баримлууд энэ музейд бас байх юм. Шилэн лонх тоосготой барьцалдан сиамын ихрүүд мэт наалджээ. Давхарлаж тавьсан аяганууд мөн тэр чигээрээ салахгүй болж тогтсон байх юм. Гэвч хөнөөлт гай түйтгэр зөвхөн энэ өдрөөр дуусаагүй нь аймшигтай. Атомын цацраг туяаны хор хөнөөл олон арван жилийн турш арилаагүй. Азаар хоёр км-ийн гадна байж, ах дүүсээрээ амьд гарсан гэх Чиэ хатагтай "Тэр аймшигтай өдрүүд үргэлжилж байтал хар салхи гарсан" гэв. "Дайны хажуугаар дажин гэгчээр бас хар салхи нь юув дээ" гэсэн бодол дөнгөж төртөл "Энэ хар салхи бол бурхнаас бидэнд өгсөн бэлэг байлаа" гэх нь тэр. Байгаль дэлхий хүртэл хүн хүнийхээ золиос болсон тэднийг өрөвдөж, үхэгсэд өвчлөгсдийг нь далай руу тийн авч одсон юм байна. Бас цацраг идэвхт бодисын нөлөөлөл ч энэ хар салхиар эрс багассан гэж тэр ярьж байлаа. Хүнд хэцүү өдрүүд үргэлжилж байх үед үхэгсдийн хойноос харуусах гунигийн хар нулимс мэт хар бороо орж байжээ. Дээвэр цоорхой нэгэн айлын хананд хар зам татуулан үлдсэн тэр борооны дусаалын мөр музейд үнэт үзмэр болжээ. Борооны дусаалын мөр шарлан үлддэг бол цацраг идэвхит бодисын нөлөөгөөр хувирсан борооны дусал хэрээний өнгөтэй байлаа. Энхтайвны музейд зүрх шивэм уйт түүхийг сонсч байхад яагаад ч юм, ийм нэг дуу л сэтгэлд гунигтайгаар эгшиглэж байлаа . "Өвчинд шаналсан өнчин охин Өрөвдөм хүслээр шувуу хийжээ Хийсний тоогоор нас нь уртсах Хуучны домгийг итгэн биширчээ" гэсэн дууг миний үеийнхэн, биднээс дээш үеийнхэн ч сайн мэднэ. Одоо ч хүүхдүүд дуулдаг байх. Атомын бөмбөгийн хор хөнөөлийн улмаас өдрөөс өдөрт бие нь муудаж, эдгэрэх чин хүслээ шивнэн шивнэсээр цаасан тогоруу урладаг байсан дээрх дууны баатар охинд зориулсан булан энэ музейд бий аж. Садако Сасако охиныг хоёр настай байхад энэ явдал болжээ. Тэднийх голомтоос 1700 метрийн зайд байсан аж. Арван жилийн турш охин эрүүл саруул хүүхэд шиг өсөн торниж, бүр уралдаанч нь аргагүй жаал байжээ. Уралдаан болгонд л түрүүлдэг цовоо цолгин охин цусны хорт хавдраар өвчилсөн байна. Энэ бол яахын аргагүй цацраг туяаны хор хөнөөл байлаа. Тэр үед олон эрүүл хүүхдүүд гэнэт л өвдөцгөөж нас барж эхэлжээ. Хүүхдийн судсан дахь цагаан бөөмийн тоо багасч цусны хорт хавдраар хорвоог орхих болсны нэг нь Садако охин юм. 1954 оноос бие нь муудаж, дараа оны долдугаар сараас эм нь үйлчлэхээ больсон талаар өгүүлжээ. Бас мянган ширхэг цаасан тогоруу эвхвэл өвчин нь илааршина хэмээн итгэж, зэргэлдээ орныхоо охинтой тогоруу эвхэх ажлаа эхэлсэн тухай ч бичсэн байна. Наймдугаар сарын 3-наас тогоруугаа эвхэж эхэлсэн Садако сар дуусахаас өмнө 1000 тогоруугаа дуусгасан ч бие нь улам муудсаар байлаа. Гэвч тэр энэ ажлаа орхихыг хүсээгүй юм. Оригами буюу цаасан тогоруу хийдэг цаас нь маш үнэтэй учраас охин нимгэн гялгар цаасаар тогоруугаа эвхдэг байж. Жижигхэн цаасаар хийдэг учраас заримдаа бүр зүүгээр хүртэл эвхдэг байв гэжээ. 1955 оны аравдугаар сарын 25-ны өдөр Садако охин таалал төгсч, өнө мөнхийн бяцханаараа бас хүмүүст энх тайвнаар амьдрахын бэлгэ тэмдэг болон мөнхөрчээ. Одоо ч гэсэн Япон болон дэлхийн өнцөг булан бүрээс мянга мянгаар нь багцалсан цаасан шувуунууд ирдэг юм билээ. Харин түүнийг нь Садакод зориулан босгосон хөшөөний дэргэдэх цаасан шувууг агуулах зорилготой хоргонуудад хийж байсан. Би ч гэсэн Киото хотод үзсэн нэгэн сүмийн тасалбараар эв хавгүйхэн эвхсэн тогоруу гэхээсээ галуутай адил болсон эвхмэлээ тэнд үлдээлээ. Түүнд зориулж монголчуудын хийсэн дууг нь сурч эхэлснээсээ хойш найзаа гэж боддог байсан Садакогийн гэгээн дурсгалд, өвчнөөсөө болж царай цонхийсон ч найз нартайгаа хөгжилтэйгөөр зургаа авахуулахыг хичээсэн патиарыг нь харснаасаа хойш дүүгээ гэж санах болсон Садакогийн ариун хүндэтгэлд зориулан тогоруу эвхэв, би. Тэртээ 1943 онд мэндэлсэн тэрээр хүмүүст эв найртай амьдрахыг сануулан үргэлжийн арван хоёр настайгаа амьдрах юм байна. Хирошима хотын төвд бас "А bomb dome" гэсэн газар бий. Уг нь тэртээ дөчөөд онд үйлдвэрлэл худалдааны үзэсгэлэнгийн газар байжээ. Чехийн архитекторчийн загвараар барьсан гэх энэ байгууламж атомын бөмбөгдөлтийн дараа үлдсэн цөөхөн барилгын нэг. Барилга, энх тайвны музей хоёрын хооронд амь үрэгдэгсдэд зориулсан цогцолбор бий. Тухайн үед Хирошима хотод 350 мянган хүн амьдарч байсны 140 мянга нь хорвоог орхижээ. Голдоо ортол шатсан тэр хүмүүс амь тавин тавьтлаа "Ус өгөөч" гэж гуйж байсныг нь энэрэн санаж байхаар дурсгалын зул болгон бяцхан цөөрмийг тэнд байгуулсан байна лээ. Хирошимад олон жилийн турш мод ч ургахгүй, шувуу ч нисэхгүй байсан гэдэг. Бүр өөр хотоос мод авчирч тарьсны дараагаас л тэнд амьдрал эргэн иржээ. Тэндхийн хүмүүс "Одоо аюул бүрмөсөн алга болсон гэж бид боддог. Гэхдээ сэтгэлийн шарх бол байдаг даа" гэж байв. Тэр аюулыг биеэр үзсэн хүмүүс цөөрсөөр байгаа ч шинэ үеийн япон жаалууд Энхтайвны хичээлээрээ бүгдийг мэдэрдэг юм билээ. Ижилхэн дүрэмт хувцас өмссөн аз жаргалаар гэрэлтсэн хүүхдүүд музейн зүг жагсаалаараа орохыг хараад л бүтэн өдрийн турш сэтгэл жихүүцүүлсэн Хирошимагийн тухай гунигт бодол сая нимгэрсэн билээ. Өдгөө цусан галаваас амьд үлдсэн хүмүүсийн тоо улам бүр цөөрсөөр байгаа аж. Тэдний нэг Цунао Цубой гуай Хирошимагийн Атомын бөмбөгдөлтөөс амьд үлдэгсдийн холбооны Ерөнхийлөгчөөр ажилладаг нэгэн. Хоёр дэлбэн нь хайлаад толгойдоо наалдчихсан чихтэй, хөмсөг нь хуйхлагдаад эргэж ургаагүй бололтой, түүнийгээ орлуулж эв хавгүйхэн шивээс хийлгэсэн тэр хөгшнийг харахад эвгүйцэхээсээ илүү өрөвдөн хайрламаар. Ядахад хөмсгийг нь дээр доор бас хэвийн хэмжээнээс өргөн хийчихсэн нь содон харагдах юм. Их галаас үлдсэн хүн гэхэд нүүр толгойны түлэгдэлт бас ч гайгүй ээ. Нүд нь том жижиг байх нь түлэгдэлтээс л үүдсэн бололтой. Ная гарч яваа гэхэд хөнгөн шингэн тэрээр биднийг тосон уулзаад хүссэн асуултад маань хариулж яриа өрнүүлсэн юм. "Атомын бөмбөг унасан газраас 500 метрт байсан бүх хүмүүс үхсэн. 1000 метр дотор байсан хүмүүсийн 60 хувь нь үхсэн. Харин би үлдсэн 40 хувийнх нь нэг дээ" гэсээр тэр яриагаа эхлэв. "Тэгэхэд өглөө эрт сургууль руугаа явж байлаа. Гэнэт их дуу чимээ болоод л би унасан. Харин аз болоход ямар нэгэн барилга байгууламжийн дэргэд биш задгай талбай дээр явж байсан болохоор амьд үлдсэн юм билээ. Нэг ухаан ороход хоёр чих маань урагдаад доош унжчихсан, уруул санжиж, хамаг арьс маань хуулран гуужиж байсан" хэмээн үргэлжлүүлэх нь гайхалтай бөгөөд аймаар. 20 настай оюутан залуугийн нуруу хориод минутын турш шатсан тул улаан мах нь гартлаа шарагдсан байсан гэх. Түймэр хойд зүгт үргэлжилсээр байсан болохоор өмнө зүг рүү явах ёстой гээд зүтгэж эхэлжээ. Үгээр хэлэхийн аргагүй аймшигтай байсан даа гэж том жижиг хоёр нүдээ анийлган байж жар гаруй жилийн өмнөх түүхийг ярьж өглөө. Хүн бүр л амьд гарах гэж өмнө зүгийг тэмүүлж, замд таарсан хэнийг ч гэх сэхээ боломжгүйгээр цогцос, амьд үхдэл дээр л гишгээд яваад байсан гэнэ. Арав орчим насны охины баруун нүд нь бүлтрээд гарчихсан хацар дээрээ бөнжигнөөд, толгойны нь бараг тал шатчихсан байсан атлаа яваад л байсан гэнэ. 30 гаруй насны хүүхний хэвлийд нь төмөр зоогдчихоод хамаг гэдэс дотор нь цуваад байсныг цааш нь чихэх гээд оролдож, залуу эрийн шилэн хүзүүнд шил зоогдоод цусаа юүлээд зогсч байх гээд насаараа хар дарж зүүдэлмээр олон аймшигт үзэгдлийг тэр өөрийн нүдээр харж, сэтгэлээрээ мэдэрчээ. Цунао гуай "Тэр үед юу харснаа хэлэхэд ч аймаар, гэхдээ хүмүүс хэнийг ч хэн маань байна гэж тусалж чадахгүй зөвхөн өөрөө өөрсдөө л амь гарахын тулд урагшилж байсан даа. Үхсэн хүмүүсийн дээр гишгэж явахдаа буруу зүйл хийж байгаагаа мэдэн хэдий сэтгэл минь өвдөвч амьд гарахын тулд өөр арга надад байгаагүй" гэж байлаа. Замдаа хэд хэдэн удаа ч ухаан алдаж унасан түүнтэй найз нь тааралдаагүй бол амьд гарахгүй байсан гэх. Найз нь түүнийг чирсээр цэргийн бааз байрладаг нэгэн арал дээр хүргэж иржээ. Тэр үед залуу халуун настай эрчүүд байсан тулдаа амь гарсан болохоос хөгшид, хүүхэд эмэгтэйчүүдэд ийм боломж тэр бүр олдоогүй байна. Оюутан залуу есдүгээр сарын 25-ныг хүртэл ухаангүй байжээ. Хүүгээ хайсан эх цэргийн баазын эмнэлэгт хүмүүс байгаа сургаар ирсэн ч сураг гаргаж чадаагүй гэдэг. Цунаогийн нагац ах горьдлого тасарсан эхийг нь авч явахаар чаргуулдах үед цөхрөнгөө барсан ээж "Цунао, Үр минь" гэж ухаан мэдрэлгүй орилжээ. Харин ухаангүй хэвтэж байсан залуу ээжийнхээ дууг ёстой л зөөн совингоороо мэдэрсэн юм уу "Энд байна" гээд гараа хөдөлгөөд байсан гэнэ. Ухаан алдсан ч дотор ухаантай байгаа байх гэж ярьдгаар дотор ухаантай байсан юм уу даа. Дэргэдийн хүмүүс нь "Энд нэг хүн би гээд гараа өргөөд байна" гэснээр эх хүү уулзалджээ. Ёстой ээж минь байсан тулдаа л би амьдарсан гэж тэр ярина. Жилийн дараа гэхэд дөнгөж мөлхөж чаддаг болсон Цунао гуай атомын бөмбөг дэлбэлсэн мөнөөх жилээс 11, 18, 23 жилийн дараахь үечлэлд бие нь огцом муудаж, хамаатан саднаа дуудуулан салах ёс хийгээд авсан гэж байгаа. Уг нь энэ хүн наснаасаа хамаагүй залуу харагдана. Гэхдээ өнгөрсөн долоо хоногоос эхлэн хэвтэрт ороод, сэтгүүлчидтэй уулзахаар сар гаруйн өмнө нэгэнт тохирсон учраас ажилдаа ийн ирсэн байжээ. Өвгөн "Би Хойд Солонгос, Пакистан, Вьетнам гээд олон оронд л очиж байсан. Яагаад танай оронд очоогүй юм бэ" гэж их харамсангуй хэлж байв. Бас атомын бөмбөгдөлтийн хохирогчдыг төлөөлж АНУ-д очиж байсан талаараа ч ярьж, "The New York Times" сонин дээр Бушийн зурагны дор эхний нүүрт хэвлэгдсэн сонингоо бидэнд үзүүлэв. Түүнээс "Та атомын бөмбөг хаясан америкчуудыг үзэн яддаг байв уу" гэхэд "Тийм ээ. Эхэндээ тэднийг үнэхээр үзэн яддаг байсан. Анхны 20 жил тэднийг үзэн яддаг байсан ч сүүлээс нь миний бодол өөрчлөгдсөн. Тэднийг уучилсан. Би ч бас онгоцны зохион бүтээгч, инженер болох гээд сурч байсан хүн шүү дээ" гэж хэлсэн юм. Цаг хугацааны уртад хүн юуг ч уучилж, өршөөдөг юм байна. Цаг хугацааны уртад газрын ч, сэтгэлийн ч шарх эдгэдэг юм байна. Цунао гуай атомын бөмбөг хаяж зүрхэлсэн тэр хүмүүсийг үзэн яддаг байсан өдрүүдээ ч мартжээ. Харин ч "The New York Times", "Times" сэтгүүл дээр өөрийн нь тухай хэвлэснийг бахархалтай гэгч нь хадгалжээ. Цунао гуайн бие дээр үлдсэн шарх сорвийг он жил арилгаж чадаагүй ч сэтгэлийн шарх нь бараг л аньжээ. Нэг нэгийгээ уучилж өршөөж чаддаг хүний гайхам чанарын нэгэн дээд жишээ энэ л байх. Тиймээс ч би "Enola Gay"-ийн нисгэгчийн нөгөө ертөнц рүү явсан мэдээг япончууд баярлан бахдан хүлээж аваагүй биз ээ гэж бичсэн билээ. Хүнийг уучилж өршөөхдөө амархан япон үндэстэн Энхтайвны музейг үзэн ядалтаа улам бүр бэхжүүлж, үүрд санасаар байх гэж биш харин хүмүүс нэг нэгийнхээ эсрэг муу юм хийхгүйн бэлгэдэл, бэхлэл болгож байгуулсан юм байна гэж бодов. Цунао гуайн ажлын өрөөнөөс гарахад урд өдрөөс нь эхлээд бөглөрөөд байсан айдас хүйдэс алга болчихжээ. Хирошимагийн шарх аньж, тэнд хүүхдүүд бужигнаж, амьдрал цэцэглэж байна. Одоо миний мэдэх Хирошима өөрчлөгдсөөн. Япон орны хэмнэл хөдөлгөөн дундаас надад хамгийн гүн сэтгэгдэл төрүүлж, тэр хэрээр хоногшсон цаг хугацаа бол Хирошимад хамааралтай байлаа. 
Үргэлжлэл бий. 
Э.Энэрэл
