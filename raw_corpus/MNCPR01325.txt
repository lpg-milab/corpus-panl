Монголын тайз, дэлгэцийн урлагийн ирээдүйн одод "VENUS" наадмаас тодорлоо

Тайз, дэлгэцийн шилдэг бүтээл шалгаруулах "VENUS" оюутны их наадам болов Төрийн шагналт кино найруулагч Д.Жигжидийн нэрэмжит Кино урлагийн дээд сургуулиас зохион байгуулсан тайз, дэлгэцийн шилдэг бүтээл шалгаруулах "VENUS" оюутны их наадам өнгөрөгч долоо хоногийн бямба гаригт дүнгээ гаргаж өндөрлөв.
Хоёр жилд нэг удаа болдог эл наадам энэ жил дөрөв дэх удаагаа зохиогдлоо. СУИС, КУДС, Радио, телевизийн болон "Харцага", "Монголжингоо" зэрэг манай улсын урлагийн чиглэлээр үйл ажиллагаа явуулдаг их, дээд сургуулиудын оюутнуудын ур чадвар, мэргэжлийнх нь ирээдүйг тодруулах зорилготой энэ наадамд нийт 27 шилдэг бүтээл ирүүлжээ. Бэсрэг жүжгийн эмэгтэй шилдэг дүрийн эзнээр "Хунгийн дуу" жүжигт тоглосон СУИС-ийн оюутан А.Юмжав тодров. Мөн төрлийн шилдэг эрэгтэй дүрийн шагналыг Шекспирийн "Макбет" жүжгийн гол дүрийг бүтээсэн СУИС-ийн оюутан Д.Энхбат гардсан юм. КУДС-ийн оюутнуудын найруулан, тоглосон "Зуны шөнийн зүүд" шилдэг бэсрэг жүжгээр шалгарсан бол бүрэн хэмжээний жүжгийн шилдэг эмэгтэй дүрийг тус сургуулийн оюутан С.Баяржаргал бүтээжээ. Оюутан С.Баяржаргал, ардын жүжигчин, профессор Б.Мөнхдоржоос цом гардан авахдаа "Хамгийн анх энэ тайзан дээр гарахад айж сүрдэж, урлагийн гайхамшгийн өмнө барьц алдаж байлаа. Үе тэнгийн оюутнуудын өрсөлдөөний талбар энэ бяцхан тайз минь Монголын урлагийг хөгжүүлэх гайхамшигтай сургууль боллоо" хэмээж байсан юм. Тайз, дэлгэцийн олон дүр бүтээсэн гавьяат жүжигчин С.Сарантуяагийн удирдсан КУДС-ийн гурвын В ангийнхан нь шагнал авахад тэрээр "Дүрийн урлаг бол хамт олны бүтээл байдаг. Тайз засалт, хувцасны зургийг хүртэл бие дааж хийсэн хүүхдүүддээ баярлалаа" хэмээн талархсан сэтгэлээ илэрхийлж байв. Бүрэн хэмжээний шилдэг эрэгтэй дүрийн шагналыг "Харцага" кино урлагийн дээд сургуулийн оюутан Н.Очгэрэл хүртсэн билээ. Шилдэг баримтат киногоор РТДС-ийн оюутныг Тулгын найруулсан "Харанхуй ба чимээгүй" бүтээл тодорчээ. Энэхүү оюутан мөн шилдэг зураглаачийн шагналыг "Эмилия-2" бүтээлээрээ авч байсан нь түүний авьяас, мэдрэмжийн цар хүрээтэй холбоотой болов уу. Шилдэг эсээ бичлэгийн шагналыг БЗД-ийн Засаг дарга Б.Мөнхбаатар гардуулсан бөгөөд КУДС-ийн сэтгүүл зүйн хоёрдугаар курсийн оюутан Насантогтох, Э.Энхзул нар байгаль, экологийн сэдэвт бүтээлүүдээр шалгарсан аж. Богино хэмжээний уран сайхны киноны шилдэг дүрийг КУДС-ийн оюутан Гантулга "Дэнс" кинонд бүтээжээ. Уран сайхны киноны шилдэг бүтээлээр КУДС-ийн оюутан Төрбатын "Хөхөө Намжил" тэргүүн байр эзэлсэн байна. "VENUS-4" наадмын гранпри шагналыг КУДС-ийн найруулагчийн ангийн оюутан Э.Гансумд тус сургуулийн захирал Ж.Солонго гардуулан өглөө. Энэхүү тэргүүн шагнал нь БСШУны сайдын нэрэмжит юм байна. Гранпри авсан "Хүлээлт" уран сайхны киног оюутан Э.Гансум төрийн хошой шагналт зохиолч Д.Намдагийн "Үрэгдсэнийг хүлээгч" хэмээх алдартай өгүүллэгээс сэдэвлэжээ. Шилдэг бүтээлийн шагнал тус бүрт оюутны сургалтын бүтэн жилийн төлбөр дагалдуулсан гэж зохион байгуулагчид өгүүлж байлаа. "VENUS" наадмын шүүгчээр Урлагийн ажилтны холбооны тэргүүн Тунгалаг, Кино нийгэмлэгийн тэргүүн Ж.Сарантуяа, ардын жүжигчин Б.Дамчаа, А.Очирбат, урлагийн гавьяат зүтгэлтэн, кино найруулагч Наваан, соёлын тэргүүний ажилтан Ж.Оюундарь, Баттөмөр, кино зураглаач Г.Маш нарын нэр хүнд бүхий хүмүүс ажиллажээ. 
Л.Батцэнгэл
