Шингэн металл

Эртний хүмүүс цаад учрыг нь олоогүй зүйлээ мөн л учир нь тайлагдаагүй өөр нэг юмаар дам нэрлэх нь элбэг байжээ.
Үлэг гүрвэлийн ясыг "лууны яс" гэдэг байсныг бүгд мэднэ. Харин арабууд улаан өнгийн талстлаг нэгэн эрдсийг "лууны цус" хэмээн нэрлэж байсан нь мөнгөн усны түүхий эд байжээ. Цусан улаан өнгөтэй, талстлаг энэ эрдсийн 87 орчим хувь нь мөнгөн ус байдаг ба шинжлэх ухаанд "киноварь" гэж нэрлэдэг. Мөн цэврээрээ ч байгаль дээр тохиолддог. Хүн төрөлхтөнд мөнгөн ус хачин нууцлаг санагдаж далд чанадын утга учрыг хайгч гэнэн алхимичдийн сонирхлыг тун их татсан юм. Түүнийг энэ амьдралын эх үүсвэр хэмээн үзэх явдал ч байсан. Ихэнх улс үндэстэн монголчуудын нэгэн адил энэ бодисыг "мөнгөн ус" гэж нэрлэдэг. Харин англи, франц хэлэн дэх "меркури" хэмээх нэршил нь эртний Ромоос эхтэй аж. "Меркури" нь эртний Ромын арилжааны тэнгэр гэдгийг бүгд мэднэ. Меркури худалдаа наймаанаас гадна маш хурдан гүйдэг учир бурхдын улаач хийдэг. Энэ бүгдээс үүдэн мөнгөн усыг "меркури" гэх болсон байна. Энгийн төлөв байдалдаа шингэн хэлбэртэй байдаг энэ металлын уур хамгийн хортой эдийн нэг. Металл атлаа соронзон чанаргүй. Дээр нь хамгийн идэвхгүй элемент. Өөрөөр хэлбэл, тэр бүр бусад бодистой нийлж нэгдээд байдаггүй юм. Алхимичдын "хаан сархад" хэмээн нэрлэж асан азотын хүчил, давсны уусмалд ч уусдаггүй. "Хаан сархад" гэдэгт алт нүд ирмэхийн зуур уусдаг учир тэрхүү шаравтар шингэнийг тийн өргөмжилсөн аж. Жирийн нөхцөлд агаартай харилцан үйлчилж хүчилтөрөгчийн исэл гэдэг зүйл үүсгэдэг. Мөнгөн усыг халууны шил буюу термометр хийхэд ашигладгийг бид сайн мэднэ. Бас өдрийн гэрэлд хэрэглэдэг байсан. Гэхдээ түүний хор хөнөөлийг мэддэг болсноос хойш ийм зүйлд ашиглахыг нь зогсоожээ. Одоо металлын хайлш гаргаж авахад өргөн ашиглаж байна. Ялангуяа алт, мөнгөтэй хайлуулан гоёл чимэглэлд хэрэглэдэг. Мөнгөн усны бусад металлтай хольсон хайлшийг амальгам гэдэг. Төмрөөс бусад ихэнх металлтай хайлш байдалд ордог бөгөөд алт, мөнгө, зэсийн амальгамыг халаавал мөнгөн ус нь салдаг. Тиймээс энэ төрлийн хайлшаар катод хийнэ. Нэгэн үе амальгамаар толины цайр, шүдний ломбо хүртэл хийдэг байгаад ХХ зуунаас ахуйн хэрэглээнээс бүрмөсөн гаргасан. Мөнгөн усны хамаг аюул уурандаа байдаг гэдгийг цухас дурдсан. Манай нинжа нар баяжмалд байгаа алтны үртсийг мөнгөн усаар нийлүүлэн барьж аваад түүнээс алтаа салгаж авахын тулд буцалгаж ууршуулдаг. Тэндээс дэгдсэн мөнгөн усны уур амьсгалын замаар дамжин цул эд эрхтэнд орж, эргээд шингэн төлөв байдалтай болж нэгддэг. Үүнд л хамаг аюул нь байна. Нэг куб метр агаарт 0.25 мг мөнгөн ус агуулагдаж байхад л амь насанд халтай. Энэ хэмжээнээс даваад явчихвал эрүүл арьсаар ч нэвчин хүний биед орно. Мөнгөн ус биед орвол толгой эргэхээс аваад төрөл бүрийн шинж тэмдэг илэрдэг. Цусны даралт багасах, зүрхний хэм алдагдах, эр эс боловсруулах чадвар буурах гээд түмэн зовлон болно. Хүүхэд, эмэгтэйчүүдэд тун хурдан үйлчилдэг. Гол нь эд эрхтний аль хэсэгт хүрсэн гэдгээс хамаараад үзүүлэх нөлөө нь янз бүр. Бүр сэтгэхүйд нөлөөлөх нь ч бий. Аймхай, ичимхий, мартамхай, болохоос гадна бэлгийн гаж дон ч шүглэж мэднэ. Эхэндээ хурууны үзүүр чичирч цаашлаад уруул, ам татвалзаж улмаар бүх бие салганах нь мөнгөн усны хордлогын шинж. Ингээд л ... Мөнгөн ус хэзээд домог байх учиртай мэт. Ерээд оны эхээр "улаан мөнгөн усны наймаа" хамгийн ашигтай хэмээн цуурсан. Хэрэг дэрээ тийм бодис огт байхгүй. Цөмийн зэвсэг, лазерын  буу хийхэд хэрэглэдэг мэтээр ярьж байсан УМУ 1970 онд үүсэн домог ажээ. 1991 онд Екатеринбургийн "Промэкология" концерний ерөнхий захирал Олег Садыков ОХУ-ын Ерөнхийлөгч Б.Ельцинд "Улсын төсөвт дарамт болохгүйгээр улс орноо хөгжүүлэх гарц" байна хэмээн УМУ-ны наймаа хийх санал бичгээр тавьсан байдаг. Манайхан ч мөн нэг хэсэг их л манаргасан даа. Домог домгоороо үлддэг ч мөнгөн усны буруу хэрэглээ, хяналтгүй байдал бол бодит аюул юм. 

