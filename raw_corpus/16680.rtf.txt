№90 (16680)        
1987 оны дөрөвдүгээр сарын 15.
Байгалиа хамгаалъя

<< Байгаль орчныг хамгаалах асуудал улам хурцаар тавигдаж байна. БНМАУ-ын энэ талаархи хууль тогтоомжийг хангалтгүй биелүүлж байгаагаас болж газар, ус, агаарыг бохирдуулах, ургамал, амьтны ертөнцөд хайр гамгүй хандах улмаар экологийн тэнцвэр алдахад хүргэх явдал зарим газар үзэгдэж байна. Энэ тэсвэрлэшгүй дутагдлыг арилгаж ус, бэлчээрийг хамгаалах, ойн нөөцийг нөхөн сэргээх зэрэг байгаль орчныг хамгаалах төлөвлөгөөт арга хэмжээг бүрэн хэрэгжүүлэхэд аж ахуйн байгууллагын хариуцлагыг дээшлүүлж, төв, орон нутгийн нам, улсын байгууллага, олон нийтийн хараа хяналтыг хүчтэй болгох хэрэгтэй >> гэж нөхөр Ж. Батмөнх МАХН-ын XIX их хуралд тавьсан илтгэлдээ цохон заасан байна. 

Байгаль хамгаалах гуч дахь сарын ажил намын их хурлын заалтыг хэрэгжүүлэх уриан дор орон даяар эхэлж байна. Гуч дахь сарын ажлыг хот сууриныг цэцэрлэгжүүлэхэд голлон чиглүүлэхээр шийдвэрлэсэн байна. Хот, суурин газрын ногоон байгууламж, байгаль орчны асуудал бол иж бүрэн цогцолбор аргаар шийдвэрлэх ёстой өргөн хүрээтэй, урт хугацааны уйгагүй үйл ажиллагаа шаарддаг, иргэн нэг бүрийн анхаарал, санаачилга гаргах ёстой чухал зүйл мөн. 

Хот, суурины агаар, ус, хөрс бохирдох нь гагцхүү тэнд оршин суудаг хүмүүсээс өөрднөөс нь хамаарах бөгөөд муу нөлөө нь эргээд мөн л тэдний эрүүл мэндэд шууд тусдаг учраас энэ асуудалд холбогдохгүй хүн нэг ч байхгүй юм. Хотын тоосжил, утаа униар ихтэй агаараар нэг иргэн дутуу, нөгөө нь илүү амьсгалах гэж байхгүй, бүх нийтийн тэнцүү << хэрэглээ >> үйлчилдэг учраас аль нэгэн үйлдвэр, албан газар, хариуцлагагүй этгээдийн дэгдээсэн утаа униар, тоос шороо, дуу чимээ нь хотын иргэн бүрт хохирол учруулж болно. Иймээс хүн амын тэн хагасаас илүү нь хот, суурин газар амьдарч бангаа манай улсад суурин амьдралын боловсон хэм хэмжээг онцгой анхаарч төв, суурин газрын байгаль орчныг хамгаалах, барилгажилтын ерөнхий төлөвлөгөөг боловсруулах, цэцэрлэгжүүлэх, зүлэгжүүлэх арга замыг ул суурьтай бодож төлөвлөн системтэй хийх нь амин чухал ажил юм. 

Хот, сууринг цэцэрлэгжүүлэх даацтай уламжлал байгаагүйгээс манай хүмүүс хотын ногоон байгууламжийн ач холбогдлыг дутуу үнэлж сайн дурын хэрэг мэтээр ойлгож хайхрамжгүй ханддагаас болж аймгийн төв, тэр ч байтугай нийслэл маань гол төлөв нүцгэн гудамжнаас бүрдсэн хот боллоо гэхэд дэгсдэхээргүй байна. 

Улаанбаатар хотод жилд 140 мянга гаруй ширхэг мод, бут, сөөг тарьж, 300 мянга гаруй ам метр талбайг зүлэгжүүлж 2000 - 2500 ам метр талбайд цэцгийн мандал байгуулж байгаа гэсэн тоогоор бид сэтгэлээ хуурч заншаад эдгээр тарьсан мод, бут, сөөгийн дөч гаруй хувь, зүлэгжүүлсэн талбайн тавь гаруй хувь нь ургахгүй үрэгдэж байдаг ноцтой дутагдалд дасчээ. 

Нийслэлийн албан үйлдвэрийн газрууд хавь орчноо, тэрчлэн гэрийн хорооллууд хашаагаа цэцэрлэгжүүлэх ажил хангалтгүй байгаагаас шороо, тоос, утаа униар ихсэж агаарын бохирдолт жилээс жилд нэмэгдэж, дуу шуугиан улам чангарч байна. Айл өрхүүд ч цонхоо ашиглан цэцэг тарих, хашаандаа мод суулгаж үржүүлэх талаар санаачилга дутсаар байна. Хот, суурины ногоон байгууламжид ашиглаж байгаа мод, сөөгийн нэр төрөл цөөн, говь, хангай, завсрын бүсэд түргэн ургаж чадах тэсвэртэй ургамлыг сонгон авч нутагшуулах ажлыг зохион байгуулдаггүй, ах дүү орнуудын туршлагыг эзэмшдэггүй, нэгэнт тарьж суулгаснаа арчилж тордож ургуулахад санаа тавьдаггүйгээс болж манай хот, суурин газруудын байгаль орчин бохирдож, ногоон байгууламжаар ихээхэн ядуу болж тэр нь хүн амын эрүүл мэндэд төдий л таатай биш байна. 

Одоогийн байдлаар мөрдвөл зохих нормын дагуу нийслэл хотын нэг хүнд 25 - 30 ам метр ногоон талбай ногдох ёстой атал дөнгөж 0,03 - 0,04 ам метр талбай ногдож байгаа нь цэцэрлэгжүүлэх ажил шаардлагаас хичнээн хол хоцорсны баримт мөн. Улаанбаатар хотын АДХ-ын гүйцэтгэх захиргаа түүний хот тохижуулах газар жил бүр ихээхэн хөрөнгө хүч улсаас авч байдаг боловч ажлын уялдаа холбоо, шинжлэх ухааны үндэслэл хангалтгүй, хүмүүс, албан үйлдвэрийн газрын хариуцлага сулаас болж ажилд нь мэдэгдэхүйц ахиц гарахгүй байна. 

Монголын байгаль орчныг хамгаалах нийгэмлэг, мөн залуу байгальчдын нийгэмлэг, тэдгээрийн удирдлага өргөн олныг хамарсан дорвитой ажил зохиохгүй, байгаль орчныг хамгаалах талаар ноцтой зөрчлүүдтэй зарчимч тэмцэл хийхгүй шаардах хуудас төдийхөн гардуулж өгөөд хариуг нь хүлээн суудаг идэвхгүй, хүнд суртлын арга барилаа өөрчилж хяналт шалгалтыг чангатгаж үндсэн үүргээ биелүүлэх хэрэгтэй байна. 

Одоо хаврын урь орж, нас, мөс хайлж, хот, суурин газрыг тохижуулах, цэцэрлэгжүүлэх хамгийн хариуцлагатай цаг ирээд байна. Гэтэл нийслэл хотод мод тарих бэлтгэл, жилийн жилд хангагдаагүй байдаг тэр л хэвээрээ, суулгац, үрслүүлсэн таримал олдохгүй, цэцгийн болоод бут, сөөгийн үр бэлэнгүй, зүлэгжүүлэх талбай, хар шороо, үр, бордоо, усалгааны асуудал эзэнгүйдэж үзэмжийн төдий ажил болж мэдэхээр байна. Мод үржүүлгийн томоохон газар, цэцгийн аж ахуйгүй байсан цагт нийслэлээ цэцэрлэгжүүлэх тухай яриа хуурамч гоёлын үг төдий хэвээрээ байх болно гэдгийг анхаарч хот цэцэрлэгжүүлэхийн материаллаг баазыг шийдэмгий бэхжүүлэх цаг аль хэдийнэ болжээ. 

Нийслэлийн байгаль орчныг хамгаалах, тохижуулах шаардлага бусад хот, аймгууд, сумдын болон сангийн аж ахуйнуудын төвүүдийг цэцэрлэгжүүлэхэд нэгэн адил хамаарна. Ер нь сум, нэгдэл, сангийн аж ахуйн төвүүд, төмөр замын ба уурхайчдын тосгодыг цэцэрлэгжүүлэх талаар өөрчлөлт гаргахад энэ удаагийн байгаль хамгаалах сарын ажил далайцтай түлхэц өгөхүйцээр арга хэмжээ зохион байгуулах нь нам, улс, олон нийтийн байгууллагад анхаарлын төвд байвал зохино. 

