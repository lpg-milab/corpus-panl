№155(17058)     
1988 оны зургадугаар сарын 29. 
СОЁЛОЛОН ТҮМНИЙ АЖИЛ ШИНЭЧЛЭЛИЙН   ЗАМААР  

БНМАУ-ын Ардын Их Хурлын арван нэг дэх удаагийн сонгуулийн IV чуулганаар төрийн захиргааны байгууллагаас хөдөлмөрчдийн дунд зохиож байгаа соёл - олон түмний ажлыг сайжруулах тухай асуудал хэлэлцэж. цаашид тавих зорилт, авах арга хэмжээний талаар тодорхой зорилт дэвшүүллээ. 

Намын шинэчлэлийн бодлого нь тус орны эдийн засаг, нийгмийн бүх хүрээ, түүний дотор оюуны соёлын амьдралыг хамарч байгаа өнөө үед нийт соёлын ажил. соёл, урлагийн үйл явцад өөрчлөлт шинэчлэлийг тууштай хэрэгжүүлэх шаардлага улам нэмэгдэж байна. << Хөдөлмөрчдийн дунд зохиож байгаа соёл - олон түмний ажлын түвшин, соёл - гэгээрлийн байгууллагуудын материаллаг бааз, мэргэжилтэй боловсон хүчний хүрэлцээ, ажил үйлчилгээний нь хүртээмж, чанар хүн амын соёлын өсөн нэмэгдэж байгаа эрэлт хэрэгцээнээс хоцорсоор байна >> гэж БНМАУ-ын Ардын Их Хурлын тогтоолд тэмдэглээд: << Соёл - олон түмний ажлыг манан оронд өрнөж байгаа эдийн засгийг шинэчлэх, ардчилал. ил тод байдлыг хөгжүүлэх үйл явцын салшгүй хэсэг болгон зохион байгуулж, соёлын байгууллагуудын сүлжээг өргөтгөн, материаллаг бааз, боловсон хүчнээр тууштай бэхжүүлэх, ажлынх нь үзэл суртал, уран сайхны түвшин, чанар, эцсийн үр нөлөөг дээшлүүлэх, түүх соёлын өв санг нандигнан хайрлаж, залгамжлан арвижуулах. ардын урлаг, сайн дурын уран сайхны хөдөлгөөнийг зүйл бүрээр өрнүүлэх үндсэн дээр хөдөлмөрчдийн нийгмийн асуудлыг иж бүрэн шийдвэрлэхтэй нягт холбож, хүн амын ялангуяа хөдөөгийн хөдөлмөрчдийн өсөн нэмэгдэж байгаа соёлын тал бүрийн хэрэгцээг аль болох дүүрэн хангах нь төрийн байгууллагуудын чухал зорилт >> гэж Ардын Их Хурал заалаа. 

Төв орон нутгийн соёл гэгээрлийн байгууллагуудаас зохиох Соёл - олон түмний ажлын агуулгад нийгэм - эдийн засгийн тулгамдсан асуудал. практик зорилтыг шийдвэрлэх, намын шинэчлэлийн үйл явцыг өргөн тусган харуулах талаар төрөл зүйл, сэдвийн болон арга барилын шинэчлэл хийхийн тулд юуны урьд амьдралыг гоёж чимэх, хоосон магтах, эсвэл ур хийц, утга санаа муутай үзүүлэн таниулах материал, уриа лоозон, нэг хэв загварын үр өгөөж муутай үдэшлэг, уулзалт зохиох төдийхнөөр хэлбэрдэх хандлагаас салах цаг болжээ. Хөдөлмөрчдийг соёлжуулах ажлыг зөвхөн үзвэр, үйлчилгээнд хэрхэн хамруулснаар шийдвэрлэчих мэтээр явцуу ойлгож, ном уншуулж, урлагийн тоглолт, кино үзүүлсэн хүчний тооны үзүүлэлтэд санаа амарч, соёлын жинхэнэ үүргээ дутуу үнэлдэг хуучин сэтгэлгээ. хоцрогдсон арга барилыг үндсээр нь өөрчлөх талаар тодорхой заалтыг чуулган өглөө. 

Соёл - олон түмний ажил хүмүүсийн гүнд өрнөж тэдний бодит үйл ажиллагаанд нь нөлөө үзүүлж, соёлын үйлчилгээг хүмүүсийн эрэлт хүсэлтэд тулгуурлан сэдэв, санааг амьдралын гүнээс олж шинэчлэл, өөрчлөлтийн гол баатар хөдөлмөрийн хүмүүс, хамт олны ажил үйлсийг өргөн сурталчлах, тэдний өмнө тулгарч байгаа бэрхшээл саадыг давах зөв арга замыг эрж олоход туслахад чиглүүлбэл зохино. 

Хөдөлмөрчдийн гоо сайхны хүмүүжил, уран сайхны боловсролыг дээшлүүлэх талаар дутуу анхаарснаас ажил, үйлчилгээ, үйлдвэрлэлд уршиг тарьж, бүтээгдэхүүний гологдол, үйлчилгээний доголдол гарахад нөлөөлж байгаа учраас төрийн байгууллага ард нийтийн гоо сайхны мэдлэг хүмүүжлийг дээшлүүлэх тухайд шинжлэх ухааны үндэстэй, чиглэсэн зорилготой, нэгдсэн системтэй арга хэмжээг авч хэрэгжүүлэх, үүнд Шинжлэх ухааны Академи, Ардын боловсролын Яам, Соёлын Яам, уран бүтээлийн эвлэл, холбоодын хамтын ажиллагааг бэхжүүлж идэвхжүүлэх хэрэгтэй байна. 

Хүн амын дунд зохиох Соёл - олон түмний ажлыг төв орон нутагт төрийн захиргааны байгууллага удирдан зохион байгуулах, үйл ажиллагаагаа боловсронгуй болгох, ялангуяа депутат, байнгын комисс, улс хоршоолол, олон нийтийн байгууллагын үйл ажиллагааг идэвхжүүлэхэд тууштай анхаарах хэрэгтэй байна. 

Нам, улсын соёлын нэгдсэн бодлогыг хэрэгжүүлэх үүрэг хариуцлагаа БНМАУ-ын Соёлын Яам эрс дээшлүүлж чуулганы шийдвэрийг биелүүлэх тэмцэлд онцгой нөлөө үзүүлэх ёстой. 

Нам, улс, олон нийтийн болон уран бүтээлийн эвлэл холбоо, соёл урлагийн байгууллагууд өөр өөрийнхөө ажлын өнөөгийн байдалд зарчимч дүн шинжилгээ хийж, Ардын Их Хурлын чуулганы шийдвэрийг амьдралд хэрэгжүүлэх ажилд шуурхайлан орох хэрэгтэй байна. 

Соёл, урлагийн нийт боловсон хүчин юуны өмнө өөрсдийн сэтгэлгээ, арга барилыг шинэчилж, зөвхөн соёл түгээхээр хязгаарлахгүй соёлын үнэт зүйлсийг улам арвинаар бүтээн туурвиж эх орныхоо соёлын санг баяжуулах нь тэдний нэр төрийн үйлс мөн. Аливаа ажлын хуучин механизм шинэ зүйлд тушаа болдог учир эрс шийдэмгий шинэчилж соёл, уран бүтээлийн байгууллагуудын бие даасан ажиллагаа, ил тод байдал, ардчиллыг хөгжүүлэх, ер нь хуучирсан хэлбэр загвар, тэр ч байтугай гох дэгээ болсон заавар журмуудыг ч дахин хянан үзэж урлаг соёлын амьдралаас захиргаадах аргыг халах, өнөөгийн шаардлагад нийцүүлэн удирдлага, төлөвлөлт, аж ахуйн механизмыг боловсронгуй болгоход чиглэсэн арга хэмжээг эдийн засгийн төв байгууллагуудтай хамтран авч хэрэгжүүлэх нь төрийн захиргааны байгууллага, Соёлын Яамны хойшлуулшгүй үүрэг мөн. 

Бүх нийтийн соёлын түвшинг шинэ шатанд гаргаснаар хөдөлмөрийн бүтээмжийг дээшлүүлэх, бүтээгдэхүүний чанар үзэмжийг сайжруулах, соёлч шуурхай үйлчилгээг хэвшүүлэх, хүн ардын материаллаг болон оюун санааны өсөн нэмэгдэж байгаа эрэлт хэрэгцээг хангах зорилтыг биелүүлэх болно. Үүний тулд хөдөлмөрчдийн гоо сайхны соёл, боловсрол, хүмүүжлийг төлөвшүүлэх зорилгод Соёл - олон түмний ажлын бүхий л төрөл хэлбэр, арга хэрэгслийг цогцолбороор чиглүүлж ардын хувьсгалын далан жилийн ой угтсан соёлжилтын гурван жилийн аяныг үр дүнтэй зохион байгуулж, МАХН-ын XIX их хурлаас дэвшүүлсэн соёлын бодлогын өргөн цар хүрээтэй зорилтыг шийдвэрлэхэд чухал алхам хийх хэрэгтэй байна. 

