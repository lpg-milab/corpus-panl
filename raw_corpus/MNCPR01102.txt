Үндсэндээ баахан дипломтой малчид бий болоод байна л даа

"Шинэ цагийн Монгол" булангийн зочноор "Макс" группын ерөнхийлөгч Д.Ганбаатарыг урьж ярилцлаа. Анх бизнес хийсэн түүх, хөл дээрээ босох гэж тэмүүлж байсан туршлага, саад бэрхшээл болон хойшид юу бүтээхээр төлөвлөснийг нь сонирхов.
-"Макс" нэрийн утга учир юу вэ. Та компани анх байгуулж байсан түүхээсээ хуучлаач? -"Макс" maximum гэсэн утгыг бэлгэдэж өгсөн юм. Манай улсад компани байгуулагдсан түүх ерөнхийдөө ижил. Олонхи нь ганзагын наймаа, юм оёх нь оёод зах дээр дамын наймаа хийж байсныг бодвол манайх өнөөдөр 1000-аад ажилчинтай. "Макс" группт ажиллагсдын цаана 4-5 мянган хүний амьдрал байдаг. Тийм болохоор урьд урьдаас хариуцлагатай "Маш сайн ажилла Ганбаатар аа" гэсэн хатуу даалгавартай ажиллаж байна. -Танай групп хичнээн салбартай вэ. Монголд анх түргэн хоолны сүлжээг нэвтрүүлж байсан. Тухайлбал, энэ санаа хэрхэн төрж байв? -Евро мебель, хүнсний сүлжээний тав, зургаан дэлгүүр, түргэн хоолны таван сүлжээтэй. Барилга барьж байна. "Сүү" ХХК-ийн тодорхой хувийг эзэмшдэг. Энэ жилийн тухайд хийх ажил гэвэл морин тойруулгын газрыг сэргээж ажилд оруулъя гэж зорьж байна. Уяачид гэж сайхан эрчүүд байдаг. Надад итгээд Монголын морин уралдааны холбооны тэргүүнээр сонгосон. Би болж өгвөл эх орондоо их, бага хэмжээний юм хийчихье гэж боддог. Нэг үе морин тойруулгын газрыг дэлхийн жишигт хүргэнэ гээд АНУ, Солонгосын хөрөнгө оруулагчдыг харж хэдэн жил алдлаа. Энэ нь бүтэхгүй юм шиг байна. Юутай ч энэ жил өөрсдийнхөө хэмжээнд монголчууд чөлөөт цагаараа сэтгэлээ сэргээчих газар байгуулчих төлөвлөгөөтэй. Магадгүй морин тойруулгын газрын оронд орон сууц бариад зарахад хангалттай их ашиг олно байх. Гэхдээ монголчууд яахаараа сайхан амрах газартай байж болдоггүй юм гэдэг үүднээс зүтгээд зориглосон. -Хэдийгээр ашиглалтад орох бол. Хаана байрлаж байгаа юм? -Аливаа зүйлийг хууль дүрмээр зохицуулахгүй бол хүндрэлтэй байдаг. Морин тойруулгын талаар хуультай болох шаардлагатай, тэгэхгүй бол 6-7 настай хүүхдээр хашлага дундуур морь уралдуулахад хүндрэлтэй байна. Төрийн түшээд маань энэ ажлыг дэмжих байх. Хан-Уул дүүрэгт наймдугаар сарын дундуур ашиглалтад орж эхний уралдаан зохиогдох байх. Монгол морь нь монголоороо, эрлийз нь эрлийзээрээ, цэвэр үүлдрийнх нь тусдаа гээд монголчуудын очих дуртай аятайхан газар болох байх аа. -"Макс" группын худалдааны төвийн зориулалтын их том барилга босч байгаа харагдсан? -Баруун дөрвөн замд худалдааны төв, орон сууц, зочид буудлын цогцолбор баригдаж байгаа. Нийслэлийн өнгө төрхийг чимсэн гадны худалдааны төв ямар байдаг жишгийг харуулна. Дулаан гараашид машинаа тавьчихаад хүүхдээ тоглуулж мини театрт кино үзээд өөрөө чөлөөтэй сайхан худалдаагаа хийгээд, ресторанд хоолоо идээд амардаг сайхан газар болох болов уу. Оны заагаар ашиглалтад орно. Морь худалдаж аваад ЯдуурдаггҮй гэсэн Үг бий -Таныг болон ах Д.Цэрэнжигмэдийн хамтаар морь сонирхдог гэдгийг тань олон хүн мэдэх биз. Бизнесмэн хүний хувьд хурдан морь, бөх цаг зав, мөнгө үрсэн асуудал биш үү. Эсвэл таны бизнесийн нэг хэсэг үү? -Монголчууд моринд их дуртай ард түмэн. Сайн морь эзнийхээ зовлон жаргалыг хуваалцдаг гэдэг. Морь худалдаж аваад ядуурдаггүй гэсэн үг бий. Өнөөдөртөө морь бизнес болох болоогүй байна. Сайхан амралт юм даа. Хоббигүй хүн гэж байдаггүй болов уу. Ер нь хоббигүй байна гэдэг уйтгартай. Зөвхөн ажил хийгээд нэг насыг барна гэж байхгүй. Гоё хобби. -Энэ жилийн наадмаар хэний хурдан хүлэг өнгөлөх бол. Ямар бөх түрүү магнай авна гэж бодож байна? -Уяач Эрдэнэчулууны шарга азарга, Алтангэрэлийн зарагдчихдаг үрээ гээд хурдан хүлгүүд сайхан давхина даа. Би өөрийнхөө хурдан хүлгүүдийг горьдож сууна. Морьтой хүн түрүүлж айрагдуулах гэж уядаг. Бөхийн тухайд манай группын заан Д.Рагчаа сайхан барилддаг, сайхан сэтгэлтэй. Монгол бөхийн шинж чанар агуулсан гэж би ойлгодог. Манай бөх сайн барилдах болов уу. Аваргууд сайн барилдах байх. Ду.Батбаяр начин байна, бөхөө хараад сууна даа. -Таны бизнес хийж эхэлсэн түүхийг эргээд сонирхоход та "Улаанбаатар" зочид буудлаас ажлын гараагаа эхэлсэн гэдэг билүү? -Би тэнд хэдэн сар ажилласан. Слесарь, засварчин хийж байсан нь үнэн. "Улаанбаатар" зочид буудал миний амьдралд сайн сайхан явахад нөлөөлсөн. Польшууд хятад польш, хятад орос гэсэн чиглэлээр бараа зөөдөг байсан. Тэнд ажилд орсон гол шалтгаан нь тэдний авчирсан барааг авах гэснээс үүдэлтэй. Орсон ажил маань амжилттай бүтэж наймаа хийхээр ажлаасаа гарсан. -Ганзагын наймаа хэр ашигтай байв. Гахай үүрээд явдаг байв уу? -Би галт тэргийг гэрээ болгоод 30-40 өдрөөр явдаг байсан удаа бий. Тухайн үед бизнесийн алтан үе байж. Хоёр том гүрний дундаас монголчууд овоо хөлжсөн гэж хэлж болно. -Та бага насныхаа талаар дурсан яриач. Хэдэн настайдаа ажил хийж эхлэв. Хүүхэд байхдаа мөрөөдөж байснаа биелүүлсэн үү? -Их л том хүн болохыг хүсдэг байсан. Том мөрөөдөлтэй. Хожуу 20 настайгаасаа ажил хийж хажуугаар нь юм оёно, бас наймаа хийдэг байв. Би жирийн ажилчин олон хүүхэдтэй айлын гэр бүлд өссөн. Социализмын үеийн жишгээр. Эхээс долуулаа, айлын дундах хүүхэд. -Боловсрол, мэргэжил тань юу вэ? -Анх техник мэргэжлийн сургууль төгссөн. Ганзагын наймаа хийж байх завсраа инженерийн сургуульд суралцсан. Тухайн үед зайлшгүй дээд мэргэжилтэй байх ёстой гэсэн нийгмийн жишиг байсан. Дээд мэргэжилтэй бол хүн гэж тооцогддог байв. Тэр жишгээр суралцаад наагуур цаагуур нь наймаа хийгээд явж ирсэн дээ. ХҮн хооллож ундлах нь хэдийгээр бизнес Ч гэлээ буЯнтай сайхан ажил -Бизнес хийхэд улс төрийн зүгээс гай болж байна уу, гавьяа болж байна уу. Татварын хөнгөлөлт зэрэг таатай орчин хэр бүрдүүлж байна вэ? -Дунд шатны хүнд суртал ажил хийхэд үнэхээр саадтай, хүнд байгаа. Нэг хүний гарын үсэг авах гэж хичнээн сар, жил болох байдалтай. Хүн эхлээд өлсөхгүй сайхан амьдрах. Хоёрдугаарт эрүүл байх, хүүхдийг зөв хүмүүжүүлэх. Гуравдугаарт хамгийн гол нь суурь хүмүүжилтэй, зөв хүн болгон хүмүүжүүлэх юм. Ийм байхад хуучны заавал ч үгүй инженер, эмч, дээд мэргэжилтэй болгоно гэсэн ойлголтоосоо монголчууд салах хэрэгтэй. Мэргэжилтэй ажилчид хэрэгтэй. Би гурван дипломтой гэж хүрч ирдэг. Яах гээд хэний үүрэг даалгавраар энэ дипломуудыг авах ёстой гэж. Үндсэндээ баахан дипломтой малчид бий болоод байна л даа. Ээж, аав нь малаа зараад миний хүү дээд сургуульд сурч байгаа гэж байх шаардлага заавал байна уу. Монголчууд социализмын үе суусан бүх хүн дипломтой байх ёстой гэсэн бодлоос ойрмогхон салах байх. Хүн өнөөдөр гагнуурчин хийгээд сая төгрөгийн цалин авч байна. Сайн мужаан, өрлөгчин, шаварчин хэрэгтэй. Ардчилсан нийгэмд хэр хэмжээгээр ажиллаж хөдөлмөрлөнө түүнийхээ хэрээр цалин урамшууллаа авна. Хүн өөрийнхөө хүсэл мөрөөдлийн дагуу явах ёстой. Би ч гэсэн наймааны дундуур багш нарын наагуур цаагуур гүйж байснаа одоо бодоход яах гэж ч тэгж байсан юм гэж бодогддог. Цаг заваа тэгж зарцуулах шаардлага надад байсан ч юм билүү, үгүй ч юм билүү. -Бизнес хийж байгаа хүмүүс улс төрийг сонгох хандлага байдаг. Та улс төрд орох уу? -Хүн хийж чаддагаа зөв сайн хийгээд явбал болох юм болов уу. Заримдаа улс төр, төрийн албаны нөхдүүдийн хүнд суртал гаргаж асуудал үүсгэхэд бухимдахдаа би улс төр хийгээд явж чадна гэж бодох үе байдаг. Юутай ч тодорхой хэмжээгээр юм хийлээ. Би ойрд улс төрд орох талаар бодсон юм алга. -Та аль нам, хүчнийг дэмждэг вэ? -Аль ухаантай, эх орноо гэж бодож байгаа хүнийг дэмжинэ дээ. -Монгол Улсын хөгжилд саад бэрхшээлтэй юу байна. Та бизнес хийж хөдөлмөрлөж байгаагийн хувьд илүүтэй анзаарч яваа байх? -Хөдөөгөөс хот руу чиглэсэн нүүдэл, цөлжилт, тооны араас хөөцөлдөлгүй малаа чанаржуулах, бэлчээр гээд асуудлууд байна. Зарим аймагт 70-80 хувь нь ямаа эзэлж байх жишээтэй. Цөлжилт хүчтэй явагдахад тэр хэдэн сая мал нэг л мэдэхэд идэх юмгүй болно. Энэ болгоныг төрөөс бодлогоор зохицуулах шаардлагатай. Улаанбаатараас 500 км-ийн радиуст бэлчээрийн даац хэтэрсэн байна. Мэргэжлийн хүмүүстэй зөвлөлдөж байхад мал олшрохоороо олон наст ургамлын үрийг нь хаяхаас өмнө идчихдэг гэсэн. Энэ мэтийн жижиг сажиг асуудалд санаа зовнидог. 300 сумыг бололцоотой бол хурдхан нэгтгээд тодорхой хэмжээгээр арга хэмжээ аваасай гэж бодох юм. -Гэргий тань Монголын мисс Ч.Уянгалянхуа уран сайхны кинонд тоглосон гэх мэтээр олны хараанд өртөж явдаг бүсгүй. Та гэргийтэйгээ хэрхэн танилцаж байв? -Гэр бүлийн тухайд ярих шаардлага байна уу. -Таны баримталдаг зарчим? -Эр хүн хэлсэндээ хүрдэг байх. Амласан бол амлалтаа биелүүлэх ёстой. Би энд хүрнэ, хийж чадна гэсэн өмнөө зорилготой, түүнийхээ төлөө ажилладаг. Зүгээр сууж байгаад нэг мэдэхэд том амжилтад хүрнэ гэж байхгүй. Ухаалгаар маш сайн ажиллах хэрэгтэй. Өнөөдөр ямар ч бизнес юунаас ч эхэлж болно. Боломжууд байна. -Та хэзээ хамгийн их баярласан бэ? -Ганцаараа баярлахаас илүү хүн баярлуулах шиг сайхан юм үгүй. Амьдрал хүнд бэрх хүмүүс зөндөө байна. 1997 оноос орон гэргүй хүмүүсийг хооллож буян хийсэн. Орон гэргүй хүүхдүүдийн зэрэгцээ ядуу амьдралтай, гэртээ талхтай, талхгүй өлсч байгаа хүүхдүүд зөндөө бий. Захын хорооллоор явж ажилласан. Хараагүй, тахир дутуу, хөгжлийн бэрхшээлтэй хүмүүст гарын бэлэг тарааж жаахан ч атугай сэтгэлийг нь баярлуулахыг зорьсон. Баярласан хүмүүс дагуулж уйлуулчих гээд хэцүү байсан шүү. -Танай группын цаашид хийхээр төлөвлөж байгаа ажил юу байна? -"Сүү" ХХК-ийн хувьцаа эзэмшдэг гэж хэлсэн. Монголчууд олон сая малтай мөртлөө Хятад, Оросоос сүү авч хэрэглэх нь зохимжтой юу. Малчдаасаа сүү авч байгаа нь иргэд маань ч өдөр тутам шинэ, чанартай сүү хүртэнэ гэдэг сайхан. Төрөөс зөв бодлого явуулж ойрын хугацаанд өөрсдийгөө сүүгээр хангах боломжтой болох байх гэж, гаднаас сүү оруулж ирэхгүй болов уу гэж бодож байна. Хүн хооллож ундлах нь хэдийгээр бизнес ч гэлээ буянтай сайхан ажил. 
Б.Долзодмаа
