№914 (16604)
1987 оны нэгдүгээр сарын 16.
Хөдөлмөрчдийн санал бодол

<< Хүмүүсийн идэвх их сэргэж байна. Ажилчин, малчин, сэхээтэн хүмүүс төв, орон нутгийн нам, улсын байгууллагын удирдлагад хандаж, нам, улс, аж ахуйн байгууллагын ажлыг сайжруулах, хоцрогдол, дутагдлыг арилгахад чиглэсэн санал бүхий захидал, мэдээлэл бичих явдал нэмэгдэж байна. Хэвлэл, мэдээллийн хэрэгслээр дамжуулж санаа бодлоо илэрхийлэх явдал ч цөөнгүй байна. Хөдөлмөрчдийн захидал, мэдээллийн мөрөөр шалгаж үзэхэд үнэхээр ноцтой дутагдал илэрч, нам, улсын ажилд их тус хүргэж байгааг тэмдэглэх хэрэгтэй. Энэ бол нам, ард түмний нэгдэл улам батжиж. социалист ардчилал хөгжиж байгаагийн нэг чухал илрэл мөн >> гэж нөхөр Ж. Батмөнх МАХН-ын Төв хорооны 1986 оны арван хоёрдугаар сарын бүгд хурал дээр тавьсан илтгэлдээ тэмдэглэлээ. 

Хөдөлмөрчин хүний санал бодол нь нийгмийн гишүүдийн ухамсар, улс төр, хөдөлмөрийн идэвхжил байр суурийн түвшинг тодорхойлдог бөгөөд нам, ард түмний холбоог бэхжүүлж, ажил хэрэгт их тус хүргэдэг учраас хөдөлмөрчин олны санал бодлыг нам туйлын их анхаарч үздэг билээ. 

Одоо манай намын хэрэгжүүлж байгаа нийгэм, эдийн засгийн хөгжлийг түргэтгэх үйл явцын үр дүн, ажилчин, малчин, эрдэмтэн, нам, улсын байгууллагын удирдах хүмүүс, ер нь хөдөлмөрчин нэг бүрийн иргэний болон амьдралын идэвхтэй байр суурь, хариуцлага, санаачилгаас ихээхэн шалтгаалах болно. Хүн бүр өөрийгөө улс орныхоо жинхэнэ эзэн гэдгийг хэдий чинээ ухамсарлах тутам тэд нийгэм, улс төрийн амьдралд оролцох идэвх нь улам дээшилж, хамт олон, үйлдвэр, нэгдэл, сангийн аж ахуй, улмаар улс орны хэмжээний ажил хэргийн төлөө байнга санаа тавьж, үр ашигтай санал, санаачилга гаргахыг ёс суртахууныхаа хэм хэмжээ гэж үздэг юм. 

Улс орныхоо жинхэнэ эзэн хүн бол өөрийн шууд эрхэлсэн өдөр тутмынхаа хөдөлмөрт амжилт гаргаж улс нийгмийн хөгжилд тус нэмэр оруулахын зэрэгцээгээр хамт олны болон бусдын ажлын тухайд ч санаа тавьж санал бодлоо илэн далангүй хэлж тус болж явдаг эх оронч шинж чанартай байдаг билээ. Тийм хүн наад зах нь дутагдлын хажуугаар хажуугаар өнгөрч чаддаггүй юм. 1986 оны сүүлчээр Архангай аймгийн Цэцэрлэг сумын << Чөлөөт амьдрал >> нэгдлийн адуучин, БНМАУ-ын Ардын Их Хурлын депутат Л. Бямбадорж хамт олныхоо тухай сонинд бичсэн шүүмжлэлт өгүүлэл зүй ёсоор уншигч олны анхаарал татлаа. Энэ малчин, өнгөрсөн таван жилийн эхэнд зуу гаруй мянган малтай баян нэгдэл байснаа одоо малаа наян мянга хүртэл хорогдуулчихсан өөрийн нэгдлийн удирдлагын сэтгэл зовмоор, урагшгүй ажиллагааг жишээ баримтаар нотлон, санал бодлоо илэн далангүй бичсэн юм. Нэгдлийн маань ажил ийм урагшгүй байхад малчид бид чимээгүй явж яахан болох билээ >> гэж тэр үзсэн нь өнөөгийн хүмүүсийн нийгмийн идэвхтэй байр суурь санаа бодлын илрэл болжээ. 

Хөдөлмөрчин хүний санаа бодлыг анхааралтай сонсож ажил хэрэг болгох нь нам, төр, олон нийтийн байгууллагын удирдах ажилтны зарчимт үүрэг юм. Гэтэл хөдөлмөрчин хүний санал бодлыг ойшоож үздэггүй, тэр ч байтугай бүр хайхрамжгүй хандаж, хөсөрдүүлэн дур зоргоороо авирлах зохисгүй үзэгдэл цөөнгүй гардаг байна. Ялангуяа эмнэлэг, худалдаа, нийтийн хоол, ахуйн үйлчилгээтэй холбогдсон хөдөлмөрчдийн санал гомдол олонтаа гарч байгаа нь эдгээр салбарын ажил жигд сайжирч бас л хараахан чадаагүйн илрэл мөн. 

Манай оронд хэн ч, ямар ч асуудлаар санал бодлоо чөлөөтэй илэрхийлэх эрхтэй төдийгүй, тийм хэрэгцээ шаардлага улам нэмэгдэж байна. Ажил хэрэгтээ шүүмжлэлтэй хандан, хөдөлмөрийн хамт олны гүнд орж, тэдний идэвх санаачилгыг өрнүүлж, ил тод ажиллаж, илэн далангүй ярилцаж, бие биедээ харилцан өндөр шаардлага тавих бүтээлч арга барил нь нам, улсын ажлын нэг гол үзүүлэлт байх ёстой. 

Хөдөлмөрчин хүн санасан бодсоноо ил чөлөөтэй, илэн далангүй илэрхийлэх манай аж төрөх ёсны сайхан бололцоог дүүрэн ашиглаж түүний ажил хэрэгч чанар, ач холбогдлыг улам ч өндөрт өргөхийн оронд хувийн явцуу ашиг сонирхол, хоцрогдсон хүсэл эрмэлзэлдээ хөтлөгдөн бусдын нэр хүндийг доройтуулах, гүтгэх, бодит үнэнийг мушгин гуйвуулахыг оролддог зарим ухвар мөчид этгээдийн явууллагад ч тухай бүр цохилт өгч, нийгмийн шударга ёсонд харш чанарыг нь илчилж байвал зохино. Олны бодол санал нь манай хүмүүсийн нийгмийн идэвхийг илэрхийлэх чухал хэлбэр, амьдрал, үйлдвэрлэлийн гүнд ажил үйлс ямар байгааг танин мэдэхэд тус хүргэх мэдээллийн өвөрмөц хэрэглүүр байсан цагт ихээхэн үр өгөөжтэй болох ёстой. 

Олон түмний санал бодлын нэг том индэр, түүнийг төлөвшүүлэх, хөдөлмөрчин олны хараа хяналтыг ил тод байлгах чухал хэрэглүүр нь хэвлэл, мэдээллийн хэрэгсэл учраас хөдөлмөрчдийн захидал, санал, сэтгэгдлийг солилцуулах, ялангуяа манай ажлын ололтыг бататгах, дутагдлыг засах, нөөц бололцоог дайчлах энэхүү өвөрмөц хөшүүргийг далайцтай ашиглах ёстой. Төлөвлөгөөт зорилтыг гардан гүйцэтгэдэг хөдөлмөрийн хүмүүс өөрсдийн амьдрал, үйл ажиллагааныхаа явцад алив юмыг сэтгэн тунгааж, үнэлэн цэгнэх арвин туршлага хуримтлуулж, нарийн, мэдлэгтэй байдаг болохоор тэдний үнэлэлт дүгнэлт жинтэй, дуу хоолой нь ихээхэн үнэ цэнэтэй, өндөр ач холбогдолтой юм. Амьдралын шинэ хурц асуудлыг сөхөн тавьж, олон түмний санал сэтгэгдлийг солилцуулан зарчимчаар дүгнэж, ийм уур амьсгалыг бүрдүүлэхэд хэвлэл, мэдээллийн хэрэгслийн нэгэн адил хөдөлмөрчдийн захидал, мэдээлэл хүлээж авдаг нам, төр, олон нийтийн байгууллагууд үүрэг хариуцлагаа дээшлүүлж, ил тод байдлыг ханган, хөдөлмөрчдийн өргөдөл, гомдол, санал хүсэлтийг шуурхай барагдуулж, энэ ажилд хүнд суртал гаргахгүйгээр арга барилаа шинэчилж, эх орныхоо эзэн хүний ёсоор ажил, амьдралын идэвхтэй байр суурь баримталж, нийгмийн үйл хэргийн ашиг тусын төлөө оновчтой зөвөөр тавьсан хөдөлмөрчдийн санал бодлыг тухай бүр ажил хэрэг болгож байх нь намаас хүний хүчин зүйлийн нөлөөг дээшлүүлэх тухайд тавьж буй бодлогыг хэрэгжүүлэх үйлсийн нэг салшгүй бүрэлдэхүүн  хэсэг юм. 

