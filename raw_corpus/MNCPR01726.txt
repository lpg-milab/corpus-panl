Хуурамч дуслын шингэнд хууртсаар байх уу?

Монголчууд бид "дусал" хийлгэнэ гэж ярьдаг. Анагаахын нэрээрээ бол "Тарилгын шингэн". Дусал хийлгэхэд чанартайг нь сонгож хэрэглэх нь юу юунаас амин чухлаар тавигдах болжээ. Шинжлэх ухаан хөгжиж нарийсахын хэрээр бидний өмнө нь хэрэглэж байсан зүйлсийн утга чанар нэг л өдөр өөрчлөгдөн хувирч гайхшруулах болсон. Урьд нь манай улс тарилгын шингэний хэрэгцээнийхээ ихэнхийг ОХУ, Болгар, БНХАУ, ХБНГУ-аас импортоор авч, үлдсэн хувийг эмнэлгийн дотоод эмийн санд найруулан бэлддэг байсан байна. 
Тарилгын шингэний найрлагын ихэнх хувийг ус эзэлдгээс импортоор оруулж ирэх явцад "хөлдөх, халах" зэрэг үзэгдлүүдийн нөлөөгөөр шингэний чанарт өөрчлөлт гардаг байхыг үгүйсгэх аргагүй. Мөн түүнчлэн эмнэлгийн дотоод эмийн сангууд тарилгын шингэн бэлдэхдээ олон дахин ашигласан шилэнд, усаа зориулалтын шүүлтийн материалаар шүүлгүй, нэрмэл усны аппаратаар нэрээд л шингэнээ найруулдаг байжээ. Иймээс эмнэлгүүдийн дотоод эмийн сандаа найруулан бэлтгэдэг тарилгын шингэний үйлдвэрлэлийг Эрүүл мэндийн сайдын тушаалаар 2007 оны нэгдүгээр сарын 1-нээс эхлэн хориглосон нь үр дүнтэй сайн алхам болсон гэдэг. Учир нь Улсын мэргэжлийн хяналтын газрын шалгалтаар манай эмнэлгүүдийн тарилгын шингэний үйлдвэрлэл стандартын шаардлагын дөнгөж 17 хувийг хангасан дүнтэй гарсан нь зайлшгүй хориглох бодит үндэслэл болсон байна. Энгийнээр ойлговол айлууд, хувь хүмүүс чанаргүй "хулхи" спирт найруулж зардгаас ч долоон дор эрүүл мэндийн үр дүнг цаанаа гаргаж урт удаан хугацаанд явж ирсэн нь мэдээжийн хэрэг юм. Өнөөдөр манай улсад тарилгын шингэний олон улсын шаардлагад нийцсэн гэх тодотголтой үйлдвэрүүд шинээр бий болсон нь сайшаалтай. Тийм орчин үеийн үйлдвэрүүд GMP буюу эмийн үйлдвэрлэлд тавих дүрмийн үндсэн шаардлагуудыг хангасан байх ёстой гэнэ. Мэргэшсэн, мэргэжлийн боловсон хүчинтэй байх, үйлдвэрлэлийн байр стандартын дагуу баригдсан, шаардлага хангасан орчин үеийн тоног төхөөрөмжтэй байх, зориулалтын сав, баглаа, боодол хэрэглэдэг зэрэг шаардлагуудыг тухайн үйлдвэр биелүүлнэ гэдэг чанартай эм нийлүүлэх үндэс болдог байна. Гурван жилийн өмнөөс тарилгын шингэний анхны үйлдвэрүүд Монголд нээгджээ. Тухайн үед "Айвико" ХХК болон "Монгол Сино Жежинг фарма" ХХК-иуд бараг зэрэгцэж шахуу нээлт хийн үйл ажиллагаагаа эхэлж байсан бөгөөд тус үйлдвэрүүдийн үйл ажиллагаа өнөөдөр ямар түвшинд байгааг эргэн сонирхоход буруудах зүйлгүй. Ингэхдээ үйлдвэрүүдийг сайн, муу ажилладаг гэж дүгнэж магтах гэсэн хэрэг огтхон ч биш юм. Гагцхүү мэргэжлийн байгууллагууд л сайн мууг нь нягталж, ард иргэд чанартай, аюулгүй эмээр хангагдах эрхтэй. "Айвико" тарилгын шингэний үйлдвэрийн хувьд 2006 онд Монголын эмийн үйлдвэрүүдийн GMP "Эмийн үйлдвэрлэлд тавигдах ерөнхий шаардлага MNS 5524:2005" стандартын хэрэгжилтийг УМХГ-аас шалгахад Монголдоо "А" үнэлгээ авсан цорын ганц үйлдвэр гэж дүгнэсэн. Тэд жилд нэг сая тонн тарилгын шингэн үйлдвэрлэдэг гэж байв. Энэ нь тун ч бага тоо гэнэ. Тус үйлдвэрийн хамгийн сонирхол татсан зүйл бол тарилгын шингэн найруулдаг нэрмэл усаа бэлдэх дамжлага юм. Усыг нэрэхээс өмнө механик хольцоос шүүх, ион солилцоогоор зөөлрүүлэх, ялтсан шүүлтүүрээр шүүх, хэт ягаан туяагаар ариутгах зэрэг 16 дамжлагаар боловсруулсны дараа гурван шаталсан нэрлэгээр нэрдэг юм байна. Хүний биеийн 70-80 хувийг ус эзэлдэг тул судсаар юүлж буй тарилгын шингэний чанарт усны чанар шийдвэрлэх нөлөө үзүүлдэг байна. Мөн үйлдвэрлэлийн боловсон хүчний хангамж бол эмийн үйлдвэрлэлийн хамгийн чухал шаардлагын нэг бөгөөд тус үйлдвэр одоогоор 14 эм зүйч мөн түүнчлэн эм найруулагч, микробиологич, биохимич зэрэг нарийн мэргэжлийн, мэргэшсэн боловсон хүчнүүд ажиллаж байгаад бахархах сэтгэл төрлөө. Тарилгын шингэний савлагаа нь тэс ондоо. Сүүлийн үед хөгжингүй орнуудад тарилгын шингэний 80 орчим хувийг РҮС уутанд савладагтай адилаар тус үйлдвэр нь мөн РҮС уутанд шингэнээ савлаад гадуур нь PE уутанд давхар савладаг. Уг савлагаа нь тээвэрлэхэд гэмтдэггүй, өвлийн хүйтэнд хөлддөггүй, вакуум савлагаатай гэх зэрэг олон сайн талтай. Энэ мэтчилэн дурьдаад байвал олон давуу талтай тарилгын шингэнийг үйлдвэрлэж байна. Жилд таван сая тарилгын шингэн үйлдвэрлэх хүчин чадалтай гэгдэх "Монгол Сино Жежинг фарма" үйлдвэрийн үйл ажиллагааг мөн сонирхлоо. Уг үйлдвэрүүд хоёулаа дараалан нээгдэж, үйл ажиллагаагаа эхэлж байсныг би дээр дурьдсан билээ. Гэтэл Монголд үйл ажиллагааг явуулж буй тарилгын шингэний хоёрхон үйлдвэрийн үйл ажиллагаа хоорондоо асар их ялгаатай байгаа нь гайхширал төрүүллээ. Монголын эмийн зах зээлд үйлдвэрлэл эрхэлж, тарилгын шингэн нийлүүлж байгаа энэ газрын үйлдвэрлэл эрхэлсэн захирал нь мэргэжлийн бус хятад хүн, үйлдвэрийн технологич, эм шинжлэгч нар нь "эм зүйч" мэргэжилтэй гэх боловч эм барих лицензийн хугацаа нь дууссан, зөвшөөрөлгүй хятадууд ажилладаг байсан бөгөөд эм зүйч мэргэжилтэй монгол хүн ганцхан байдаг юм байна. УМХГ-ын тус үйлдвэрт хийсэн шалгалтаар хүн хүчний хангамж стандартын шаардлага хангахгүй байсны улмаас үйлдвэрийн үйл ажиллагааг түр хугацаагаар хаажээ. Иймд уг үйлдвэрийн дотоод үйл ажиллагаа, бүтээгдэхүүний талаархи бусад дэлгэрэнгүй мэдээллийг та бүхэнд өгөх боломжгүй болов. Эмийн үйлдвэрлэлийн дүрэм "GMP"-ийн үндсэн шаардлагуудын зөвхөн нэг нь болох мэргэжлийн, мэргэшсэн хүн хүчний хангамж хангалтгүй мөртлөө эмийн үйлдвэрлэл, тэр дундаа судсаар юүлдэг тарилгын шингэний үйлдвэрлэл эрхэлж байгаа нь энэ үйлдвэрийн "Монголд үйлдвэрлэв" гэсэн шошготой эмийн чанарт эргэлзээ төрж байгааг нуух юун. Мэргэжлийн хяналтын байгууллагууд ч ямар үйлдвэрийн бүтээгдэхүүн чанартайг нь зарлаж иргэдээ зөв мэдээллээр хангах шаардлагатай. Өнөөдөр уул уурхайн үйлдвэрлэлд ашиглаж байгаа мөнгөн ус, цианитийн хор байгаль орчин, хүний эрүүл мэндэд илт аюул занал учруулах болсон. Харин бид хэдэн зуун сая литрээр нь хэрэглэдэг дуслын шингэнээ хуурамч эсэхийг нь мэдэж, чанартайг нь сонгож хэрэглэх эрхтэй. Тийм шаардлага ч илт үгүйлэгдсээр байна. 
Ш.Санаа