№53(15702)
1984 ОНЫ ГУРАВДУГААР САРЫН 2
Улс, хөдөлмөрийн сахилга

МАХН-ын Төв Хорооны VII бүгд хурал дээр хэлсэн үгэндээ нөхөр Ю, Цэдэнбал << Намын байгууллагын хүмүүжил, зохион байгуулалтын ажлын хурц үзүүрийг нам, улс, хөдөлмөрийн сахилгыг бүх талаар бэхжүүлэх, даалгасан ажлын төлөө нам, улс, олон нийтийн бүх шатны байгууллагын ажилтны хариуцлагыг өндөржүүлэхэд жинхэнэ ёсоор чиглүүлж байвал зохино >> гэж заасан билээ. 

Улсын сахилгыг бэхжүүлэх гол арга нь социалист төрөөс тогтоосон хууль тогтоомжийг улс, хоршоолол олон нийтийн бүх байгууллага, тэдгээрийн удирдах болон гүйцэтгэх ажилтнууд гуйвалтгүй хэрэгжүүлэх явдал юм. Улсын төлөвлөгөө таслах, аж ахуйн гэрээг үл биелүүлэх, улс нийтийн өмч хөрөнгөд аж ахуйч биш хандах, төсөв хэтрүүлэх, буруу зарцуулах, захиалгагүй буюу гүйлгээгүй эсхүл хэрэгцээ шаардлагагүй бүтээгдэхүүн үйлдвэрлэх, салбарын болон байгууллагын явцуу сонирхлыг хичээж улс, хөдөлмөрчдийн эрх ашигт хохирол учруулах, байгаль орчинд хүйтэн цэвдэг хандах, бүтээгдэхүүний чанар, ангилал, стандартын шаардлагыг хангахгүй байх зэрэг янз бүрийн хэлбэрээр улсын сахилга зөрчих дутагдал гарч байна. 

Энэ оны нэгдүгээр сард Ой, Модны аж үйлдвэрийн Яамны харьяа 27 газар, Нийтийн аж ахуй, Үйлчилгээний Яамны харьяа 10 газар бүтээгдэхүүн борлуулах төлөвлөгөө тасалсны гадна чанарын нэгдүгээр ангийн бүтээгдэхүүн үйлдвэрлэх төлөвлөгөөг Шаазангийн үйлдвэр, Дулаанхааны мод дамжуулах бааз, Өмнөговь аймгийн хүнсний үйлдвэр 42-70 хувь тасалдуулжээ. 

Түүнчлэн зарим албан тушаалтнаас нам, улсыг хууран мэхлэх, худал мэдээлэх, хувийн ашиг завшаан хичээх, ая хал засах, нүүр хал харж эд хөрөнгөд шунах, эрх мэдлээ буруу ашиглаж элдэв хэлбэрээр улсын сахилга зөрчиж байгаа баримт ч байна. 

Халх голын сангийн аж ахуйд инженер гидротехникчээр ажиллаж байсан Д. Базарсад гэгч албан үүрэгт ажилдаа хариуцлагагүй хандсанаас түүний хариуцсан гүн өрмийн хорь гаруй худгийн тоног төхөөрөмж эвдэрч тоногдон улсад ихээхэн хэмжээний хохирол учруулжээ. Архангай аймгийн холбооны газрын дарга Ч. Жамсран албан тушаалаа хортойгоор ашиглан хөрөнгө завшиж улсын хөрөнгөөр амин хувьдаа байшин бариулах, түүнчлэн ая тал засах замаар байгууллагынхаа бараг бүх хүнд их хэмжээний мөнгө зээлээр өгч санхүүгийн журмыг ноцтой зөрчиж байжээ. 

1983 онд аж ахуйн гэрээний үүргээ зохих ёсоор биелүүлээгүйгээс Завхан аймаг, Дархан хотын барилгын байгууллагууд 517 удаа бүгд 139 - 657 мянган төгрөгийн торгууль хүлээн үргүй зардал гаргасан байхад тэндхийн нэг ч албан тушаалтанд зохих хариуцлага хүлээлгээгүй өнгөрчээ. 

Улс ардын аж ахуйн нийт салбар, нийгмийн амьдралын бүх хүрээнд тогтоосон хатуу зохион байгуулалт, нарийн дэг журмыг чанд сахихад хөдөлмөрийн сахилга онцгой ач холбогдолтой юм. Нийгмийн тустай хөдөлмөр эрхэлж байгаа ажилчин, албан хаагч хүн бүр БНМАУ-ын хуулиар тогтоосон хөдөлмөрлөх үүргээ туйлын үнэнч шударгаар биелүүлж, эрхээ зөв эдлэх нь хөдөлмөрийн сахилгын гол хэмжүүр мөн. 

Хөдөлмөрийн сахилга зөрчсөнөөс тухайн хамт олны улс төр, нийгмийн идэвхийг өрнүүлэх, хөдөлмөрийн бүтээмжийг дээшлүүлэх, байгууллагын хэвийн ажиллагааг хангаж, намаас тавьж байгаа шинэ өндөр зорилт шаардлагыг бүрэн хэрэгжүүлэхэд багагүй саад учруулж байна. Улаанбаатарын төмөр бетоны заводад ажлын цагийн гарздал ихэссэнээс энэ оны эхний сарын үйлдвэрлэлийн төлөвлөгөөг тасалжээ. 

Улс, хөдөлмөрийн сахилга зөрчих явдал аль ч системийн байгууллагад бүрэн арилахгүй байгаа бөгөөд харин ч салбарынхаа онцлогоос болж өөр, өөр байдалтай өвөрмөц онцлогтойгоор илрэн гарч байгааг судлан үзэж цаашид зохих арга хэмжээ авч хэрэгжүүлэх шаардлагатай байна, 

Ой, модны аж үйлдвэрийн салбарт ойн баялгийг арчлан хамгаалах, зөв зохистой ашиглах тухай хууль тогтоомжийн заалтыг цөөнгүй зөрчиж байгаагаа төлөвлөгөө биелүүлэх явцад зайлшгүй тийм хохирол, зөрчил гарч байх юм шиг өрөөсгөлөөр ойлгож, тууштай тэмцэл хийхгүй байна. 

Иймд сахилга алдсан илрэл бүртэй, тийм гэм буруутай хүн бүртэй эвлэршгүй тэмцдэг нөхцөл байдал бий болгоход хамт олны гишүүн бүрийн идэвхийг өрнүүлэн, нийгмийн тустай хөдөлмөрөөс зайлсхийгчид, ажил таслагчид, залхууран хойш суугчид, архичид зэрэг нийгэмд өгснөөсөө илүү ихийг авахын хойноос шунахайрагч этгээдтэй хатуу тэмцэж, авах арга хэмжээний үр нөлөөг эрс сайжруулах хэрэгтэй байна. 

Улсын болон хөдөлмөрийн сахилга зөрчигчдөд нам, олон нийтийн байгууллагаас хүлээлгэх арга хэмжээг хүчтэй болгохын зэрэгцээ хууль хяналтын байгууллагаас ногдуулах материалын болон хууль зүйн хариуцлагыг зэв зохиостой хэрэглэх нь урьдчилан сэргийлэх чухал ач холбогдолтой юм. 

Хууль, хяналтын байгууллагаас улсын болон хөдөлмөрийн сахилга зөрчих явдлын гол шалтгааныг илрүүлэн арилгаж таслан зогсоох талаар санаачлан зохиож байгаа зарим ажил хангалтгүй, үр дүн нь муу, арга барил нь мохоо байгаагаас зөрчил, гажуудал гаргагчдыг зөвхөн шүүмжилж ярих, шийтгэх төдийгөөс хэтрэхгүй байгаа баримт ч цөөнгүй байна. 

Иймд улсын болон хөдөлмөрийн сахилгыг гуйвалтгүй чанд сахиулах талаар хууль хяналтын байгууллага хамтын ажиллагаагаа улам сайжруулж нэгдсэн тодорхой зорилт дэвшүүлж, үр дүнтэй, өгөөж сайтай ажиллах шаардлага тулгарч байна. Нөгөө талаар улс, хөдөлмөрийн сахилга, дэг журмыг тодорхойлон тогтоосон хууль дүрмийг тайлбарлан таниулах, сурталчлах ажлыг бүх талаар өргөтгөн сайжруулбал зохино. Улсын болон хөдөлмөрийн сахилгыг бэхжүүлэхэд нам, улс, олон нийтийн болон хууль, хяналтын байгууллагын хүчийг нэгтгэн чиглүүлж, тодорхой зорилттой ажиллуулан үр дүнг нь тухай бүр нэгтгэн дүгнэлт ажилтан нь бүх шатны намын байгууллагын чухал зорилт болж байна. 

