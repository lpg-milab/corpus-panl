№191 (17094)     
1988 оны наймдугаар сарын 10.
Хурга ялгах ажил

Бог малын төл бойжуулах хариуцлагатай ажлын эцсийн үе шат намар хурга, ишиг ялгаснаар дуусдаг. Урьд жил нь малаа хэрхэн таргалуулсан, бог малын хээлтүүлгийг аль хэр хийсэн, мал өвөлжүүлж, хаваржуулах, төл бойжуулах шат дараалсан олон ажлын эцсийн үр дүн ямар болсныг дүгнэж, малчин, төлчин, мэргэжилтэн нарт нэмэгдэл хөлс, шагнал урамшуулал олгох эсэхийг энэ үед шийддэг билээ. Нөгөөтэйгүүр түүнийг хэрхэн зохион байгуулснаас ирэх өвөл, хавар мал сүргээ онд оруулах, дараа жилийн төл бойжуулах ажлын хувь заяа ч ихээхэн хамаардаг. Иймээс богийн төл ялгаж суурилах ажлыг бэлтгэл, зохион байгуулалт сайтайгаар богино хугацаанд хийж дуусгах нь онцгой чухал юм. Ялангуяа 1988 онд нэлээд аймаг, суманд бэлчээрийн ургац тааруу байгаа учир жилийн жилд малын хорогдлын ихэнх хувийг ззэлдэг нэг хүртэлх насны малын талаар урьд урьдаас илүү анхаарч төл ялгах ажлыг Шуурхай зохион байгуулах шаардлага гарав. Булган зэрэг зарим аймагт энэ жилийн бенгаль, цаг агаарын нөхцөл байдлыг зөв зүйтэй үнэлснээс богийн төл ялгах ажлыг цаг алдалгүй яаравчлан хийж байна. 

Бог малын төлийг ялгаж суурилах үеэр нийт төлд зоомал эмнэлгийн үзлэг хийж, хурга, ишгийг биеийн өсөлт, хүч тарга, жингээр гурав ангилан суурь зохион байгуулж, малчдын хөдөлмөрийн хөлсийг тэр үзлэгийн дүнтэй шууд холбож өгдөг шинэ арга барил мал аж ахуйд нэвтэрсэн юм. Үүний үрээр төл бойжуулах хугацааг зөв тогтоох, ажилдаа дэвшилт арга барил нэвтрүүлэх, бойжуулсан төл бүрийг чанарын дээд бүлэгт тэнцүүлж, гуравдугаар бүлгийн туранхай, хэнз, давжаа төлийн тоог эрс цөөлөхийн төлөө хүмүүс ихээхэн чармайж үр дүнд хүрч байна. Гэхдээ богийн төл ялгаж суурилах ажилд хэт хуучирсан сэтгэлгээгээр ёс төдий хандах, мал сүргийг сайн чанарын төлөөр нөхөн өсгөх бодлогыг умартаж, нэр төр хөөцөлдөх, эдийн засгийн үр ашгийг алс хэтийн байдлаар тооцоолдоггүй дутагдал байгаад хэрэггүй. 

Өнгөрсөн жилүүдэд төл ялгах ажлыг хэлбэрдэж ор нэр болгосноос чанараар нь зохих бүлэгт оруулж ангилан ялгахгүй хольж суурилах, өсөлт, хүч тарга муутай төлийг тэжээж онд оруулахаас бэрхшээж доод бүлэгт яаран ялгаад оторлон таргалуулж, шахаж бордохгүйгээр бөөнөөр нядалснаас хөдөлмөрчдийн хэрэгцээ хангаж чадахгүй мах бэлтгэж ихээхэн хохирол гаргаж баЙсныг мартах ёсгүй. 

Ноднин жил Завхан, Хэнтий, Увс, Дорноговь, Төв аймаг туйлын хариуцлагагүй хандаж, аравдугаар сар гарсан хойно сүүлчийн сууриас хурга, ишгийг ялгаж байв. Энэчлэн төл ялгах ажлыг үл тоомсорлон хугацаа сунжруулдаг, дахин дахин шаардуулсаар цас, хүйтний түрүүчээр ялгасан болж бэлтгэлгүй өвөлжөөнд хэт олноор суурилан зутрааж хорогдуулдаг дутагдал давтагдсаар байна. Төлийг оройтуулж ялгаснаас олигтой тарга хүч авч чадахгүй, хоорондоо ч ижилсэхийн завдалгүй өвөлтэй учирч анхны цаснаар зутарч, улмаар хариг цагийн ая даахгүй олноор хорогддог гашуун үнэнээс сургамж авах хэрэгтэй. Хурга, ишгийг байгаль, цаг уурын ямар нөхцөлд аж ахуйн аль хэр бэлтгэлтэй газарт яаж ялгаж суурилан өвөлжүүлэхийг аж ахуй бүр өөрсдөө тогтоон шийдвэрлэх шаардлагатай. 

Ялгаж суурилсан төл малыг сайн өвөлжөө, шимтэй зовлон өвс тэжээл, ойр нөмөр бэлчээртэй газарт дадлага туршлагатай малчдад өгч маллуулахыг хичээх, хэрвээ шинэ залуу малчдад төл маллуулахад хүрвэл тэднийг тэргүүний, хашир малчинд даалгаж давхар хариуцуулахаар суурь бүрдүүлэх арга хэмжээг авах нь зүйтэй. Төл мал ялган суурилж малладаг хүмүүсийн дотроос 100 гаруй малчин улсын аваргын хүндтэй алдрыг хүртсэн байна. Тийм тэргүүний хүмүүсээ түшиглэж төл мал маллагчдын хэсгийг түр зохион байгуулах, өрх, суурь, гэр бүл, ах дүүсээрээ төл малыг тодорхой хугацаагаар гэрээлэн авч маллах шинэ хэлбэрийн ажлыг орон нутгийн хөдөө аж ахуйн байгууллага санаачилга гаргаж үүсгэн зохион байгуулбал зохино. 

Нэг хүнд ногдох малын тоог хөдөлмөр зохион байгуулалтын шинэчилсэн нормоос цааш хэтрүүлж, нэг хотонд хэт олон мал байлгах нь үхэл хорогдлын үүд хаалга нээж аж ахуйд хохирол учруулдгийг харгалзан орон нутгийнхаа хүн хүчний нөөцийг дайчилж бэлчээрийн даац, худаг, усны хүрэлцээ, хашаа байрны багтаамжид тохирсон боломжтой тоогоор суурилах нь зүйтэй. 

Сүрэг сэлбэх төлийг бэлчээр отроор сайн таргалуулж тохитой өвөлжүүлэх, өсөлт муутай, давжаа төлийг сөлтэй бэлчээр, ногоон тэжээл тарьсан талбайд зориуд оруулан таргалуулж шахаж бордож улсаас тогтоосон жинд хүргэсний дараа нядалж борлуулах буюу тусгайлан суурилж өвөлжүүлэхийг ашигтай талаас нь шийдвэрлэх хэрэгтэй. 

Намар улсын бэлтгэлд хурга нийлүүлдэг хөдөө аж ахуйн нэгдэл, сангийн аж ахуйнууд тухайн жилдээ л малаа өсгөсөн нэр зүүж байвал сүргийн чанар хамаагүй гэсэн байдлаар хандан, жин дарж толгой хэмнэхийг нь олзуурхаж, сүрэг сэлбэх төлийнхөө аль торниун сайныг бэлтгэлд өгөөд мууг авч үлдээдэг явцгүй аргыг шийдвэртэй өөрчлөх ёстой. Түүнчлэн мал хорогдуулсан нэр хүлээхгүйн тулд ядар дорой төлийг тэжээж арчлахын оронд амар хялбарыг хичээж, өвлийн хүйтнээс урьдаж бүгдийг нядалдаг арчаагүй буруу хандлагыг таслан зогсоох цаг болжээ. 

Ишиг ялгах тухайд бол хурганы адил чанараар ангилах үзлэгийг хийж ажлынхаа дүнг гаргах нь зайлшгүй боловч харин эхээс хэдийд ялгаж, сууринг яаж зохион байгуулахыг тухайн жилийн бэлчээр, ус, цаг уурын нөхцөл, малын тарга хүчний байдлыг харгалзан нэгдэл, аж ахуй өөрсдөө шийдвэрлэх нь дээр юм. 

Бог малын төл ялгах, мал сүргийн намрын үзлэг, заазлалт, суурь зохион байгуулалтыг богино хугацаанд, бэлтгэл сайтай хийхэд тухайн аж ахуйн хүч бололцоог бүрэн чиглүүлж, удирдлага, зохион байгуулалт, хяналт шалгалтыг хүчтэй болгоход орон нутгийн захиргаа, хяналт шалгалтын байгууллага ажлаа чиглүүлэх хэрэгтэй. 

