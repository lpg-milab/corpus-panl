№257 (16534)               
1986 оны аравдугаар сарын 27.
Техникийн дэвшил хөгжлийн  хурдасгуур

МАХН-ын XIX их хурлаас << Шинжлэх ухаан, техникийн ололтыг ашиглахтай холбогдолгүй шийдэх үйлдвэрлэлийн болон нийгмийн нэг ч асуудал байхгүй >> гэж улс ардын аж ахуйн бүх салбарын хөгжлийг нийтэд нь хурдасгах, нийгмийн үйлдвэрлэлийн үр ашгийг дээшлүүлэх, бүтээгдэхүүний чанарыг сайжруулахад удирдамжийн ач холбогдолтой заалт өгсөн юм. 

Нам, засгаас авч байгаа олон талт арга хэмжээний үр дүнд улс ардын аж ахуйн бүх салбарт орчин үеийн өндөр бүтээмжит техник, төхөөрөмж өргөн нэвтэрч, үйлдвэрлэлийн автоматжилт, механикжилтын түвшин хэлбэрэлтгүй дээшилж байна. Өнгөрсөн таван жилд нийт хөрөнгө оруулалтын гуравны нэг орчмыг үндсэн фондын идэвхтэй хэсгийг нэмэгдүүлэхэд зориулснаар хөдөлмерийн фонд зэвсэглэмж ихээхэн дээшилж, ажлын нөхцөлийг сайжруулах, гар ажиллагааг механикжуулах талаар тодорхой ахиц гарлаа. Цахилгаан, дулааны эрчим хүч гаргах, ноос, арьс шир, мод боловсруулах хүнсний болон өргөн хэрэглээний бүтээгдэхүүн үйлдвэрлэх, хөрс боловсруулах, түүний элэгдэлтэй тэмцэх, ачаа тээвэр, харилцаа холбооны ажил, үйлчилгээ гүйцэтгэх зэрэг нийгмийн үйлдвэрлэл, зохион байгуулалтыг олон салбарт техникийн дэвшлийг нэвтрүүлэх явц түргэсч, бүтээгдэхүүн, ажил, үйлчилгээний чанарт зарим ахиц гарч байна. Өндөр параметрийн зуух, турбин, тасралтгүй ажиллагаатай урсгал шугам, программын удирдлага бүхий автомат суурь машин, тооцоолох электрон машин, радиорелейн тулам, сансрын холбооны төхөөрөмж зэрэг орчин үеийн өндөр бүтээлт техник манай орны улс ардын аж ахуйд зохих байр суурь эзлэх болов. 

Инженер техникийн боловсон хүчний мэдлэг чадвар, ажлын дадлага дээшилж программчилсан удирдлагатай автомат төхөөрөмж зэрэг орчин үеийн дэвшилтэт техникийг чадамгай эзэмшихийн зэрэгцээ зарим тоног төхөөрөмжийг өөрийн оронд зохион бүтээх, үйлдвэрлэх. эхлэл хийж байна. Гэвч техникийн дэвшил нэвтрүүлэх ажил улс ардын аж ахуйн бүх салбарт жигд биш байна. Ялангуяа барилга, худалдаа, нийтийн хоол, ахуйн үйлчилгээний салбарын автоматжилт, механикжилтын түвшин доогуур, бүтээмж муутай тоног төхөөрөмж зонхилж байна. Эдгээр салбарыг техникийн дэвшил нэвтрүүлэх ажлыг шинэ шатанд гаргаж, ЗХУ болон ах дүү социалист бусад оронд гарч байгаа туршлагыг бүтээлч нэвтрүүлэх нь хойшлуулшгүй зорилт мөн. 

Техникийн Дэвшил нэвтрүүлэх ажлын төлөвлөлт хангалтгүй, шинэ техникийн захиалгыг үндэслэл, судалгаа муутай хийж байгаагаас гадаад орнуудаас ихээхэн хөрөнгө зарж авчирсан өндөр хүч чадалтай шинэ тоног төхөөрөмжийг ашиглахгүй, хадгалах, сул зогсоодог дутагдал гарсаар байна. Оны эхний есөн сарын байдлаар ашиглалтгүй хадгалж байгаа тоног төхөөрөмжийн 60 гаруй хувь нь Түлш, эрчим хүчний үйлдвэрийн Яам, Геологи, уул уурхайн үйлдвэрийн Яам, Хөнгөн, хүнсний үйлдвэрийн Яам, Хөдөө аж ахуйн Яамны харьяа үйлдвэрүүдэд байгаад дээрх яамд тодорхой дүгнэлт хийж шинэ техник ашиглалтыг сайжруулах талаар үр дүн өгөхүйц дорвитой ажил зохиох шаардлагатай байна. Техникийн дэвшил нэвтрүүлэх нэгдсэн бодлого боловсруулж хэрэгжүүлэх талаар Шинжлэх ухаан техникийн улсын хороо ч тодорхой санаачилга гарган яамдаас энэ талаар хийх ажилд тавих хяналтыг чанаржуулах хэрэгтэй. 

Шинэ тоног төхөөрөмжийн дийлэнх нь программчилсан удирдлагатай, автомат ажиллагаатай болж байгаа өнөө үед дэвшилтэт техник нэвтрүүлэхийн өмнө тэнд ажиллах хүмүүсийг урьдчилан сайтар сургаж дадлагажуулах хэрэгтэй. Инженер техникчдийн ажлыг дүгнэхэд техникийн дэвшлийг нэвтрүүлэхэд оруулсан хувь нэмрийг нэг гол үзүүлэлт болгон авч үзэж байгаа ЗХУын үйлдвэрүүдийн туршлагыг судалж нэвтрүүлэх нь зүйтэй байна. 

Техникийн дэвшлийн нэвтрэлтийг түргэсгэх үйлдвэрлэлийн ажиллагааг автоматжуулах, механикжуулахад шинийг санаачлагчдын хувь нэмэр улам өсч байгааг саяхан болсон << ШБОС 86 >> үзэсгэлэн тодорхой харууллаа. Үзмэрүүдийн тэн хагасаас илүүг нь орчин үеийн техникийн дэвшлийг тусгасан автомат, хагас автомат машин төхөөрөмж, программчилсан удирдлагын хэсэг, урсгал шугам зэрэг эзэлж байлаа. Гэтэл энэ их хүч нөөцийг ихэнх яам газруудад хангалтгүй ашиглаж байна. Иймээс ч нэгэнт зохион бүтээсэн шинэ техник төхөөрөмжийг үзэсгэлэн, үзмэрт тавих, эсвэл бүтээсэн үйлдвэрт нь ганд ширхгээр ашиглах төдийгөөр хязгаарлаж байна. Үр ашигтай нь нэгэнт нотлогдсон машин механизмыг үйлдвэрлэлд нэвтрүүлэх ажлыг зоримог, ухаалаг зохион байгуулж тэдгээрийг шаардлагатай хэмжээгээр үйлдвэрлэх, сэлбэг хэрэгслээр найдвартай хангах асуудлыг ч нэгмөсөн шийдвэрлэж байх нь чухал юм. 

Техникийн дэвшил нэвтрүүлэх явдал салбарын яамдын үндсэн ажил боловч олонхи яам аж, ахуйн өдөр тутмын ажлаар хөөцөлдөн шинэ техник, технологи нэвтрүүлэх ажлыг урсгалд нь орхиж байна. Иймд техникийн дэвшлийн нэвтрэлтийг яамдын ажил дүгнэх нэг үндсэн үзүүлэлт болгож яамдаас харьяа үйлдвэр, аж ахуйн газруудад энэ талаар тавих шаардлага хяналтыг өндөржүүлэх хэрэгтэй. 

Шинээр нэвтрүүлсэн техник бүрийн бүтээмжийн өсөлт гаргаж байгаа бүтээгдэхүүний чанарт байнга хяналт тавих ёстой атал одоогоор техникийн дэвшил нэвтрүүлсний өгөөжийг нэгбүрчлэн тооцоолохгүй байгаагаас нилээд үйлдвэрт шинэ техник суурилуулсны үр дүн тодорхой харагдахгүй, зарим нөхцөлд хуучин үзүүлэлтээс буурах байдал ч гарч байна. Ийм учраас техникийн дэвшил нэвтрүүлэх ажлын үр дүнг тооцох журмыг боловсронгуй, тодорхой болгож түүний мөрдөлтөд тавих хяналтыг сайжруулбал зохино. 

Одоогийн төлөвлөлт, аж ахуйн механизмыг боловсронгуй болгох туршилтын хүрээнд ч техникийн дэвшлийг эрчимтэй нэвтрүүлэх асуудлыг тодорхой тусган, техник зохион байгуулалт, эдийн засгийн хөшүүргийг өргөн ашиглах хэрэгтэй байна. 

