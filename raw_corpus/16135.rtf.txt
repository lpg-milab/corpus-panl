№172     (16135)  
1985 оны долдугаар сарын 18.
Орон нутгийн зорилтот программ

МАХН-ын Төв Хорооны X бүгд хурлын шийдвэр ёсоор хөдөө аж ахуйг хөгжүүлэх, хүнсний хангамжийг сайжруулах зорилтот программыг хэрэгжүүлэх асуудлыг аймаг, хотын намын хорооны бүгд хурлуудаар саяхан хэлэлцэж, орон нутгийн аж ахуйн онцлог байдал, бүс нутгийн байгаль, цаг уурын нөхцөлийг харгалзсан тодорхой зорилт дэвшүүллээ. 

Мах, сүү, цөцгийн тос, өндөг, үр тариа, гурил, төмс, хүнсний ногоо зэрэг бүтээгдэхүүний үйлдвэрлэлийг нэмэгдүүлэх жил, таван жилийн хуваарьтайгаар улсаас өгсөн хяналтын тоог үндэслэн аймаг, хот бүр өөрийн программыг зохиож баталлаа. Түүнийг цаашид улам нарийвчлан сум, район, хороо зэрэг засаг захиргааны нэгж бүрт мөн журмын дагуу программ боловсруулан хэрэгжүүлэх ажил идэвхтэй эхлэн өрнөж байна. 

Орон нутгийн хөдөө аж ахуйг хөгжүүлэх, хүнсний хангамжийг сайжруулах зорилт нь улсын хэмжээний зорилтот программын салшгүй бүрэлдэхүүн хэсэг учраас түүнийг боловсруулах, хэрэгжүүлэх ажил үнэхээр хариуцлагатай, Өндөр шаардлагатай зүйл мөн. 

Зорилтот программ, төлөвлөгөөг боловсруулахдаа тухайн орон нутгийн бодит байдалд зарчмын дүн шинжилгээ хийж, оршиж байгаа дутагдлыг арилгах, байгаа нөөцийг бүрэн ашиглах, шинэ зүйл, дэвшилт арга ажиллагаа, тэргүүн туршлагыг дэлгэрүүлэх замаар Намын Төв Хорооны X бүгд хурлаас заасны дагуу нутаг дэвсгэртээ оршин суугч хүн амын хүнсний үндсэн нэрийн бүтээгдэхүүний хэрэгцээг аль болохоор өөрийн үйлдвэрлэлээр хангахад онцгой анхаарах ёстой. 

Ойрын жилүүдэд шийдвэрлэх нийгэм эдийн засгийн чухал ач холбогдолтой ур асуудлыг боловсруулахад буурь суурьтай хандаж, нөөц бололцоог дайчлах, тодорхой Санаачилга, бүтээлч эрэл хийх, нэгэнт дэвшүүлсэн зорилтыг биетэй арга хэмжээгээр бататгахад орон нутгийн нам, улс, олон нийтийн байгууллага, хөдөө аж ахуй, үйлдвэр, үйлчилгээ, соёл, боловсролын ажилтан, мэргэжилтнүүд шинэ арга барил, өндөр хариуцлага, идэвхтэйгээр хандах ёстой. 

Орон нутгийн зорилтот программ боловсруулах, хэрэгжүүлэхэд шинжлэх ухааны үндэслэл, нарийн тооцоонд тулгуурлан иж бүрэн бүтээлч, цогцолбор маягаар хандах, юуны урьд салбар, орон нутгийн болон үйлдвэр, аж ахуйн газрын хэрэгцээ, ашиг сонирхлыг зөв тодорхойлж, хөдөө аж ахуй, түүнд үйлчлэгч байгууллагын уялдааг төгөлдөржүүлэх, хүн амыг хүнсээр, үйлдвэрийг түүхий эдээр хангах зорилтын шүтэлцээг оновчтой тогтоож хүч, хөрөнгө, нийтийн анхаарлыг үндсэн үзүүлэлтэд төвлөрүүлбэл зохино. 

Ялангуяа тухайн нутгийн нөхцөлд зохицсон цэвэр үүлдрийн болон эрлийз, нутгийн шилмэл омгийн мал, ганд тэсвэртэй, хурдан болцтой таримлуудыг нутагшуулан тариалах замаар нэг малаас авах ашиг шим, гагаас авах ургацыг нэмэгдүүлэхэд голлон анхаарах нь хөдөө аж ахуйг эрчимжүүлж байх нэг чухал хөшүүрэг болох ёстой. 

Хөдөөгийн хүн амын хүнсний хангамжийг сайжруулахад хүнсний комбинат, гурил тэжээлийн үйлдвэр, гуанз, нядалгааны газар зэрэг орон нутгийн үйлдвэр, аж ахуйн газрууд, онцгой үүрэгтэй. Иймд мах, сүү бэлтгэж, боловсруулах, талх, нарийн боов үйлдвэрлэх технологи, тоног төхөөрөмжийг шинэчлэх, бүтээгдэхүүний нэр төрлийг олшруулж, амт үзэмж, хүрэлцээг сайжруулах зорилтыг тухайн үйлдвэрийн газар бүр программын аргаар одоо, ирээдүйн шаардлагын үүднээс шийдвэрлэх хэрэгтэй байна. Нэлээд аймгийн хүнсний үйлдвэрийн бүтээгдэхүүнд архи, ялангуяа жимс, жимсгэнээр үйлдвэрлэсэн согтууруулах ундааны зүйл багагүй хувийн жинтэй байгааг өөрчилж, төрөл бүрийн чанамал, агшаамал, мөхөөлдөс, жимсний шүүс, амтат болон хийжүүлсэн ус үйлдвэрлэх хэмжээг нэмэгдүүлэх нь орон нутгийн хүнсний үйлдвэрүүдийн инженер, техникч мэргэжилтнүүдийн санаачилга, үүргийн асуудал мөн. 

Түүнчлэн мах бэлтгэх ажлыг ихэнх аймаг, суманд гар аргаар кампаничлан хийдгээс өөх, мах, толгой шийр, дотор махны элдэв хорогдол их гардаг, нөгөөтэйгүүр хадгалах, тээвэрлэх, худалдаалах ажлын дутагдлаас болж махны болон хүнсний багагүй нөөц алдаж байна. 

Хөдөөгийн хөдөлмөрчид, айл өрхийн төдийгүй нийтийн хоолны газарт хоолны нарийн боловсронгуй болж чадаагүй, хольц, хачир багатай, тураг мах, гурил голлодог, хоолны нэр төрөл цөөнөөс шалтгаалж, хүнсний зүйл, ялангуяа махны зүй бусын хэрэглээ их байгааг өөрчлөн сайжруулах ажил орон нутгийн программд тусгалаа олох ёстой. 

Мал заазлах, оторлон таргалуулах, төл ялгах ажлыг чанартай хийж махны нөөцийг нэмэгдүүлэх, сааль сүү базааж, цагаан идээ сайтар бэлтгэн ашиглах, үр тариа, төмс, хүнсний ногооны үрэгдэл хорогдлыг багасгах, байгууллагын туслах аж ахуйд гахай, шувуу, туулай, зөгий үржүүлэн хүнсний нөөцийг арвижуулах, энэ талаар хөдөө нутгийн тэргүүний хамт олны туршлагыг хүнсний программ боловсруулах, хэрэгжүүлэхэд дайчилж ашиглах хэрэгтэй. 

Зүүнхараа хотын спирт, бал бурмын комбинат, туслах аж ахуйг сайн хөгжүүлж, жилд нэг сая төгрөгийн мах, сүү, өндөг, төмс, хүнсний ногоо авч 160 гаруй мянган төгрөгийн ашигтай ажилладаг болжээ. Баяннуурын районы нийт үйлдвэр, албан байгууллагын 90 гаруй хувь төмс, хүнсний ногоо тариалж, мал, гахай үржүүлж байна. Тэрчлэн байгалийн баялаг, жимс, жимсгэнэ, мөөг, ангийн мах, үүргэнэ, цулхир зэрэг төрөл бүрийн ургамал ногоо хүнсэнд хэрэглэдэг ардын уламжлалт заншлыг ч мартахгүй байх нь чухал. Аж ахуй соёлын салбаруудыг бүхэлд нь хамарсан цогцолбор ажил зохиож, аймаг, орон нутгийн хөдөлмөрчдийн хүнсний хангамжийг сайжруулахад нам, улсын байгууллага бүтээлч санаа тавьж зорилтот программыг хэрэгжүүлэхтэй холбогдуулан нам, засгаас удаа дараа авч байгаа арга хэмжээ, ойрын үед гаргасан чухал чухал тогтоол, шийдвэрийн хүч чадлыг зөв ашиглаж, санхүү эдийн засгийн тал бүрийн хөнгөлөлт, тааламжтай нөхцөлийг чадамгай хэрэглэж зорилтот программыг хэрэгжүүлэх нь орон нутгийн байгууллага, удирдах ажилтнуудын хойшлуулшгүй үүрэг мөн. 

