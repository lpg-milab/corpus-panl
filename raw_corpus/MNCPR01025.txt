Шинэ жилээр интернэтийн үнэ дахиад гурав дахин хямдарна

Мэдээлэл, харилцаа холбоо, технологийн газрын дарга Ч.Сайханбилэг "Хүмүүст дуулгах сайн мэдээ байгаа" хэмээн угтав. Гэсэн ч сүүлийн үед "Үнээ буулга" хэмээн Мобиком мэтийн "акул"-уудад шаардлага тавиад байгаа энэ эрхэм багагүй хэл амны бай болоод байгаа билээ.
Үүрэн холбооны гуравдагч операторыг тодруулах хичээл зүтгэлийнх нь дүнд зарим хэвлэл түүнийг хувьцаа эзэмшигч нууц ноёнтонгоор тодруулав. Харилцаа холбооны салбарын сүүлийн үеийн мэдээллийг түүнээс сонирхлоо. 
-Мобикомын үнийг буулгах тухай яриа нь замхарлаа гэж зарим хүн таныг шүүмжилж байна? -Замхраагүй ээ. Яриа хэлцэл явж байна. Давхар төлбөрөөс зайлсхийх гэсэн үндсэн зарчим баримталж байгаа.Үүрэн холбооны операторууд үнэ тарифаа буулгавал урсгал нэмэгдсэнээс бөглөрөл үүсч чанаргүй дуудлага ихсэн хүмүүс бухимдана гэдэг. Хэрвээ SKA зарчмыг хэрэгжүүлэхгүй бол оронд нь найман нөхцөлийг биелүүл гэж бид санал болгосон. Үүрэн холбооны хэрэглэгчдийн минутын үнийг бууруулах, хэрэглэгчдэд бухимдал төрүүлдэг клип, мессежний үйлчилгээний үнээ хямдруулахыг бид хүсч байгаа. Үүрэн операторууд хоорондоо холбогдохдоо дангаар төлбөр хариуцах зарчимд шилжвэл хэрэглэгчид хүрэх үнэ хоёр дахин буух юм. Ачаалал бага үед буюу оройн цагаар мөн амралтын өдрүүдэд үнийг тодорхой хувиар буулгахыг бас шаардсан. -22.00 цагаас хойш Мобикомын үнэ буурдаг юм биш үү? -Бид 21 цагаас өглөө 9 цаг хүртэл үнийг бууруул гэсэн. Мөн хугацаагаар шахаж үнэтэй карт борлуулахаа больж, дор хаяж энэ хугацааг зургаан сар болгох хэрэгтэй гэж үзэж байна. -Карт сунгах хугацаа гурван сар байдаг. Та үүнийг зургаан сар болгох тухай ярьж байна уу? -Тийм ээ. -Энэ бүхэн хэрэглэгчдийн хувьд чихэнд чимэгтэй сонсогдож байна л даа. Харин бизнес эрхлэгчид өөр нүдээр харах болов уу. Зах зээлийн зарчмаар үнийг зохицуулахын оронд төр шахалт үзүүлэх нь хэр зүй ёсны шаардлага вэ? -Үүрэн холбооны хувьд төр ганцхан харилцан холболт дээр л зохицуулт хийх боломжтой. Энэ хүрээндээ давхар төлбөрөөс зайлсхийх зарчмыг санал болгосон. Харин үүрэн холбооны операторууд "Манай нөхцөлд хүнд" гээд байгаа. Арван жилийн турш Мобикомын үнэ тогтооход төр хошуу дүрээгүй. Арван жил энэ компани монополь үнэ тогтоож ирсэн. Харин одоо бид бизнесийн төлөвлөгөөндөө өөрчлөлт оруулаач гэж хүсч байна. Эсвэл хүмүүст Мобикомын үнэ хямд санагдаж байвал бид энд оролцохгүй байж болно л доо. -Мэдээлэл, технологийн байнгын хороо энэ чиглэлээр нэг хэсэг баахан ярьсан. Мобикомын тариф бусад оронтой харьцуулбал өндөр гэж үү? -Бусад оронтой харьцуулбал ДНБ-ээр нь жиших ёстой. Нэг хүнд 10-аас доошгүй мянган ам.доллар ногддог орнуудтай 450 орчим ам.доллар ногддог Монголыг зүйрлэх боломжгүй. Мобиком өнөөдөр харилцаа холбооны зах зээл дээр монополь компани. "МЦХ" компаниас гурав дахин том шүү дээ. Монголын харилцаа холбооны зах зээлийн 70 хувийг энэ компани атгадаг. Энэ хугацаанд тэд 81.3 сая долларын цэвэр ашигтай ажилласан. Манай ямар ч салбарт зардлаа 5,5 дахин нугалсан ашиг олдог бизнес байдаггүй. Бүр ганзагачдын үед ч ийм байсныг мэдэхгүй. Ийм нөхцөлд үнэ бууруулахыг шаардах нь шударга биш гэж үү. -Мобиком монополь болчихсон юм бол монополийг задлах талаар төрөөс ямар нэгэн алхам хийнэ гэсэн үг үү? -Одоо хүртэл Мобиком монополь гэдгийг зарлаагүй байгаа. Эхний алхам болгож бид салбартаа монополь байгууллагуудаа зарлана. Шударга бус өрсөлдөөнийг хянан зохицуулах газартай хамтарч ажиллаж байгаа. -Тэгэхээр үүрэн холбооны гуравдагч операторын тухай ярих хэрэгтэй болох нь ээ? -Төрийн хоёр дахь оролцоо нь зах зээлийн өрсөлдөөн бий болгох. Гуравдагч оператор удахгүй ажиллаж эхэлнэ. Дэлхийн банк болон Европын сэргээн босголт банкныхан манай GSM -ийн долгионы хуваарилалтыг үр ашиггүй гэж тодорхойлсон. Манайх шиг давтамжийн зурвас дээр Москва хотод гурван ч GSM-ийн компани ажиллаж болж байна. Тэгэхээр дөрөв дэх GSM-ын оператор гарч ирэхийг үгүйсгэхгүй. Хэрвээ ингээд өндөр технологи дээр суурилсан монополь компани үнээ буулгахгүй бол энгийн технологи дээр суурилсан хямд үнэтэй өрсөлдөгч оруулж ирэхийг бас нөгөө талаас бодолцохоос өөр аргагүй болно. Бага үнэ төлөхийг хүссэн хэрэглэгчид зориулж Cityphone давхар орж ирж болох юм. -Ингэхэд өөрийг чинь гуравдагч үүрэн холбооны компанид хувьцаа эзэмшдэг гэцгээх юм? -Манай салбарт ямар нэг ажил хийгдэхээр миний нэр заавал холбогдох юм. Интернэтийн үнэ 2500 болохоор миний бизнес, компьютерийн үнэ 250-д хүрэхээр миний ашиг, гуравдагч орж ирэхээр бас л миний хувьцаа гэх. Ямар ч хөрөнгө оруулалт хийгээгүй хүн 60 хувийн хувьцаа эзэмшинэ гэдэгт итгэх эрүүл хүн байна уу. Одоохондоо "гэнэ лээ" гэх маягаар намайг гүтгээд байгаа. Хэн нэгэн нь хариуцлагаа даагаад гүтгэвэл би шууд шүүхэд хандана. Худлаа юмыг тойруулж 1000 давтаад байвал үнэн юм шиг болдог арга энд үйлчлэхгүй шүү гэж л хэлье. Эхэндээ ч элдвээр хэлүүлсээр цайрна гэдэг болсон мэт санагддаг байлаа. Сүүлдээ юм болгонд нэр холбогдохоор ийм нөхцөлд ажил хийх утга учир байна уу гэсэн бодол төрдөг боллоо. Төрд алба хашиж байгаа хүн болгоныг шууд л авлигачин гэх нь холгүй байна. Энэ маягаар удаан үргэлжилбэл төрд хэн зүтгэх юм бэ. -"МЦХ" компанийн 40 хувийн хувьцааг эзэмшдэг гэх Кореа телеком компани хөрөнгөө татах талаар мэдэгдэл хийсэн. Энэ талаар юу хэлэх вэ? -Ийм байр суурийг үнэхээр гайхсан. Бидэнд юу ч хэлээгүй байж гэнэт хэвлэлийн хурал зарлаж, тэгэхдээ сэтгүүлчдийг туслаач гэх маягаар хандсан нь гайхал төрүүлж байна. Шаардлагыг нь бодоод үзье л дээ. Алтны лицензтэй компани энд ухаад алт гарахгүй байна, хажуугийн алттай газрыг өгөхгүй бол гарч явлаа шүү гээд айлгаад байвал яах вэ. Үүнтэй л адил хэрэг. Би Сөүлд нисч очоод ийм юм яривал мэдрэл муутай хүн үү гэнэ биз дээ. Яагаад биднийг, монголчуудыг болохоор ийм дорд үздэг байнаа? Гадны хөрөнгө оруулагч орж ирж байна гэдгээрээ тухайн үедээ зөв л алхам байсан. Гэхдээ тэд хөрөнгө оруулалт хийлгүй арван жил болжээ. Сая долларын хөрөнгө оруулалт хийсэн ч түүнийгээ зээл хэлбэрээр хийгээд сүүлд нь буцаагаад авчихсан. Худалдаж авсан хувьцааны 4,5 сая доллараа ашгаараа буцаагаад авчихсан. Хөрөнгө оруулахаар хувь нь өөрчлөгдөнө гэсэн хачин юм яриад байдаг. Үүнийг зохицуулах зөндөө арга зам бий. Солонгос дэд захирал нь сарын 5000 долларын цалинтай. Үүнийг нь КТ биш МЦХ компани төлдөг. Монгол нэгдүгээр захирал нь болохоор 600-хан долларын цалинтай. Түүнийг нь жаахан нэмүүлэх гэхээр КТ хүлээж авдаггүй. МЦХ компанийн ашгийг нэмэгдүүлэх өчнөөн арга бий. Утасгүй суурин холбоо руу хүмүүс их орж байна. Гэртээ утас тавиулъя гэсэн хэдэн мянган өргөдөл ирэхэд "Тавьж чадахгүй, хөрөнгө оруулалт байхгүй" гэдэг. Гэтэл үүрэн холбооны салбарт хөрөнгө оруулах болохоор 10,20 саяар нь хийе гээд байдаг. Хувьчлал хийх хэрэгтэй. Гэхдээ цагийг нь олох учиртай. Зөв менежмэнт хийвэл МЦХ компанийн үнэ цэнэ одоогийнхоос нэмэгдэнэ гэдэгт би хувьдаа эргэлздэггүй. МЦХ компанийг засаг үнэхээр харж үздэг. Тэд хоёр ч удаа тендерт ороод шалгарч байсан. 2003 онд шалгаруулаад гэрээ хийх гэтэл манай үндсэн сүлжээг барьцаалж хийх гээд унасан. Дараагийн удаа нь ТӨХ-ны хамтын шийдвэрийг нэг ажилтнаар нь орлуулж гаргаад бүтэлгүйтсэн. Энэ бүхэндээ МЦХ компанийн удирдлага, тэр дундаа КТ хариуцлага хүлээсэн үү? Сүүлд манай үндсэн сүлжээг 20 жилийн онцгой эрхтэй эзэмшсэн 100 хувь Солонгосын монополь компани бий болох гээд байна, иймд онцгой эрхтэй эзэмших заалтаасаа татгалзаач гэсэн, тэд "Чадахгүй" гэсэн. Сая хэвлэлийн хурлын үеэр зөвшөөрсөн мэтээр ярьж байна лээ.Тэгж худлаа ярьж болохгүй. -НҮБ-ын дарга Кофи Аннан 100 долларын компьютер танилцуулж байна лээ. Ч.Сайханбилэгийн 250 долларын компьютер моодноос гарах нь энэ үү? -Бага буурай орны хүүхдүүдийг компьютертэй болгоход зориулсан хямд компьютер юм шүү дээ. Массачусетсийн их сургуулийн профессор туршилтын журмаар гаргасан. Туршилт амжилттай болсон учраас үйлдвэрлэлд нэвтрүүлэхээр хөөцөлдөж байгаа. Хэрэв үйлдвэрлэж эхэлбэл бид хөөцөлдөж Монголд оруулж ирнэ. Гэсэн ч манай их мэддэг хүмүүс шүүмжлэх байх л даа. Хүүхдүүдэд зориулсан наад захын үндсэн үзүүлэлт бүхий компьютер манай тансгуудад найдвартай гологдоно. Азийн компьютерийн үнээр буюу 250 доллараар санал болгоход биднийг шүүмжилж байсан. Дэлхий 100 доллараар хийхээр эрх биш үзүүлэлт нь муу гээд байлгүй ойлгох байлгүй дээ. Он гараад манай хөтөлбөр хоёрдугаар үедээ орно. Манайхан үзүүлэлтүүдийг нь голоод байна гээд "А" ангиллын компьютерийнхээ үзүүлэлтийг дээшлүүлж байгаа. Гэхдээ 250 доллараас үнэтэй болно. Бага үзүүлэлттэй гэж гологсод чимээгүй болох байх. Өрх гэрт очих компьютерийн үнэ жаахан нэмэгдэх болов уу. -Сайн мэдээгээ хуваалцаач? -Хоёр оны зааг дээр хүмүүст бэлэг барих юм. 6000-8000 доллар байсан интернэтийн урсгал 2500 болж хямдарсан. Хоёр мегабайтынх нь шүү дээ. Нэг нь 1250 гэсэн үг. Интернэтийн үйчилгээ үзүүлэгч компаниудад боломж гарсан ч хэрэглэгч рүү энэ үнэ очиж чадаагүй. Урд хойд хөршүүдтэйгээ Засгийн газрын нэрээр нэлээд сайн гэрээ хэлэлцээр хийгээд авлаа. Шинэ жил гэхэд Улаанбаатар хотод интернэтийн үнэ дахиад гурав илүү дахин унах нь ээ. Дээрх 1250 долларын урсгал 372 доллар болж хямдран Улаанбаатарт орж ирнэ. Монголд жинхэнэ утгаар өргөн зурвасын хэрэглээ хөгжиж, интернэтийн хурд хэд дахин нэмэгдэх боломжтой болно. Бид эцсийн хэрэглэгчдэд хамгийн хямдаар хүрэх арга замуудыг бэлтгэж байна. Төмөр замын удирдлага засгийн хөтөлбөрийг дэмжиж өртөгт суурилсан бус бодлогын чанартай үнэ өгч байгаад энэ дашрамд гүн талархал илэрхийлье. 
Б.Эгшиглэн

