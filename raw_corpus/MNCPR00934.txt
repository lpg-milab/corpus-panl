Монгол орны унаган байгаль, цэлмэг тэнгэр, шөнийн одод бүгд брэнд

ЗТАЖЯ-ны Аялал жуулчлалын газрын дарга Г.Ёндонгомботой ярилцлаа. 
-Аялал жуулчлалын ид цаг эхлэх гэж байна. Үүнтэй холбогдуулаад танаас зарим зүйлийг сонирхож ярилцъя гэсэн юм. Энэ жил жуулчдын тоо өсөх болов уу?
-Энэ жил 400-500 мянган жуулчин хүлээн авч үйлчлэх төлөвлөгөөтэй байгаа. Оны эхнээс байдлыг харахад өнгөрсөн жилийнхээс 12 хувь өсөхөөр байгаа. Урьд бид найм орчим хувь өсөх нь гэж таамаглаж байсан юм. Өмнөх жилүүдэд 14-15 хувиар өссөн юм билээ. Монголд ирэх жуулчны тоо хэзээ ч буурахгүй дүр зураг харагдаж байна. 
-Виз олгох журамд өөрчлөлт орж байгаа гэл үү?
-ЗТАЖЯ, ГХЯ-ны сайдын хамтарсан тушаалаар БНХАУ-аас бүлгээр жуулчлуулах журамд тодорхой өөрчлөлт оруулсан. Нөгөө гэвэл виз олголт цахим хэлбэрт шилжиж байна. Энэ тухай хамгийн энгийн үгээр тайлбарлах юм бол Монголд жуулчлахыг хүсч буй гадаадын иргэн интернэтээр визийн мэдүүлгээ өгөх болж байгаа. Тэр мэдүүлэг нь хэдэн секундын дотор ГХЯ-нд ирнэ. Яам уг мэдээллийг нь хянаад зөвшөөрсөн эсэхээ тухайн оронд байгаа ЭСЯ юм уу, Консулын газарт хариу өгнө. 
Ингээд виз мэдүүлэгч маргааш нь Консулын газарт очоод визээ авчихна. Энэ нь урьд орой нь мэдүүлгээ цахим системээр өгсөн хүн өглөө нь визтэй болж, улмаар Монголд ирэх унаандаа тэр өдрөө багтаад суучих боломж бүрдэж буй юм. 
Урьд нь гар ажиллагаагаар мэдүүлэг бүрдүүлж, зохих газрууд харилцан зөвшилцөж визийн асуудлыг шийдэхэд ажлын таван өдөрт багтдаг журамтай байсан. Энэ журам өнөөдөр ч хүчин төгөлдөр байгаа л даа. Тэгвэл цахим арга нэвтрүүлснээр виз олгох хугацаа тав дахин богиносч байна. 
-Аялал жуулчлалын шинэ үйлчилгээ хэр нэмэгдэж байгаа вэ. Саявтар сонсоход Монгол нутаг орныг агаараас танилцуулах үйлчилгээ бий болж гэсэн сураг байсан?
-Ер нь дэлхийн аялал жуулчлалын байгууллагын гаргасан судалгаанд дэлхийд аялал, жуулчлалын 44 орчим төрлийн бүтээгдэхүүн, үйлчилгээ байдаг юм билээ. Манай улсад түүний дийлэнх нь байгаа. Гэхдээ олныг хамарсан том үйлчилгээ хараахан төлөвшиж чадаагүй байна. 
Саяхан Монголын Аялал, жуулчлалын холбооноос зохион байгуулж, "Изинис эйрвиз" компанийн онгоцоор Хархорин чиглэлд агаараас газар орныг танилцуулах нэгэн шинэ үйлчилгээг туршсан. Амжилттай боллоо гэсэн. Тэгэхээр аливаа үйлчилгээг хэн хэрэгжүүлэх вэ гэвэл манай аялал жуулчлал эрхэлдэг компаниуд л хэрэгжүүлнэ шүү дээ. 
Уг үйлчилгээг үзүүлэхэд ямар зардал гарч байна, ашиг байна уу гэдгээс авч хэрэгжүүлэх үү, үгүй юү гэдэг шийдийг тэд л гаргах учиртай. Бид сонирхолтой үйлчилгээ гэдгийг л мэдүүлэхээс биш амьдрал дээр нэвтрүүл, хэрэглэ гэж тулгалт хийж болохгүй шүү дээ. 
-Өвлийн аялал жуулчлалыг нэмэгдүүлэх талаар ярьж, хийж байгаа юм бас нэлээд бий гэсэн биз?
-Ер нь олон төрлийн үйлчилгээ нэмэгдэж байна л даа. Ирэх жилээс өвөл зохиогддог арга хэмжээнүүдээ нэгдсэн нэг төрөл болгон зохион байгуулна. Монголын цагаан сар гэж төрт ёсны уламжлалт баяр байна. Энэ бол гадныхны сонирхлыг татах өвөрмөц зан үйлтэй учраас жуулчдыг татах нэг том хүч байх болов уу. 
За тэгээд Хөвсгөлд болдог мөсний болон цаатны баяр, Баян-Өлгий аймагт хийдэг бүргэдчдийн баяр байна. Мөн говийн аймгуудад зохион байгуулдаг тэмээний баяр, тэмээн поло, аялал гээд. Ирэх жилээс эдгээр арга хэмжээг нэлээд өргөжүүлж зохион байгуулах бодолтой байгаа. 
-Жуулчдын тээврийн асуудал цэгцэрсэн гэж үзэж болох уу. Энэ талаар ямар нэг хүндрэл байдаг уу?
-Манай улсад тээврийн гурван төрлөөр жуулчин орж ирдэг. Агаарын тээвэр байна. "МИАТ" компанийн онгоц аялал, жуулчлалын дагнасан нислэгээр Эрхүүгээс үйлчлэх хүрээгээ өргөтгөх шийдвэр гаргалаа. Төмөр замаар жуулчдын дийлэнх орж ирдэг. Гэхдээ гурван улсын хэлэлцээрээр зохицуулагддаг тээвэр учраас жаахан чирэгдэл гардаг. Тухайлбал галт тэрэгний тоо, рейсийг нэмэх шийдвэр гаргахад нөгөө талуудтай ярьж байж шийд гардаг нь цаг хугацаа нэлээд шаарддаг. 
Сүүлийн үед авторалли гэдэг хэлбэр зонхилох боллоо. 2009 онд "Ланд Ровер" компани томоохон авторалли зохион байгуулна. Үүнд 80 орчим жип машин оролцож, 21 хоног аялах юм. Энэ аяллын зам дагуух газруудад аялагчдын байр, хоол хүнс, эмнэлгийн үйлчилгээг манай аялал жуулчлалын компаниуд хариуцна. Ашиг нь тусна л гэсэн үг. 
Саяхан Английн нэг групп бидэнтэй уулзсан. Энэ жил долдугаар сарын 16-нд Лондонгоос 300 машинтан Монголд орж ирж аялна гэж байна билээ. Үүнээс гадна нийтийн тээврийн автобусаар Эрээн-Замын-Үүд болон Эрхүү, Улаан-Үдээс аялагчид ирж байна. 
-Жуулчны тоо нэмэгдэх нь. Тэгвэл тэдний аюулгүй байдлыг хангах талаар хэрхэн анхаарч байна вэ?
-Аялал жуулчлалын компаниуд өөрсдийн урьж ирүүлсэн жуулчдын аюулгүй байдлыг хариуцаж байгаа л даа. Энэ бол ойлгомжтой зүйл. Гэхдээ хувиараа аялж байгаа иргэдийн асуудал байдаг. 
Нэг их дуулиантай тохиолдол, хэрэг төвөг гараагүй ч ганц нэг жуулчин хуурч мэхлэгдэх, халаасны хулгайд өртөх зэрэг хэрэг зөрчил цөөн биш тохиолддог. Бид судалгаа хийж үзсэн. Энэ үндсэн дээрээ Нийслэлийн цагдаагийн газартай хамтарч жуулчны зориулалттай цагдаагийн тасаг байгуулах асуудлыг хөндөж тавьсан. Харин хөрөнгө мөнгөний нь тухайд УИХ-аар шийдээгүй байна. Мөнгө хөрөнгөтэй болчихвол жуулчдад үйлчилдэг цагдаатай болно.
Цаашид жуулчны тоо нэмэгдэх тутам гарах сөрөг үр дагавар ихсэх талтай учраас 2008-2009 онд багтааж энэ асуудлыг шийдэх шаардлагатай байгаа юм. 
-Цагдаатай болох тухай ярьлаа. Энд бас онцгой дүрэм журам үйлчлэх байх л даа?
-Тийм л дээ. Жуулчдад үйлчлэх зориулалттай цагдаа нар хамгийн наад зах нь англи хэлний зохих мэдлэгтэй байхаас эхлээд үйлчилгээний соёл талаас ч өвөрмөц байдлыг тэднээс шаардана. Иймээс эхлээд мэргэшсэн цагдаа бэлтгэхэд анхаарч таарна. 
-Та сая Эрхүү яваад ирсэн гэсэн. Тэгэхдээ ямар асуудлыг шийдвэрлэсэн бол?
-Улаанбаатар-Эрхүүгийн хооронд жуулчны том онгоцны маршрут зургадугаар сарын сүүлч гэхэд нээгдэнэ. Энэ талын асуудлыг судалж, ярьж явлаа. 
Шинээр үйлчлэх онгоц маань 160 гэл үү, олон зорчигчийн багтаамжтай юм гэсэн. "МИАТ" компани тэнд сурталчилгаагаа хүчтэй хийж л байна. 
-Ийм хэмжээний жуулчин байнга ирэх боломж харагдаж байна уу. Онгоцны суудал дүүргэлт ер нь ямар байх бол?
-Тэндээс ирэх зорчигчид зөвхөн Монголд ирэх жуулчингаар хязгаарлахгүй л дээ. Манайхаар дамжаад Хятад, Солонгос, Японыг сонирхогчид олон байдаг юм. Тэднийг манай онгоц очих газарт хүргэж өгч үйлчилнэ. Герман руу ч нисч болно. Тийм бололцоог л жуулчдад ойлгуулах нь чухал. Ноднин эндээс 90 мянга орчим жуулчин ирсэн. Энэ жил 120 мянга хүрэх байх гэсэн багцаа байна. Ер нь Эрхүүгээс зорчих хүмүүс ОХУ-ын наад талын бүх хотуудаас ирэх боломж бий. 
-Монголд үзэх юм ховор учир жуулчид уйддаг гэсэн яриа байдаг юм билээ. Үүнийг та хэрхэн тайлбарлах вэ?
-Энэ бол монголчуудын өөрсдийн нүдээр харж, өөрсдийн гаргасан яриа. Манайд ирсэн жуулчид онгоц, галт тэрэгнээс буугаад л Монгол нутгийн сайхныг нь мэдэрдэг гэдэг. Манайтай гэрээтэй Монголыг сурталчилдаг Солонгосын нэг компани байдаг юм. Эднийх ямар сурталчилгаа хийдэг вэ гэвэл Монгол орны шөнө дунд гадаа гарахад тэнгэрт түг түмэн од гялалзаж байдаг. Энэ бол гайхамшигтай бүтээгдэхүүн гэж.
Өмнөд Хятадынхан сэрүүцэх гэж хойд тал руугаа орж ирдэг. Гэтэл одоо улс төрийн нөхцөл байдлаас болоод Түвд, Шинжаан, Уйгарыг хаачихлаа. Тэгэхээр тэр жуулчид Монголд ирж болно шүү дээ. 
Ер нь Монголын маань унаган байгаль, түүх соёлын дурсгалт газруудаас илүүтэй цэлмэг тэнгэр, нарлаг байдал, шөнийн одод хүртэл жуулчдыг татдаг. Түүний гадна аялал жуулчлалын компаниуд өвөрмөц байгууламжтай амрах бааз хаа сайгүй барьж байна.
Д.Надмид 