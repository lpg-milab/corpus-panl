Л.ДАШНЯМ

БИ ГАНЦААРАА АЗТАЙ БАЙХ ЁСГҮЙ

	"Москва хотод суралцдаг бүх монгол оюутны үдэшлэг болно" гэж би аль эрт дуулсан боловч цаг нь болохоор яагаад ч юм бэ, нэлээн хожимдож очжээ. Өрнө дорнын янз бүрийн хийцийн гоё ганган хувцас өмссөн олон хүн бүжиглэж буй цэлгэр танхимын босго алхангуут, аливаа ажил явдлаас  хожигдогсдын нэгэн адил хүнийрхүү байдалтай үүд хавьд зогсов. Уулзаагүй удсан улс хөхүүн дотноор ярилцаж уян сайхан хөгжмийн аясаар бүжиглэн наадна.
	Танхимын хоймор, өндөр тавцан дээр зогсоцгоон хуран цугласан олныг баясгаж авай хөгжимчин  
залуус миний анхаарлыг юу юунаас илүүтэй татан, нүд булаав. "Аль сургуулийн ч билээ, монгол оюутнууд өерийн "мундаг" оркестортой болжээ" гэж би дуулсан байсан юм. Цөм ижил хийцний өргөн шуумагт улаан хүрэн өмд, гялалзсан хар шаахай өмсөж цагаан цамцан дээр өргөн улаан зангиа зүүсэн таван залуу монгол ардын нэгэн дууг "орчин үеийн болгосноор", тэгэхдээ миний бодлоор бол тийм ч муугүй хөгжимдөж байлаа.
	Хөгжимчдийн зүг ажиглан, тоглож буй сайхан ая дуунд нь уяран зогсохдоо өөрийн эрхгүй бүжиглэмээр бодогдов. Гэтэл ойр хавьд таньдаг юм уу ядаж ганц нэг удаа зүс үзсэн хүн нэгээхэн ч харагдсангүй. "Аятай суудал олж сууя. Сайхан хөгжим сонсон түр зуурхан ч болохноо сэтгэл амаръя. Заавал ч бүжиглэх гэх юун" хэмээн хөгжимчдийн зүг ойртож, хүнгүй нэгэн сандал дээр суулаа.
	Бүжиглэн цэнгэгч олон өөр өөрсдийн бодсоноор, яаж сэтгэж, хэрхэн хувиргаж өөрчилж чаддагаа үзүүлье гэсэн шиг дур зоргоороо чухамхүү өөрсдийн чаддагаараа бүжиглэцгээнэ. Би тэднийг ширтэн нэг их алмайрсангүй. Дахиад л хөгжимчдийн зүг нүд бэлчээн тэдний хөдөлгөөн нэг бүрийг, чихнээ сонсдон буй ая нэг бүрийг алдахгүй юмсан хэмээн ажиглан суув. Бүжиг дууслаа. Хүмүүс бужигнан суудлаа эзэлцгээв. Миний хажууд хоёр хос ирж суулаа. Хүүхнүүд нь сониуч зангаар бие биенээс өрсөн элдэв юм шивэр авир гэлцэнэ. Би тэдний нууц шивнээ, нүд хөмсөгөө адтай хөдөлгөхийн аль алиныг шохоорхон шимтсэнгүй.Юу гэвэл хүмүүс рүү "зарлал ширтсэн ямаа шиг" удтал гөлрөн харах нь хэзээ ч таатай байдаггүй билээ.
	Дахиад хөгжим дуугарлаа. Танхим дүүрэн хүмүүс өнгийн цэцэгнээ наадан эргэлдэгч эрвээхэй адил бүжиглэж эхлэв. Миний хажууд сууж асан хоёр хос ч хэдийн бүжиглэж харагдав. Гэтэл тэдний сууж байсан зүгээс сарнай цэцгийн сэтгэлд хоногшим зөөлөн эелдэг үнэр ханхийх шиг санагдлаа.  "Сарнайн тос" хэмээх нандин сайхан сүрчиг усыг би хүүхнүүд шагшин ярилцахы нь урд дуулсан бөгөөд бас ч нэг хоёр удаа үнэрлэж үзсэн билээ. Дотно, танил сайхан үнэр гарсан зүг өөрийн эрхгүй эргэн харав. Тэгсэн... тэгсэн...
	Хөгжим намуухан эгшиглэн, бадралт баг Ьишгүүрийн ая ялгарч сансрын уудам, алс огторгуйд дүүлэн нисэгч хүмүүнийг бахдан дуулах мэт тэнүүн өргөн, уянгалаг сонсогдоно.
	Хүмүүн! Гагцхүү сайн сайхныг эрэлхийлэн, байгалийн тансаг сайхныг магтан, бахдан дуулагч хүмүүн Та бодол сэтгэлийн далайд ганцаар, хамгаас үзэсгэлэнтэй цайран харагдагч аварга хөлөг онгоц бусуу. Хүмүүн бидний хувь заяа хоромхон зуурын биш атал бидний амьдрал гэнэтийн тохиолдол, агшин зуурын учралаар юутай арвин бэ? Ганцхан инч, ганцхан агшны төлөө бүхнээ алдан, юугаар ч сольшгүй тэр итгэлийн ертөнцийг нэгэн насанд мартамгүй өгүүлсэн найрагчийн оюун танхай, эгэлгүй авьяас билигийг бишрэн мөргөнөм би.
	Юуны тулд цэнгэг сайхан агаар, энэ уужим тэнэгэр дэлхий байнам! Хэний тулд энэ яруу сайхан дуу хөгжим, найрагчийн сүлд хийморийн титэм болсон онгодтой шүлэг зохиол байнам! Энэ бүхнийг би нэгэн зэрэг, нэгэн дор бөөн бөөнөөр нь ухааран бодож, зүрх минь их мөрөөслийн жигүүр дор бөн бөн цохилов.
	Сарнай... сарнайн үнэр, сарнайн өнгө... бас сарнайн сайхан ааль! Аль эсвэл хорвоогийн жаргал ухааран мэдрэх сэтгэлийн зөнд байна уу? Дэлхий ертөнцийг "миний юм" хэмээн өмчлөн бодох адгуу аминчхан сэрэл, бүхнийг бусдын төлөө зориулам өглөгч нинжин сэтгэл гагцхүү хайрын зул бадран асах эгэл мөчид төрдөг юм бол уу?
	Тиймээ, Дээжмааг олж харсан аз жаргалт тэрхэн мөчид миний сэтгэл хэзээ ч байгаагүй баян дэлгэр болсон байж билээ. Хоёул болзсон юм шиг учирч, хоёул ерөөлтэй юм шиг танилцаж, хоёул ичимхий, бүрэг эмээнгүйн баг өмсөн биесээсээ нуугдаж, хоёул хорвоогийн их шүүлгийн өмнө анх түрүүн ирсэн мэт номоихон, үгээ... үнэн сэтгэлийн үгээ хүртэл болгоомжтойхон ганц нэгээр өгүүлж, үдэшлэгээс хурдхан хулжин зугтмаар, тэгсэн мөртлөө дотроо бол "үдэшлэг битгий л тараасай билээ" хэмээн хоргодон байсан тэр орой би сэтгэлдээ анхны дурлалын симфони зохиож, амьдралдаа дахин хэзээ ч туурвиж чадахгүй найргийн роман бичсэн байжээ. Гэвч тэр мөчид миний ариун сайхан сэтгэлийн нууцыг хэн нь ч үл мэдэж билээ.
	-Сайхан танилцлаа. Манай байраар очиж байгаарай.
	- Баярлалаа. Та ч гэсэн манайхаар айлчлаарай. Хаяг мэддэг боллоо шүү дээ.
	Үдэлтийн энэ найрсаг, дотно үгсийн ард жил мэт урт нэгэн сар өнгөрөв. Дээжмаа манайхаар айлчлан ирсэнгүй, би ч тэднийд зүрхлэн очсонгүй. Дахин уулзах баярт өдөр хаяанд мэт ойрхон авч "очъё" хэмээн зориглон бодвоос туульсын зам адил хүршгүй, хол, болж өнгөрснийг хийгээд ирээдүйг нэхэн санааширхул үзээгүй амьдралын цаг хором санаанд багтан, бие сэтгэл минь урьд өмнө сонсоогүй, тансаг сайхан хөгжимд умбадаг байв. Хэрхэхийг шийдэж ядан,
	-Би эртний үдэшлэг дээр нэг аятайхан охинтой танилцаад... хэмээн дотно нөхөртөө үг өдвөл
	-Тэгээд хорвоог сэтгэлдээ, ханиа өвөртөө хийгээ юу? гэж тохуу хийв.
	-Сэтгэлд бол бүх юм байна. Гагцхүү дахиад уулзана гэхээр...
	-Хаягий нь аваагүй юм уу? Авалгүй яахав.
	-Тэгээд?
	-Ичээд байх юм. Эсвэл...
	Анд минь үнэн сэтгэлээс удтал инээв. Хүн чухам юунд инээдгийг би нарийн тунгааж үзээгүй.  
Гэвч энэ удаа бол ямарч инээмээр юм болоогүй санагдана. Би нөхрийнхеө инээж дуустал хүлцэнгүй хүлээгээд
	-Нээрээн миний хувьд бол инээх юм ердөө алга. Эсвэл би хайр сэтгэлийг агуу их хуршгүй ариун мэт бодож байгаа юм болуу, аль эсвэл хайр сэтгэл хүнийг агуу болгодог юмуу? гэвэл нөхөр минь сая инээдээ дарж
	-Все это нонсенс! гэдэг ганцхан өгүүлбэр хэлэв. Тэр нь "энэ бүхэн утга учиргүй зүйл" гэсэн үг байлаа.Түүний оггхон ч юман чинээ бодоогүй энэ үг надад харгис хатуу бодол мэт санагдав. Дахиад хясаантай, гунигтай, гэвч сэтгэлд энхрий дотно бүтэн долоо хоног өнгөрчээ. Байн байн бодсоор, хотын зураг үзсээр суутал Дээжмаагийн хаяг, тэдний байранд хүрэх зам миний нүдэнд ив илхэн дурайн
харагдах болов. Бас нэгэн нөхөртөө учир байдлаа хэлбэл
	-Өө юунд нь зовдог юм бэ! Ганцаараа очиж чадахгүй байвал би чамд зууч болж өгье гэв.
	-Нээрэн үү?
	-Үгүй, түүнд чинь худлаа хэлээд байх юм юу байдаг юм бэ?
	Бид хоёрыг очиход Дээжмаа өрөөндөө зураг зурж суулаа. Том налуу дэлгэц мод тохойлдон элдэв бүдүүвч зураглал үйлдэн, зураас татан зохиомжилж сууна гэдэг бол инженерийн сургуулийнхны гол ажил. Тэр нь нийгмийн ухааныхны юмуу урлагийнхны нүдээр харвал өөрсдөд нь уран зохиолын ном унших, сайхан хөгжим сонсохоос хавьгүй дээр байгаа мэт харагдана. Бид хоёрыг оронгуут Дээжмаа нүдний булангаар харснаа
	-Өө! юун сонин хүн бэ? хэмээн дуу алдаад тосон ирж төгөлдөр хуурчид заяамаар тэгшхэн цагаан хуруут, зөөлөн гараа сунгаж гараас минь чанга атгаад бас хамт ирсэн нөхөртэй минь гар барьж
	-Дээжмаа, таньдаггүй хүн шиг байна гэж аяархан дуугарав. Тэгснээ эргэн хамт суудаг хоёр орос хүүхнээ танилцуулав. Цаадуул нь хийж суусан юм хумаа хурдхан янзлан
	-Тамара!
	-Аксена! гэж бидэнтэй танилцан, хөгжилтэй инээлдэн гар барьцгаав. Дээжмаа тэрүүхэн зуур ор дэрээ янзлан
	-Уучлаарай! Манайх жаахан хог новширхуу байх шиг байна. Баахан л зураг зурах ажилтай улс байдаг юм шүү дээ бид чинь гэснээ ялдамхан инээмсэглээд, -Бид одоо цай май бодъё. Та хоёр цай болтол чихэр идэн, зураг сонирхож бай! хэмээн тавагтай чихэр, зургийн том цоморлог авчран өмнө тавилаа. Бид хоёр
	-Зүгээр, зүгээр гэцгээн тавагтайгаас нэг нэгэн чихэр аван задлах зуур зургийн цоморлог руу зэрэг ухасхийв. Тэр нь гэрэл зургийн цоморлог ч биш дэлхийн сонгодог зураачдын уран бүтээлийн тухай үгүүлсэн зузаан зурагт ном байв.
	Би дотроо Дээжмааг "Уран зураг сонирхдог байх нь! Эсвэл ерөөсөө зураач хүн юм бол уу?" гэж тааварлаж суув. Бид хоёрыг энэ тэр зураг сонирхон ярилцаж суух завсар Дээжмаа хоёр найзтайгаа шивэр авир ярилцан, нэг юм зөвлөснөө нэг нь тор аван гадагш гарав. Өөрөө нэг найзтайгаа данх, ууттай төмс авч гал зуух руугаа зүглэв бололтой мөн гадагш гарлаа. Тэгснээ тэр дорхноо эргэн орж ирээд
	-За та хоёр битгий уйдаж үзээрэй. Одоохон цай болно. Тэгтэл Тамара ч ирэх биз. Аксена бид хоёр төмс шаръя. Төмс бол оюутан та бидний... гэснээ за за тайлбарлах ч юу байхав, тийм биз дээ! гээд нүдээ ирмэснээ шүүгээнээс нэг юм аван эргэн гарав.Бид хоёр номоо үзэн, энэ тэр зургийн талаар санал бодлоо солилцож суув. Тэгтэл Тамара ч ирлээ. Том тор дүүрэн юм авчирснаа бид хоёроос нууж байгаа юм шиг шүүгээ рүүгээ хурдан хурдан авч хийж харагдав.
Дээжмаа данхтай цай барьсаар орж ирээд
	-Та хоёр давстай уух уу, давсгүй уух уу? Сүүтэй цай давстай нь дээр биз дээ? гэхэд нь би
	-Би ч давсгүй уунаа гэв.
	-Өө, яанаа би давс хийчихсэн шүү. Дахиад жаахан давсгүй цай...
	-Хэрэггүй, хэрэггүй. Би бас давстай ч уучихна гэж сандран өгүүлтэл хажуунаас нөхөр маань
	-Зүгээр, зүгээр. Энэ хүн "давслах" дургүй болохоос, давсанд дургүй хүн биш! хэмээн инээд болгов.
	Удалгүй бид чихэр жимс дүүрэн шилэн таваг, шарсан төмстэй том хайруул таваг, баахан дийз, данхтай цай тавьсан дугуй ширээ тойрон дуутай шуутай хооллож эхэллээ.
	-Та нарын хэн чинь төмс ийм сайхан шардаг юм
бэ?
	-Аксена!
	-Үгүй Дээжмаа!
	-Аксена чинь миний зөвхөн хичээлийн багш буе, бас хоолны ч багш байхгүй юу!
	-За боль доо!
	Хүүхнүүд ингэж хийсэн хоолныхоо тухай маргаж сууснаа бие биен рүүгээ сэмхэн нүд ирмэн, бас л нэг зүйл тохирох шиг болов.Тэгснээ Тамара гялсхийн босож шүүгээнээс шилтэй дарс гарган ширээн дээр бөгсийг нь тагхийтэл тавиад
	-Энэ бол зөвхөн манай зочдод зориулсан юм шүү! гээд бид хоёрын зүг урьсан нүдээр инээмсэглэн харав.
	Гэтэл Аксена ам нээж
	-Бид хоёр яах болж байна? гэхэд
	-Та хоёр өдөр болгон уудгаараа явж болно. Би харин зочидтойгоо үлдэнэ гэв.
	Дээжмаа
	-Эсвэл ерөөсөө зочидоо явуулаад өөрснөө уувал яасан юм бэ? гэхэд бид хоёр ч бас
	-Ер нь тэгье, тэгье гэж дуу нэмэн цөм бөөн инээд болцгоов.
	Тавуул танилцсаны төлөө, эрүүл энх, хичээл сурлагын төлөө хундага тулган, сургуулиудынхаа тухай, Москва хотын байдал, цаг улирлын тухай тэгснээ хичээл номын тухай баахан ярилцав. Дээжмаа
	-Би танай байраар оч их гээд ерөөсөө зав болохгүй юм. Ойрд хичээл ихтэй. Ихтэй ч гэж дээ, би л дийлэхгүйдээ тэр шиг байна. Манай сургууль чинь зургийн ажил ихтэй. Над шиг мулгуу хүнд даалгавар нь дийлддэггүй юм шүү дээ гэж над руу инээмсэглэн, зөөлнөөр ширтэв.
	Би дотроо "чи яаж мулгуу байхав дээ найз минь. Битгий ийм муухай үг хэлж бай!" гэж зэмлэн бодоод
	- За хаанаас даа. Хичээн оролдвол хүнд дийлэхгүй, чадахгүй юм гэж юу байдаг юм бэ? ! Чи жигтэйхэн сайхан зурдаг юм байхчив! гэж шуудхан өгүүлэв. Бидний орж ирэхэд зурж байгаад дутуу орхисон зургийг харахад Дээжмаа хичнээн нямбай зурдаг нь нүдэнд илхэн байсан юм.
Бид хоёр явах болж, хувцас хунараа өмсөх зуур цуг ирсэн нөхөр минь над руу харж нүдээ үл мэдэг ирмэснээ
	- За би ч яахав жуулчилж яваа хүн. Та хоёрт тэгээд надаас нууц хэлж ярих "хувийн шивнээ" байхгүй юм уу хэмээн "Яах нь вэ, дуугүй л байхгүй" гэж бодогдтол тулган асуух нь тэр шүү. Тэгсэнээ Тамара, Аксена хоёр руу хандан
	- Та хоёр эвгүй юм бүү санаарай! Бидэнд өөрсдийн нэг ялигүй яриа байна гэхэд цаадуул нь
	-   Зүгээр,  зүгээр гэцгээн бяцхан ухарсхийн зогсоцгоов.
Дээжмаа ичингүйрсэн янзтай доош харснаа
	-  Үгүй... бид хоёрт юу байхав... хэмээн сул хан дуугарав. Нөхөр маань над руу хандан
	- Аа чамд? гэхэд нь би бас ичих шиг болж  "Юу байхав!" гэчих гэснээ
	-  Юу... за за дараа болъё гэж бас л дэмий инээмсэглэв.
	-  Дараа гэж хэзээ? Тодорхой л байх хэрэгтэй! Дээжмаа бол эмэгтэй хүн. Чамайг урьж, дагуулж очоогүй байхад манай байраар яаж очихов. Чи л... гэж бүр сэтгэл зовмоор тулган шаардав. Би хурдхан гарахын түүс болж
	- За за явъя. Маргааш гэж өдөр байна. Маргаашийн цаана ч бас ч өдөр бий. Бид хоёрт нууж шивнээд байх юм үгүй ч дараа ярих, хөөрөх юм бий гэчихэв.
Нөхөр маань
	- За тийм л бол яамай гэснээ Дээжмаагаас
	- Танай байр утастай юу? гэв.
	- Жижүүрийн л утас бий.
	-  Дуудуулж болно биз дээ. Чи дугаары нь хэлж өгөөч.
	- Дууднаа, дуудна. Би харин дугаары нь мэдэхгүй. Одоо гарахдаа асууцгаая.
	Бид Тамара, Аксена хоёртой салах өс гүйцэтгэн гадагш гарцгаалаа.
Маргааш нь би хамгийн сайхан кинотой газраас хоёр билет аван Дээжмаа руу утасдлаа.
	-  Үгүй найз минь би үнэхээр завгүй. Маргааш семинарын хичээлтэй. Бэлдэхгүй бол болохгүй. Чи уучилна биз. Би үнэхээр завгүй байна.
	Дээжмаа надад худлаа хэлээгүй юм шиг, дуу нь утсаар ярьж байгаа болоод ч тэр үү улам зөөлөн сайхан сонсдож байх шиг санагдав. Гэсэн ч би ирээгүйд нь яагаад ч юм бэ гомдон түүнээ мэдэгдэхгүйг хичээн
	-  Чи тэгээд үнэхээр чадахгүй юм биз дээ! Яадаг юм бэ? Киноны дараа хичээлээ давтчихгүй юу? гэж төв дуугаар гуйв.
	-  Үгүй, үгүй. Аягүй их материалтай. Би завтай болохоороо өөрөө чам руу утасдъя. Тэгээд хоёулаа кино үзье.
	- Өнөөдөр үзчихээд дараа бас дахиад л үзье.
	- Өнөөдөр үнэхээр чадахгүй. Би чамд учраа хэлээд байна шүү дээ Дараа заавал утасдана.Маргаашч магадгүй.
	- Манай жижүүр дуудаж өгдөггүй юм.
	- За яахав. Би яаж ийгээд л ярина. Чи утасныхаа дугаарыг өгчих. Би утасныхаа дугаарыг хэллээ.
	- Баяртай.
	- Баяртай! Чи...
	Дээжмаа миний сүүлчийн үгийг дуулсангүй утсаа тасалчихав.
	"Ганц семинарын төлөө. Маргааш болтол бүтэн орой, бүтэн шөнө байна шүү дээ. Уулзахгүй  эсэндээ л тэр! Тэрнээс, үнэхээр уулзъя гэж бодвол "Мянган зовлон, түмэн бээрийг ч туулна" гэдэг биз дээ. ЁСТОЙ уулзахгүй гэсэндээ л тэр! Тэрнээс... ." гэж би дотроо уурсан бас юунд ч юм бэ улам их гомдох сэтгэл төрөв. Хоёр билетээ буцааж өгөхөөр касс руу нэг алхсанаа Туй энүүгээр дутах юм уу!" хэмээн урж хаяв. Тэгээд хаашаа явахаа мэдэхгүй хэсэг эргэлзэн зогсов.
	... Нэг мэдсэн цэцэрлэгт гудамжаар орой болтол тэнэжээ. Намрын салхи зөөлөн, сэрүүн Торлогийн навч хүрэнтэн, бургас шигүү ургасан газар ногоон, шаргал, цайвар навчис алаглан, хаа нэгтээ гацуурын мөчир мөнх ногооноороо сэрвийж, ногоон хэвээр үлдсэн шинэс модод хуш адил сонин харагдана. Унжаа уд намрын дүртэй, үе үе зэгзгэр цагаахан хус орос тосгодын охид шиг хөгжилтэй харагдаад, хөл дор улиасны далбагар шар навчис ганц нэгээр унана. Хажуугаар өнгөрөх хүмүүс ажил, бүтээлийн тухай шунан ярилцах нь чих дэлсэж, төрөлх хот гудамжаа улам л гоё сайхан болгох юмсан, хайрлаж гамнах юмсан гэсэн сэтгэлээр зүлэг тойрон, сэрвийх мөчрөөс дөлөн холуур тойрох нь нүдэнд тусна.
	Үнсэн саарал тэнгэр аажмаар барайж, төмрийн өнгөөр тунараад энд тэнд зарлал, чимэглэлийн гэрэл үзэсгэлэнтэй солонгорон асав. Тэр бүхнийг ажин  явтал сүүлчийн тогоруу үүлэн чанад гурр-гурр дуугаралдан хонгор салхин сэвэлзсэн хангайн намар нүдэнд үзэгдэх шиг болов.
	Дээжмааг дагуулаад нутагтаа очихсон. Тэгвэл ээж минь сандран сайхан бэртэй болсондоо хүүдээ бас түмэн замын өлзий буян! хэмээн бэлгэшээж, хавь ойрынхондоо баярлан "Ээ чухам, ёстой бүүр нэг..." хэмээн дуу тавин ямар хөнгөхөн орж гарах бол! Нутгийнхан минь ч бас намайг ямар эрдэм номтой хүн болоод ирэв, уулзаж учиръя, ярьж хөөрье хэмээн бөөн хөл хөөрцөг болцгооно доо...
	Ингэж бодтол дотор гэнэт өөр бодол урган "Гэтэл чи авгай хүүхний хойноос сэтгэл алдан, шөнө орой болтол гудамжаар дэмий тэнэж явдаг! Болж л байгаа юм биз дээ" хэмээн асуух шиг болов. Араас хүн ирж яваагүй хэр нь хулган, яагаад ч юм бэ эргэн харав. "Нээрэн ч ердөө ганцхан удаа уулзаж танилцчихаад, тэгэхдээ үдэшлэг дээр шүү, тэгээд хамт кино үзсэнгүй гэж, өөрийгөө бүхний дээр тавьсангүй гэж хилэгнэн гомдох маань юу ч билээ? Ганцхан киноны төлөө... Тиймээ хэзээ ч үзчихэж болох ганц киноны төлөө хамаг цагаа баран, маргааш нь багшийнхаа өмнө, нөхдийнхөө өмнө нүүр улайн, мэдэх ёсгүй  юмаа мэдээгүйн төлөө санаа зовж суух хэрэгтэй болж байна уу! Арай дэндүү хувиа хичээсэн юм! ..." хэмээн өөрийгөө шүүмжлэн бодов. Гэвч өөрийн шүүмжлэлийн энэ гал цогтой бодол миний сэтгэлээс ургаагүй, хэн нэгэн хүн зориуд өмнө минь авчраад тавьчихсан мэт албархуу, дотор эмзэглэн яваа хөнгөн гуниг, эрх хүүхдийн цайлган төрхийг эвдэж үл чадав. Яагаад ч юм бэ, Дээжмаатай уулзах гэж зүтгэх нь, түүнд гомдох нь зөв юм шиг санагдана.
	Байрандаа буцаж ирлээ. Үүдэнд нөгөө найз маань тааралдан
	-  За юу болов? Кино үзэв үү? гэж миний оронд яваад ирсэн юм шиг баярлан асуув.
	-Үгүй!
	- Яагаад? Ирсэнгүй юу?
	- Би тийшээ очиж чадсангүй.
	-  Юун урагшгүй юм бэ! Урьсан бол цаадах чинь ирэх л байсан даа. За одоо яахав! "Эзэн хичээвэл заяа хичээнэ" гэсэн үг бий дээ гэснээ юу асуух гэж бодлоо гэсэн шиг түр бодлогоширсноо, өө, мартсан би чамаас философийн хичээл дээр ямар эх зохиол унших даалгавар өгснийг асуух гэсэн юмсан гэв.
	- Би мэдэхгүй.
	Ямар ч гэм харгүй нөхөртөө ийн улайн цайм худлаа хэлсэндээ тэр дорхноо гэмшиж, цааш хэд алхсанаа эргэн үг мухаргүй
	- Хөөш маргааш болъё гэв.
Маргааш нь олон цагийн хичээлтэй, оюутны амьдралын хэвийн нэгэн өдөр боллоо. Түүн дээр бас Дээжмаагийн тухай эсрэг, эерэг олон бодол, хийгээгүй хэлээгүй бүхнийг нааш авчиран баярлан таацсан  
жигүүрт мөрөөслийн бодол нэмэгдэв. Хичээл тарсны дараа байр руугаа яаран очиж жижүүрийн дэргэд утас хүлээн хоёр цаг суулаа. Хоёр цагийн дотор утас ганцхан ч мөч амар байгаагүй боловч намайг хэн ч дуудсангүй.
	Өрөөндөө цаг хэртээ холхилоо. "Ерөөсөө байранд нь очиж үзье. Тийм сүрхий бүхнийг хичээл, номондоо өгчихсөн хүн юм уу, мэдэж авъя. Очлоо гэхэд буруу нь юу байдаг юм бэ!" хэмээн шийдэн Дээжмаагийнх руу гарлаа. "Одоо юу гэж хэлэх вэ? Чамайг утасдахгүй болохоор... гэх үү эсвэл чамтай  уулзахгүй бол бүр сууж чадахаа болиод байна гэх үү? За за илүү дутуу олон юм яриад яадаг юм бэ?  Шууд л, - За тэгээд өчигдрөөс хойш сонин юутай вэ дээ? гээд л уулзчихъя..."
	Би дотроо ийн ганцаар ярьж инээмсэглэж явав. Очвол Дээжмаа өрөөндөө байсангүй. Гагцхүү Аксена л аанайхан зургаа дэлгэчихсэн суув. Дээжмааг хаачсаныг асуувал гайхсан янзтай мөрөө  хавчисхийлгэн
	-Танайхнаар очоогүй юм уу? гэж сөргүүлэн асуув.
	-Намайг л байхад очсонгүй
	-Тэгвэл жаахан хүлээхгүй юу. Одоохон ороод ирэх байлгүй.
Нэг хүлээх юм уу гэснээ тэссэнгүй хурдхан байр руугаа очмоор санагдав. Гарахдаа үүдний жижүүрээс
	-112 дугаар өрөөний монголжин хаачсаныг та мэдээгүй юу? гэвэл нэг оюутан залуутай юун тухай ч юм бэ тун сэтгэлчлэн ярьж завгүй байгаа бололтой байснаа эргэн эелдэгхэнээр
	-За байз юу билээ? Түрүүн утсаар яриад л байх шиг л байсан шүү гэв.
	Яах учраа эс олон хэсэг зогссоноо "Ерөөс манайх руу очсон байж таарна, замдаа л зөрчихлөө" гэж бодон буцахаар шийдэв.
	Тэгтэл бас "эргээд зөрчихвөл яана" гэсэн бодол төрөн хүлээхээр болов. Бараг цаг хэртэй боллоо. Гаднаас Тамара орж ирэв.
	-Өө, сайн байна уу? Та манайхаар орох гэж явна уу?
	-Саин, сайн, ороод гарч явна. "Тамара ороод нөгөө хүүхэндээ намайг энд сууж байгааг хэлэх байх даа" гэж бодохоос ичих шиг болж тэр чигтээ байр руугаа хөдлөв.
	Метронд орвол хөл ихтэй. Хүмүүс нааш цааш сандран гүйлдэж, зарим нь зай завсар гаргахгүй гэсэн шиг урагш түрж, тэгсэн мөртлөө бас самбаачлан гар дахь сонингоо шагайн, зарим нь шархийтэл номын хуудас эргүүлж сонсдоно. Би тэднийг харж
	-Үгүй мөн сонин улс шүү. Цаг алдана гэж ер үгүй дээ! гэж бодсоноо Дээжмаатай зөрчих вий гэхээс гол харлан явсан тул, хий яаран хорвоо дэлхий хомстсон юм шиг юунд ингэж чихэлдэж, шахалдаж явдаг улс вэ? хэмээн дотроо бас төвөгшөөн бодов.
	Суудал олдсонгүй гурван буудал явлаа. Гэтэл ашгүй хоёр суудал сулрав. Нэгэн дээр нь бушуухан очиж суугаад эргэн хартал нэг жаахан хүү хөтлен, нөгөө гартаа том тортой баахан идэж уух юм барьсан авгай сандран гүйж ирэв. Босож жаал хүүгий нь суулгах гэтэл
	-Үгүй, үгүй та суу! Бид удахгүй бууна, яахав зогсоод яваг гэв. Би эргэж суугаад хүү рүү гараа дохиж
	-Миний өвөр дээр суух уу? гэж асуувал авгай руу (ээж нь ч юм уу, эмээ нь юм уу бүү мэд) зөвшөөрөл эрэх мэт харснаа толгой дохив. Хүүхэд өвөр дээр суучихаар уур гомдол маань аяндаа хөнгөрөх шиг болов. Хүүгээс хэрэгтэй, хэрэггүй юм асууж эхэллээ.
	-Чи хаа хүрч яваа юм бэ?
	-Гэртээ харья.
	-Танайх хаана байдаг юм бэ?
	-Урт гудамжны цаана.
	Авгай хажуугаас инээн, бид хоёрын ярианд оролцож
	-Нээрээ л урт гудамжны цаана даа гэв.
	-Чиний энэ урт сэлэм чинь юунд хэрэгтэй юм бэ?
	-Митька бид хоёр Чапаев болж тоглодог юм.
	-Чапаев бол ингэж метрогоор явахгүй. Мориор давхих хэрэгтэй шүү дээ.
	-Метро ч гэсэн хурдан унаа биз дээ?
	-Аа тийм үү? Тэпгэл энэ дуран чинь юунд хэрэгтэй юм бэ?
	-Та Чапаевыг мэддэггүй юм уу?
	-Мэдэлгүй яахав. Би Чапаевын төрсен дүү юм чинь.
Хүү өвөр дээрээс үсрэн бууж эргэн харснаа
	-Худлаа. Чапаев гадаадын хүн биш! гэв. Бид хоёрын яриаг сонирхсон хүмүүс цөм инээлдэн нэг хүн
	-Тэгэлгүй яахав. Чапаев ийм хар толгойтой, гадаадын хүн байсан юм чинь гэв. Хүү
	-Худлаа. Чапаевын дүү биш.Тэгвэл энэ ахад яагаад морь ч байхгүй, сэлэм ч байхгүй байгаа юм бэ? гэж хэнд ч дийлдэхгүй гэсэн шиг нухацтай хэлэв. Гэтэл дараагийн зогсоол болж авгай
	-Сережка хурдлаарай! Буух боллоо шүү хэмээн сандран босов. Хүү баяртай ахаа! гэснээ "Чапаевтай адил юм уу, үгүй юу" гэсэн шиг нэг сүрхий хараад поодогонон гарч одов.
	Хажуугийн суудал дээр нэгэн бүдүүн эр ирж суулаа. Амьсгаадан, хийх юмаа олж ядах мэт дороо хэд тунтганаснаа цүнхээ уудлан ном гаргаж ирэв.
	Тэмдэглэж орхисон хуудсаа нээн уншихы нь харвал нүдэнд
	... Бид умартын атриат, цуваа уулсыг олж үзэв. Газар дэлхийгээс ургамлаар өвч бүрхэгдсэн хөхүүн сайхан хивнэгий нь хуулан авч хаявал туулж баршгүй урт хайгуулын зуунд борц болцорсон чулуун тархи суулгасан лугаа адил тэр улаан уулс ганцхан ширхэг ч өвс ногоогүй болох буюу гэсэн  өгүүлбэр нүдэнд тусав.
	Санамсаргүй харсан тэр нэгэн өгүүлбэрээс хэдэн буудал мэдэлгүй өнгөрөх урт бодол үүдэв. Өвс ургамалгүй нүцгэн улаан уулс... Сая сая жилийн аянд хатаж хөхийсөн чулуун тархи... Юутай цэнгэлгүй байгаль билээ. Хүн, ийм газархэзээ ч амьдарч чадахгүй гэж бодогдов. Байгаль бол хүмүүн бидний аз жаргал баяр баяслын өлгий. Эх болсон газар дэлхийнхээ ховор нандин бүхнийг, өгөөмөр ариун сайхныг танин мэдэх бүр, ухааран ойлгох тусам бид бие биенээ улам ихээр хайрлан юунаас ч илүү  хүндэтгэнэм бус уу.
	Хажуугийн хүн номоо шунан уншсаар л байна. Дахиад хажуугаас нь "гувшин" унших сонирхол байсангүй. Хүмүүн анх хөлд орсон энэхүү эх дэлхийн тухай гүн бодлын чанад Дээжмаагийн бүрэг ичимхий, шулуун цайлган төрх алс их зөн билигийн ертөнц лүгээ адил сэтгэл дуудан харагдана.Байрандаа иртэл орон дээр минь "Какой ты дурак! Она приехала, долго ждала, искала. Вообщем тут  
была часа два! Давид" гэсэн зурвас орхисон байв. "Давид шүү. Чи л Давид болж гэнэ. Чиний бичгийг би бас танихгүй юм даа. Муу Даваа нохой, чи бас намайг даажигнах санаатай!" гэж бодсон боловч өөрөөс нь лавлан асуулгүй өнгөрч чадалгүй гарах гэж явтал нэг өрөөний орос маань урдаас орж ирэв.
	-Өө чи хаачдаг хүн бэ? Чам дээр зочин ирээд хүлээж хүлээж явсан. Ямар хөөрхөн хүүхэн гэж санана! гэж дуу алдав.
	-Тиим гэж үү? Үнэн л хэлж үзээрэй. Петр минь!
	-Би чамд хэзээ ч худлаа хэлж байгаагүй.
	Үнэхээр ч оюутан хүний бус хар ажилчны төрхтэй энэ эгэл орос залуу бол миний хамгийн итгэлтэй анд байгаа юм. Надад хэзээ ч худлаа хэлж байгаагүй, ер нь хүнтэй тоглоом тохуу хийхийг хэзээ ч мэддэггүй хүн. Байгаагаа үнэнээс үнэтэй юм шиг санадаг иймэрхүү улс хааяа байдаг шүү дээ. Тийм улсаас дуулсан үг, тэгэх тусмаа тэсэж хүлээж байсан үг чухамхүү "байгаа оносон сум шиг" байдаг юм.
	Сум бол сум л шүү дээ. Гэхдээ хамгийн хүнд шархдуулдаг сум бол хайр сэтгэлийн өдөт мөрөөсөл, хамгийн сорвигүй сум бол хүлээсэн сэтгэлийн баярт мэдээ байдаг биз. Би Петрт тийм мэдээ дуулгасан нь яаж талархахаа ч үл мэдэв.
	"Хайр дурлал бол зүрхэн дэх шүдний өвчин" гэж ямар тэнэг нь хэлсэн юм бэ? Тэр бол хайр сэтгэлийн эмзэг нимгэнийг, бусдад дамжуулан хэлж эс чадах шаналгаат ахуйн үнэгүй гуниг, эзлэгдэн автсан далдын хүч, цаг мөч, орон зайн ээдрээт хүлээсний нандин учир, өөрөө өөрийнхөө эсрэг баатарлан дайтах сэтгэлийн тулалдааны мөр болон дурайгч жаргалыг үгүйсгэгчийн үг мөн.
	Петр над руу харан инээмсэглэнэ. Байж суух, орох гарахаа мэдэхгүй болсон миний байдал түүнд инээдтэй байжээ.
	-За, за тийм байдаг байж! Болдогсон бол зургий чинь л дарчихмаар байна! гэх сонсдов.
	Дээжмаа бид хоёрын танилцсан түүх бол ийм л юм.
Дараа нь оюутны амьдралын хоёр жил. Одоо санахад хоёр жил гэмгүй жигтэйхэн урт, ёстой хаана ч ямар үед том үсгээр бичим их нөхөрлөлийн жаргалтай үе өнгөрөөжээ. Би Дээжмааг яаж хайрлаж, энхрийлэн боддог байснаа ч хэлж чадахгүй юм. Түүнд "Чамд хайртай гэх юмуу, сэтгэлтэй" гэж хэлэх нь миний сэтгэлийн доторхийг огтхон ч илчилж чадахгүй юм шиг, ер нь "Хайр" гэдэг үг багадах юм шиг, сэтгэлийн минь цар хэмжээнд хүрэхгүй юм шиг санагддаг байж билээ. Тийм ч учраас би Дээжмаад "хайртай" гэж хэзээ ч хэлээгүй. Магадгүй би хайр сэтгэлдээ дэндүү автаад жаргалын сайхныг бодлоор эдлэн бүхнийг хүршгүй өндөрт тавьдаг байсан байж ч мэднэ. Бас магадгүй дэндүү номой, бүрэг байсан ч байж мэднэ. Гэлээ ч гэсэн Дээжмаа надаас миний чадахгүй бүхнийг шаардаж нэхдэггүй байсныг бодоход намайг ойлгодог, мэддэг байсан биз. Тэр надад "Амьдрал бол тухайн үеийнхээ зорилгыг зөв ухааран, чанад биелүүлэхэд оршино" гэдгийг ойлгуулж, намайг хамгийн сайн оюутан болгож чадсан юм. Дээжмаа надтай уулзаагүй үедээ шөнийн нэг цаг, гучин минутад тогтмол утасдаж, би түүнийг нь хүлээн хичээлээ давтаж суусаар "багш юу асуух бол" гэхээс айхгүй болж чадсан билээ. Энэ нь нарийндаа гагцхүү түүнээс ч болсон бус хайр сэтгэлийн их хүч байсныг нуух юун.
	Гэвч хайр дурлал ын их хүч, оргилуун ааг омог яваа яваандаа дарагдан амьдралд байх жир үзэгдлийн нэгэн болдог юм бол уу. Би өөрийнхөө сэтгэлийн гүнд буцлан байсан, хүсэл, хяслын ертөнц, уй гуниг, баясал цэнгэлийн ертөнц хэзээ, хаана, нэгэн замд шуудран амар жимэрхэн болсныг мэдэхгүй мөртлөө нэг л мэдэхэд өөр болчихсон байсныг үзсэн юм.
	Тэр нэг зун би нутагтаа амрахаар буцаж, Дээжмаа Москвад үлдлээ. Хоёрхон сар болоход хичнээн их санасан гэж бодно. Тэр үе бол залуу насны минь хамгийн аз жаргалтай үе байжээ. Юу гэвэл хайртай хүнээ санаашран гуних шиг сэтгэлийн жаргал үгүй бөгөөд ухаарахуй бэрх тэр жаргалын сайхныг эдлэн дотроо эмзэглэн, цаггүй мөрөөсөлд автаж чаддаг, түүнийг мэдэрч чаддаг үе бол гагцхүү залуу насанд байнам.
	Намайг ирэхэд Дээжмаа угтаж авсангүй. Тэр дороо утсаар яривал гэнэт ирсэнд гайхан, жигтэйхэн дуу шуу болж, тэгсэн мөртөө нэг хоёр хоногтоо очиж чадахгүй гэв. Би Дээжмааг надад хэзээ ч худлаа хэлдэггүйг нь мэдэх тул заавал зав гаргаж ир! ч гэсэнгүй. Ирсэнгүйд нь гомдсон ч үгүй.  Нөгөөдөр нь Дээжмаа ирж намайг үзэнгүүт нулимс унаган цээжинд минь наалдан
	-  Аягүй санасан гэж аяархан хэлж билээ. Тэр нь надад
"Би чамд хайртай" гэснээс илүү үнэн сонсдож, би хариу ч хэлж чадсангүй. Хачин их баярлажээ. Хоёул, хоёр сар шиг бус хорин жил  шиг урт зуныг хэрхэн барснаа ярилцан, нутаг орон, хот газрын сониныг бие  биендээ дуулгав. Дээжмаа цүнхээ уудлан
	- Сониноос энэ зун надад нэг залуу хайр сэтгэлтэй болоодоо гэж инээснээ өмнө минь олон захиа тавив. Надад үзүүлнэ гэж зориуд хадгалсан юмсанжээ. Хоёул захиа бүрийг нягтлан уншиж, тэр залуу мэдсэн бол үнэн голоос гомдмоор инээлдэн тохуурхав.
	Одоо бодоход тэр бол ёстой утга учиргүй зүйл, надад тэр нэг цагт харгис хатуу мэт санагдаж асан үгнээс ч утга учиргүй зүйл байжээ. Би тэр залуугийн захиаг Дээжмаагаас гуйж аваад хүүхэд шиг тохуурхан даажигнасан сэтгэлээс биш эрэгцүүлсэн, ухаарсан сэтгэлийн үүднээс хэдэн орой уншин бодов. Тэгээд хайр дурлалыг бас ч үгээр илчилж болдог л юм байна даа гэж ойлгож билээ. Хайр сэтгэлд гоё хээнцэр үгний хэрэггүй, бас хайртай хүнээ бурхан шиг өргөмжлөн шүтэж өмнө нь арчаагүй сөхрөн  мөргөхийн хэрэггүй байдаг ажээ. Эцсийн бүлэгт дурлал бол гагцхүү сэтгэлийн жаргал бус ахуйн жаргал, бүтээх, амьдрахын их жаргал байдгыг би ухааран ойлгов. Тэр залуугаас санаа, авсан юм уу бүү мэд, орой болгон Дээжмаад захидал бичин, илгээлгүй хадгалдаг болов. Тэр үед би цаг баран хичээн бичиж суусан сэтгэлийн номлол-захидлууд маань хэзээ ч эзэндээ очихгүйд хүрэх сонин тохиол болох юм гэж зүүдэлсэн ч үгүй.
	Өвлийн шөнө байсансан. Сургууль дээрээ орой болтол хичээл давтаад буцаж явахдаа ядарсан, өлссөнөө умартан Дээжмаатай яагаад ч юм бэ бараг бүтэн сар уулзаагүйгээ бодов. Тэглээ гээд нэг их сүр бадарсангүй. Урьд нь утсаар ярихгүй ганцхан хоног ч болж чаддаггүй байснаа бодов. Хуучирчээ! Хуучирсан ч биш, өдөр тутмын жир амьдралд хайр дурлалын минь гал халуун омог дарагдан номхорчээ. Байрандаа ирэхдээ "Маргааш Дээжмаагийнхаар нэг очъё хө байз" гэж бодож ирэв. Гэтэл орон дээр минь "Саин байна уу? Найз аа! Би танайхаар ирээд явлаа. Чамд би юу гэж хэлэхээ ч мэдэхгүй байна. Гэвч чамаас яагаад ч нууж чадахгүй юм. Нууж ч болохгүй! Найз нь маргааш хуримаа хийнэ. Чиний өмнө түмэн буруутай Дээжмаа чинь" гэсэн зурвас байв.
	-Энэ юу юм бэ? Петр!
	-Бүү мэд. Би яаж мэддэг юм бэ
	-Хэн бичсэн бэ?
	-Чи мэдэхгүй байна гэж үү?
	Үнэхээр ч яриа байхгүй Дээжмаагийн бичиг мөн байв. "Энэ чинь юу гэсэн үг вэ! Юу болж байгаа нь энэ вэ!" гэж хашгиран хавьтсан хүн болгоныг барьж сэгсэрмээр байв. Гэтэл гэнэт тайвшрах сэтгэл төрөн "Юун ч тэнэг юм бэ дээ. Юу гэж зүв зүгээр байснаа намайг хаячихаад хурим хийдэг юм бэ,  Намайг л даажигнаж байхгүй юу" гэж бодов.
Зурвасы нь урж, хогийн сав руу хийгээд чанга чанга инээд алдав. Петр тугалынх шиг том нүдээр гайхан харж
	-Галзуурч байна уу, яаж байна. Гайхал минь! гэх сонсдов. Нээрэн энэ чинь юу болж байна?  Тэгсэн үнэхээр нөгөө залуутайгаа суухаар болчихсон, бүр нэгмөсөн шийдчихсэн байвал яана!  Дээжмаагийнх руу утасдлаа.
	-Манай энд байхаа больсон.
	-Юу байхаа больсон гэж! 112 дугаар өрөөний монгол хүүхэн шүү дээ та сонсож байна уу, үгүй юу?
	-Тиймээ тийм. Энд байхаа больсон гэж танд хэлээд байна шүү. Цембуг хэлж байгаа биз дээ?
	-Юуны чинь Цембу, Цамба уу? Тэр чинь овог нь, нэрий нь Дээжмаа гэдэг юм.
	-Тиймээ тийм. Энд байхаа больсон.
	-Тэгвэл өрөөнийх нь Тамаратай яриулаад аль! (Жижүүр нь хүртэл солиорчихоо юу даа.)
	-Дээжмаа энд байхаа больсон. Өөр сургуулийн байранд суудаг болсон. Та мэдээгүй гэж үү?
	-Чи юу яриад байнаа. Би Цолмон байна. Танихгүй байна уу?
	-Би таныг танилгүй яахав. Та харин юу асуугаад байна?
	-Та нар чинь хурим мурим гээд юу ярьцгаагаад байна, арай...
	-Уучлаарай. Танд өер асуух юм байна уу?
	-Байхгүй... Чөтгөрөе дагаад далд орж үз!
	Нэг мэдэхнээ хэдэн чемоданаа онгичиж суув. Урьд нь би хуримын тухай боддоггүй байсан болохоор хуримлаж буй хүнд ямар бэлэгөгдгийгч үл мэдэх юмсанжээ. Чемодан дотор минь Дээжмаад бэлэглэх юм юу ч байсангүй.
	... Ерөөсөө би хуриманд нь очих юу болсон юм бэ? Би ямар ширээ голлон суух хүндтэй зочин юм уу? Үгүй ээ. Би очих ёсгүй. Энэ бол миний хувьд байж болшгүй доромжлол! Сандаасан юмаа цөмий нь буцааж хумхиж хийгээд чемоданаа таглалаа. "Иим амьдрал гэж хаа байсан юм бэ? Ичихгүй... Гэвч нэгэнт шийдсэн хүн юунаасаа ч ичих вэ дээ? Нэгэнт шийдсэн бол... Үгүй нэгэнт шийднэ гэсэн чинь юу гэсэн үг вэ? Энэ чинь саяхан л ... Үгүй ээ! Би худлаа ярьж байна. Би Дээжмаад "хайртай" гэж хэзээ ч хэлж байгаагүй. Хацар дээр нь ч болохноо ганц удаа үнсэж үзээгүй. Саяхан хүртэл бид хоёр ердийн анд нөхөр шиг л байсан... Тэглээ ч гэсэн буруу нь юундаа байгаа юм уу? Буруу нь хайртай гэж хэлээгүйдээ  
байгаа юм уу? Дээжмаа тэртэй тэргүй миний хайртайг мэддэг байсан юм чинь".
	Би олон юм шалгаан боджээ. Гэвч ""Нэгэнт нэгэнт... нэгэнт гэдэг үг зүрх сэтгэлийг минь зай завсаргүй бөмбөрдөж аргагүйд тулахдаа "За яахав орчлонд би л ганцаараа азтай байх ёстой юм биш дээ!" гэж хатуужин бодоод өөрийн эрхгүй уртаар санаа алдав. Энэ бол миний өөрөөсөө олсон эцсийн хүч, амьдралын минь нэгэн үеийн шалгуур болсон хариу үг байлаа.
	... Ерөөсөө би Дээжмаагийн хуриманд заавал очно! Хамгийн баяртай, хамгийн хөгжилтэй, хамгийн хүндтэй зочин байх ёстой. Ямар бэлэгтэй очих вэ? Бэлэг бол бас хамгийн эгэл, хамгаас илүү, хамгийн сэтгэлд өртөх бэлэг байх ёстой. Бүх юм хамгийн, би ч өөрөө хамгийн мундаг зочин болж таарав. Хэтэвчээ уудаллаа. Гурван рубль. Халаас өвөр түрийгээ ухлаа. Хоёр рубль. "Түргэн тусламжийн!" нууц түрийвчээ нээлээ. Нэг рубль дөчин копеек. Бүгд зургаан рубль дөчин коп. Үүгээр ямар бэлэг авч болох вэ? Дэндүү бага санагдав.
	Цагаа харлаа. Сэрүүн хүнгүй болжээ. Тэглээ ч
заавал мөнгө олох ёстой. Харанхуй гудмаар таван давхарт гарлаа. Ашгүй гудамныхаа гэрлийг унтраахаа мартжээ. Давид! (Юуны чинь Давид, муу Давааг дандаа Давид гэчихээд болохгүй шүү! ) Хаалга тогшлоо. Анир үгүй нам гүм орчинг эвдсэн тэр чимээ бас хамгаас сүртэй, хамгийн дуутай сонсдов...
	Нэмж өгүүлэх нь:
	Олон жил өнгөрчээ. Дотор сэтгэлд минь эмзэглэн явсан орь залуугийн хайр амьдралын их мөрөнд элэгдэн, уруул давуулж чадахгүй зүрх сэтгэлийнхээ хамгийн нандин газар хадгалан хадгалан явсан нууц үг хэдийн их цуу, дуулиан намжсан мэт анир чимээгүй болжээ. Тэр үеийн минь тэмдэглэлд үлдсэн,
	Байгаль ертөнцийн түмэн өнгө нэгэн дор чуулан,
	Бахархах сэтгэлийн мянган ая нэгэн зэрэгдуурьсан,
	Хожмын өдөр боловч зүрх минь , зүрх минь...
	Хойноос нь нэхэн санаашрах үлэмжийн сайхныг үзжээ би
хэмээх ганц бадаг хүртэл "юун ч дэврүүн байжив дээ. Яах аргагүй орь залуугийн үеийн шүлэг мөн дөө" гэх тохуу үг шивнэн байнам. Үнэхээр ч залуугийн минь явдал Дээжмаа бид хоёрын нэгэн айл гэрийн өрх татсан урт амьдралын хаахна ч юм бэ гээгдэн хоцорч, тэр цагт "том хуйвалдаан" зохион байгуулж, намайг чадсанаа Дээжмаа бахархалтайгаар дурсан ярьж, үе үе инээдэм болгодог "урьдын юм" болон үлджээ.
	Заримдаа өнгөрснийг дурсан суухад, "хайртай" гэж хэлүүлэхийг мөрөөдөн хүлээх залуу эмэгтэйн чин хүслэн, түүнээ дуулаагүйн төлөө хилэгнэн гомдох сэтгэлийн зөрүүд ааш, хаа нэгэн газар хаврын урин оройг ч ю муу намрын уйтай үдшийг цочоосоор л байгаа даа" гэх залуугийн бодол бас ч төрдөг л юм шүү. Гэвч Дээжмаа тэр бодлыг минь үл зөвшөөрөн
	-Худлаа. Харин ч эмэгтэй хүмүүс сэтгэлдээ үнэнч, хүлээн тэвчихийн хувьд хамгийн үлгэртэй улс шүү! гэдэг юм.
	Юутай ч атугаан энэ үгийг би авааль гэргийгээсээ дуулж байгаа минь гарцаагүй үнэн билээ.

1973 он. 
Тэрэлж






 
