Амьжиргааны гудам буюу машин засварын газрын үрийг тарьсан "аав"

Д.Гриш мал зүйч, машин засварчин, эм найруулагч гээд олон мэргэжил эзэмшсэн хүн. Тэр юм юм л хийх гэж оролддог ер нь л саваагүй нэгэн бололтой. Энэ хүн Монголд машин ч цөөхөн үзэгддэг үед машин засварын газар нээн ажиллуулж өдгөөгийн амьжиргааны гудамж гэгддэг Баянбүрд орчмын засварчдыг сургаж, өрх тусгаарлаж өгсөн "аав" нь юм байна.
Тэрбээр идэр залуу насандаа мал зүйч мэргэжил эзэмшин хөдөө газар арав гаруй жил ажиллах даа элдвийн л магтаал сайшаал сонсч дээлээ гандтал хөдөлмөрлөж явсан аж. Тухайн үед малыг эрлийзжүүлж өндөр ашиг шимтэй болгох гэж хошуурцгаадаг байсан бөгөөд мал зүйч хүний хувьд үүнийг дэмждэггүй байж. Үнэхээр ч түүний бодсончлон сүүлдээ эрлийз, хурлийз малаа дахин монгол мал болгох гэж малчид, мал аж ахуйн мэргэжилтнүүд ихээхэн хүч хөдөлмөрөө зориулсан гэдэг. Түүнийг мэргэжилдээ гаршсан нэгэн байсныг тэр үед сангийн аж ахуйн саальчид одоо ч дурсдаг гэсэн. Учир нь саальчдын малладаг үнээг хэзээ тугаллахыг яг таг мэддэг, сар, өдөр зөрөхгүй хэлдэг байж. Эхэндээ эргэлздэг байсан саальчид сүүлдээ түүний хэлсэн өдөр нь тугаллах үнээгээ тордож өнждөг байсан бөгөөд яг л хэлснээр нь тугалладаг болохоор зурхайч хэмээн дуудах болсон байна. Хөдөө ажиллаж байсан түүнийг тухайн үеийн ХАА-н сайд Содномдаржаа дуудаж "Орос улсаас бух авчирна. Тэдний үрийг авч хөлдөө" гэжээ. Бухнаас үрийг нь авч хөлдөөнө гэдэг нь тэр үедээ л шинэлэг ажил байсан байна. Улмаар бухыг бухан дээр харайлгаж сургаж, энэ маягаар 42 хэмийн халуунтай хиймэл үтрээнд үрийг тосон авч 196 хэмийн хүйтэнд хөлдөөдөг байна. Үрийг нь авах бухандаа өндөг, хүчит тэжээл гэхчилэн амин дэм өгдөг, хооллох цагийн хуваарийг ч гаргадаг байжээ. Нэг бух 10 орчим миллитр үр өгдөг бөгөөд тухайн үеийн бүх сангийн аж ахуй тэндээс авдаг байв. Ингэж хөлдөөсөн үр 2010 он хүртэл хэрэглэх нөөц хадгалагдаж байгаа гэнэ. Үр хөлдөөх ажлаа дуусаад Мал аж ахуйн эрдэм шинжилгээний хүрээлэнгийн эмийн ургамал бэлдэх цехэд шилжин ажиллажээ. Дандаа л өвс ургамлаар эм хийдэг цехэд анх бадгюлмецин гэдэг эм хийсэн байна. Энэ нь малын гэдэсний өвчин, цусан суулгыг нам дардаг аж. Одоо энэ эмний дозыг нь хүнд тааруулан үйлдвэрлэж хэдийнэ хэрэглээ болжээ. Үүний дараагаар түлэнхий шарханд гаргууд сайн "Хоромхон" тосыг, дараагаар нь ходоод гэдэс болоод дархлааг сайжруулагч "Шидэт-1" гэдэг эм бүтээжээ. Бугын цусан эвэр, алтан гагнуурын ханд зэргийг оролцуулан бүтээсэн уг бэлдмэлийг тухайн үедээ малын эмийг хүн уулаа хэмээн Халдвар судлалын станцын дарга Зоригт хэл ам хийж байсан ч одоо хэдийнэ хүмүүсийн хэрэглэдэг эм болжээ. Гэхдээ энэ бүх эм бэлдмэлийг эрдэмтэд жор найрлагыг нь тогтоож, орох ургамлыг бичиж өгч түүний дагуу Д.Гриш бэлддэг байв. Уг бэлдмэлийг санаачлан бүтээсэн доктор Тумбаа, Мягмар, Бат-Эрдэнэ нарын эрдэмтэд төрийн шагнал хүртсэн байна. Тэр хэзээний л техникт хорхойтой нэгэн байж. Хөдөө ажиллаж байхдаа нэг мотоцикль унадаг түүнийгээ байсхийгээд л задлаад хаячихна. Төдөх юмгүй босгоод л авна. Ёстой л гар нь загатнасан хүн тийм байдаг байх гэмээр. Энэ нь нэлээд техникийн дөр суулгасан бөгөөд 1994 онд машин засварын газар ажиллуулах санааг өгсөн байна. Хүн бүр л ганзагын наймаа эрхэлж, ХЭАА байгуулахаар оволзож байсан тэр үед бусдын адил амьдралаа дээшлүүлэхээр ажлаасаа гарч машин засвар ажиллуулах бодолтой байгаагаа хамт олондоо дуулгахад тэд ихэд гайхсан гэдэг. Шинээр эрхлэх ажил нь бүтэл муутай болбол буцаад ирнэ гээд явсан ч тэр эргэж очоогүй. Учир нь түүний ажил бүтэлтэй байсан. Тэрбээр "Уран үйл" ХЭАА байгуулж нэг түлхүүр, гагнуурын аппарат, алх, дөш мэтийн багаж хэрэгсэлтэй ядмагхан үйл ажиллагаагаа эхлүүлсэн ч төд удалгүй ажлынхаа ашиг шимээр засварын жижиг саравч барьсан байна. Түүнд хамтран ажиллах хүн хэрэгтэй байлаа. Хоёр хүүгээ уруу татсан боловч үйлчлүүлэгчийн тоо өсч, хүн хүч дутагдалтай байсан. Уг нь ажилгүй хүн зөндөө байна. Чухам ямар хүнийг ажилд авах вэ хэмээн бодож эцэст нь тулгуур эрхтний гэмтэлтэй хүмүүсийг авч ажиллуулахаар болжээ. Учир нь тэрбээр хүүхэд насандаа хөлдөө бэртэл авч доголон явах болсон. Доголон хүнийг ажилд авах газар ховор байдаг. Энэ зовлонг мэдэх хүний хувьд тэрбээр доголон 14 хүнийг авч ажиллуулжээ. Тэдний хөл нь доголон ч сэтгэл нь бүтэн учраас нэг нь нөгөөдөө багшилж машины "элэг", "бөөр" оношилж эмчлэхдээ гаргууд мэргэшицгээжээ. Тэд үйлчлүүлэгч юу л хүснэ бүгдийг л хийдэг болж улмаар бүгд өрх тусгаарлан одоогийн олон засварын газрын үрийг тарьцгаасан байна. 
Д.Цогзолмаа
