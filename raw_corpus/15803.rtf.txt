154 (15803)  
1984 ОНЫ ЗУРГАДУГААР САРЫН 28.
НАМЫН ХЭСГИЙН ЗОХИОН БАЙГУУЛАГЧ

МАХН-ын XVIII их хурлаас дэвшүүлсэн өргөн цар хүрээтэй зорилт, VII таван жилийн шамдах оны төлөвлөгөөг хэрэгжүүлэн биелүүлсэн амжилтаар их ойнуудыг угтах ажил үйлс орон даяар эрчимтэй өрнөж байгаа энэ өдрүүдэд намын хэсгийн зохион байгуулагчдын зөвлөлгөөн болж байна. Одоо намын хэмжээгээр 3600 гаруй хэсэг ажиллаж байгаа бөгөөд тэдгээрийн 33 хувь нь хөдөө аж ахуйд, 22, 5 хувь нь аж үйлдвэрт, үлдэх хэсэг нь их барилга, тээвэр, холбоо, нийтийн аж ахуй үйлчилгээний салбарт ажиллаж байна. 

Хөдөлмөрийн хамт олныг төлөвшүүлэн хүмүүжүүлэх, намын шийдвэр, төлөвлөгөөт зорилтыг хэрэгжүүлэх олон талтай чухал ажлыг газар дээр нь зохион байгуулдаг манай намын тэргүүн шугамын дайчид намын хэсгийн зохион байгуулагч өөрсдийн үйл ажиллагаа, идэвх, зүтгэлээр намын нэр хүндтэй даалгаврыг амжилттай хэрэгжүүлж байна. Нийт зохион байгуулагчдын 34, 9 хувь нь ажилчин, 11, 1 хувь нь малчин байна. Тэдний 46, 3 хувь нь дээд, тусгай дунд боловсролтой, дөчөөд хувь нь МАХН-д 310 жил болсон туршлагатай коммунист юм. Намын хэсгийн байршилт, тэнд ажиллаж байгаа зохион байгуулагчдын мэдлэг боловсрол, туршлага, дадлагаас үзэхэд намын XVIII их хурал, Намын Төв хорооны бүгд хурлын шийдвэр, нөхөр Ю. Цэдэнбалын өгсөн үүрэг даалгаврыг бүрэн хэрэгжүүлэх ажлыг үйлдвэрлэлийн нэгжид үр дүнтэй зохион байгуулах нөөц хүч бололцоо бүрэн байгаа нь тодорхой байна. 

Хөдөлмөрийн хамт олны идэвхийг өрнүүлэн хариуцлага, сахилгыг бэхжүүлж намын шийдвэр, төлөвлөгөөт зорилтыг амжилттай биелүүлэх ажлыг зохион байгуулах, хүн хүмүүжүүлэх, боловсон хүчинтэй ажиллах, намын хяналтыг сайжруулах, олон нийтийн байгууллагын хүчийг уялдуулан зохицуулах, шилдэг тэргүүний хүмүүсээр намын эгнээг өргөтгөхөд туслах, намын бодлого шийдвэрийг тайлбарлан таниулж ойлгуулахад намын хэсгийн ажил бүхэлдээ чиглэж байгаа бөгөөд ингэх ч ёстой гэж эдгээр зөвлөлгөөн онцлон тэмдэглэж байна. 

Намын хэсгийн ажлын гол арга барил бол хүнтэй ганцаарчлан ажиллах, намын гишүүдийн хүчийг зөв хуваарилж, тэдний намын гишүүн бусчууд, хамт олонд үзүүлэх нөлөө, үлгэр дууриалыг өндөржүүлэх явдал мөн гэж эдгээр зөвлөлгөөн дээр уг хэлсэн хүмүүс онцлон тэмдэглэв. Ямагт шинийг эрж хайж, идэвх санаачилгатай дайчин, шуурхай ажиллаж байгаа намын хэсэг олон байна. Улаанбаатар Хотын барилга трестийн аж ахуйн тооцоотой, эцсийн бүтээгдэхүүний бригадын намын хэсгийн зохион байгуулагч, МАХН-ын XVIII их хурлын төлөвлөгч Л. Сергей улсын төлөвлөгөөг чанар сайтай хангаж биелүүлэх, барилгачдын нягтарсан хамт олныг төлөвшүүлэхийн тул улс төр, хүмүүжлийн ажлын арга хэлбэр, үр нөлөөг чадамгай дээшлүүлж сайхан амжилт олж байгааг намын хэсгийн зохион байгуулагчдын зөвлөлгөөн дээр сайшаан тэмдэглэж байлаа. 

Намын энэ хэсэг хамт олныхоо санаачилгаар хэмнэсэн материалаар бригадын улаан булан барьж, диско клуб, урлаг, спортын хамтлаг байгуулан, соёл хүмүүжлийн ажлыг бригад дээрээ төвлөрүүлж, лекц, улс төрийн мэдээлэл, хууль эрхийн болон мэргэжлийн хичээл үдэшлэг, уулзалт, сэдэвт уралдаан, тэмцээн зэрэг олон хэлбэрийн ажил зохиож, хамт олны гишүүн бүрийн улс төр хөдөлмөрийн идэвхийг өрнүүлж ажилласнаар улсын төлөвлөгөөг жил дараалан амжилттай биелүүлж сүүлийн хоёр жилд трестийн аварга бригадаар шалгарчээ. 

Увс аймгийн Давст сумын нэгдлийн Технологийн бригадын намын хэсэг зохион байгуулагч нь Д Мандал намын гишүүдэд гурваас таван суурийн малчдыг хариуцуулан дагалдуулж тэдний дунд улс, аймгийн аварга, намын гишүүдийн амжилтад хүрэх уралдаан өрнүүлж, саальчдын нөхөрлөл байгуулах зэрэг ажил зохиосноор тус бригад мал сүргээ төрөл бүр дээр нь өсгөж үйлдвэрлэлийн бүх төлөвлөгөөт үзүүлэлтээ давуулан биелүүлж энэ жил төлийн хорогдолгүй байна. Төв аймгийн Бүрэн, Баян-Өнжүүл сумын нэгдлийн Гэрэлт тохом, Бараатын бригадын Ч. Амгаа. И. Чойндон, Хэнтий аймгийн Дархан, Индэр сумын нэгдлийн бригадын Л. Содномдаш, Э. Дашдэндэв, Дорноговь аймгийн Хөвсгөл сумын нэгдлийн Гурванхөвсгөлийн бригадын М. Цэен-Ойдов, Ховд аймгийн Дарви сумын нэгдлийн Дэлгэрийн бригадын З. Дамдин зэрэг намын хэсгийн зохион байгуулагч олон зуун коммунист хүн хүмүүжүүлэх, улсын төлөвлөгөө биелүүлэх нэгдмэл зорилгоо амжилттай хэрэгжүүлж байна. 

Намын нийгэм эдийн засгийн зорилтыг хэрэгжүүлэх ажлыг зохион байгуулахдаа намын хэсгүүд юуны урьд гишүүний манлайллыг дээшлүүлж, тэдний үлгэр дууриалаар хамт олныг хүмүүжүүлэх, социалист уралдаан өрнүүлэн, тэргүүн туршлага нэвтрүүлж, нам, улс, хөдөлмөрийн сахилгыг бэхжүүлэн, намын үзэл суртал хүмүүжлийн ажлыг сайжруулах замаар хөдөлмөрийн хамт олныг идэвхжүүлэн дайчлахад анхаарлаа төвлөрүүлж байгааг зөвлөлгөөн дээр цохон тэмдэглэв. 

Үйлдвэрлэлийн нэгжид өдөр тутам, цаг минут тутамд ажлын явц үр дүн ямар байгаад хяналт тавьж, дутагдлыг тэр дор нь арилгаж, туршлагыг бататган, ажлыг эрчимжүүлэхэд хүмүүсийг дайчилж байх нь намын хэсгийн гол зорилт мөн. Ингэхдээ удтал хуралдах, олон тогтоол шийдвэр гаргаж бичиг цаастай зууралдах, элдэв комисс томилж цаг алдах, хялбарчлах, хэлбэрдэх зэрэг зохисгүй арга барилаар хандаж таарахгүй нь мэдээж юм. 

Намын хэсгийн ажлын үр дүн нь юуны өмнө зохион байгуулагчийн идэвх санаачилга, зүтгэл чармайлтаас хамаарахаас гадна намын анхан шатны байгууллагаас хэсгийг хэрхэн удирдаж, тэдэнд яаж тусалж байгаагаас шууд шалтгаална. 

Намын хэсгийн зохион байгуулагчдын зөвлөлгөөнд намын анхан шатны байгууллагын нарийн бичгийн дарга, орлогч нарийн бичгийн дарга нар оролцон, арга туршлагаа солилцож байгаа нь цаашид энэ ажлыг улам сайжруулах бас нэг чухал нөхцөл болж байна. Зөвлөлгөөнөөс намын хэсгийн ажлыг идэвхжүүлж, үр дүнг дээшлүүлэх, тэргүүний зохион байгуулагчдын туршлагыг нэвтрүүлэх зөвлөмж батлав. 

Намын анхан шатны байгууллагын дайчин чадварын үзлэгт нийт намын хэмжээгээр эрчимтэй бэлтгэж байгаа үед энэ зөвлөлгөөн болж байгаа нь намын анхан шатны байгууллагын ажилд тэргүүн туршлага нэвтрүүлэх, ажлын арга барил, үр нөлөөг дээшлүүлэхэд онцгой ач холбогдолтой юм. 

