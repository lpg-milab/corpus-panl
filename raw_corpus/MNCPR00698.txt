Би эх оронч хүн гэж л тийм үйлдэл хийсэн байх

Нүүрэндээ багтай залуус гадаадын хөрөнгө оруулалттай үйлчилгээний газруудад халдсан талаар бид мэдээлсэн. Энэ үймээнд "Даяар Монгол" хөдөлгөөнийхөн оролцсон байж магадгүй гэсэн яриа гадуур тархаад байгаа билээ.
Харин тус хөдөлгөөний гүйцэтгэх захирал З.Эрдэнэбилэгийг 27-ны өглөөний 07 цагт баривчилж, байцаалт авч эхэлсэн гэх мэдээлэл манайд ирлээ. Бид "Даяар Монгол" хөдөлгөөний удирдах зөвлөлийн гишүүн Ш.Пүрэвсүрэнгээс зарим зүйлийг тодруулсан юм. -Та телевизээр "Манай гүйцэтгэх захирал энэ хэрэгт холбогдсон" гэсэн мэдэгдэл хийсэн. Энэ тухайд дэлгэрэнгүй тайлбар өгөхгүй юу? -Түүнийг энэ хэрэгт холбогдсон байж магадгүй гэж хэлэх гээд тэр хариултыг өгчээ. Ер нь "Ийгл"-ийнхэн ярилцлага авах гээд ирэх үед би тэр залуус хэрэг дэгдээсэн талаар ямар ч ойлголтгүй, мэдээлэлгүй байсан. Нийслэлд байгаа гадаад нэр томъёог крилл үсгээр солиулах талаар Нийслэлийн Засаг даргын тамгын газарт мэдэгдэл өгснийг хүлээн авч, арга хэмжээ авалгүй өдий хүрсэн. Тэр хүрээнд хөдөлгөөний залуус хэдэн газрын гадаад нэр бүхий хаягийг буулгаж, үймсэн юм болов уу гэж л бодсон. Харин нэгэнт багтай залуус гадны хөрөнгө оруулалттай байгууллагуудыг бусниулсан гэж мэдээлэгдсэнээс хойш харилцаа, холбоотой байдгийн хувьд З.Эрдэнэбилэгийг энэ хэрэгт холбогдсон эсэхийг нь тодруулах, мэдэх гээд чадсангүй. Түүнтэй холбогдож болохгүй байна. -"Даяар Монгол" хөдөлгөөн дээрх багтай залуусын тарьсан үймээнд холбоотой гэсэн яриа нэгэнт тархчихаад байна? -Мэдээлэгдсэнээр бол покер байдлаар хувцасласан 50-60 залуу байсан гэж байгаа. Тэгэхээр тодорхой хэмжээгээр гадны соёлыг дуурайсан улсууд байж. Манай хөдөлгөөнд үндэсний соёл заншлаа дээдэлсэн, нийгмийн бусармаг нөхцөл байдалд бухимдсан хүмүүс нэгдсээр ирсэн. Харин насны хувьд ямар ч насны, эрэгтэй эмэгтэй хамаагүй л хамрагддаг. Ямар ч байсан манай хөдөлгөөнөөс бол ийм юм зохион байгуулаагүй. Хэн сонирхлоороо хаана элсэж орох нь залуу хүний сонголт шүү дээ. Энэ утгаараа манайд хамаардаг ганц, хоёр хүн хэрэгт холбогдсон байж болох юм л даа. Гол нь би хоёр, гурван санаа бодож байна. Монголд оршин сууж, ажил хийж, бизнес эрхэлж байгаа хятадуудын нэр хүнд сүүлийн үед их уналаа. Энэ байдлыг өөрчлөхийн тулд тэд өөрсдөө зохион байгуулалттай үйл ажиллагаа явуулсан юм биш байгаа. Хоёрдугаарт, Ерөнхийлөгч Н.Энхбаярын айлчлал эхэллээ. Тэр анх нэр дэвшихдээ үндэсний үзлийн тухай асар их ярьж байсан хүн шүү дээ. Тэр бүү хэл "Даяар Монгол"-оор дэмжүүлсэн. Бүр үндэсний үзэл ярьдаг хүмүүсээр өөрийнхөө бие төлөөллийг хийж явсан шүү дээ. Тэгэхээр энэ байдалд сөрөг цохилт өгөх гэсэн бас хятадын талын юм байсан юм биш байгаа гэсэн болгоомжлол байна. Нөгөө талаасаа өнөөдөр олон хөдөлгөөн байна. Эдгээрийг дарахын тулд манай эрх ашиг хөндөгдсөн юм биш байгаа даа гэж бодож байгаа. Улс үндэстнийхээ эрх ашгийг дээдэлсэн байдлыг тухайн үеийн улс төрд ашиглах явдал ч сүүлийн үед их бий болсон. -Гол нь Улс тунхагласны баяраар танай хөдөлгөөнөөс жагсаал, цуглаан зохион байгуулжээ. Тэгээд шөнө нь дээрх хэргүүд гарсан шүү дээ? -Уг нь З.Эрдэнэбилэгийн мэдээлж байснаар, бидний төлөвлөснөөр нэлээд хүн хамрагдах шинжтэй байсан. Баярын өдөр байсан, сумо ч шувтарсан, үндэсний бөхийн барилдаан ч таарсан. Жагсаал ч гэж сүртэй юм болоогүй шүү дээ. Гэхдээ энэ үймээнээр, залуус "Чи Хятадын хоолондоо цадаа юу..." гэхчилэн хэлж дайрч байснаас нь харвал үндэсний үзэлтэй залуус байгаагийн илэрхийлэл, хүмүүс тэр байдлаа өөр өөрсдийн чадлаар, тэр хүрээндээ илэрхийлж эхэлж байгаагийн нэг хэлбэр гэж би ойлгож байна. Энэ хэргийг бол хүний өмчийг эвдэн бусниулсан гэж тав хүртэл жилээр суулгахгүй шүү дээ. Энэ чинь онц хүнд ангиар яллагдана. Тэд онц хүнд ангиар яллагдана, хүнд юманд ойчно гэж бодоогүй. Би эх оронч хүн гэж л тийм үйлдэл хийсэн байх. Гол нь өнөөдөр нийгэм тэр даяараа, жирийн иргэд нь туйлын ядуу, хүнд байдалд орчихоод нөхцөл байдлаа илэрхийлж чадахгүй, ийм ахуйгаа илэрхийлэн гаргаж байна шүү дээ. Тэд төрийнхөө шийдэж, үйлдэж чадахгүй, хязгаарлалтай хандаад байгаа зүйлийг буруу замаар нээлээ гэж бодож байна. Тэднийг ийм байдал руу түлхсэн төр өөрөө хариуцлагаа хүлээх цаг нь болчихсон. 
Б.ХАЖИДМАА
