ХИЙСЭН ГУТЛАА ЗАРАХЫН ТУЛД гадаад шошго наадаг байлаа

Манайхан сүүлийн үед гадаадын ямарч фирмийн гуталнаас дутахааргүй сайн гутал хийж чаддаг болсон гэнэ. Гэм нь өндөр үнээр гардаг. Учир нь бүхий л орц материалаа гадаадаас авчирч, гараар хийдэг болохоор. Зөвхөн монголдоо суралцсан энэ залуу дөрөвхөн жилийн дотор олонд танигдсан чадалтай гуталчин болжээ. Гутал арьсан эдлэлийн үйлдвэрлэл худалдааны "Best shoes" компанийн захирал Б.Түвдэннямтай ярилцлаа. -Анх компани байгуулж байсан тухайгаа эргээд дурсвал ярих зүйл их байх болов уу? -Би 2002 онд "Урлах эрдэм" дээд сургуулийг гутал, жижиг савхин эдлэлийн дизайнер мэргэжлээр төгссөн. Тэр жилээ компаниа байгуулсан. Өдгөө дөрөвдэх жилдээ үйл ажиллагаагаа явуулж байна. Оюутан байхаасаа л гутал хийж тодорхой хүрээнийхэнд танил болсон учраас удалгүй өөрийн гэсэн үйлчлүүлэгчдээр хүрээлүүлсэн. Анхандаа нийтэд зориулсан гутал хийж байсан боловч хүмүүс өөртөө тохирсон хэлбэр хэмжээ загвараар хийлгэх сонирхолтой байсан учраас одоо зөвхөн захиалгаар үйлдвэрлэдэг болсон. Үүгээрээ л манай компани онцлогтой. Үйлчлүүлэгчид маань "би тийм хувцсандаа тохирсон гутал хийлгэх гэсэн юм, хөлний элдэв гажгаа нуух гэсэн юм" гээд л ирдэг. Бүр урт богино хөлтэй хүмүүс ч ирдэг. Тэр бүрт хөлнөөс нь шууд хэмжээ аваад л тохирсон гутлыг, хүссэн материалаар хийж өгдөг. Ер нь материал байх л юм бол бид гадаадын ямар ч сайн фирмийн гутлаас дутахааргүй цэвэр арьсан гутал хийж чадна. Сонирхуулж ярихад, анх үйлчлүүлэгчдээ олохын тулд худал ярих ч үе байлаа. Тэр үеийн хүмүүсийн сэтгэлгээ их сонин байсан. Гадаадад хийсэн гэвэл сайн мэт ойлголттой байсан. Монголд хийсэн гэхээр тоож ч хардаггүй байлаа. Тэгэхээр нь итали, германы нэртэй гутлын лого, шошго нааж гадаад гутал гэж зардаг байлаа. Одоо хүмүүсийн сэтгэлгээ өөр болсон. -Монгол гар хийцийн гутал гэдгээ мэдчихээд гомдоллож ирээгүй юу? -Азаар надад тийм гомдол ирээгүй. Харин ч миний хийсэн гутлын эдэлгээг мэдсэн хүмүүс эргээд надад хандсан. Мэдээж би өөрийн хийсэн юмаараа бахархаж, өөрийн гэсэн брэндийг бий болгож, ил гарахыг хүсч байсан учраас дахин гутал авахаар ирсэн хүнд би хийсэн гэж үнэнээ хэлдэг болсон. Тэд маань одоо миний байнгын үйлчлүүлэгч. Миний гутал чанараа дагаад харьцангуй үнэтэй гардаг л даа. Гэсэн хэдий ч гадаадын чанартай гутал өмсөөд чанарыг нь мэдчихсэн хүмүүс монголд хийсэн гутал дутахааргүй юм байна гэдгийг мэдэрсэн хэрэг л дээ. Ер нь элит гэсэн хүмүүс манайхаар арай түлхүү үйлчлүүлдэг. Тэгэхээр л бидний хийж буй гутал гадаадын өндөр технолгиор үйлдвэрлэсэн гуталнаас дутахгүй байгаа юм болов уу хэмээн баярладаг. Энэ дашрамд үндэсний үйлдвэрлэлээ дэмждэг хүмүүст баярлаж явдгаа танай сониноор уламжилмаар байна. -Байнгын үйлчлүүлэгчдээсээ нэрлэж болох уу? -Тэр болгоныг нэрлэх боломжгүй л дээ. Гэхдээ сумогийн их аварга Д.Дагвадорж болон Д.Сумъяабазар, Г.Өсөхбаяр нарын бөхчүүдээс эхлээд спорт, урлаг соёл, улс төр, бизнесийн бүхий л хүмүүс үйлчлүүлдэг. Байнгын үйлчлүүлэгчдээсээ дуучин Т.Ариунааг нэрлэмээр байна. Тэрээр бүхий л клип, тоглолтынхоо гутлыг надаар хийлгэдэг. Саяхан хүртэл нэг клипний гутал хийлгээд явсан. Миний гутлыг амилуулж олонд алдартай болгож өгсөнд нь Ариунаад баярладаг. -Танай гутал ойролцоогоор хэд орчим төгрөгт багтаж гарах вэ. Ер нь элит хүмүүс л үйлчлүүлдэг гэж ойлгож болох уу? -Хавар, намар, өвлийн гуталны хувьд доод тал нь 100 мянган төгрөг түүнээс дээш. Дандаа элитүүд үйлчлүүлдэг гэж ойлгож болохгүй л дээ. Янз бүрийн л хүрээнийхэн ирнэ. "Гутал сайт гурвын өмнө" гэж монголчууд ярьдаг шүү дээ. Тэгэхээр бат бөх чанартай гутал өмсөх хүсэлтэй хүн олон байдаг. -Материалаа хаанаас оруулж ирдэг вэ. Монгол арьс хэр чанартай вэ? -Манайх бүх материалаа гадаадаас оруулж ирдэг. Итали, герман, хятад зэрэг орноос. Монгол арьсны тухайд сайн чанарын гутал хийхэд хангалтгүй байдаг. Хэдийгээр манай орон мал аж ахуйн орон гэгддэг ч энэ чиглэлийн үйлдвэрлэл ялангуяа химийн үйлдвэрлэл байхгүйгээс арьсанд боловсруулалт хийж чаддаггүй. Монгол арьс зузаан, сунамтгай, дээр нь шарх сорви ихтэй гээд олон дутагдалтай. Монголдоо сайн арьс боловсруулахын тулд малчдаасаа эхэлж анхаармаар санагддаг юм. Махны чиглэлийн мал гэдэг шиг арьсны чиглэлийн мал өсгөж тордмоор санагддаг. -Европын тэр тусмаа итали гутлыг сайн гэдэг. Энд арьс, технологи аль аль нь л багтах байх. Гэтэл хятадаас арьс оруулж ирдэг гэлээ. Итали арьстай харьцуулахад чанарын хувьд хэр вэ? -Өдгөө Хятад улс дэлхийн зах зээлийн 80 хувийг эзэлчихээд байна. Үнэхээр муулах аргагүй юм. Хятадын арьс боловсруулалтын үйлдвэр нь ихэнхдээ хамтарсан үйлдвэр байдаг. Тэдний экспортолж буй арьс маш сайнд тооцогддог. Итали гутлын давуу тал нь модельдоо байдаг. Манайхан европ маягаар хөгжчихсөн болохоор итали хэв маягийн гутал монголчуудад таардаг, таалагддаг. Харин япон, солонгос гутал манайхны хөлөнд төдийлөн эвтэй байж чаддаггүй. Манай үйлдвэр итали хэв ашиглан гутлаа хийдгээрээ давуу талтай. Итали хэв ашиглахаас гадна тухайн хүний хөлд тааруулан хэв гаргах тохиолдол их гардаг. -Гутлын мэргэжлээр монголдоо боловсроход хангалттай юу. Таны хувьд гадаадад мэргэжил дээшлүүлж суралцав уу? -Хуучин гутлын үйлдвэр гэж байхад гадаадад мэргэжил дээшлүүлдэг л байсан. Миний хувьд зөвхөн Монголдоо суралцсан. Манай "Урлах эрдэм" дээд сургууль практик тал руугаа илүү сургадаг болохоор өөрийн алдаан дээрээс их зүйл сурч мэддэг. Гэхдээ би юу ч мэдэхгүй хүүхэд, нэг сургууль дүүргээд ийм түвшинд хүрчихсэн юм биш. Миний хувьд гутлын үйлдвэрийн сүүлчийн боловсон хүчин болж тэндэхийн гал тогоонд гурван жил чанагдсанаа том хувь тавилан гэж боддог. 1990 хэдэн онд ТМС төгсөөд гутлын үйлдвэрт гурван жил ажиллаж байтал үйлдвэр дампуурсан юм. Мэдээж гадаадын хүмүүстэй хамтран ажиллаж туршлага судална л даа. Би Италийн алдартай загвар зохион бүтээгчтэй хамтран ажиллаж байлаа. Тэрбээр намайг дотоодод сургууль төгссөн гэхэд гайхаж "Чи хүний хөлийг маш сайн мэдэрч чадсан байна" гэж үнэлж байсан. -Таны мэргэжлээр Монголдоо сурсан хүүхдүүд танай үйлдвэрт ажиллая гээд ирвэл та авах уу? -Авна гэж шууд хэлж чадахгүй. Манайх арваадхан хүнтэй, жижиг үйлдвэр. Олон хүн ажиллуулахад тоног төхөөрөмж дутагдалтай. Ажилчид маань мэргэжилдээ маш сайн дадсан, туршлагатай хүмүүс байдаг. Би анхнаасаа л хүмүүсээ өөрийн гараар бэлдэж авсан болохоор солих дургүй. Тэгээд ч дөнгөж сургууль төгсөөд ирж байгаа хүүхдүүд шууд гутал барьж аваад хийхэд туршлага дутна. Мэдээж цаашдаа үйлдвэрлэлээ өргөтгөнө. Дан гутал хийдэг байсан бол өнгөрсөн жилээс цүнх, дагалдах жижиг эдлэлийг үйлдвэрлэж эхлээд байгаа. -Ижил үйлдвэрлэл явуулж байгаа хувь хүмүүсээс таны давуу тал? -Миний хувьд эмэгтэй гоёлын гутлыг мэргэжлийн түвшинд хийдгээрээ давуу. Ер нь манайхан ямарч гутлыг үйлдвэрлэж чадна. Мэргэжлийн хүмүүс ч энэ тал дээр нэлээн анхаарал хандуулж байна. Саяхнаас Монголын гуталчдын нэгдсэн холбоо байгуулах тухай ярилцаж байна. -Хүмүүс хөлний элдэв гажгаа нуух гэсэн юм гээд ирдэг гэлээ. Тухайлбал, майга хөлтэй хүн тэр гажгаа гутлаараа засч болно гэсэн үг үү? -Зуны сандаал, туфль л биш бол түрийтэй гутлаар бага зэргийн майгыг нууж болдог. Ийм асуудал багагүй тохиолдож байсан. -Тэгвэл гутлаа майга гишгээд байдаг хүмүүс байдаг. Эдгээр хүмүүст тохирсон гутал хийж болох уу? -Зарим тохиолдолд технологийн буруугаас гутал гадагшаа, дотогшоо гишгэгддэг. Өмссөн гутал бүр нь майга гишгэгдээд байвал тэр хүний өөрийнх нь гишгэлттэй холбоотой. Тийм хүмүүст тохирсон гутал гэж тусгайлан хийж болохгүй. -Үйлчлүүлэгчид чинь өөрийнхөө гутлын загварыг дахин давтагдашгүй байхыг хүсдэг үү? -Мэдээж, минийх шиг загвараар дахин хийхгүй шүү гэдэг юм. Гэхдээ хүн хүний бие болон хөлийн хэмжээ янз бүр болохоор тухайн загвар дээр багахан л өөрчлөлт хийхэд өөр болчихдог. -Шинэ гутал өмсөхөд гутлын өсгий элэгдэх, оёдол ханзрах зэрэг асуудлаас болоод гуталчинд орох зайлшгүй шаардлага гардаг. Ийм тохиолдолд танай үйлчлүүлэгчид танд л хандана биз дээ? -Манайх гуталдаа зургаан сараас дээш хугацаатай баталгаа өгдөг. Энэ хугацаанд элдэв гомдол гарч байгаагүй. Мэдээж тухайн хүний эдэлгээнээс шалтгаалаад өсгий элэгдэх, бага зэргийн ханзралт явагдвал зөвхөн над дээр буцаад ир, өөр гуталчинд очиж болохгүй гэж захидаг. Учир нь би энэ алдаа бүрээсээ суралцаж алдаагаа давтахгүй байхыг л хичээдэг. -Ер нь гутлын чанарыг яаж таних вэ? -Хамгийн гол нь арьс сайн байх хэрэгтэй. Сайн арьсыг танихын тулд дотор талыг нь үзэхэд чийг татдаггүй илгэ шиг байдаг. -Танай үйлчлүүлэгчдийн хамгийн том размерын гутал өмсдөг нь хэн бэ? -Манайд эмэгтэй гутлын 34-43 хүртэл, эрэгтэй гутлын 38-46 размерийн хэв байдаг. Г.Өсөхбаяр аваргад 48 размерийн хэв шинээр гаргаж гутал хийсэн. Одоохондоо Өсөхөө аварга л хамгийн том хөлтэй нь. -Дашрамд сонирхоход, Та өөрөө хэдэн гуталтай вэ? -Загасчны морь усгүй гэдэг дээ. Яг л тэр. Шаардлагатай тохиолдолд өөртөө болон гэрийнхэндээ гутал хийдэг. Бусад тохиолдолд захиалгад дарагдаад л өнжинө. -Гоёлын гутлаас гадна ажлын болон малчдад зориулсан гутал хийдэг үү? -Бараг үгүй. Хямд төсөр материалаар хийсэн ажлын гутал хаа сайгүй л байна шүү дээ. Зах дээр үүнээс элбэг юм алга. 
Ярилцсан Д.Цогзолмаа,Гэрэл зургуудыг Д.Ариунболд
