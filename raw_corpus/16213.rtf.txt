№250(16213)
1985 ОНЫ АРАВДУГААР САРЫН 17.
Тайлангийн хурал

Тайлангийн хурал гэхээр хийсэн ажлаа тоочин тайлагнахын нэр мэтээр ойлгодог хуучирсан үзэл бодлоос бид чөлөөлөгдөх ёстой. Мөдхөн орон даяар болох намын анхан шатны байгууллагын тайлангийн хурал нь коммунистууд, намын сонгуульт идэвхтэний хувьд намын бодлого, шийдвэрийг биелүүлэхэд хөдөлмөрчин олон түмнийг хэрхэн зохион байгуулж, ямар ур дүнд хүрснээ намынхаа өмнө илтгэн харуулах улс төрийн том шалгалт, намын байгууллагууд манай нийгмийн улс төрийн удирдагчийн хувьд үүргээ хэрхэн биелүүлэн байгаагаа намын хамт олонд үнэлүүлэх дайчин үзлэг болох ёстой, 

Манай намын хүч чадал, дайчин чадварын эх үндэс, хөдөлмөрийн хамт олны улс төрийн цөм, үйлдвэрлэлийн нэгжид бүх ажлыг гардан зохион байгуулагч намын анхан шатны байгууллага, тухайн товчоо, нарийн бичгийн даргын ажлын чадвар, арга барил, ололт амжилт, дутагдал доголдлыг тайлангийн хурлаар нарийвчлан ярилцаж ололтоо бататгаж, дутагдлаа арилгах арга замыг тодорхойлно. Намын байгууллагын тайлангийн хурлаар зөвхөн өнгөрсөн жилийн ажлын тухай сонсож ярилцахад хүрвэл өрөөсгөл хандлага болох учраас цаашдаа юу хийх, арга барилаа хэрхэн боловсронгуй болгох, ер нь урагш давших хөдөлгөөнд юу саад болж байгаа, намын хамт олны сайн сайхан туршлага юу байгааг нэгтгэн дүгнэж, хэтийн төлөвийг зураглан гаргахад онцгой анхаарах ёстой. 

МАХН-ын Төв Хороо, БНМАУ-ын Сайд нарын Зөвлөлд саяхан болсон зөвлөлгөөн дээр нөхөр Ж. Батмөнх хэлсэн үгэндээ << Цаг үеийн тулгамдсан чухал асуудлуудыг шийдвэрлэх үйл хэрэгт манай намын байгууллагууд, нийт коммунистууд, нам, улс, олон нийтийн байгууллагын удирдах ажилтан, бүх шатны боловсон хүчин, мэргэжилтэн нар өндөржүүлсэн үүрэгтэйгээр ажиллан, намын анхан шатны байгууллагын тайлангийн хурал, аймаг, хотын намын бага хурал, намын XIX их хурлаа угтаж, амжилт бүтээл гаргана гэдэгт МАХН-ын Төв Хороо итгэж байна >> гэж онцлон тэмдэглэсэн юм. Намын анхан шатны байгууллагын тайлангийн хуралд бэлтгэх ажлын гол утгыг энэ үг тодорхойлжээ. Өндөржүүлсэн үүргийг юуны түрүүн коммунистууд авч, мал өвөлжүүлэх бэлтгэлийг хангах, өвөлжилтийг сайн зохион байгуулах, нэг хүртэлх насны малыг онд бүрэн оруулах, үйлдвэр аж ахуй, соёлын газрын төлөвлөгөөт бүхий л зорилтыг тоо, чанарын өндөр үзүүлэлтээр биелүүлэхэд гол хуч анхаарлаа төвлөрүүлэх ёстой. 

Хөдөлмөрийн эвсэг, бүтээлч хамт олныг бүрэлдүүлэн төлөвшүүлж, улсын төлөвлөгөөг тогтмол давуулан биелүүлж, эдийн засгийн чанарын үзүүлэлт, үр ашгийг дээшлүүлж байгаа уулын баяжуулах << Эрдэнэт >> үйлдвэр, Хөвсгөл аймгийн Цагаан-Уул сумын << Бадрал >> нэгдэл, Булган аймгийн Ингэттолгойн сангийн аж ахуй зэрэг баялаг туршлагатай намын байгууллага олон бий. 1984 онд болсон намын хэсгийн зохион байгуулагчдын зөвлөлгөөнөөр хэлэлцэн шийдвэрлэгчийн дагуу намын 60 гаруй хэсгийн тэргүүн туршлагыг аймаг дотроо болон улсын хэмжээнд нэвтрүүлэх ёстой. Тэргүүн туршлага нэвтрүүлэх талаар хийсэн ажлаа дүгнэх, ер нь намын анхан шатны байгууллагын дайчин чадварын анх удаагийн үзлэгийн үр нөлөө ажилд хэрхэн туссаныг тайлангийн хурал тал бүрээс нь ажил хэрэгчээр хэлэлцвэл зохино. 

Намын анхан шатны байгууллагын тайлангийн хурлын ач холбогдлыг дээшлүүлэх нэг гол арга зам бол шүүмжлэл, өөрийн шүүмжлэлээр ажлын дутагдал доголдлын шалтгааныг зөв тогтоож, арилгах арга замыг тодорхойлоход хамт олны анхаарлыг төвлөрүүлэх явдал мөн. Үүний тулд таван жилийн ажлын явц, үр дүнг нэгбүрчлэн дүгнэж, тасалдал, дутагдал гарсан шалтгааныг тодорхой эзэнтэй, хүний хариуцлагатай холбоотойгоор зарчимчаар авч үзэж, хөдөлмөрийн хамт олноор хэлэлцүүлбэл зохино. Хаяггүй, эзэнгүй, ерөнхий шүүмжлэл бол хичнээн хурц байлаа ч гэсэн ажилд тус болохгүй, хоосон гоё үг болж харин ч шүүмжлэлийн нэр хүндийг доройтуулах хортой зүйл юм. Нөгөөтэйгүүр шүүмжлэлийг хүлээн зөвшөөрч, заримдаа бүр талархан сайшаадаг мөртлөө түүний мөрөөр ажил зохиохгүй орхидог нь үнэн хэрэг дээрээ найрсаг аргаар шүүмжлэл эсэргүүцэж буйн илрэл мөн. Аливаа шүүмжлэл ажил хэрэгт нөлөө үзүүлсэн цагт л үнэ цэнэтэй, үр ашигтай болох ёстой. 

Намын анхан шатны байгууллагын тайлангийн хурлын үр нөлөөг дээшлүүлэх бас нэг чухал хөшүүрэг нь түүнд урьдаас сайтар бэлтгэх, гишүүн бүртэйгээ нэгбүрчлэн ажиллаж, улс төр, хөдөлмөрийн идэвхийг нь өрнүүлж улмаар бүтээлч, ажил хэрэгч, зарчимч уур амьсгалаар хурлыг зохион байгуулж, тодорхой шийдвэр боловсруулж, түүний хэрэгжилтийг цаг алдалгүй биечлэн гүйцэтгэхэд оршино. Бэлтгэлийг сайтар хангахад цаг хүч зарахгүйгээр хуралдах нь хэлбэрдэх арга барилын нэг хувилбар мөн. Нэгэнт хуралдаад хамтын оюун ухаанаар боловсруулан гаргасан шийдвэрийг ажил хэрэгчээр биелүүлэх асуудал намын хамт олны амин чухал ашиг сонирхол болох ёстой. Тэгээгүй цагт хурлын шийдвэр мөн л хэлбэр төдий зүйл болон хувирч хүч нөлөөгөө алдана. Түрүүчийн тайлангийн хурал дээр яригдаж байсан дутагдлыг арилгаж, ололтоо арвижуулсан тухайг ээлжит тайлангийн хурал ажил хэрэгчээр сонсож дүгнэлт өгөх ёстой. Иймээс тайлангийн хугацаанд дутагдлыг арилгах талаар намын анхан шатны байгууллагууд юу хийснээ, ер нь өнгөрсөн тайлан сонгуулийн хурал дээр гарсан санал шүүмжлэлийн мөрөөр зохиосон ажлаа коммунистуудад тайлагнахад бэлтгэх хэрэгтэй. 

Намын анхан шатны байгууллагын тайлангийн хурал нь МАХН-ын түрүүчийн их хурал, Намын Төв Хорооны удаа дараагийн бүгд хурлуудын шийдвэр, БНМАУ-ын хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг хэрэгжүүлэх талаар намын үндсэн байгууллага, коммунистуудаас хийж гүйцэтгэсэн, зохион байгуулж байгаа ажлын арга барилд зарчимч дун шинжилгээ хийж, намын XIX их хурал угтсан бүх ард түмний гавшгай хөдөлмөрийг улам эрчимжүүлэх тодорхой зорилт дэвшүүлэн тавьж, нийт ажил үйлсийг идэвхжүүлэн эрчимжүүлэх улс төрийн томоохон үйл явдал болох ёстой. 

