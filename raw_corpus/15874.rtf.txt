№225(15874)      
1984 ОНЫ ЕСДҮГЭЭР   САРЫН 19,
АМЬДРАЛААС УРГАН ГАРСАН ШААРДЛАГА

Намын дотоод, гадаад бодлого үнэн зөв бөгөөд эрин цагийн шаардлага, олон түмний язгуур эрх ашигт яв цав нийцэж байгаагийн баттай гэрч нь манай орны нийт хөдөлмөрчин, коммунистууд саяхан хуралдсан МАХН-ын Төв Хорооны ээлжит бус VIII бүгд хурлын шийдвэрийг бүрэн дүүрэн сайшаан, халуунаар дэмжиж, түүнийг бүтээлчээр хэрэгжүүлэхийн төлөө зориг төгөлдөр хөдөлмөрлөж байгаа явдал юм. Улс ардын аж ахуйн ихэнх салбарт энэ оны эхний найман сарын төлөвлөгөөт зорилт үндсэндээ амжилттай биеллээ. Ажил хэргийг хаана тодорхой зохион байгуулж, гол зорилгод хүрэхэд хүмүүсийн хүчийг зөв чиглүүлэн, гүйцэтгэлийн шалгалтыг нарийн чанд зохион байгуулж байгаа тэр газар ажил үйлс үр дүн сайтай байна. Нэг үгээр хэлбэл удирдах ажлын арга барилаас түүний эцсийн, үр дүн шалтгаалж байна. 

Манай орны социалист байгуулалтын хэмжээ далайц улам өсөж, шинжлэх ухаан техникийн дэвшил хурдасч, хөдөлмөрчин олон түмний бүтээлч идэвх асар их өрнөж байгаа өнөө үед удирдлагын ленинч арга барилын шаардлага үлэмж өргөн, олон талтай болж байна. Үүний дотор улс төр, аж ахуйн зорилтыг шийдвэрлэхэд шинжлэх ухааны үндэслэлтэйгээр бүтээлч хандах, боловсон хүчний ажил хэрэгч байдал, даалгасан ажлынхаа төлөө харилцах хэсгийн хариуцлагыг өндөржүүлэн тэдний бүтээлч санаачилгыг өрнүүлэн, олон түмэнтэй бат холбоо тогтоох, гүйцэтгэлийн шалгалтын үр нөлөөг дээшлүүлэх зэрэг гол шаардлага онцгой тавигдаж байна. 

МАХН-ын төв Хорооны ээлжит бус VIII бүгд хурал дээр МАХН-ын Төв Хорооны ерөнхий нарийн бичгийн дарга, БНМАУ-ын Сайд нарын Зөвлөлийн дарга нөхөж Ж. Батмөнх << Таван жилийг бүхэлд нь амжилттай дуусгаж, ирэх VIII таван жилд сайн бэлтгэлтэй шилжин орохын хамт нам, ард түмний хүч, анхаарлыг хараахан шийдвэрлэгдээгүй асуудалд төвлөрүүлэх нь чухал байна. Ийм асуудал манай материаллаг үйлдвэрлэлийн салбарт ч, үйлдвэрлэлийн бус хүрээнд ч цөөнгүй байна. Иймээс яам, тусгай газар, аймаг, хотын нам, улсын байгууллагууд, үйлдвэр, аж ахуйн газрын удирдлага, хөдөлмөрийн хамт олон, үйлдвэрлэлийн хэсэг, ажлын байр нэг бүрт бий болсон байдалд үнэн зөв бодитой дүгнэлт хийж, дутуу биелүүлсэн зүйлийг нөхөн гүйцээх, хөдөлмөрийн бүтээмжийг дээшлүүлэх, улс ардын аж ахуйн эцсийн онд үр дүнд хүрэхийн тулд шинэ нөөцийг илрүүлэн ашиглавал зохино >> гэж заасан билээ. Чухам энэ бодит байдлаас нам, улс, олон нийтийн байгууллагын ажлын арга хэлбэрийг байнга сайжруулах шаардлага зүй ёсоор урган гарч байгаа юм. Ажлын арга хэлбэрийг сайжруулахад юуны өмнө нам, улсын байгууллагын ажлын арга барилыг боловсронгуй болгохыг анхаарах ёстой. Нам, засгийн шийдвэрийн биелэлтийг тодорхой салбар, нэгжид зохион байгуулж, хяналт тавьдаг боловсон хүчний зохион байгуулалт, дэг журам, хариуцлага сахилгыг дээд зэргээр сайжруулж, ажил хэрэгч чанарыг улам дээшлүүлэх явдал онцгой ач холбогдолтой болж байна. 

Намын Төв Хорооны ээлжит бус VIII бүгд хурал, чадварлаг зохион байгуулсан, тодорхой үнэн бодитой, зорилго чиглэлээ урьдаас төлөвлөж тогтоосон хяналт шалгалт, гүйцэтгэлийн захиалгыг бэхжүүлэхэд тус дөхөм үзүүлдэг гэж заасан юм. Ийм учраас гүйцэтгэлийн шалгалтын арга хэлбэрийг улам сайжруулж, улсын төлөвлөгөөний хувь заяаг шийдвэрлэж байгаа тэр хэсэгт хүмүүстэй тодорхой ажиллан, тэдний тавьсан асуудлыг газар дээр нь шуурхай шийдвэрлэж, холбогдох байгууллагад биетэй туслалцаа үзүүлж байвал зохино. 

VIII бүгд хурлаас манай нийт ажилтан, ялангуяа удирдах ажилтны даалгасан ажлын төлөө хариуцах хариуцлага, боловсон хүчинтэй ажиллахын чухлыг онцлон заасны дагуу боловсон хүчний ажил хэргийг мэдэцтэй шуурхай удирдах, ам, ажлын нэгдлийг хангах, удирдлагын арга барилыг дээшлүүлэхэд нь зүйл бүрээр туслах хэрэгтэй юм. Одоо манай нийт байгууллагын анхаарал төвлөрөх гол асуудал бол цаг үеийн төлөвлөгөөт ажлыг чадамгай зохион байгуулж, мал аж ахуйн өвлийн бэлтгэлийг гүйцэд хангах, хадлан тэжээл бэлтгэх төлөвлөгөөг бүрэн биелүүлж, ургацыг хаягдалгүй шуурхай хураах явдал мөн. 

Ажлын арга барилыг боловсронгуй болгохын тулд намын байгууллагын боловсон хүчинтэй ажиллах зохион байгуулалт, хүмүүжлийн ажлыг эрс сайжруулах нь чухал байна. Үүний тулд намын анхан шатны байгууллагын удирдан зохион байгуулах ролийг дээшлүүлэх явдал онцгой ач холбогдолтой юм. намын XVIII их хурлаас дэвшүүлсэн зорилтыг хэрэгжүүлэхийн тулд боловсон хүчин намын ажилтны арга барилыг дээшлүүлж, ажил хэргийг нарийн нягт зохион байгуулах. нам ард түмний санаа бодлыг байнга мэдэрч, бүтээлч эрэл хийх, аливаа ажилд санаачилгатай хандах уур амьсгалыг хамт олны дотор бий болгохыг намын байгууллага онцгой анхаарвал зохино. Манай бүх амжилтын чухал нөөц болсон олон түмний идэвхийг өрнүүлэх бүх арга хэрэгслийг үр нөлөөтэй ашиглаж, тэргүүний сайчуулын үнэ цэнэтэй туршлага, санаачилгыг дэмжин дэлгэрүүлэх, социалист уралдааныг дайчин шуурхай зохион байгуулахад намын анхан шатны бүх байгууллага ажлаа чиглүүлэх ёстой. 

Намын анхан шатны байгууллагын дайчин чадварын үзлэг нь амьдралаас урган гарсан ажлын арга хэлбэр, боловсон хүчний ажлын арга барилын томоохон шалгалт юм. Иймд намын байгууллага бүр энэ үзлэгт Намын Төв Хорооны бүгд хурлын үзэл санааны дагуу улам эрчимтэй бэлтгэх нь чухал байна. 

Намын бүх шатны байгууллага МАХН-ын Төв Хорооны ээлжит бус VIII бүгд хурал дээр нөхөр Ж. Батмөнхийн хэлсэн үгэнд дэвшүүлсэн зорилтыг удирдлага болгон, боловсон хүчинд тавих шаардлагыг өндөржүүлэхийн хамт тэдний бие даасан санаачилгыг өрнүүлж, ажлын арга барилыг сайжруулан, нам, улс, хөдөлмөрийн сахилгыг чанд бэхжүүлэх нь энэ оны аж ахуй, соёлын төлөвлөгөөт зорилтыг биелүүлэхийн үндэс мөн. 

