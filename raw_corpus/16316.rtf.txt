№39(16316)         
1986 оны  хоёрдугаар сарын 14.
Хөдөлмөрийн хамт олон, сахилга

Манай орны хөгжлийг түргэтгэхэд нөлөөлөх чухал нөхцөл, нэмэгдэл хөрөнгө шаардахгүйгээр бэлэн байгаа том нөөц бол жирийн ажилчнаас сайдыг хүртэлх хүн бүр сахилга дэг журам, зохион байгуулалтаа бэхжүүлж, өндөр шаардлага тавьж, нийгмийн амьдралын бүх салаа салбарт хөдөлмерийн ёс зүйн хүмүүжлийг дээшлүүлэх явдал мөн. Нийгмийн материаллаг үйлдвэрлэлийн болон оюуны амьдралын салбарт сахилга, дэг журам, зохион байгуулалтыг бэхжүүлэх талаар нам, засгаас авсан дэс дараатай арга хэмжээ бүх ард түмний өргөл талархлыг хүлээж байна. МАХН-ын Төв Хорооны XI бүгд хурлаас сахилга дэг журам, зохион байгуулалтыг бэхжүүлэх талаар өгсөн заалт, БНМАУ-ын Ардын Их Хурлын Тэргүүлэгчдээс хөдөлмөрийн сахилга, дэг журмыг бэхжүүлэх зорилгоор Хөдөлмөрийн хуульд зарим нэмэлт өөрчлөлт оруулах тухай саяхан гаргасан зарлиг зэрэг чухал шийдвэрүүд үнэнч шударга, ариун цагаан хөдөлмөрийг эрхэмлэдэг манай нийт хүмүүсийн сэтгэлд бүрэн дүүрэн нийцэж талархал дэмжлэгийг хүлээж байгаа нь хөдөлмөрчдөөс сонины газарт ирүүлж буй олон тооны захидал, мэдээллээс тодорхой байна. 

Аль ч албан үйлдвэрийн газарт хөдөлмөрийн сахилга ямар байгаагаас төлөвлөгөөт зорилт, уралдааны үүргийн биелэлт, ажлын амжилт шалтгаалдаг. Хаана сахилга, дэг журам сайн байна, тэнд үйлдвэрлэлийн жигд ажиллагаа хангагдаж, амжилт бүтээл арвин байдаг зүй тогтолтойг тэргүүний үйлдвэр, аж ахуйн газрын жишээ бэлхнээ харуулж байна. 

Чанд сахилга, өндөр зохион байгуулалтын төлөө тэмцлийг юуны өмнө социалист нийгмийг үндсэн үүр болон хөдөлмөрийн хамт олны рольтой холбож ярих ёстойн гол учир нь гагцхүү хамт олны дотор л хүн хүмүүжин төлөвшиж, бас сахилгаждагт оршино. Хөдөлмөрийн хамт олныг удирдаж байгаа нам, улс, олон нийтийн байгууллагын үзэл суртал. зохион байгуулалт, хүмүүжлийн ажил хамтач, эвсэг сахилгатай хамт олныг бүрэлдүүлэхэд юуны урьд чиглэх ёстой. << Хамгийн гол нь, гар, санаа нийлсэн хөдөлмөрийн хамт олныг төлөвшүүлэн бүрэлдүүлэхэд байдаг >> гэж үздэг Зүүнхараагийн сангийн аж ахуйн нэрт тракторч, комбайнч, салааны ахлагч, хөдөлмөрийн баатар Х. Цайвангийн салааныхны ам ажил хоёр зөрдөггүй байна. Бор-Өндөрийн уулын үйлдвэрийн тэргүүний уурхайчин, намын гишүүн С. Ганхуягийн удирдсан нэгдсэн бригадад ажил таслах, ажлаас хожимдох, гологдол гаргах хүнгүй болж VII таван жилийн төлөвлөгөөг хориод хувь давуулан биелүүлсэн байна. Эрдэнэт хотын хүнсний комбинатын Б. Дуламсүрэн мастертай савлах цехийнхнээс бүтэн жилийн туршид ная ч хүн ажлын цагийн гарздал гаргалгүй ажилласнаар цехийн хэмжээгээр хөдөлмөрийн бүтээмжийг хорин хувь дээшлүүлж, жилийнхээ төлөвлөгөөг хоёр сарын өмнө биелүүлжээ. Сахилга, дэг журам сайтай хамт олны бүтээл энэ мэтээр сайн байдаг учраас манай тэргүүний сайчууд. нэр цуутай хүмүүс өөрсдийн амжилтаа сайн хамт олны дунд байж, тэдний хайр халамж, тус дэмжлэгийг хүртсэний ач гэж ярьдаг нь ч зүй ёсны юм. 

Сүүлийн үед авсан тодорхой арга хэмжээ, зохиосон ажлын дүнд сахилга, дэг журам сайжрах хандлага зонхилох болж, ажил таслах, согтуурах, гологдол гаргах, эд материалын хохирол учруулах зэрэг сахилгагүй байдлын илрэл буурч байна. Гэхдээ санаа амарч, тайвшрах үндэсгүй болохыг ажил үйлдвэрлэлийн нэлээд салбарт цагийн гарздал төдий л буурахгүй байгаагаас өнгөрсөн оны эхний есөн сард аж үйлдвэрт 8, 8 сая, барилгад дөрвөн сая, тээвэрт 2 сая төгрөгийн бүтээгдэхүүн үйлдвэрлэх боломжийг ашиглаж чадаагүй баримт харууллаа. Нийгмийн амьдралд, ялангуяа материаллаг үйлдвэрлэлийн салбарт цаг хугацааны хүчин зүйлийн үүрэг ач холбогдол өсч байхад ажил таслах, сул зогсох зэрэг шалтгаанаар өдий төдий хүн цагийн гарздал гаргаж, маш их нөөц алдаж тэр нь хамт олны хяналтаар төдий л засагдахгүй байгаа нь ноцтой дутагдал мөн. 

Сахилга, дэг журам, зохион байгуулалтыг сайжруулах талаар зохиох ажилд хөдөлмөрийн хамт олны нөлөөллийг улам тууштай дайчин, үр дүнтэй, ажил хэрэгч болгохыг улс орны хөгжлийн эрх ашиг шаардаж байна. Манайд сахилга, дэг журам замбараагаа алдсанаас ингэж байгаа хэрэг биш, харин орчин үеийн үйлдвэрлэлийн технологи ажиллагаа нь хоорондоо нягт уялдаатай тасралтгүй дамжлагаар явагддаг өвөрмөц онцлогтой болсон, дамжлага хэсэг бүр дээр цагийг нарийн баримтлах явдал үйлдвэрлэлийн хэвийн жигд ажиллагааг хангах гол нөхцөл болж байгаагаас нэг ажилчны ажилдаа хожимдох юм уу, ирээгүй бол тэр бригад, цех, үйлдвэрийн хэмжээний хамт олны төлөвлөгөөт ажлын биелэлтэд муугаар нөлөөлнө. Бүх ажлын амжилт өөр хоорондоо нягт уялдаатай, хамтач ажиллагаанаас хамаарах болсон нөхцөлд хүн бүр хариуцсан ажлаа ягштал хийхийн чухлыг сайтар ойлгож, хариуцлага, сахилгаа дээшлүүлж, ажилдаа бүрэн эзэн болох нь хамт олны ашиг сонирхлын хэрэг болж байна. 

Хүнийг сахилгажуулан төлөвшүүлэх олон янзын баялаг арга хэлбэрийн дотроос хүмүүсийн ажлын гүйцэтгэлийг тогтмол шалгаж, тухай бүр дүгнэж хамт олноороо зөвлөх, туслах зэргээр хүн бүртэй нүүр тулж ажиллаж хамт олны нөлөөгөөр хүмүүжүүлэх нь шилдэг сайн арга юм. Хүн хүмүүжүүлэн төлөвшүүлэхэд хамгийн зохистой сонгомол орчин болсон хамт олны ролийг дээшлүүлэхэд гол анхаарлаа төвлөрүүлэхэд манайд нэвтэрч, үр ашгаа өгч байгаа хамтын тооцоотой бригад, хоцрогчгүй хамт олон болох хөдөлгөөн зэрэг хамтын хөдөлмөрийн хэлбэрийг тууштай дэлгэрүүлж түүнд хүмүүсийг өргөн хамруулах хэрэгтэй. 

Сахилгын төлөв тэмцэхдээ хүнд энэрэнгүй хандаж, хүмүүжүүлэх, халамжлан туслахыг, өндөр шаардлагыг хүнлэг халамжтай хослуулахыг урьдал болгох, хүний хүчин зүйлийг анхдагч болгон тавих нь зүйтэй байна. Аливаа ажил үйлс хүний хүч, ухамсартай үйл ажиллагааны үр дүн байдаг болохоор хүнтэй ажиллах, хүн хүмүүжүүлэх, авьяас билгийг нь хөгжүүлэхийг онцгой анхаарч, хамаг ажлаа түүнд чиглүүлэн << нэг нь нийтийн төлөө, нийт нь нэгийн төлөө >> гэсэн манай социалист зарчмыг хэрэгжүүлэх нь нам, захиргааны байгууллага, хамт олны анхдагч үүрэг мөн. 

