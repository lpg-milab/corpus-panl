Ч.Баатар оны шилдэг орчуулагч болов

"Монсудар" хэвлэлийн газраас шилдэг орчуулагч болоод орчуулгыг үнэлэх "Оюуны гүүр" хэмээх нэгэн шагналыг бий болгож анхны эзнийг нь 500.000 мянган төгрөгөөр шагнах болжээ.
Өнөө үед ном орчуулах нь цаг үеийн хэрэгцээ шаардлагаас урган гарч буй нэн чухал үйл явц болоод байна. Учир нь олон зуун жилийн хөгжлийн туршлагатай улс орнуудын нэрт сэтгэгчдийн зохиол бүтээлүүдийг эх хэлнээ буулган түүнийг хөгжил дэвшилдээ тулгуур болгох нь монголчууд бидний амьдралд чухал ач тустай үйл явдал гэж үзэж байна. Тиймээс "Монсудар" хэвлэлийн газраас орчуулгын бүтээлийг олон нийтийн хүртээл болгоход хамгийн их үүрэг гүйцэтгэж байдаг орчуулагчдыг дэмжиж улмаар тэднийг урамшуулан, улам сайн бүтээлүүдийг түгээн дэлгэрүүлэх зорилгоор уг арга хэмжээг эхлүүлж байгаа бөгөөд цаашид орчуулгын үйл ажиллагааг дэмжихийг бусад байгууллага, хувь хүмүүст уриалж байгаа гэнэ. Уламжлал болгон явагдах уг арга хэмжээнд: -Уран сайхны шилдэг орчуулга -Нийгэм, улс төрийн шилдэг орчуулга -Орчуулгын бүтээлд их хувь нэмэр оруулсан "Оны шилдэг орчуулагч" -Орчуулгын ажлыг хөхиүлэн дэмжигч байгууллага болон хувь хүнийг тус тус тодруулж шагнал гардуулж байхаар болжээ. Энэ арга хэмжээнд орчуулгын үйл хэрэгт их хувь нэмрээ оруулж, нийт 60 гаруй бүтээлээ олон түмэндээ хүргэсэн Нүүдлийн соёл иргэншлийн академийн билгүүн номч академич, Чингис хааны Дэлхийн академийн жинхэнэ гишүүн-академич Чойнзонгийн Баатарыг 2005 оны шилдэг орчуулагчаар тодруулж 500 мянган төгрөгөөр шагнах болжээ. Шагналыг өнөөдөр "Интерном" номын их дэлгүүрт гардуулах юм байна. Уг шагналыг уншигч болоод мэргэжлийн шилдэг орчуулагч, уран бүтээлчдийн бүрэлдэхүүнтэйгээр тодруулж байхаар тогтов. Чойнзонгийн Баатарын орчуулсан зарим бүтээлүүд: -Сод жанжин Чингис хаан түүний үлдээсэн өв -Чингис хааны шар тугийн дор -Догшин давалгаат Далай их Чингис хаан -Чингис хааны бүрэн түүх оршвой -Монголын анхны хаадын тухай Хятад эх сурвалж -Зөвлөлт Хятадын харилцааны нууц түүх -Эдийн засгийн софизмууд -Улс төрийн эдийн засгийн ухааны шинжилгээ -Нострадамус -Хиллари Клинтон: Миний амьдралын түүх -Монголын нийгмийн өөрчлөлт шинэчлэлтийн үе шатууд -Жа ламын толгой 


