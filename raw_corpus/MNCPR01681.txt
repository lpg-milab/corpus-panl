Хөөрхий дөө, муу Ерөнхийлөгч минь

Монгол Улсын Ерөнхийлөгч Н.Энхбаяр бямба гаригт МҮОНТ-д ярилцлага өглөө. Ерөнхийлөгч юу ярих, ямар имиж өөртөө бүрдүүлэх тухай бэлтгэсэн сценарийг манай сонин олж олон нийтэд дэлгэсэн билээ.
Пиарчдынх нь бэлтгэснээр бол "... зарим эвгүй бодол санааг өөрчлөн цайруулж, өдсөн санамсаргүй асуултад бэлэн хариулан цэцэн цэлмэгээ үзүүлж, өөрийнхөө эсрэг сөрөг сурталчилгааны мөн чанарыг илрүүлж гэхдээ бас хэн нэгнийг сайн муугийн жишээнд нэрлэхгүй байж ёстой л орчин цагийн удирдагч гэдгээ харуулж, ийм хүнээр дахин дахин удирдуулах..." хүслийг ард түмэнд төрүүлэх ёстой байлаа. Ингээд бямба гаригийн үдэш товлосон цагтаа Ерөнхийлөгчийн ярилцлага эхэллээ. Гэтэл байдаггүй ээ. Бэлтгэсэн сценариа дагаж мөрдөлгүй хадуураад энд тэндхийн хов жив хамж яриад өөрийгөө эвгүй байдалд оруулаадахав. Хоолой нь цахиртаж ирээд л нэг л биш ээ... "Би уг нь энэ улсын төрийн тэргүүн. Гэтэл "МИ-8" нисдэг тэргийг алга болчихоод байхад надад хэлээгүй. Хууль зүй дотоод хэргийн сайд Д.Одбаяр утасдаж хэлсэн. Хэрвээ надад цаг алдалгүй хэлчихсэн бол би яаралтай арга хэмжээ авах л байсан. ҮАБЗ-ийн даргадаа цаг тухайд нь хэлэхгүй байгаа юм чинь энэ улсад хаана, хаанаа хариуцлагагүй гэж юм байхгүй байгаа нь ойлгомжтой шүү дээ" гэж ирээд л тунирхав. Нисдэг тэрэг алга болсныг түүнд хэлээгүйд асар их гомдол тээжээ. Манай сайд нар ч гэж сайд нар. Хэлж л орхино биз дээ. Бүгдээрээ мэдчихээд хөөрхийг айлын шоовдор хүүхэд шиг хэлэлгүй гадуурхаад орхичихоор гомдолгүй ч яахав дээ. Тэгээд гомдож шаралхсандаа одоогийн Ерөнхий сайдыг яаж албан тушаалд хүрснийг нь сануулав. "М.Энхболдыг би Чингэлтэй дүүргийн Засаг даргын орлогч байхаас нь өөд нь татаж МАХН-ын хотын намын хорооны дарга болгосон. Дараа нь Хотын захирагч болголоо. Тэгээд өөрийнхөө оронд намын дарга болгож 65 дугаар тойргийн нөхөн сонгуульд оруулж улмаар Ерөнхий сайд болгосон" гэлээ. Бас УИХ-ын дарга асан Ц.Нямдоржийг "Би Ерөнхий сайд байхдаа өөрийнхөө танхимд авч Хууль зүй, дотоод хэргийн сайдын албыг өгч ажиллуулсан. Дараа нь УИХ-ын даргаар би л дэм өгч байж томилуулсан. Тэрнээс хэцүүхэн л байсан шүү дээ. Би ний нуугүй ярьж байна" гэв. Үнэн л дээ. Тэд цагтаа Н.Энхбаяр гэдэг хүний халаасны инкубаторт бойжиж өнөөдрийн энэ албан тушаалд хүрсэн хүмүүс. Гэтэл одоо өнөөдүүл нь үгэнд нь ордоггүй гэнэ ээ. Тэр тухайгаа ингэж тайлбарлав. "Хүмүүс эхлээд ажилд очихдоо их сайхан зантай байдаг юм. Очсон хойноо харин ааш араншин нь их өөр болдог. Албан тушаал, мөнгө хоёр хүнийг их шалгадаг юм байна, бас их ч өөрчилдөг ч юм байна" хэмээлээ. Хөөрхий минь, Монгол Улсын Ерөнхий сайд, УИХ-ын даргын албан тушаалд өөрийнхөө хүмүүсийг тавьчихвал бүх зүйл өөрөөс нь хараат байна гэж ойлгосон бололтой юм. Гэтэл нөгөө хоёр нь бие дааж асуудлаа шийдээд, түүний үгээр явахгүй өмнөөс нь сөргөлдөөд байхаар тийнхүү гомджээ. Аргагүй ээ, түүнд УИХ-ын дарга, Ерөнхий сайд гэдэг чинь биеэ даасан институц, хэний ч хараанд байх ёсгүй, тэр тусмаа зөвхөн бэлгэ тэмдэг төдий Ерөнхийлөгчийн үгээр бүр ч явдаггүй гэдгийг одоо хүртэл түүнд хэн ч хэлж өгөөгүй юмсанж. Тиймээс л өөрөө бүхнийг удирдах ёстой гэж бодоод яваа бололтой. Түүнийгээ нууж хаахаа ч мэдэхгүй байгаа нь бүр өхөөрдмөөр. Бас тэгээд "Манай яам тамгын газрууд болон ер нь хаана хаанаа маш их хүнд сурталтай. Би хүртэл зарим юмыг хэлээд сануулаад бүтэхгүй байгаа юм. Тэгэхээр Ерөнхийлөгчийнхөө хэлж байгаа юмыг огт тоохгүй байгаа юм чинь жирийн нэг иргэний хүсэлтийг яаж тоох вэ дээ. Үүнийг ард түмэн ойлгож байгаа" гэсэн. Үгүй ер, Ерөнхийлөгч маань ганц нэг юм амжуулчих санаатай яам тамгад руу хандсан бололтой юм. Харин нөгөөдүүл нь гэдийгээд суучихсан байж. Ерөнхийлөгчийнхөө гуйсныг бүтээгээд өгдөггүй яадаг муу гайхлууд вэ. Юу л их юм гуйгаа аж. Худалдаа хөгжлийн банкийг "MCS"-д өгөх, Асгатын орд мэтхэн л яриа байлгүй дээ. За тэгээд Ерөнхийлөгч цааш нь ярьж байна аа. Цаашаагаа бүр "Парламент өөртөө хариуцлага тооцож чадахгүй. Ер нь өөрөө өөртөө хариуцлага тооцно гэдэг боломжгүй шүү дээ. Монгол Улсын Үндсэн хуульд УИХ бол Монгол Улсын эрх барих дээд байгууллага гээд заачихсан байгаа. Гэтэл ардчилсан нийгэмд аль нэг нь илүү эрх мэдэлтэй эрх барина гэж байдаггүй. Зүй нь Ерөнхийлөгч, Засгийн газар, УИХ гурав эн тэнцүү байж хариуцлагын тогтолцоо бий болох байх. Тэгэхээр Үндсэн хуульдаа өөрчлөлт оруулах шаардлага байгаа нь харагдаад байгаа юм" гээд тууж орхив. Түүнд Үндсэн хуулийн заалт таалагддаггүй, өөрийнх нь эрх мэдэл бас чамлагддаг юм байна л даа. Уг нь Үндсэн хууль дээрээ гараа тавьж тангараг өргөсөн Ерөнхийлөгчийн амнаас Үндсэн хуулиа буруутгасан үг үсэг унаж боломгүй мэт. Гэхдээ өөрийнхөө санал бодлыг илэрхийлэх эрх бас түүнд байгаа хойно, юу ч гэх вэ дээ. Тэгээд цаашаа бүр ам хална гээч нь болов. "Ми-8" нисдэг тэрэгний ослоос амьд үлдсэн найман хүнийг би энэ улсын төрийн тэргүүнийхээ хувиар эргэж очсон билээ. Гэтэл намайг "Өдрийн сонин" гавьяат нисгэгч Т.Сугарыг эргэж очоод амь насыг нь хөнөөчихлөө гэсэн утгатай юм бичсэн байна билээ. Би очоод тэр хүний зүүн гарыг атгасан. Би Соёлын сайд байхдаа тэр хүний жолоодсон онгоцоор нисч явсан учраас сайн танина. Хэрвээ намайг түүнийг эргэж очоогүй бол бас л эргэж очихгүй байсаар байгаад алчихлаа гэж бичих байсан байх" гэв. Манай сонинд "Ерөнхийлөн хорлогч" гэсэн нийтлэл хэвлэгдсэн боловч тус нийтлэлд Ерөнхийлөгч Н.Энхбаяр гэсэн ганц ч үг үсэг байгаагүй. Тэгэхээр түүний яриагаар бол Ерөнхийлөн хорлогч гэдэг чинь Ерөнхийлөгч Н.Энхбаяр бололтой юм. Гэтэл түүнээс ярилцлага авч байсан сэтгүүлч "Таныг янз бүрээр хэлэх юм. Урт шар дээлтэй хүн ч гэх шиг" гэсэн асуултад "Харин тийм" гэж ирээд баахан тайлбарлав. Уг нь урт шар дээлтэй хүн гэвэл Гандан хийдийн тэргүүн хамбаас эхлээд хийд бүрийн лам нар урт шар дээл өмсдөг л шүү дээ. Тийм байхад "Ганцхан би л урт шар дээлтэй хүн мөн" гэсэн шиг тийн ярих хачирхмаар л байлаа. Тэрээр бас цааш нь "Өдрийн сонин гэж нэг сонин бий. Түүний эзэн Мягмарсүрэн гэж бас нэг хүн бий. Энэ сонин, энэ хүн намайг сүүлийн арван хэдэн жил гүтгэж байгаа юм. Би инээж байгаад хэлж байна шүү. Одоо би цагдаа, прокуророор биш иргэний журмаар энэ асуудлыг шалгуулна. Эхлээд өөрийгөө шалгуулчихъя." гэв. Ерөнхийлөгчийн мэдлийн хэдэн сонин бий нь бий. Тэр хэд нь уншигч захиалагчаар даанч гавихгүй. Тийм болохоор орлого гэхээсээ илүү гарлагатай. Тэднийгээ дампууруулчихгүйн тулд үргэлж хүн хүнээс царай алдаж байх нь эвгүй ч байгаа биз. Өдгөө орон даяар хэвлэл захиалга явагдаж байгаа учраас "Өдрийн сонин"-ы захиалагчаас тав арвыг хороож, урагш муутай хэдэн сониндоо ганц ч гэсэн захиалагч олчих санаатай цохон тэмдэглэв бололтой. За тэгээд төрийн тэргүүн маань "Улстөрчид бие биенээ муулж өш хонзонгоо хэвлэлээр авч байна. Жишээлбэл, Баянмөнх аварга, Мөнхбат аварга хоёр бие биедээ муу гэдэг нь ойлгомжтой байдаг. Гэхдээ тэр хоёр нэгнээ "Ёстой мундаг аварга. Сайн бөх" гэж л ярьдаг болохоос бие биенээ муулдаггүй. Тэгвэл манай улстөрчид бөхчүүдээс дор байна. Бие биенээ хэвлэлээр муулаад л..." гэлээ. Хийдгээ хийж тив дэлхийд төрийн дууллаа эгшиглүүлж явсан өтөл хоёр аваргыг маань муугийн жишээнд ийнхүү оруулдаг байна шүү. Хоёр аварга бие биедээ муу гэдгийг Ерөнхийлөгч маш сайн мэддэг юм байна. Улсын Ерөнхийлөгчийн бямба гаригт МҮОНТ-д өгсөн ярилцлагаараа олон түмэнд өгсөн шинэ мэдээлэл энэ л байлаа. Ард түмний эв нэгдлийн бэлгэ тэмдэг болсон Ерөнхийлөгч (бас Үндэсний аюулгүй байдлын зөвлөлийн дарга) нь жирийн хоёр иргэнийхээ бие биедээ мууг ийнхүү онцлон зарлаж байхыг бодоход хоёр аваргын харилцаа их л ноцтой байгаа бөгөөд цаашилбал Үндэсний аюулгүй байдалд ч нөлөөлж мэдэхээр байгаа бололтой дог. Ерөнхийлөгч яавч жирийн юмыг жиг ургуулж ярихгүй биз. Энэ мэтээр Ерөнхийлөгчийн маань хоолой нь сааралтаж ирээд л олон зүйлийг ярьсан. Дууных нь өнгө хэлж ярьж байгаа үгнээс нь дүгнэхэд тэрээр дотроо маш их гомдол агуулж байгаа бөгөөд эрх мэдлээ чамлаж байгаа нь тодорхой байлаа. Ингэхэд улсын маань төрийн тэргүүнийг хэн ингэж голд нь ортол гомдоож орхио вэ. Аливаа хариуцлагатай хүнд хүчир ажлыг хийж байгаа хүний сэтгэл зүйд ар гэрийн амгалан тайван байдал их нөлөөлдөг гэлцдэг. Улс даяар цацагддаг хамгийн том телевизээр уйлах нь халаг ярьж байгаа эр нөхрийнхөө цээжин дэх гомдол, цөхөрлийг нь элгэндээ тэвэрч байгаад дундлах сэтгэл О.Цолмон хатагтайд алга гэж үү. Бас Ерөнхийлөгчийнхөө нэр төрийг нь ч хайрлалгүй хэвлэл захиалга хөөцөлдүүлж байдаг түүний мэдлийн тэдгээр сониныхон даанч яав даа. Урьдчилан бэлтгэсэн сцениараараа "ёстой л орчин цагийн удирдагч байж ийм хүнээр дахин дахин удирдуулах" сэтгэлийг бүрдүүлэх ёстой ярилцлага нь сэдвээсээ хальж харин ч бүр ийм хүнээр дахин удирдуулахгүй байх юмсан гэсэн имижийг зүүлгэж орхилоо шүү дээ. Хөөрхийдөө, муу Ерөнхийлөгч минь. 
Л.Мөнхбаясгалан
