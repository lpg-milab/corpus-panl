Монгол эмэгтэй эртний машинаар дэлхийг тойрохоор болжээ

"Бээжин- Парис" нэртэй эртний автомашины олон улсын аялал зохиогдох гэж байна. Аялагчид 1913-1967 оны эртний автомашиныг хөлөглөх бөгөөд энэхүү аяллын багт монгол бүсгүй багтжээ. Тэрбээр "Гоо ертөнц" нийгэмлэгийн гишүүн, эмч мэргэжилтэй юм байна. Эх орноо төлөөлж, эртний машинаар дэлхийг тойрох П.Мөнхдэлгэртэй уулзаж ярилцлаа.
-Эртний автомашины аяллын багтай хамт дэлхийг тойрох гэж байгаа гэсэн. Ямар маршрутаар, хэдий хугацаанд ямар улс орноор аялах болсон тухайгаа сонирхуулахгүй юу? -Одоогоос 100 жилийн өмнө буюу 1907 онд Монголыг дамжин өнгөрсөн эртний автомашины аялал цаг хугацааны хувьд 100 жилийн өмнөхтэйгөө давхцаж байгаа. Аялал маань ирэх зургадугаар сарын 10-наас наймдугаар сарын 10-ныг дуустал хоёр сар үргэлжлэх юм. Ингэхдээ Бээжингээс Парис хүртэл 8-9 орон дамжиж, нийт 18 мянган километр газар нутгийг туулах төлөвлөгөөтэй байгаа. Энэхүү аялал Францад очсоноор дуусна. -Тэгэхээр эртний машин хөлөглөгсөд Монголд ирнэ гэсэн үг үү? -Тэд 1913-1967 оны үед дэлхийн олон оронд хөлөглөдөг байсан эртний машинтайгаа Монголд ирнэ. -Манайхны автомашин сонирхогчдын хувьд аялагчдаас асууж, тодруулах зүйл их байх. Тэгээд ч эртний машин хөлөглөж Монголын газар нутгаар дайрна. Тэдэнтэй уулзаж болно биз дээ? -Аяллынхан Монголын газар нутгаар дайран өнгөрөх үед буюу ирэх зургаан сарын 30-нд Сүхбаатарын талбайгаас Төв цэнгэлдэх хүрээлэн хүртэл эртний машины парад зохиогдоно. Энэ үеэр автомашин сонирхогчид оролцох боломжтой. -Та өмнө нь ийм аялалд явж байв уу? -Машины аялалд анх удаагаа л оролцох гэж байна. -Монголын аль газар нутгаар явахаа шийдчихсэн хэрэг үү. Зам хэр бартаатай эсэх талаар судалсан уу? -Аялагчид өнгөрсөн онд Өвөрхангай, Архангай зэрэг газруудаар явж замтай танилцсан. Энэ удаад Монголын сайхан байгальтай газруудаар явах гэж байгаа. Мөн Монголын шашны болон уламжлалт зан үйлийг тусган харуулсан "Хүрээ цам 108" багт бүжгийг энэ хугацаанд гадаадынханд сонирхуулах юм. Ер нь хамгийн бартаатай зам манайд байгаа гэж зохион байгуулагчид нь ярьж байна лээ. -Ингэхэд өөрөө машин барих уу? -Би Швейцарийн иргэнтэй хамт 1950 оны "MGVA" маркийн машинтай явна. Бид аяллын хугацаанд машиныг ээлжилж жолоодох юм. -Хувийн бэлтгэлээ хэрхэн базааж байна? -Миний хувийн бэлтгэлд "Гоёо" компани тусалж байгаа. Тус компанийн зүгээс надад хүйтэнд бас дулаанд өмсөх аяллын зориулалттай хувцас өгөхөөр болсон. -Техник, технологи хөгжсөн өнөө үед хуучны автомашин жолоодож, хол газар туулна гэхээр юу бодогдож байна. Аяллын хугацаанд хийхээр төлөвлөсөн зүйл их биз. Ингэхэд таны аялалд явах гол зорилго юу вэ? -Юутай ч аяллын баг Монголд ирсэн өдрөөс эхэлж өөрийн унах машинаа барьж дадлагажих байх. Эртний автомашины аялалд эх орноо төлөөлж, анх удаа оролцож байгаа тул төлөвлөсөн зүйл олон бий. Эх орноо сурталчилахаас гадна юун түрүүнд явсан газрын сонин хачны талаар англи, монгол хэл дээр ном хэвлүүлэх болно. Бас баримтат кино хийхээр төлөвлөж байгаа. Мөн дэлхийн олон орны амьжиргааны түвшин доогуур айл, өрх болон асрамжийн газрын хүүхдүүдэд аялагчид хүмүүнлэгийн тусламж үзүүлэх юм. -Энэ аяллыг хаанаас зохион байгуулж байгаа бол? -Швейцарийн "Твент" компаниас санаачлан зохион байгуулж байгаа. -Шатахуунаа хэрхэн зохицуулах вэ? -Бидний туулах бүх замд "Петровис"-ын шатахуун түгээх станцууд байрладаг юм билээ. Тэгээд ч аяллыг "Петровис"-ынхон ивээн тэтгэж тусалж байгаа. -Өөр ямар орны хүмүүс аялалд оролцох вэ. Нэг машинд хэдүүлээ суух уу? -Эртний машины олон улсын аялалд Швейцарь, Герман, АНУ, ОХУ, БНХАУ гээд олон орны аялагчид 30 гаруй машинаар явах юм. Нэг машинд 2-3 хүн сууна. 
Ч. Анна
