№124 (16714}     
1937 оны тавдугаар сарын 24.
Барилгачдын шамдах цаг

Барилгын ажлын хамгийн эрчимтэй өндөр бүтээмжийн үе дулааны улирал, цаг агаарын дэлгэр цаг нэгэнт эхлээд олон хоног өнгөрлөө. Оны эхний төлөвлөгөөний тасалдлыг нөхөж, жилийн төлөвлөгөөний дийлэнхийг хийж гүйцэтгээд өдөр уртасч, цаг агаар эерэг болсон тааламжтай нөхцөлийг бүрэн дүүрэн ашиглахын тулд барилгачид онцгой анхаарах, цаг бололцоог алдахгүй байх, үүнд чиглүүлж хөдөлмөр зохион байгуулалт, материал хангамжийг шуурхай, найдвартай, боловсронгуй болгох, хүмүүсийн идэвхийг өрнүүлэх тал бүрийн ажил зохиох хэрэгтэй болж байна. 

Ашиглалтад оруулах төлөвлөгөөтэй эмнэлэг, сургууль, цэцэрлэг, яслийн барилгыг хичээлийн жил эхлэхээс, хөдөө аж ахуйн машин техникийн засвар үйлчилгээ, үр тариа, төмс, хүнсний ногоо хадгалах зориулалтын объектыг ургац хураах ажлаас өмнө дуусгах, орон сууцны барилгын засварыг сэрүү унахаас өрсөж чанартай хийх тодорхой зорилтыг барилгачид хэрэгжүүлэх ёстой. Иймд ашиглалтад өгөх барилгад гүйцэтгэх жилийн төлөвлөгөөт ажлын 60 65-аас доошгүй хувийг заавал эхний хагас жилд хийж, барилгын үйлдвэрлэлийн болон автомеханизмын баазын ажлыг барилгын талбай дахь ажлын өрнөлттэй сайтар зохицуулан тасалдал доголдол гаргалгүй, цаг минут бүрийг дүүрэн ашиглах эрмэлзлээр барилгачдыг идэвхжүүлэх шаардлагатай. 

Барилгыг ашиглалтад өгөх хугацааг урьдаас нарийн тооцоолж, ажлаа зохион байгуулан машин механизм, ажиллах хүч, материалын нөөцийг ээлж дараатай төвлөрүүлэн, угсралт, засал, газар шорооны ажлын ээлжийг нэмэх, механикжсан аргаар гүйцэтгэх зэрэг бүтээмж дээшлүүлэх бүхий л боломжийг ашиглах хэрэгтэй. Хүнсний комбинат, хөргүүлтэй зоорь, цахилгаан станц, үр цэвэрлэгээний цэг, механикжсан үтрэм, засварын газар зэрэгт туслан гүйцэтгэгч, захиалагч байгууллагууд тоног төхөөрөмжийг угсарч, туршиж тохируулах ажлыг барилгын технологитой уялдуулан заасан хугацаанд нь гэрээтэй хийж, барилгын ажлын тасралтгүй байдлыг хангах бүх талын арга хэмжээг хамтран хэрэгжүүлбэл зохино. Барилгын үйлдвэрлэлийн баазын зарим цехийг дулааны улиралд хоёроос гурван ээлжээр ажиллуулж, барилгад хэрэглэх суурийн гулдмай, төмөр бетон эдлэлийг хүрэлцэх хэмжээгээр үйлдвэрлэж нөөцлөх хэрэгтэй байна. 

Зуны улиралд шахуу ажиллахын хамт барилгын ажлыг жилийн турш тасралтгүй явуулж, төлөвлөгөөг жигд биелүүлэх нөхцөлийг хангах асуудлыг хараанаас гаргаж болохгүй. Ялангуяа зэхэлт, барилгын бэлтгэлийг хангаж суурь, инженерийн шугам сүлжээ. газар шорооны ажлыг аль болох хангалттай хийж, өвлийн улирлын ажлын фронтыг хангах учиртайг мартах ёсгүй. 

Урин дулааны улиралд барилгын ажлыг эрчимтэй хийхийн тулд социалист уралдаан өрнүүлж, тэргүүн туршлага эзэмших, ажил мэргэжлийн аварга шалгаруулах уралдаан тэмцээн, үзүүлэх сургуулийг бэлтгэл сайтайгаар, богино хугацаанд хийж, зөвлөлтийн барилгачид, мэргэжилтнээс сурах ажлыг зохиож, хүмүүсийн идэвхийг өрнүүлэх нь онцгой ач холбогдолтой юм. 

Барилгачдыг өндөр бүтээлтэй ажиллуулахын тулд тэдний нийгмийн асуудлыг анхааралдаа байнга байлгах хэрэгтэй. Ажил, амралтын зориулалттай түр барилгуудыг тохижуулах, хүнсний мухлаг, ахуйн үйлчилгээний цэгүүдийг бүрэн ажиллуулах, талбай дээр бэлтгэх хоолыг онцгой анхаарах зэргээр хүний хүчин зүйлийг илүү өгөөжтэй ашиглах бүх нөөцийг дайчилбал барилгын ажилд түлхэц болно. 

Техник мэргэжлийн сургууль төгссөн ажилчид, мэргэжилтнүүд, оюутан, сурагчдын хөдөлмөрийн гавшгай отрядыг хүлээн авах, ажлын фронт, багаж материалаар хангах аж ахуй, үйлдвэрлэлийн бэлтгэлийг урьдчилан хийж үр бүтээлтэй ажиллах боломжийг бурдүүлэх нь зүйтэй. Түүнчлэн орон нутгийн хямд төмөр материал ашиглах, хийц хэсгийг угсармалжуулах, үйлдвэрлэх замаар хөдөлмөр зарцуулалтыг багасгаж, бүтээмжийг дээшлүүлэх боломжийг тал бүрээр ашиглах хэрэгтэй. Зураг төслийн байгууллагууд ч үүнийг бодолцох ёстой. 

Иж бүрдэл бүхий тоног төхөөрөмж, материалаар гүйцэтгэгч байгууллагыг тухай бүр хангах нь барилгын ажлыг эрчимжүүлэх нэг үндсэн нөхцөл учраас гүйцэтгэгч, гадаад худалдаа, хангамжийн болон захиалагч байгууллага хамтын хүч чармайлтаа үүнд чиглүүлж ажиллах шаардлагатай. 

Барилгын ид ажлын үе зургаагаас наймдугаар сард ашиглалтад оруулах хүч чадал, барилга байгууламж, гүйцэтгэх угсралтын ажлын хэмжээ, үүний дотор хөдөө аж ахуйн нэгдэл, яам, тусгай газрын аж ахуйн аргаар барих барилгын ажил ихээхэн нэмэгдэх нь зүйн хэрэг. Гэтэл барилгын захиалагч, гүйцэтгэгч, бэлтгэн нийлүүлэгч, хангамжийн болон оролцогч бусад байгууллагуудын ажлын эрч долоо, наймдугаар сард буурдаг дутагдал сүүлийн жилүүдэд удаа дараа гарсанд шүүмжлэлтэй дүгнэлт хийж тэр үеийн ажлын бэлтгэлийг одооноос чамбай хангах хэрэгтэй. 

Их барилгын ажлын эцсийн үр дүнг хүн хүч, материал, машин техникийг зохистой ашиглаж, барилга байгууламжийг аль болох бага зардлаар хугацаанд нь чанартай барьж ашиглалтад оруулснаар хэмжих зарчмыг эдгээр байгууллага, ажилтан бүр удирдлага болгон ажиллавал зохино. 

1987 оны эхний дөрвөн сарын барилгын ажлын төлөвлөгөөний биелэлтийн дүнг МАХН-ын Төв Хороо саяхан хэлэлцээд барилгын үйлдвэрлэлийг удирдан зохион байгуулах арга барилаа өөрчлөн шинэчилж, барилга угсралт, ашиглалтад оруулах барилгын төлөвлөгөөний тасалдлыг нөхөж улмаар жилийн төлөвлөгөөг биелүүлэх, аж ахуйн тооцоотой бригадын зохион байгуулалтыг боловсронгуй болгох, өмч, хөрөнгө, материалын хадгалалт, хамгаалалт, ашиглалт, зарцуулалтад тавих хяналт, барилгын ажлын чанарыг сайжруулах, барилгачдын нийгмийн асуудлыг шийдвэрлэх талаар заалт өгөгдсөнийг нэгбүрчлэн хэрэгжүүлэх гавшгай хөдөлмерийн улирал зарлаж, шуурхай ажил өрнүүлэхийг барилгачид, барилгын нийт хамт олноос зун, намрын тааламжтай цаг үе өөрөө аяндаа шаардаж байна. 

