Хаагдсан баар нээгдсэн учир юу вэ?

Нийслэлийн Засаг даргын шуурхай хурал дээр ширүүхэн яриа өрнөв. Үйлдвэр үйлчилгээний хэлтсийн дарга М.Ганбаатар өөрийг нь байхгүй хойгуур баарны тусгай зөвшөөрлийг сэргээх тушаал гаргасныг ямар хор найруулсан ажил вэ хэмээн асуудал үүсгэв. 
Энэ хуралд хотын мэр тэргүүтэй нийслэлийн удирдах албаныхан цугласан байсан юм. "Улаанбаатар хотын ерөнхий менежер Г.Мөнхбаяр даргад хандаж хэлэхэд Турк руу албан ажлаар явсан хойгуур зохион байгуулалттайгаар миний нэрийг барьж гарын үсэг зурсан асуудлыг хэн яагаад хийсэн гэдгийг мэдэж байгаа байх. Ажлаар яваа нэгнийхээ ар хударгаар хор найруулах явдал урьд нь гарч байсан. Энэ бол хотынхны дунд байдаг явуургүй хөгийн асуудал. Залуу хүний хувьд хэлэхэд надаас энэ албан тушаалыг авах сонирхолтой хүн байвал албаныхаа дагуу ав. Шаардлагатай бол ажлаа хүлээлгэж ч өгөхөд бэлэн. Түүнээс ийм хөгийн юм битгий хийгээч" гэж М.Ганбаатар өгүүлэв. Бусармаг энэ явдлыг олонд илчлэхэд хэн юу хийсэн нь тодорхой болох байх гэлээ. Ийнхүү бухимдал дүүрэн түүний үгийг сонссон нийслэлийн удирдах албаны ажилтан "Даргыгаа байхгүй хойгуур зохион байгуулалттайгаар ажиллагаа явуулсан тэр нөхдүүдийн нэрийг нь хэлж ажлаас нь халбал таарна" гэх үг чулуудав. Сүүлийн үед байсхийгээд л баар хаадаг, буцаад нээгдчихдэг явдал олонтаа гарч байгаа. Хэл амны бай болоод буй "Холливуд" баарыг Нийслэлийн захирагчийн ажлын албаны дарга буюу хотын ерөнхий менежер -Г.Мөнхбаярын тушаалаар үйл ажиллагаа явуулах зөвшөөрлийг нь хүчингүй болгосон. Гэтэл хоёр жилийн дараа сэргээгдсэн энэ зөвшөөрлийг ҮҮХ-ийн ажилтан даргыгаа байхгүй хойгуур нь олгосноос дээрх асуудал үүсээд байгаа ажээ. Энэ асуудалтай холбогдуулан хотын дарга Ц.Батбаяраас тодруулахад "Бааруудыг 24 цагаас хойш ажиллуулахгүй шийдвэр гаргаж байгаа шүү дээ. Оюутны хотхонд байгаа бүх баарыг хаана. Баар хаагдаад буцаад нээгдсэн асуудлыг мэдэхгүй. Энэ асуудлыг Нийслэлийн Засаг даргын зөвлөлийн хурлаар авч хэлэлцэнэ" гэв. 
Б.Одмаа
