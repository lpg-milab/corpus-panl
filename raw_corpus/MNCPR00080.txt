Ардын ам ярианаас хасагдаж, халагдахгүй "Ард" цэвэршиж байна

"Ард"-ын үүдийг арчилж тордож байна. Удахгүй усан оргилуур бүхий ая тухтай орчин бий болох юм гэсэн. "Ард" кино театр, кино компани аль нь ч тэнд байхгүй. (Байшингийн эзэн нь байгаа). "Анод" банк л гэж бий.
Харин "Анод" нь ард түмний банк гэсэн тодотгол сурталчилгаа үе үе хийлгэдэг билээ. Ард олны гэсэн утга энэ хавийн нэршлээс тийм ч амар салахгүй бололтой гэмээр. Ард түмний гэгдэх энэ банк байрлахаас өмнө ёстой л жинхэнэ утгаараа ардууд холхиж байв. Үзвэрийн "Урлаг","Соёл" танхимуудад нь тухлан дэлгэцийн урлагт шимтэцгээж асан. Энэ газрын гол үйл ажиллагаа нь киногоор үйлчлэх байв. Тэр нь олон жилийн түүхтэй. Кино театр нь кино компани болсон цагаас эхлэн завсар зайд нь хүмүүс "Бинго" тоглон азаа сорьж байсан. Бингочид цугладаг болохоос хэдэн жилийн урьд энэ орчинд таагүй дүр төрх бүрдсэн юм.17 жилийн тэртээ "Хүнсний ХХ" дэлгүүрийн өмнөх талбайд найркачид найрлан, гуйлгачингууд, шарик тоглуулагчид, биеэ үнэлэгчид болон бас бус этгээдүүд цуглан хачин замбараагүй юм болдог байв. Тэд жил хагас болов уу, үгүй юү нүүж, байр сэлгэсэн. Найрканы шагчдын тал нь биеэ үнэлэгчдийн хамт "Ард"-ын үүдэнд "нутагших" болсон гэдэг. Нээрэн тэр хавиар явахад зэвүүн байсан. Тийм заваан залхаг байдал бүтэн 15 жил шахам үргэлжилсэн байх. Гэхдээ тэр бол Монголын ард түмний зарим хэсгийнх нь амьдралын зураг болж харагдаж асан. Нийслэлийн болон дүүргийн цагдаагийн байгууллагууд хэв журам сахиулахаар "тэмцэж" ирсэн л байх. Гэсэн ч байдлыг өөрчилж чадалгүй дэндүү олон жил болсон юм. Харин одоогоос сарын урьдаас өмчийн эзэд,түрээслэгчид, тухайн дүүргийн засаг захиргааны оролцоотойгоор хатуу бодлого барьж, хавийн муу муухайг нь холдууллаа. Бусдад дуурайл юм. Анх л "Ард" кино театрыг хаалгаа нээсэн тэр цагаас эхлэн үе үеийн нийслэлчүүдийн сэтгэл татагддаг газрын нэг байсан. Өдгөө тэр үеүд шиг кино шийний хөл хөдөлгөөн тэнд өрнөхгүй. Хөгшид, настнууд нь гэртээ кабелийн сувгууд харж, хүүхэд, залуус нь "VCD", "DVD" тоглуулагч юм уу, "MP"-гээсээ клип үзэх зэргээр цагийг зугаацуулж байна. Кино театр гэдэг ахиж төрөхгүй биз. Чиг ийм боловч нэг хэсэгтээ нэр нь өөрчлөгдөхгүй юм бол "Ард"-ын буудал, зогсоол байх. Түүнчлэн хүмүүсийн хэл ярианаас ч хасагдаж, халагдахгүй биз ээ. "Ард"-ын тэнд уулзъя, "Энэ автобус "Ард" хүрэх үү? , "Ард"-ын үүдээ Со гавьяат сайхан болгожээ" ... гэх мэт. 
Б.Цогзаяабаатар
