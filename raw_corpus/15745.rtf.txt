№96(15745)
1984 ОНЫ ДӨРӨВДҮГЭЭР САРЫН 21
Эх оронч хөдөлмөрийн баяр

Маргааш дэлхийн хөдөлмөрчдийн аугаа их багш В. И. Лениний мэндэлсний 114 жилийн ойг тохиолдуулан хийх бүх нийтийн коммунист субботник хөдөлмөрийн уламжлалт баярын өдөр. Энэ өдөр манай орны хөдөлмөрчин, хун бүр хүүхэд багачуудаас эхлээд настан буурлуудаа хүртэл үйлдвэр, завод, барилгын талбар, малын бэлчээр, тарианы талбай, ер нь бүтээн байгуулалтын их ажил өрнөж байгаа газар бүхэнд очиж ажиллахаар баяр баясгалангаар дүүрэн хүсэл тэмүүлэл төгс байна. 

Одоогоос 65 жилийн өмнө Москва Казанийн төмөр замчид чөлөөт цагаараа, сайн дураараа коммунист субботникт анх гарч, улс төр, хөдөлмөрийн өндөр идэвхтнээр ажиллаж, жирийн өдрүүдийнхээс хавьгүй их бүтэмж гаргасан эх оронч санаачилгыг В. И. Ленин өндөр үнэлж, << Социализм хөдөлмөрийн шинэ бөгөөд капитализмынхаас хавьгүй их бүтээмжийг бий болгож, капитализмыг бүрэн ялж чадна, ялах ч болно. Энэ ажил маш бэрхшээлтэй, их удаан байж бүтэх боловч үүнийг эхэлсэн нь л хамгийн чухал юм>> гэсэн билээ. 

Коммунизмын жинхэнэ эхлэл, ер бишийн өрнүүн бүтээлч хөдөлмөрийн уламжлалт баяр коммунист субботникт манай орны албан, үйлдвэрийн газар, хөдөлмөрийн хүн бүр дорвитой сайн бэлтгэжээ. Тэд сар, улирлын төлөвлөгөө, социалист уралдааны амлалт үүргийг жигд давуулж, их хэмжээний материал, түүхий эд, түлш шатахуун, эрчим хүч хэмнэн, түүгээрээ дээд зэргийн чанартай, арвин их бүтээгдэхүүн үйлдвэрлэхээр шургуу ажиллаж байна. 

Коммунист субботникийн энэ өдөр манай орон даяар 577 мянган хүн гарч, ердийн өдрийнхөөс 1. 4 сая төгрөгийн бүтээгдэхүүн илүү үйлдвэрлэнэ. Хэмнэсэн түлш, эрчим хүч, түүхий эд, материалаар 1. 3 сая төгрөгийн бүтээгдэхүүн үйлдвэрлэж, 25 сая төгрөгийн барилга угсралтын ажил. 2. 5 сая төгрөгийн бусад ажил гүйцэтгэнэ. Коммунист субботникоор гүйцэтгэх ийм өндөр шахуу зорилтыг жигд хангахын тулд хөдөлмөрийн баяр угтсан сарын өндөр бүтээлийн социалист уралдаан манай орон даяар өрнөж, үйлдвэр, аж ахуй, үйлчилгээний олон газар оны эхний дөрвөн сарын төлөвлөгөөг хугацааны нь өмнө давуулан биелүүлжээ. 

Хөдөлмөрийн арвин амжилт гаргахаар манай орны нийт үйлдвэр, аж ахуйн газрыг социалист уралдаанд уриалсан арьс ширний үйлдвэрийн нэгдлийнхэн субботникийн өдөр 9 мянга гаруй хос гутал, 300 шахам савхин дээл зэрэг олон нэр төрлийн бүтээгдэхүүн үйлдвэрлэх, хэмнэсэн материал, хоёрдогч түүхий эдээр 70 мянган төгрөгийн бүтээгдэхүүн хийх үүрэг авчээ. Авто тээврийн 27 дугаар баазынхан коммунист субботник угтаж өрнүүлсэн арвилан хэмнэлтийн аяны дүнд хэмнэсэн шатахуунаар энэ өдөр 247 мянган техникийн тээвэр хийх үүрэг гүйцэтгэхээр аяны замдаа жигдрээд байна. Төв, орон нутгийн үйлдвэр, аж ахуйч газар, хөдөө аж ахуйн нэгдэл, сангийн аж ахуй субботникийн штаб байгуулж, энэ өдөр хэдэн хүн, хөдөлмөрийн ямар зохион байгуулалттай, хаана ажиллах, хэдий хэмжээний ажил хийж гүйцэтгэхээ төлөвлөөд байна. Мөн хот, район, байгууллага орчин, гудамж талбайг тохижуулах, зүлэг мод суулгах, биеийн тамир, спорт тоглоомын талбай байгуулах, малын хашаа хороо барих, бэлчээр, тариалангийн талбай цэвэрлэх, цас мөс тогтоох, төл бойжуулах зэрэг их ажилд пионер сурагч, өндөр настан, гэрийн ажилтай хүмүүс идэвхтэй оролцож, их хувь нэмэр оруулдаг сайхан уламжлалаараа нэгэн зэрэг гарч ажиллахад бэлэн болжээ. 

Тавьсан зорилт, амласан үүрэг хичнээн өндөр байлаа ч манай эрэлхэг хөдөлмөрчин хамтын хүч, өрнүүн идэвх, санаачилгаараа ямар ч хүнд хэцүү ажлыг богино хугацаанд чанартай хийж, амжилт гаргадаг юм. Өнгөрсөн оны коммунист субботникийн өдөр нийтдээ хагас сая гаруй хүн гарч, ердийн өдрийнхөөс 5 сая гаруй төгрөгийн бүтээгдэхүүн илүү үйлдвэрлэж, 1800 гаруй цех, тасаг, 40 мянга гаруй хүн энэ өдөр оны эхний дөрвөн сарын төлөвлөгөөг давуулж биелүүлсэн амжилт үүний тодорхой жишээ мөн. 

В. И. Лениний мэндэлсний 114 жилийн ойг тохиолдуулан бух нийтийн коммунист субботник зохиох тухай МАХН-ын Төв Хорооны саяхан гаргасан тогтоолыг манай нам, улс, олон нийтийн байгууллага, үйлдвэр, аж ахуйн газар, хамт олон баяртай хүлээж авсан билээ. Тэгээд ч хэмнэсэн материал, түүхий эд, түлш шатахуун, эрчим хүчээр ленинч субботникийн өдөр төлөвлөгөөнөөс илүү бүтээгдэхүүн үйлдвэрлэх, жирийн өдрүүдийнхээс өндөр амжилт гаргах хүсэл тэмүүлэл дүүрэн байна. Иймээс коммунист хөдөлмөрийн энэ баярын өдөр хамт олныхоо хийж бүтээхээр амласан үүргийг бүрэн хэрэгжүүлэх бололцоог бүрдүүлэн, тэдний дунд үзэл суртал, хүмүүжлийн ажлыг хүчтэй зохиож, хөдөлмөрийн зохион байгуулалт, удирдлага, хяналтыг сайжруулж ажиллах явдал төв, орон нутгийн нам, улс, олон нийтийн байгууллага, аж ахуй " газрын удирдлагын үүрэг мөн. Энэ өдрүүдэд хөдөлмөрийн өндөр амжилт гаргасан, чанар сайтай бүтээгдэхүүн үйлдвэрлэсэн, материал түүхий эд, түлш шатахуун, эрчим хүч хэмнэсэн. шинэ хүч чадал, дэвшилт технологи эзэмшсэн зэрэг амжилт гаргасан хүнийг ажлын байр дээр нь шалгаруулж урамшуулан, туршлагыг дэлгэрүүлэх ажлыг газар бүрх үр нөлөөтэй зохиох хэрэгтэй. Өндөр бүтээмжтэй машин техникээр бага цагт, өртөг зардал хямдтай гүйцэтгэх ажил дээр олон хүнийг үр бүтээлгүй ажиллуулж цаг алдаж, ажлын эрчийг сулруулдаг дутагдал өмнөх жилүүдэд үзэгдэж байсныг энэ жил давтаж болохгүй. Ялангуяа ажлын байр, багаж техникийг бүрэн бэлтгээгүй байж олон хүн гаргах, ахуйн болон соёл, урлагийн үйлчилгээ, ухуулга, сурталчилгааг орхигдуулах зэрэг нь субботникийн үр дүн, өгөөжийг бууруулна. 

Хамтын хүчээр хийж бүтээсэн зүйл, тарьж ургуулсан мод зүлгийг арчилж тордох, тодорхой байгууллага, хүнд хариуцуулж, бүрэн бүтэн байдлыг хангуулах талаар хот, районы АДХ-ын гүйцэтгэх захиргаа, холбогдох байгууллага, газар онцгой анхаарч, ихээхэн санаачилгатай ажиллавал зохино. Коммунист субботникоор хуримтлуулсан хөрөнгө мөнгийг үр ашигтай зарцуулж, эх орны социалист бүтээн байгуулалтад жинтэй хувь нэмэр болгох нь зүйтэй. 

МАХН-ын XVIII их хурлын түүхэн шийдвэрийг хэрэгжүүлэх, хүн бүр хөдөлмөрийн дээд амжилт тогтоох уриан дор коммунист субботникийг үзэл суртал, зохион байгуулалтын өндөр хэмжээнд зохиож, дотоод нөөц бололцоог дайчилж, амжилтаа ахиулж ажиллах эрхэм үүргээ байгууллага, газар, хөдөлмөрийн хамт олон бүр нэр төртэй биелүүлцгээе! 

