Хүлээлт

С.ЗОРИГ МОНГОЛ ХҮНИЙ САРУУЛ УХААНД ИТГЭДЭГ БАЙСАН 
Хотын төв гудамжинд байх С.Зориг агсны хөшөөн дээр зориуд очмоор санагдлаа. Дэргэд нь хэсэг зуур зогсмоор бодогдов. Эргэн тойронд нь машин дуугарч, яаран алхлах хүмүүс зайдуухан зөрөлдөнө. Монголын ард түмнээс түүнд зориулан өгсөн алга дарамхан газар дээр С.Зориг агсан тэвчээртэй "хүлээн" зогсч байлаа. Гудамжны цэвэрлэгч л хамсан болов уу даа, бүхэл хогийг нь задгай боловч нэг буланд бөөгнүүлжээ. Хөшөөний өлмийгөөр шивээлэн өрсөн чулуун хавтанцрын завсраар самрын яс, шүдэнзний мод элбэг харагдана. Гэвч яагаад ч юм "Манайхан ингэтэл хог тариад байхдаа яахав дээ" гэсэн бухимдал төрсөнгүй. 
Харин ч С.Зоригийн хөшөөн дээр хүмүүс зорин зорин ирж дэргэд нь ярилцан суухдаа самар цөмж, тамхи гал болдог байх нь гэж бодтол сэтгэлд бүлээхэн санагдав. Тэгж суухдаа тэр олон хүн "Энэ хүнийг бүрэлгэсэн алуурчид олддоггүй л юм байх даа" гэж над шиг боддог л байж таараа. С.Зориг агсны хөшөөн дээр "ард түмнээс" хэмээн тодотгон сийлжээ. Тэр ард түмэн нь үргэлж нэхэл дагал болоод байдаггүй ч бодож, дурсч нэхэн хүсч байдаг. Тэд бодсоныг нь, хүссэнийг нь биелүүлээсэй гэж, ард түмэндээ зориулан байнга үг хэлдэг тэр дээд хүмүүсээс нүдээрээ шаардаж байдаг билээ. Шинэ цагийн Монгол Улсын бахархал болсон Ардчилсан хувьсгалыг элдэв эрсдэл, цуст мөргөлдөөнгүйгээр хийсэн хүний нэг бол Санжаасүрэнгийн Зориг гэдгийг түүх мартахаар хугацаа өнгөрөөгүй байна. Түүнийг цаг бусаар хорвоогоос буцаасан алуурчдыг эрж олохыг хүлээсэн хүмүүсийн хувьд дэндүү удаан он жилүүд хөвөрлөө. Одоогоос найман жилийн өмнөх аравдугаар сарын 2-ныг хүмүүс дэндүү сайн мэднэ дээ. Ямархуу хар өдөр байсныг. Гомдлын мөр, тэр хэргийг хийсэн яргачдыг олоод, шийтгээд өгвөл хайртай хүүгээ эргүүлж авч чадахгүй ч ард түмний сэтгэлийн гүн дэх буглаа шингэрэх биз. Яагаад ч юм тэнгэр рүү ихэмсгээр харж зогсох С.Зориг агсныг (үнэндээ хөшөөг нь л дөө) жигтэйхэн өрөвдлөө. Хүн алсан хэргээр шүүхээс хэдэнтээ ялын дээд хэмжээ уншуулж, бүр долоон жил шоронд хоригдсон хүүгийнхээ төлөө зүтгэсээр байгаад эцэг нь цагаатгаад л авсан. Хүү Эрдэнэ-Очирыгоо буруугүй гэдгийг батлахын тулд хамаг мал хуйгаа зарж үрээд ч болов зүтгэнэ гэж шийдсэн байсан тухайгаа тэр аав хэвлэлд нэгэнтээ дурссан байдаг. Ойрын өдрүүдэд ч сэжигтний үхэлд буруудсан Ганц худгийн хянагч нарын аав, ээж, эгч нар хүртэл хэвлэлийн бага хурал хийлгэж байгаа сонсдоно. Хүнээ хамгаалахаар эрвийж дэрвийж байна шүү дээ. Ханиа алдсан, хүүгээ, ахаа, дүүгээ алуулсан олон олон хүн эцсийг нь хүртэл зүтгэнэ гээд явж байгаа харагдах юм. Үнэндээ манайх шиг жижиг улсад, цэрэг цагдаа нь өндөр түвшинд байдаг гэж магтуулаад байдаг газар илрэхгүй хэрэг гэж ховор юм шиг. Өдөр шөнөгүй эрээд л, сураг ажиг тавиад л хамгийн гол нь сэтгэл гаргадаг бол С.Зориг агсны гэх хэрэг хэдийнэ ойлгомжтой болчих байсан. Хэдийгээр дээр дооргүй яриад байдаг мэт боловч үнэндээ энэ хэрэгт хүүгээ алуулсан эх шиг өдөр шөнөгүй зүтгээд явах хүн алга. Хөөрхий дөө, С.Зориг агсны ижий өдийд байсан бол, төр засаг нь хөдөлж өгөхгүйг мэдээд тэрээр хэдийнэ өөрөө зүтгээд эхлэх байсан биз. Арай ч төрийн төлөө, түмний төлөө явж байгаад амь эрсэдсэн хүүг нь хайхралгүй орхино гэж санаагүй учраас л хэдэн жил тэвчээр заан хүлээж байсан байх. Даанч хүлээж дийлсэнгүй. Санаатай, санамсаргүй аль нь болох мэдэгдэхгүй замхруулах гээд байгаа өнөө цагийг үзсэн бол өөрөө ч болов эрэлд гарах байсан биз. Эх хүн тийм л байдаг билээ. Монгол хүний саруул ухаанд итгэж байсан тэрхүү төрийн зүтгэлтний зулай зулайгаа гишгэж төрсөн ах, дүү хоёрынх нь дуу сэтгэлгүй олон хүний дунд шингэдээд байдаг юм болов уу даа, сонсдохоо байлаа. Зарим хүн "С.Оюун ахынхаа нэр хүндээр улс төрд гарч ирчихээд алуурчныг олохын төлөө юу ч хийхгүй байна. Ийш тийшээ хоосон цаас шидэхээс хэтрэхгүй. Магадгүй түүний хохирогчийн байр суурь улс төрийн тоглолтод нь хэрэгтэй байдаг байх" гэж хүртэл хардана. Нэгийгээ алдсан зовлон дээр нь нэрмээс өгөөд ч яахав дээ. Харин хүмүүсийг өөрийн эрхгүй гайхашруулдаг хүн бол С.Зориг агсны гэргий асан Булган яахын аргагүй мөн билээ. Монгол хүүхнүүд гэж агсагнасан нөхрийг нь зохицуулахаар ирсэн хүмүүс рүү эргээд нөхрөө хамгаалж асдаг хүмүүс дээ. Тэгтэл танихгүй хүмүүст хаалгаа нээж өгчихөөд, бас тэгээд өдий төдий хутгалуулж сийчүүлсэн тэр хэргийн цорын ганц гэрч өдий олон жил ган хийсэнгүй гэж буруутгагсад олон. Нэг хэсэг сэжигтнээр хүртэл нарсанд суулгаад авсан. Цагдаагийнхан сэжигтэн гээд барьж суулгасан нь Булганыг хардах хүмүүсийн сэтгэлд сэв нэмсэн. Үнэндээ ямар нэгэн шийдэлд хүрэхгүй л байсан юм бол тэгэх хэрэг ч байсан юм уу. Хэрэв буруутай гэж үзсэн юм бол барин тавин нотлоод, хань хамсаатныг нь олоод шийтгэх хэрэгтэй. Үнэхээр буруугүй бол Булган ч эр нөхрийнхөө үхлийн буруутныг олуулахын төлөө гүйх хэрэгтэй шүү дээ. Хэн нэгэн хүний өв залгамжлах нэгдүгээр эрх гэр бүлийн хүн, үр хүүхдэд нь ирдэгчлэн хойноос нь хөөцөлдөх үүрэг мөн тэдэнд л байх ёстой. Цусан төрөлтнөөс нь илүүтэй. Энэ хэрэг үйлдэгдсэн цагаасаа хойш дэндүү гэмээр улс төржлөө. Сүүлдээ сонгуулийн үеэр л яригддаг урсгалд орох нь. Цэрэг цагдаагийнхан энэ хэргийг "Удахгүй илэрнэ", " Бид л илрүүлнэ", "Илрэх цаг нь болсон" гэж мэдэгдсээр ирсэн ч илрүүлэхийг хүсэхгүйгээр өдөр хоногийг өнгөрөөсөөр байна. Сүүлийн үед сонгууль дөхөөгүй бол худлаа үнэн ч гэсэн Зоригийн хэрэгт анхаарал хандуулна гэж ярихаа больжээ. Гаднаас хүртэл энэ хэрэгтээ анхаарлаа хандуулаач ээ гээд ч нэмрийг үл олно. ЦЕГ-ын даргаар М.Ганболдыг томилохдоо Ерөнхий сайд М.Энхболд "Хадгаламж зээлийн хоршоодын хэрэгт анхаарлаа хандуулаарай" гэснээс өнөөх Зоригийн хэргийг дурсч лав сонсогдоогүй. Наагуур цаагуураа хэлээгүй л юм бол Ерөнхий сайдыг "Энэ хэрэг илрэхгүй удлаа. Таны үед илэрнэ гэж найдаж байна" гэж шинэхэн даргадаа хэлснийг ард түмэн мэдэхгүй байна. Хурандаа М.Ганболд цагтаа Зоригийн хэргийн ажлын хэсэгт багтаж явсан хүн. Тухайн үед энэ хэргийн учгийг тайлахад эрх мэдэл нь хүрээгүй байя гэж бодоход одоо эрх ямба нь түүнд иржээ. Сэтгэл нь байвал бусдаар дутахгүй болсон байх. Хайх ёстой нь хайхгүй, хөөцөлдөх ёстой нь хөөцөлдөхгүй энэ хэргийн үнэн мөнийг харуулдсаар ард түмэн хөшөөний дэргэд сууна... Ард түмнийхээ өгсөн тэр л газартаа С.Зориг агсан тэвчээртэй хүлээн зогсоно... 
