№98  (16375)             
1986 оны дөрөвдүгээр сарын 24.
НЭРЭМЖИТ УРАЛДААН

МАХН-ын XIX их хурал улс орон даяар өрнөсөн 19 долоо хоногийн уралдааны эхний үе шатны дун гарлаа. 1986 оны бүх ард түмний социалист уралдаанд 800 гаруй үйлдвэр, аж ахуйн газар, хаван мянга гаруй цех, тасаг, бригад, 160 мянган хүн энэ оны эхний таван сарын төлөвлөгөөг МАХН-ын XIX их хурлын өмнө биелүүлэхээр өндөр үүрэг амлалт авсныг хөдөлмөрчид тодорхой мэдэж байгаа билээ, 

Увс аймгийн Малчин сумын << Малчин >> нэгдэл, монгол, зөвлөлтийн хамтарсан аж ахуйн << Монголоросцветмет >> нэгдэл, уулын баяжуулах << Эрдэнэт >> үйлдвэр Дархан хотын дулааны цахилгаан станц, эрдэс хөвөн эдлэхүүний комбинат, Сэлэнгэ аймгийн нийтийн аж ахуй, үйлчилгээний газар, Өвөрхангай аймгийн тээврийг удирдах газар, Улаанбаатарын талх чихрийн комбинат зэрэг 1100 үйлдвэр, аж ахуйн газар, 5, 7 мянга орчим хамт олон, 280 гаруй мянган хүн намын их хурлын нэрэмжит уралдаанд авсан үүргээ амжилттай биелүүлээд байна. 

Хэдийгээр ийм ахиц байгаа боловч цөөхөн сайчуудын амжилтаар бүхнийг төлөөлүүлэн тэгшитгэж санаа тайвшран, биеэ хуурахыг хэрхэвч тэвчиж болохгүйг баримт бидэнд сануулж байна. Уралдааныг амлалт, уриагаар төлөөлүүлж, намын их хурлыг хөдөлмөрийн өндөр амжилтаар угтъя, их хурал нээгдэхэд төчнөөн хоног үлдлээ гэх мэтийн үгсийг хурал цуглаан бүр дээр чанга дуугаар тунхаглаж, самбар сэлтэд томоор бичиж хадсан төдийг уралдаан зохиож байгаа болгон хамтарч, үйлдвэрлэн бүтээгч хөдөлмөрийн хамт олон, хүмүүсийн дунд зохиох амьд ажлыг орхигдуулж, ёс төдий ханддаг дутагдал үйлдвэр, аж ахуй, соёлын газруудад цөөнгүй байна. Салбарын нийт үйлдвэрийг уриалсан Улаанбаатарын хүүхдийн хувцасны үйлдвэрийнхэн энэ уралдаанд хоцрогчгүй хамт олон болох хөдөлгөөн өрнүүлж, ажил таслалтыг өнгөрсөн оныхоос 50 хувиар бууруулна гэсэн амлалт авчээ. Гэтэл өнгөрсөн нэгдүгээр улиралд нийт тасгийн 40 орчим хувь нь төлөвлөгөө, уралдааны үүргээ тасалж, өмнөх оны мөн үеийнхээс ажил таслалтыг 58, 4 хувиар нэмэгдүүлж, олон мянган төгрөгийн бүтээгдэхүүн үйлдвэрлэх боломж алджээ. Үйлдвэрийн нам, захиргаа, олон нийтийн байгууллага оны эхэнд багагүй дуулиан болж үүрэг амлалт авснаа ажлын голыг шийдвэрлэсэн мэтээр санаж, тэр үүрийг нь дэмжсэн яам газар нь ч мөн л сэтгэл цадаж, тайвшраад, уралдааныг зохион байгуулах, дүгнэх, шалгах амьд ажлыг урсгалд нь орхисноос иймд хүрчээ. 

Архангай аймгийн мод боловсруулах үйлдвэр, Сэлэнгэ аймгийн Ерөөгийн сангийн аж ахуй системийн байгууллагуудаа уриалж авсан үүргээ мөн л үлэмж хэмжээгээр тасалж байна. Нэгдүгээр улиралд хөдөлмөрийн бүтээмж дээшлүүлэх төлөвлөгөөг аж үйлдвэрийн 40 гаруй газар тасалж, олон сая төгрөгийн бүтээгдэхүүн үйлдвэрлэх нөөц бололцоо алдлаа. Дархан хот, Сэлэнгэ, Хөвсгөл аймгийн барилга угсралтын трест, контор, барилга, барилгын материалын үйлдвэрийн Яам, Тээврийн Яам, Барилгын цэргийг удирдах ерөнхий газар ашиглалтад өгөх барилгын төлөвлөгөө тасалсан байна. 

Уралдаан зохион байгуулах ажилд зөвхөн уриалагч, амлагчийн байр сууринаас хандаж, ажлаар бий амаар дүн гаргах хандлага нь эцсийн эцэст нийгмийг хохирооход хүрдгийг дээрх баримтууд илчлэн харуулж байна. Нийтэд ил тодоор үүрэг амлалт аваад тэр нь хуурамч зүйл болон хувирдаг ийм тохиолдол бүрт, холбогдох хүмүүсийн үйл ажиллагаанд шүүмжлэлтэй дүгнэлт хийж, арга барилыг нь өөрчлөн сайжруулах, ёс суртахууны байтугай материалын хариуцлага ч хүлээлгэж байвал зохино. Намын их хурлын нэрийн дор ёс төртэй авсан уралдааны үүрэг амлалтыг заавал биелүүлэх, түүнд шаардагдах нөхцөл бололцоог нь ч бүрдүүлж, үзэл суртлын бэлтгэлийг ч хангаж байх ёстой. Юуны өмнө удирдлага, зохион байгуулалт, сахилга, хариуцлага дутсан, нөөц бололцоог дайчилж ашиглаагүйгээс нэгдүгээр улиралд гарсан төлөвлөгөө, уралдааны үүргийн тасалдлыг арилгаж, намын их хурлын өмнө нөхөн биелүүлэх арга хэмжээг яам, тусгай газар, аймаг, хотын нам, улсын байгууллага шуурхай авах хэрэгтэй байна. 

Төл бойжуулах, мал хаваржуулах, хөөвөр, хялгас, ноолуур, мал мах бэлтгэх, хөрс боловсруулах, тариалах зэрэг цаг үеийн тулгамдсан зорилтуудыг хугацаанд нь дээд зэргийн чанартай хийж гүйцэтгэх нь намын их хурал угтсан уралдааны гол зангилаа асуудал мөн. Тэрчлэн их барилга, бэлчээр усжуулалт, мал оторлолт, сүү, цөцгийн тос бэлтгэх зэрэг нэн чухал ажлын үе эхэлж байгаа тул барилга, хөдөө аж ахуй, ус, хөнгөн, хүнс, худалдаа, тээврийн байгууллагууд эдгээр ажлын талаар уралдаанд авсан үүргээ хугацаанд нь биелүүлэх график, төлөвлөгөө гаргах, нэмэлт ээлж зохион байгуулах, оюутан сурагчдын зуны ажлын бригад, хөдөө амралтын зуслан, отор саалийн нөхөрлөл ажиллуулах зэрэг бололцоотой бүхий л арга хэлбэрээр оновчтой ажил зохион байгуулах шаардлагатай байгаа бөгөөд үүнд ардын хяналт, үйлдвэрчин, залуучууд, эмэгтэйчүүдийн байгууллагын хамтын ажиллагаа, туслалцааг ихээхэн идэвхжүүлбэл зохино. 

Намын их хурал угтсан уралдааны явцад хөдөлмөрийн тэргүүний олон арван сайчууд салбар, аймаг, хот, үйлдвэрийн дээд амжилтыг шинэчлэн тогтоож байгааг судлан тэдний санаачилгад тулгуурлан дээрх амжилтыг ердийн норм болгон хэвшүүлэх зэргээр нөөц бололцоог ашиглах, хөдөлмөрийн бүтээмж дээшлүүлэх хөдөлгөөнийг хамт олны дунд улам эрчимжүүлэх нь чухал юм. 

БНМАУ-ын эдийн засаг, нийгмийг 1988 - 1990 онд хөгжүүлэх Үндсэн чиглэлийн төслийг хэлэлцэх явцад хөдөлмөрийн хамт олон, хувь хүмүүс тавигдаж байгаа зорилтыг биелүүлэхэд шаардагдах нөөц бололцоог дайчлан ашиглах, ажлын зохион байгуулалт арга барилыг сайжруулах талаар үнэтэй санал олныг гаргахын хамтаар уралдаанд нэмэлт үүрэг авч сайхан санаачилга гаргаж байгааг ажил хэрэг болгож, их хурал угтсан ажилд түлхэц өгөх талаар нам, улс, олон нийтийн байгууллагууд анхаарч нэрэмжит уралдааны эрчийг улам нэмэх хэрэгтэй байна. 

