№199(16789)     
1987 оны наймдугаар сарын 20
Шинэ сүргийг шинэ аргаар

Манай хөдөө аж ахуйн улс, хоршооллын байгууллагын ная гаруй хувь нь гахай, дөч шахам хувь нь шувуу өсгөж үржүүлдэг болжээ. Гахайчин, шувуучин, туулайчин, зөгийчин гэдэг цоо шинэ ажил эрхлэх хүмүүс жил ирэх тутам олширч, тэдний амжилт бүтээл нэмэгдэж туршлагажиж байна. Гахайн заводын гахайчин Т. Алзахгүй нэг нэгжээс 15 торой бойжуулж, шувууны фабрикийн шувуучин Л. Нина нэг өндөглөгчөөс 232 өндөг, Шаамарын зөгий үржүүлгийн газрын зөгийчин М. Зулаа хариуцсан тавин бүл зөгийнөөс 32 бүлэнцэр бойжуулж үржлийн нэг бүлээс 14 кг бал авч байна. Хэрвээ ажлын зохион байгуулалтыг сайжруулж, мэргэжлийн болон шаардагдах туслалцаа байнга үзүүлж, анхаарал санаачилга зохих ёсоор тавих юм бол шинэхэн сүргээс асар их ашиг олох бололцоо байна. Бололцоог бүрэн ашиглаж чадаагүйн уршгаар хөдөө аж ахуйн улс, хоршооллын байгууллагын дунджаар авч үзэхэд торой бойжуулах, өндөг, зөгийн бал бэлтгэх үзүүлэлт тун хангалтгүй байна, Жишээлбэл Төв аймгийн Баян-Өнжүүл сумын << Хайрхан >> , Дундговь аймгийн Сайхан-Овоо сумын << Социализмын зам >> , Өвөрхангай аймгийн Баруунбаян-Улаан сумын << Чойбалсан >> , Хөвсгөл аймгийн Шинэ-Идэр сумын << Жаргалын зам >> нэгдэл нэг нэгжээс нэгээс хоёр торой, Баянхонгор аймгийн Эрдэнэцогт сумын << Бат зам >> , Хэнтий аймгийн Биндэр сумын << Бүтээлч >> нэгдэл нэг өндөглөгчөөс ердөө гурваас дөрөвхөн өндөг авчээ. Төв аймгийн Баянчандманийн сангийн аж ахуйн туулайн фермд арчилгаа, маллагааны горим зөрчигдөж, олноороо хорогдож улсад арьс, мах нийлүүлэх төлөвлөгөөг жил дараалан тасалсаар байна. Батсүмбэр дэх зөгийн аж ахуйн эрдэм шинжилгээ үйлдвэрлэлийн станцад зөгийчин, мэргэжилтэн нарын ажилд тавих хяналт, шаардлага суларсны улмаас зөгий өсөхгүй, бал үйлдвэрлэлт тууштай нэмэгдэхгүй байна. Шинэ төрлийн өвөрмөц сүрэг өсгөх маш чухал ажил зохион байгуулалт, систем муутай, урсгалаар явагдаж, мэргэжлийн удирдлага туслалцаа дутаж, технологи зөрчигдөж байна. 

Гахай, шувуу, туулай, зөгийн арчилгаа, маллагаа, тэжээх горим мал аж ахуйн бусад салбарынхаас ихээхэн өвөрмөц бөгөөд агаар, гэрэл, дулаан тохирсон байр, уураг, витамин шимт бодисоор баялаг тэжээл шаарддагийг харгалзаж үзэхгүйгээр таамгаар санаан зоргоор ажилладгаас шинэ ажлыг эхэнд нь уналтад оруулахад хүрч мэдэх юм. Шинэ аж ахуйг эрхлэхдээ үйлдвэрлэлийн нэгжид гардан хийж байгаа хүмүүст өвөрмөц онцлогийг нь зааж сургахгүй шууд л өсгөх үржүүлэх мухар шаардлага тавьдгаас гахайчин, шувуучин, туулайчин, зөгийчдөд наад захын мэдлэг дадлага дутагдаж байна. 

Хуучин сэтгэлгээний балгаас болж гахай, шувуу, туулайн байрыг хээгүй жирийн болхи байх ёстой мэтээр гадуурхаж дулаан хүрэлцээгүй, агаар дутагдалтай, гэрэл гэгээгүй, чийгтэй, тоос шороотой пин, шавар тагз мэтэд байрлуулдаг нь амьтан байх нөхцөлгүй, өсөх нь бүү хэл өвдөж үрэгдэхэд арга буюу хүргэдэг байна. Ер нь гахай, шувуу, туулай, зөгийг өсгөн гудамж дэвшилт аргаар эрхлэн хөгжүүлэхийн тулд хөдөө аж ахуйн улс, хоршооллын байгууллагаас хийвэл зохих аж ахуйн зохион байгуулалт, хяналт шалгалтын ажил, мэргэжлийн удирдлага туслалцаа, материаллаг хангамжийг бүрдүүлэх талаар наад захын шаардлагыг биелүүлж хараахан чадаагүй байна. 

Гахайчин, шувуучин, туулайчныг техник мэргэжлийн сургуулиар сургаж мэргэжилтэй залуу хүмүүсийг бэлтгэх, бага дунд сургуульд энэ талаар мэдлэг олгох ажлыг Ардын боловсролын Яам, Хөдөө аж ахуйн Яам ойрын үед зохион байгуулах шаардлага хурцаар тавигдаж байна. 

Гахай, шувуу, туулайн тэжээлийг чанаржуулж нэр төрлийг олшруулах, ногоон ургамлаар тэжээл бэлтгэх, соёолуулсан үр тариа, шингэн сүү, шар сүүгээр хангах, үр тариа, төмс, хүнсний ногооны цэвэрлэгээнээс гардаг төрөл бүрийн хямд төсөр тэжээл, мал нядалгааны хаягдал цусыг боловсруулж хэрэглэх зэрэг асуудлыг шийдэх хэрэгтэй байна. Ийм тэжээлийг чанах, исгэх, дэвтээх, соёолуулах зэргээр боловсруулах авсаархан гал тогоог нэгдэл, аж ахуй бүрт бий болгож ажиллуулах шаардлагатай юм. 

Цөөн мэгж, хэдэн шувуу, туулай, бүл зөгийтэй болсноор туслах аж ахуй хөгжүүлж, шинэ сүрэг өсгөж байгаа мэтээр нам, улсыг, хамт олноо, өөрсдийгөө хуурдаг аж ахуйн зарим удирдах хүний нэр төр хөөцөлдсөн, оромдож хэлбэрдэх явуургүй арга барил нь шинэ төрлийн туслах аж ахуй хөгжүүлэх талаар намаас дэвшүүлсэн зорилтыг хэрэгжүүлэхэд тус биш ус болж байна. 

МАХН-ын Төв Хорооны X бүгд хурал ( 1985 он ) дээр нөхөр Ж. Батмөнх хэлэхдээ << . . . Гахай, шувууны төрөлжсөн ферм, аж ахуй, цех, туслах аж ахуй байгуулж хөгжүүлэх, хуучныг өргөтгөх замаар 1985 онтой харьцуулахад 1990 онд гахайн мах, өндөг үйлдвэрлэлийг тус бүр хоёр дахин өсгөх зорилт тавьж байна. 

Зөгий, туулай үржүүлэх ажлыг өргөтгөнө. Эдгээр аж ахуйг урсгалаар биш зөв зохион байгуулалттай, мэргэжлийн удирдлагатай хөгжүүлэх цаг болсон байна. Тэжээл, байр, технологи, боловсон хүчний асуудлыг Хөдөө аж ахуйн Яам иж бүрэн боловсруулж шийдвэрлэвэл зохино >> гэж заасан байтал намаас өгсөн энэ чухал даалгаврыг хэрэгжүүлэхийн тулд Хөдөө аж ахуйн Яам уг асуудалд идэвх гаргахгүй цаг алдаж байгааг анхаарч гахай, шувуу, туулай, зөгийн аж ахуйг дагнан эрхлэх нэгдсэн буюу төрөлжсөн үйлдвэрлэлийн нэгж зохион байгуулж, боловсон хүчин, эмч мэргэжилтнээр хангаж материаллаг баазыг бэхжүүлэх хэрэгтэй байна. Тэрчлэн манай нөхцөлд цоо шинэ ийм аж ахуйг амжилттай эрхлэхийн тулд ах дүү социалист орнуудын олон жилийн баялаг туршлагаас авч нэвтрүүлэхэд санаа тавих нь чухал байна. 

Гахай, шувуу, туулай, зөгий маллагчдын ажлын байр, хөдөлмөрийн нөхцөлийг сайжруулах, хүнд хүчир ажлыг механикжуулах, цахилгаанжуулах, нормчлол, хөлсний дэвшилттэй үнэлгээг нэгдэл, аж ахуйд мөрдөх, урамшууллын өвөрмөц систем тогтоох, нөгөө талаар шувуу гахайн мах, өндөг, зөгийн бал зэрэг бүтээгдэхүүнийг хөдөлмөрчид хэрэглэх соёлыг дээшлүүлэх, ийм аж ахуйн сурталчилгааг сайжруулах иж бүрэн ажил зохиож хүнсний зорилтот программын заалтыг хэрэгжүүлэхэд тус дөхөм үзүүлэхийг төв, орон нутгийн нам, захиргаа, олон нийтийн байгууллага яриагаар биш тодорхой ажлаар шийдвэрлэх хэрэгтэй байна.

