№85 (16675)     
1987 оны дөрөвдүгээр  сарын 9
Үйлдвэрийн мастер

Бүтээгдэхүүн, ажил, үйлчилгээний чанарыг сайжруулах, үйлдвэрлэлийн үр ашгийг дээшлүүлэх талаар МАХН-ын XIX их хурлаас дэвшүүлсэн зорилтыг амжилттай хэрэгжүүлэхэд үйлдвэрлэлийн анхан шатны нэгжийн, тасгийн хамт олны үйл ажиллагааг шууд удирдан зохион байгуулж үйлдвэрлэл явуулдаг мастеруудын үүрэг роль, хариуцлага, санаачилга, мэдлэг чадвар шийдвэрлэх ач холбогдолтой юм. 

Мастер бол намын бодлогыг хэрэгжүүлэх амьд ажлыг шийдвэрлэх цөм болсон үйлдвэрлэлийн нэгжид хөдөлмөрийн хамт олныг төлөвшүүлэн зохион байгуулж, технологийн сахилгыг бэхжүүлж, чанарын удирдлагаар хангаж үйлдвэрлэлийн үндсэн нэгжийн өдөр тутмын үйл ажиллагааг төлөвлөгөөт зорилтыг нэр төрөл, тоо, чанарын бүх үзүүлэлтээр хугацаанд нь ханган биелүүлэхэд чиглүүлэн удирдах өндөр итгэл найдвар хүлээж, ажилчны санаачилгыг инженерийн сэтгэлгээгээр дэмжиж, үйлдвэрлэлийн хувь заяаг гартаа барьж байдаг онцгой албаны хүн юм. Мастеруудын гүйцэтгэх ажлын хүрээ, эдлэх эрх хэмжээ, хүлээх хариуцлагыг нарийн тодорхой болгож, мэдлэг боловсрол, материаллаг сонирхлыг дээшлүүлэх, ахуй нөхцөл, ажлын арга барилыг жигд сайжруулах системтэй арга хэмжээг улсаас удаа дараа авч туслалцаа дэмжлэг үзүүлж ирлээ. Нам, засгийн тогтоол шийдвэрүүдэд үйлдвэрийн мастеруудын талаар тодорхой зааж, аж үйлдвэрийн тэргүүний мастеруудын улсын зөвлөлгөөн хийлгэж, мастеруудын үүрэг зорилтыг хэлэлцүүлэхийн хамт үйлдвэрлэлийн тэргүүний мастер цолыг бий болгож, сүүлийн арван таван жилд зөвхөн Хөнгөн, хүнсний үйлдвэрийн Яамны системээс 40 гаруй мастерт энэхүү хүндтэй цолыг хүртээжээ. Оёдлын үйлдвэрийн нэгдлийн хүүхдийн хувцасны үйлдвэрийн мастер, МАХН-ын XIX их хурлын төлөөлөгч Д. Баасанжав тэдгээр алдар цолтны нэг бөгөөд төлөвлөлт, аж ахуйн механизмыг боловсронгуй болгох эдийн засгийн туршилтыг үйлдвэрлэлийн анхан шатны нэгжид хэрэгжүүлэн аж ахуйн дотоод тооцоо нэвтрүүлж, үйлдвэрлэлийн нэгжийн ажлыг эдийн засгийн аргаар удирдах талаар үр бүтээлтэй, санаачилгатай ажиллаж байна. Тэрчлэн хамт олныг удирдан зохион байгуулж хүмүүжүүлэх урлагийг эзэмших талаар өсч яваа тэргүүний мастерууд аж үйлдвэрийн салбарт олон арваараа байна. Дарханы геологи хайгуулын экспедицийн өрөмдлөгийн мастер, БНМАУ-ын төрийн шагналт Т. Баяраа, арьс ширний үйлдвэрийн нэгдлийн савхин гутлын үйлдвэрийн мастер, бригадын дарга Г. Зундуйхүү нарын зэрэг удирдан зохион байгуулах авьяас, мэргэжлийн ур чадвараараа хамт олноо үлгэрлэдэг жинхэнэ мастерууд цөөнгүй байна. 

Үйлдвэрлэлийн нэгж дэх хөдөлмөрийн хамт олныг хүмүүжүүлэн төлөвшүүлж хөдөлмөр, ёс суртахууны өндөр соёлтой, сахилгатай, дэг журам, зохион байгуулалттай, гар нийлсэн эвсэг хамт олныг бүрдүүлэхэд үйлдвэрийн мастер гол үүрэг хүлээнэ. Ер нь аливаа үйлдвэрийн ажлын амжилтын хорь хүрэхгүй хувь нь техникийн шинэчлэлт, ажилчдын мэргэжлээс, үлдсэн ихэнх хувь нь хүний хүчин зүйлээс шалтгаалдаг байна. Өндөр бүтээмжтэй тоног төхөөрөмж, машин техник, нарийн технологийг гагцхүү мэдлэг чадвар сайтай. санаачилгатай мастер ажилчин нөхцөө хошуучлан сайн үр дүнд хүргэж чадна. Үйлдвэрийн мастер нь ажилчдын хамгийн шадар туслагч, дотнын зөвлөгч. хамтран зүтгэгч, сайн нөхөр нь байж ажилчдынхаа юу бодож, юу хүсч байгааг мэдэж тэдэнтэй илэн далангүй зөвлөн ярьж аливаа асуудлыг нааштай шийдэж чадах бөгөөд хүнд тавих зарчимч шаардлага, анхаарал халамжийг зөв хослуулж хүний хүчин зүйлийг дайчлан өндөр бүтээмжтэй ажиллах нөхцөлийг бүрдүүлж байх ёстой. 

Шинжлэх ухаан, техникийн дэвшлийн өнөөгийн өндөр хурдцын нөлөөгөөр үйлдвэрлэлийн техник, технологи богино хугацаанд шинэчлэгдэн өөрчлөгдөж, түүний бүтэц, зохион байгуулалт, горим журам, жор найрлага нь улам бүр нарийсч ажилчдын техникийн мэдлэг, хөгжлийн түвшин ихээхэн дээшилж байгаа нөхцөлд үйлдвэрийн мастерт мэргэжил боловсролын төдийгүй соёл, техникийн өндөр шаардлага тавигдах боллоо. Үйлдвэрлэлийн машин, техникийг ажиллуулах төдийгөөр биш ашиглалтын заавар дүрмийг чанд мөрдөн засвар тохируулгыг нь тухай бүр чанартай хийж хамгийн үр бүтээлтэй ашиглах, улмаар бүтээгдэхүүнийг зөвхөн төлөвлөгөөт хэмжээнд нь хүргэн үйлдвэрлэхээр биш технологийн горим, журмыг чанд мөрдөн чанарын бүх үзүүлэлтээр хэрэгцээний шаардлага бүрэн хангасан зүйл хийхэд ажилчин хүнийг хоосон шаардлагаар биш тэдний ололтыг бататгаж, санаачилга идэвхийг оргилуулж, ур дүй, ухамсар мэдлэгийг нэмэгдүүлэх аргаар үйлдвэрийн мастер жинхэнэ сурган хүмүүжүүлэгч, үлгэрлэн дагуулагч, соён гэгээрүүлэгч байх шаардлага гүнзгийрч байна. 

Мастер ажиллаж байгаа тэр газар ажилчдын техникийн сэтгэлгээ байнга боловсронгуй болж байхаар барахгүй машин техник эвдэрч саатах, гологдол буюу чанарын шаардлага хангаагүй бүтээгдэхүүн үйлдвэрлэх дутагдал арилж хөдөлмөрийн сахилга зөрчих, улсын төлөвлөгөөг тасалдуулах шалтгаан үгүй болж авхаалж, самбаатай ажиллагаа, удирдлагын эдийн засгийн арга давамгайлж байгууштай билээ. 

Үйлдвэрлэл дээр түүхий эд, материалыг дээд зэргийн хэмнэлттэй зарцуулж бүтээгдэхүүний материал багтаамжийг багасгах, хөдөлмөр зохион байгуулалтыг сайжруулах, бага зардлаар ихийг бүтээх, машин механизмын хүч чадлыг дүүрэн ашиглах, гарч болзошгүй хүндрэл тасалдлыг урьдчилан харж засах зэрэг амин чухал асуудлыг шийдвэрлэхэд мастер онцгой үүрэгтэй байвал зохино. 

Хөдөлмөрийн бүтээмж, бүтээгдэхүүний чанарыг сайжруулан үйлдвэрлэлийн үр ашгийг нэмэгдүүлэх асуудлыг өндөр мэргэжил. үйлдвэрлэлийн дадлага бүхий туршлагатай ажилчид л мастеруудынхаа дэмжлэг туслалцаагаар шийдвэрлэх учраас ажилчдын мэргэжлийг дээшлүүлэх, тэдний санаачилгыг өрнүүлэх ажилчдын сэтгэлгээнд эдийн засаг, шинжлэх ухаан техникийн дэвшлийн аргаар эрчимтэй нөлөөлж, намын нийгэм эдийн засгийн бодлогыг улам илүү үр дүнтэй хэрэгжүүлэх бодит угтвар нөхцөл бүрдүүлэх нь манай өнөөгийн чухал зорилт мөн. 

