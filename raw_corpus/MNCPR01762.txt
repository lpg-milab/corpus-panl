Мироновын мяраалт

ОХУ-ын Холбооны хурлын холбооны зөвлөлийн дарга С.Миронов урд хөрш Монголдоо нэлээд олон өдрийг гарздан айлчлахаар ирээд байна. Тэрээр өнгөрсөн ням гаригийн шөнө тусгай онгоцоор энд ирсэн юм. Түүнээс дөрөв хоногийн өмнө айлчлалын ажлын хэсэг нь Монголд ирсэн байсан. Саяхан л Монголд айлчилж байсан С.Миронов дахин ийн ирэх болсны шалтгаан юу вэ? Тэрээр Монголд 1986 онд ирж ардчилсан хувьсгал ялсны дараа буюу 1991 онд буцаж байсан юм билээ. Бидний хэлж заншсанаар орос мэргэжилтнээр энд ажиллаж байсан тэрээр монгол ахуй, монголчуудын зан авирыг гарын арван хуруу шигээ мэддэг болсон нэгэн.
Монголд байн, байн ирээд байх болсон шалтгаан нь сүүтэй цай, борцтой шөлийг санаагүй нь мэдээж. С.Мироновын Монголд ирэх болсон шалтгаан хэнд ч ойлгомжтой. Ердөө орос ах нарын зангаргийг харуулж, америк энэ тэр гээд ахынхаа мэдлээс хальт гарчих гээд байгаа монголчуудыг харцаараа нэг ширвэх гэж ирсэн хэрэг. Хэзээнээс өвөрт нь наалдсан бөөр шиг байсан монголчууд өнхрөн өнхөрсөөр холдож байгааг оросууд өнгөрсөн зун Их Монгол Улс байгуулагдсаны 800 жилийн ойгоор ирэх үедээ ой тойндоо ортлоо ойлгосон бололтой юм билээ. Олон зочдынхоо хөлд дарагдаад юун оросууд манатай байсан манайхан ч ирсэн зочид ямар бодол тээгээд буцсаныг яаж мэдэхэв. Харин оросууд Монголын толгойг урьдын адил мэдэж байхын тулд мэдрүүлэх ажиллагаануудаа хийж эхэлсэн гэж болно. Хамтарсан үйлдвэрүүдийн асуудлуудыг шийдэхдээ дөнгө, занга тавьж жилийнхээ гэрээ хэлцлээ байгуулахдаа ч хойш сууж эхэлсэн. "Монголросцветмет"-ийн гэрээг сунгахгүй гэх үед нь манай УИХ дахь гол хүч болох МАХН-ын бүлгийн гишүүд бүгд энэ сэдвээр толгой гашилгаж суусан гэдэг. Оросуудын удаа дараагийн өөхөнд боосон чулуугаар цохьсон мэдрүүлэлт нь ч Монголын Засгийн газар хуралдаанаараа нэгэнт цуцлагдсан Асгатын мөнгөний ордыг оросуудтай хамтран эзэмшдэг "Монросцветмет"-д буцаан өгөх шийдвэрийг гаргахад хүргэсэн. Тэр ч байтугай үүний дараа Монгол Улсын Ерөнхийлөгч нь Москвад "дуудагдан" гүйцэтгэх засаглалынхаа тэргүүний өмнөөс ажиллачихаад ирсэн. Оросууд Монгол төрийн тэргүүнүүдийг үе үе дууддаг хуучны уламжлал одоо ч байсаар. Гэвч М.Энхболд Ерөнхийлөгчид уурласных уу өнөөх мөнгөний нөөцөөрөө дэлхийд айргийн тавд орох ордыг оросуудтай хамтран эзэмших боломжийг нь хаачихсан. Тийм учраас эрхэм С.Миронов Монголд саатах болоод байна. Тэр Монгол төрийн тэргүүнүүдийг дарамтлахаар Монголд саатан морилжээ. Эхний учраа болох Ц.Нямдорж нь Засгийн газраас санал болгоод ирвэл тэдний асуудлыг шийдээд өгье хэмээн мэдэгдэв. Харин өнөөх бул хар чулуу М.Энхболд С.Мироновтой уулзахдаа огтхон ч цэрвээгүй бололтой. Тэрээр Асгатын мөнгөний ордыг хамтран ашиглах гэрээг хүчингүй болгосон талаараа товч тайлбар хэлье гээд Ерөнхийлөгчийн ажлын айлчлалд багтаагүй байсан асуудал, Засгийн газрын оролцоотойгоор гэрээ хэлцэл хийгдэх журам алдагдсан учраас цуцалсан гэдгээ С.Мироновын өмнөөс цэрвэх ч үгүйгээр хэлчихсэн бололтой юм. Түүнээс гадна "Монголын төрийн өмчийг төлөөлж буй "Монголросцветмет" компани цаашид уг ордыг бусад улс орнуудтай хамтран ашиглах талаархи саналаа Засгийн газарт танилцуулах ёстой" гэж хатуу мэдэгдсэн сурагтай. Монголчуудыг хуучныхаараа дарамтлахаар ирсэн С.Мироновын эхний өдрийн ажил иймэрхүү маягтай л өрнөсөн байна. Хуваарь ёсоор орос эр Зайсан толгой дахь Зөвлөлтийн дайчдын хөшөө рүү явах байсан ч Ерөнхий сайд М.Энхболдтой уулзчихаад гарч ирээд тэр эзэн Чингэсийн хөшөөнд хүндэтгэл үзүүлсэн юм. Түүнд Төрийн ордны ёслолын албаны дарга О.Нямдаваа хөтөч болж явж байсан бөгөөд Их Монгол Улсын ойд зориулан босгосон хүндэтгэлийн хөшөөг танилцуулсныхаа дараа бөхийн хүндэтгэл үзүүлэхийг биеэрээ харуулаад хүсч байгаа харагдсан. С.Миронов эхний удаад эл даалгаврыг биелүүлээгүй бөгөөд дахин давтахад нь бөхийхчөө болж байгаа харагдсан. Асгатын мөнгөний ордыг Оросын "Полиметалл"-д өгсөн өмнөх гэрээг нь сэргээчихвэл Оросыг эрхшээлдээ оруулж байсан хүний хүрэл хөшөөнд мөргөх ч яамай байна гэж санасан биз ээ. ОХУ-ын Холбооны хурлын холбооны зөвлөлийн дарга С.Миронов өнөөдөр Ерөнхийлөгч Н.Энхбаяртай уулзана. Түүнтэй уулзах Оросын төлөөлөгчдийн бүрэлдэхүүн дээр "Полиметалл" группийн Н.Е.Белых, П.Х.Рустамов нарыг нэмж оруулахыг ОХУ-ын тал хүсчээ. Ерөнхийлөгч Н.Энхбаяртай уулзах уулзалтад "Полиметалл" группийнхэн оролцохоор зүтгэсэн нь мэдээж учиртай. Москвад хийчихээд энд бүтэлгүйтсэн өмнөх гэрээг л сэргээх зорилготой. Бас М.Энхболд гэдэг "бул хар чулуу"-г хэрхэн номхруулахаа ч ярих байх. С.Миронов ч Монголд энэ мэт саад учирна гэдгийг тооцоолсон бололтой. Аяллын хугацаагаа ч уртхан төлөвлөжээ. Энэ сарын 13-нд Улаанбаатарт газардсан тэрбээр 18-нд нутаг буцах юм. Тун өргөн хөтөлбөр. Бүр манайхныг хэл амаа ололцог гэсэн юм шиг өөрөө нэг өдрөөр Дундговь аймаг руу яваад өгөх юм билээ. Чилийсэн таван өдөр их ч хор найруулагдах нь. Харин энэ хоронд нь хэн хэн автах бол. 
Э.Энэрэл
