Чингэс хаан агуу их удирдагчаас гадна гайхамшигтай яруу найрагч байсан юм билээ

Америкийн яруу найрагч Дэвид Лехман Монгол Улсад уран бүтээлийн айлчлал хийсэн билээ. Эл уран бүтээлч 1948 онд Нью-Йорк хотноо төрсөн нэгэн агаад Колумбийн их сургууль, Кембрижийн их сургуулийг тус тус дүүргэжээ. Түүний "Бүсгүй хүн дурлахаараа", "Үдшийн наран", "Валентины нутаг", "Үйлдлийн дурсамж" зэрэг яруу найраг, шүүмжийн олон арван ном нь орчин үеийн Америкийн утга зохиолд байр сууриа нэгэнт эзэлсэн байна. Тэрбээр адал явдалт туужуудад хийсэн "Төгс аллага" судалгааны бүтээлээрээ "Америкийн нууцыг зохиогчид" байгууллагын Эдгар Погийн нэрэмжит шагналд дэвшиж байжээ. Д.Лехман "Америкийн шилдэг яруу найраг" эмхэтгэлийг сүүлийн 20 жилд цувралаар гаргаж байгаа нь түүний нэр хүндийг үлэмж өргөжээ. Америкийн урлагийн академийн утга зохиолын болон "Лила Валлас" уншигчийн сонголт байгууллагын зохиолчийн шагналын эзэн энэ найрагч Нью-Йоркийн их сургуулийн утга зохиолын тэнхимд ажилладаг юм байна. 
-Та Монголд ирээд хэд хоночихлоо. Манай яруу найрагчдын бүтээл танд ямар санагдав? 
-Яруу найргийг сонсохоосоо өмнө мэдэрч болдог урлаг. Монгол хэлээр уншсан шүлгийг сонсоод би төгс төгөлдөр ойлгочихлоо гэж хэлэхгүй. Гэлээ гэхдээ танай найрагчдын сэтгэл зүрхний тэр сайхан ертөнцийг ойлгосон шүү. Би дэлхийн талыг эзэлсэн Чингэс хааны намтар, өөрийнх нь цадиг зохиолуудыг уншиж байсан. Тэр бол агуу их удирдагчаас гадна агуу их сэтгэгч, гайхамшигтай яруу найрагч байсан юм билээ. 
-Та ер нь голдуу ямар сэдвээр шүлгээ бичдэг вэ? 
-Эмэгтэйчүүд, бүсгүйчүүд, хайр сэтгэл, төрөлх Нью-Йорк хотынхоо тухай дотоод мэдрэмжийн шүлгүүд бичих дуртай. Ирснээсээ хойш АНУ-аас Монгол Улсад суугаа Элчин сайд Марк Минтон эхнэр бид хоёрыг хөдөө салхинд гаргасан. Тэмээ унаж зургаа авахууллаа. Монгол гэрт орж үзсэн. Тэр үдэш одод түгсэн тэнгэрийг ажиж зогсохдоо монголчууд яагаад мөнх хөх тэнгэрээ шүтдэг болохыг гүнээ ойлгож авсан. Үнэхээр гайхалтай. Эндээс би олон шүлгийн санаа олсон. Ер нь энд ирсний маргаашаас л шүлэг бичиж эхэлсэн шүү. Монголд ирээд олон сайхан зүйлтэй учирч нүд минь орой дээрээ гарч байгаа болохоор дэвтэр, харандаа хоёроосоо огтхон ч салахгүй байна даа. Яруу найрагч Г.Мэнд-Ооёо эхнэр бид хоёрт монгол нэр хайрласан нь бас сайхан санагдсан. 
-Ямар нэр хайрласан юм бэ? 
-Намайг сэтгэлийн цагаан гэрэлтэй хүн байна гэж Цолмонгэрэл гэсэн нэр өгсөн. Орчуулагчаасаа асуусан. Сайхан утгатай үг байна лээ. Эхнэрт маань Одонтуяа гэдэг нэр соёрхсон. 
-Монгол бол Говийн ноён хутагт Данзанравжаагаас өгсүүлээд танай Уолт Уйтментэй эн зэрэгцэхүйц мундаг том сэтгэгч, яруу найрагчид олонтой ард түмэн. Хэлний хил хязгаараас болоод гадныхан тийм ч сайн мэддэггүй л дээ. Та харин Монголын яруу найргийг хэр мэдэх вэ? 
-Миний Монголд зочилж байгаа гол зорилго Монголын яруу найргийг АНУ-д түгээхэд оршиж байгаа. Би одоогоор тийм ч сайн мэдэхгүй л дээ. АНУ-ын ажилтан Кевин Ноулл, МЗЭ-д дадлагаар ажиллаж байгаа Мин Холден, яруу найрагч Г.Аюурзана нарын уйгагүй чармайлтаар Монголын яруу найраг англи хэлнээ өргөн дэлгэр хөрвөх байх аа. Манай Элчин сайд Марк Минтон ч яруу найрагт элэг зүрхнээсээ дуртай, байнга дэмжиж явдаг хүн байгаа юм. 
-Та дэлхийн болон сонгодог найрагчдаас хэнийг илүү их уншдаг вэ? 
-Владимир Маяковский, Японы Мацуо Башё, Францаас Шарль Бодлер, Аполлонер, орчин үеийн зохиолчдыг унших их дуртай. 
-Яруу найргийн тухай та ямар бодолтой явдаг бол? 
-Хүүрнэл зохиолыг алхаж буй хүнтэй зүйрлэж болох юм. Харин яруу найргийн мөн чанар нь бүжиглэж байгаа хүн юм. Алхаа гэдэг хаана хүрэх, хаанаас гарсан гээд тодорхой зорилготой зүйл. Бүжиглэх нь ил байгаа зорилгоосоо илүү далд зөн билэг, хүмүүний сэтгэлийн баяр баясгалан юм даа. Яруу найргийн тухай Америкийн 10 яруу найрагчаас асуувал 100 янзаар хариулах байх. Миний хувьд хамгийн эхний зорилго бол хүнд сайхныг бэлэглэж, уншигчийг өөртөө татах юм. Уншигчид бол бүтээлийн сүнсийг мэдэрдэг улс. Зохиогчийн ажил бол шинээр бүтээгч, нэг маягийн мөргөл. Хувь яруу найрагч шүлэг бичнээ гэдэг шинээр ертөнцийг бүтээж байгаа агуу үйлдэл юм аа. Хүний амьдралын утга учрыг хайж, энэ хорвоод амьдарч байгаагаа нотлох хамгийн агуу боломж л доо. 
-Дэлхийн сонгодог яруу найрагчдыг ажиглаж байхад хэрэн тэнүүчилж ямар нэгэн зүйлийг эрэлхийлсэн тохиолдол цөөнгүй байдаг. Америкт өнөөдөр ийм тэнэмэл найрагчид олон байдаг уу? 
-Мэдээж, гудамжны яруу найрагчид байдаг л даа. Эд бол олонд танигдаагүй хүмүүс. Өөрийгөө харин азтай гэж боддог шүү. Шүлгээ бичээд, амжилтад хүрэх эсэх нь эргэлзээтэй 20 гаруй жил амьдарсан. Ийм үе залуу байхад тохиолдож байлаа. 
-Америкийн орчин үеийн яруу найргийн онцлог юу байна? 
-Сүүлийн 50 жилд Америкийн яруу найраг, соёл урлагт Зэн-Буддизм, Даосизм хүч түрэн орж ирсэн. Колумбийн их сургуульд гэхэд дорно дахины судлалыг маш сайн хөгжүүлж байна. Америкийн яруу найргийн гол онцлог нь энгийн бичлэг их голлох болсон. Орчин үеийг техник, технологийн эрин үе гэдэг ч хүмүүс яруу найргаа улам л уншиж байна. Ер нь яруу найраг л ертөнцийг аварна гэдгийг хүн төрөлхтөн ойлгож эхэлж байгаа. Америкийн шинэ залуу үеийнхэн өөрийн хайр сэтгэлийг өвөрмөц маягаар найраг болгон илэрхийлж байна. Би саяхан "Америкийн шилдэг эротик" шүлгүүд хэмээх ном эмхэтгэн хэвлүүлсэн. Хүмүүст маш их хүрсэн. Монголын яруу найргийг анзаарч байхад мөнх тэнгэрээ шүтэх үзэл давамгайлдаг юм байна. Японы хайку маягийн "Ертөнцийн гурав" хэмээх гурван мөртүүд нь их сонирхолтой юм. 
"Тэнгэрт багана нэг 
дутуу 
Дэлхийд бүслүүр нэг 
дутуу 
Далайд шанага нэг дутуу" гэж дэлхийн ямар ч яруу найрагч бичээгүй шүү дээ. 
-Танд Монголын уламжлалт аман зохиолоос бага сага сонирхуулсан бололтой юм аа даа. Монголд сэтгэлгээний яруу найрагчид олон байдаг л даа. Тэдний тухай юу ч сонссонгүй юу? 
-Надад тийм найрагчдын тухай яриагүй. Унших зүйл ч хомс юм. Иймээс Монголынхоо яруу найргийг дэлхийд таниулахын тулд орчуулагчдыг л сайн бэлдэх хэрэгтэй юм байна даа. 
Л.Батцэнгэл
