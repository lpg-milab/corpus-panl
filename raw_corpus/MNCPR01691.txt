Хошин триллер

Манай хошин шогчид байсхийгээд л "Үзэгчдийн хүсэлтээр аргагүйн эрхэнд дахин тоглож байна." хэмээн учирлаж байгаад л телевизээр шог гараагаа сурталчилна. "Хөөрхийсийг тэгж дээлтэй нь хатааж яана даа" гэх уулгамч нэг нь халуун савтай цай бариад гүйх нь халаг.
Саяхан тэдгээр шог гараачдын нэг Доржсүрэнгийн найруулсан "Дурласны маргааш" кино дэлгэцэнд амиллаа. "Зуны хоёр сар махаа зулгааж энэ киног хийлээ. Амрах ч завгүй маш их зүдэрлээ" гэж зовлон тоочихыг нь хараад өрөвдөв. Ард түмэн биднийгээ үзэж харах юмтай байг гэсэндээ шог гараачид маань нойр хоолоо хасч байна гэж бодохоор сайхан. Төр, засаг маань ч ард түмнээсээ нүүр буруулчихаад байгаа энэ цөвүүн цагт яахав дээ, зайлуул. "Торгуулийн суман", "Монголын нууц инээд" гээд алиа, марзан, инээд дүүрэн тоглолтууд аль хэдийнэ анхаарлаас арчигдсан "Үйлдвэрчний соёлын ордон", "Соёлын төв өргөө", "UB палас"-ын тайзыг хоосон харагдуулахгүй байгаа нь муу хэрэг биш. Тэдгээр байгууллагуудад орлого оруулж байгаа нь харин ч сайшаалтай. Гэтэл өнөөх "үзэгчдийн хүсэлтээр" хэмээн тунин байж тоглох жүжигчид маань тасалбараа олон ажилтантай байгууллагуудаар хорь гучаар нь шахаж албан хүчээр үзүүлж байна гэх мэдээ чих дэлсэв. Үнэн байлаа. Энэ бол тэдний орон зай өдөр ирэх тусам шахагдаж байгаагийн илрэл байх. Өөрсдийгөө урлагийн мастерууд хэмээн шагшрах тэд маань сүүлийн арван жилийн турш хошин шог зохиолын сэдэв бүтээж чадсангүй. Өрөөл бусдын урьд өмнө нь хийчихсэн зохиолуудыг гуйвуулан шоглохоос хэтэрсэнгүй. Тийм ч болоод Дуурийн театр, Драмын театрын үзэгчдийг "хуу хамж" байсан хошин шогчид өдгөө фэнээр гачигдахын зовлон амсав. Мэдээж мууг шоолох нь сайн, сайныг шоолох нь муу хэрэг. Өөрөөр хэлбэл, хол явахгүй муухан хошигнолоор бусдын үнэт зүйлийг гутаан доромжлох эрх тэдэнд байхгүй. Гомдмоор гутармаар зүйлүүдийг тэд хийх боловч цагаа тулахаар "Уучлаарай энэ бол зүгээр л хошигнол байсан шүү дээ" гэцгээх нь эгдүүтэй. "Монголын нууц товчоо" гэж Монголын ард түмний оюуны гурван оргил бүтээлийн нэг бөгөөд ЮНЕСКО-гийн оюуны санд ч зүй ёсоор бүртгэсэн. Гэтэл түүнд манай хошин шог жүжигчид түрэмгийлж "Монголын нууц инээд" болгоод марзаганаж суух. Их Монгол Улс байгуулагдсаны 800 жилийн ойг дэлхийн хэмжээнд улсаа сурталчилах жил болгон олон ч уран бүтээлч нэмэр хандиваа оруулж байгаа. Ардын уран зохиолч Б.Лхагвасүрэн "Атга нөж"-өө амилуулж, УГЗ Л.Эрдэнэбулган өөрөөрөө дэнчин тавин зүтгэж "Чингис хаан" киногоо бүтээхийн тулд Засагтайгаа заалдаж, Бүх цэргийн дуу бүжгийн чуулга Азид анх удаа рок дуурь тавьж байхад хошин шогчид харин бусдын бүтээлийг хулгайлахаас хэтэрсэнгүй. Гэтэл бас "Шинэ үе", "Өнгөт инээд", "Амбий ба Захиалгат инээд", "ТВ Коктейл" хэмээх хошин бүлгэмүүд хамтарч "Дурласны маргааш" хэмээх киног бүтээснээ зарласан. Гэтэл тэр нь алдарт "Загалмайлсан эцэг"-ийг доромжилжээ. Дэлхийд зартай тэр киног энд Монголын шог гараачид гутааж байна гэвэл онигоо. Мэдээж тэд чадахгүй. Харин өөрсдөө зохиол бичиж чадахгүй атлаа бусдын уран бүтээл рүү "хутга дүрж" дутуу хагас үзэгдэл тайзан дээр тоглож байгааг нь хошин триллер гэнэ. Триллер бол үнэт зүйлсийн дүрслэл огтхон ч байдаггүй, гол баатрыг хийсвэрчлэн ойлгуулдаг, үйл явдал нь сөргөлдөөн, алалдаан, аюул аймшгийг дүрсэлдэг. Урлагт бол энэ аймшигтай ухагдахуун. Тэд зөвхөн араг ясыг бүтээдэг болохоос оюун санаанд шингээж , мах цусанд төрсөн мэт амилуулж чаддаггүй байна. Үүнийг хүнээр бол дутуу төрсөн хүүхдийн томруулсан цогцос хэмээн нэрийдсэн ч байдаг юм. Урлагийн аль ч төрөлд байдаг триллерээс хошин триллер бол бүр ч хорлонтой бөгөөд хүмүүсийн оюун санааг хордуулдгаараа "бохирын шугам" л гэсэн үг. Хошин триллерүүд нийгмийн үнэт зүйлсийг, үнэний төлөө тэмцэгчдийг, оюун ухааны чадварыг, баатрыг нь элэглэдэг. Тиймээс хошин шогийн тасалбар хэзээ ч үнэ хүрч байгаагүй. Харин нийгмийн ядуулаг хэсгийн төлөөлөгчид энэхүү хошин триллерийг үздэг бөгөөд тархиа хангалттай угаалгадаг байна. Нийгэм харанхуй, дарамт ихтэй, дуурь драмын театр үзэгчдээ ганзагын наймаанд алдаж, ном зохиол гудамжинд хөлийн дор хөглөрч байсан тэр үед манай хошин триллерүүд үүргээ сайн гүйцэтгэж амжсан. Тэд шударга, зарчимч хүмүүсийг шог гараа үздэг давхаргынхан элгэлэн шоолж "улаан коммунист", "хийрхүү" гэх мэтээр хочилдог болсон шүү дээ. Харин өдгөө цаг өөр болсон. Нийгэм маань хэсэгхэн үеийн аймшигт эргүүлгэнээс гарч оюунлагууд эргэж ирсэн. Тэд сул байсан суудлаа эзэлсэн. Тиймээс триллерүүдийн орон зай шахагдах нь зүй. Аль ч улсын хөгжлийн төвшинг замын хөдөлгөөн нь илэрхийлдэг шиг урлаг бол ямар ч нийгмийн соёлын хэмжүүр байсаар ирсэн. Цаашдаа ч байх биз. Тэгэхээр нийгмийг оюунлаг, оюунлаг бус хэмээн салган ангал үүсгэж хуваадаг хошин триллерүүд минь "үзэгчдийн хүсэлтээр дахин тоглохоо" боливол зүгээр юмдаг. Ядахдаа өөрийн гэсэн зохиол бичээд хүний юмаар марзганадаггүй байвал бүр аятайхан. 
Л.Мөнхбаясгалан

