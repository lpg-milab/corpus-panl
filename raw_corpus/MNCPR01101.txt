Үндэсний телевиз ямар харамсалтайгаар унаж байгааг та бид харж байна

Үдшийн хэмнэл студийн захирал сэтгүүлч Ч.Батцэнгэл ярьж байна 
-Өөрийг тань Үндэсний телевизийн олны танил залуу сэтгүүлчдийн нэг гэдгийг мэднэ. Телевизээс ер нь хөдлөхгүй юм аа?
-Би гуравдугаар курсийн оюутан байх үеэс Үндэсний телевизтэй холбогдсон. 1996 оноос хойш эндээ ажиллаж байна. Нэг мэдсэн 10 жил болчихож. Анх "Үдшийн хэмнэл" студид дадлага хийх гэж ирж байлаа. Их сайхан хамт олон хүлээж авсан. Манай телевизийн хамт олон чинь угаасаа их гоё. Түшигтэй, тулхтай. Өөртөө байгаа болгоноо шинэ залуу хүмүүст харамгүй өгч байдаг ийм газар. Маш өндөр хариуцлага дээр тулгуурласан мэргэжлийн зарчим энд үйлчилж байдаг болохоор шинэ залуу сэтгүүлчдийг оюутны ширээнээс ирсэн өдрөөс нь л тэр зарчим нь цааш нь аваад явчихдаг. Хүн өөрөө хичээх л юм бол телевизийн тогоо тэр хүнийг алаг үзэлгүй чанаад л аваад явчихдаг л даа. Би их сургууль төгсөхдөө нэг зүйлийг ангийнхандаа амлаж байсан юм аа. "Би заавал гурван жилийн дараа Үдшийн хэмнэл студийн захирал болно. Телевиз бол миний очих ёстой газар. Би тэрийгээ олчихлоо" гэж. Манай Зулкафиль багш намайг телевизийн сэтгүүлч болно гэхэд их дургүй байсан. Надтай бүтэн жил бараг дуугараагүй. Эхлээд сонинд нухлагдах ёстой гэж багш маань үзэж байсан. Ангийнхандаа аймаар том амлачихсан. Гурван жилийн дараа тэр том студийн захирал болно гээд. Гэхдээ зүгээр нэг захирал болохдоо биш л дээ. Залуучуудын нэвтрүүлгийн бодлого, бүтэц, зохион байгуулалтыг шинэчилж, өөрчилмөөр, техник, технологийн хувьд хэн нэгнийг хараад, цохолт хүлээгээд суугаад баймгүй, эрч хүчтэй, шинэлэг байдлаар ажилламаар байдал үнэнийг хэлэхэд ажиглагдаж байсан л даа. Хүн амлалттай, зорилготой, тэрэндээ хүрэх гэсэн тэмүүлэлтэй байх ёстой гэж би боддог. Ялангуяа залуу хүн. Ингээд зүтгэсэн. Тэр хооронд Америкт нэг жил болсон. Ирсэн чинь манайх редакц болчихсон байсан. Залуучуудын нэвтрүүлгийн Үдшийн хэмнэл редакц гэдэг нэртэй. Тэгээд тэр редакцийн даргаар томилогдоод ажилласан. -Үндэсний төв телевизийн үед ч, одоогийн энэ шинэ бүтцийн үед ч ажиллаж үзлээ. Мэдээж маш их ялгаа гарч байгаа байх? -Намайг анх телевизэд ороход Б.Билэгт дарга байсан. Дараа нь МАХН гарч ирээд Б.Ганболд дарга болсон. Миний мэдэхийн л энэ дарга нарын үед телевиз ингэтэл сөхрөөгүй . Аль ч намын үед. Яахав ММ агентлаг л жаахан улс төржлөө гэж шүүмжлүүлж байсан байх. Хуулийн орчин нь төрийн мэдэлд үйл ажиллагаагаа явуулахаар заачихсан тийм нөхцөлд мэдээллийн гол хөтөлбөрүүд рүү улс төрийн нөлөө орчих гээд хэцүү байдаг байсан нь тодорхой шүү дээ. Харин хэдэн сарын өмнө телевизийн уран бүтээлчдийн хүсэн хүлээж байсан хууль батлагдаж, биднийг дөнгөлж байсан нөгөө төрийн хараа хяналт алга боллоо, одоо олон нийтийн радио телевиз боллоо гэж зарласан. Гэвч байдал нөгөө сахил хүртээд шал дордов гэгчийн үлгэрээр орчихоод байна. Ер нь сэтгүүл зүй өөрөө улс төрөөс ангид цэврээрээ үйл ажиллагаагаа явуулах ёстой шүү дээ. Яагаад бид л гэхээрээ бүх юмаа аваачаад тэр улс төр гэдэг юмтай хутгачихаад байдаг юм бэ. Би үүнийг ерөөсөө ойлгодоггүй. -Өөрөө улс төрийн нэвтрүүлгүүд рүү огт ордоггүй. Уг нь сонирхолтой сэдэв шүү дээ. Та аль нэгэн намын гишүүн биш үү? -Би нам бус. Надад тэр нам шиг хэрэггүй юм байхгүй. Сэтгүүлч хүн намын гишүүн байхыг би хувьдаа дотроо үнэхээр зөвшөөрч чаддаггүй. Надад залуучуудын, танин мэдэхүйн, нийгмийн шинж чанартай сэдвүүд илүү ойр. Яахав мэргэжлийн хүн юм чинь тулсан газар ямар ч сэдвээр хийх л байх. Гэхдээ сэтгүүлчийн хувьд миний сонирхлыг татдаг олон сэдвүүд байна. Улстөрчид дагаж баахан гүйгээд эцэс сүүлд нь барьцаанд нь ороод дуусч байгаа сэтгүүлчид алийг тэр гэх юм бэ. Цаагуур чинь дүүрэн байна. Намгүй л бол үхчих юм шиг нэг нам гараад ирэхээр л дагаад хурдалж байдаг улс зөндөө байна. -Ний нуугүй хэлэхэд Үндэсний радио телевизийг уналтын үедээ явж байна гэх юм. Мэдээж та нөхөд сонсож мэдэрч л байдаг байх. Танай тэнд ер нь юу болоод байна вэ? -Үнэхээр харамсаж байна. Ард түмэн өнөөдөр энэ телевиз ямар харамсалтайгаар унаж байгааг харж байна. Телевизээрээ юу ч өгч чадахгүй байж яагаад өнөөдөр монголын ард түмнээс нэг доллар хурааж авч байгаа юм бэ. Энэ бол шударга бус явдал л гэж би үзэж байна. Бид энэ захирлууд юу хийгээд байгааг үнэхээр ойлгохгүй байгаа. Гарч ирэхдээ телевизийн сэтгүүлчдийг 300 долларын цалинтай болгоно гээд том амлаад байсан. Хаана байна вэ. Нэг ч хүн халахгүй гэсэн өнөөдөр хаана байна. Олон нийтийн радио телевизийн PR-ыг жинхэнэ хийгээд алаад өгнө гэж гарч ирсэн улсууд хаачсан бэ. Ийм байдалд телевизийг оруулчихаад тэгээд үүнийгээ шилжилтийн үе гэж нэрлээд байгаа юм. Юун шилжилт вэ. Манай улс чинь одоо юу болж байнаа. Юм л бол шилжээд байдаг. Болохгүй болоод ирэнгүүт л "Өө, энэ шилжилтийн үеэ туулж байгаа юм аа" гэж тайлбарладаг. Төр хийх юмаа хийгээд өгчихлөө шүү дээ. Хуулийн орчинг нь бэлдээд өгчихлөө. Баг нь байна. Мэргэшчихсэн баг, техник хэрэгсэл нь, байшин сав нь бүх юм нь байна. Гагцхүү удирдлагаар хангаж чаддаггүй. Телевизтэйгээ чацуу намтар түүхтэй, энэ айлыг нуруун дээрээ үүрээд ирсэн ахмадууд, залуучууд бүгд байна. Яагаад энэ улсууд харсаар байгаад телевизийг ингэж унагаж байгааг гайхаж байна. Байдал ингээд үргэлжлээд байх юм бол бид үүнээс ч харамсалтай байдалд хүрч мэднэ. Хэрэв энэ том байгууллагыг нэг унагачих юм бол ахиж босгож авахад хэцүү дээ. Бараг босч ирэх үү, үгүй юу. Үндэсний радио телевиз төрийн мэдлээс гарч Олон нийтийн радио телевиз болоход бид маш их баярласан. Үнэхээр энэ шийдвэрийг хүлээж байсан. Одоо л нэг сайхан цаг ирэх нь гэж итгэсэн. Гэтэл яасан. МАХН яадаг яадаг ч нам гэнэ үү нэг реклам өнөөдөр хүртэл ОНРТ-ээр явж байна шүү дээ. Энийг болъё л доо. С.Мягмар, Г.Ариунболд нарын захирлууд үүнээсээ ичдэггүй юм байна. Тэгвэл бид ичиж байна. Ичээд боож үхэх гэж байна. Залуус тааралдаад "Ээ, та нар болиоч дээ" гэж улайтал хэлж байна шүү дээ. -ОНРТ-ийн Үндэсний зөвлөл гэж том байгууллага бий. Тэд ер нь та нөхөдтэй ямар харьцаатай байдаг юм бэ? -Энэ бол түүхэнд бичигдэн үлдэх хамгийн анхны Үндэсний зөвлөл. Энэ 15 хүн харсаар байгаад энэ телевизийг битгий л дампууруулчихаасай гэж бодож байна. Энэ бол сайн Үндэсний зөвлөл. Бидэнд өмнө нь ингэж ОНРТ байгуулж явсан, түүний удирдлага Үндэсний зөвлөл гэдэг байгууллагыг үүсгэж явсан туршлага байхгүй шүү дээ. Тэр утгаараа дотроо эв дүйгээ олох гэж эхлээд жаахан үзсэн байх. Ер нь гол бужигнуулж балласан хүн чинь тэр Н.Содномдорж гэдэг дарга шүү дээ. Түүнээс биш энэ 15 хүн ажил хийх хүсэлгүй улсууд бол биш. Би хувьдаа тэгж бодож байна. Голцуу залуу хүмүүс байгаа. Өө, нөгөө үндэсний телевизийг унагасан нөхөр байна гэж хойч үеэр хэлүүлж суухыг хэн нь ч хүсэхгүй шүү дээ. -Одоо наадмын хөтөлбөрүүд бэлэн үү. Бид ОНРТ-ээр баяраар юу үзэх вэ? -Юу ч үзэхгүй. -Та тоглоод байна уу даа? -Ёстой мэдэхгүй. Юу үзүүлэх гээд, юу хийгээд байгааг нь мэдэхгүй. "Баярын мишээл" хийж байгаа сураг байна лээ. Дуусаагүй гэсэн. Уг нь зургадугаар сарын 20 гэхэд дуусчихсан, долдугаар сарын нэгэн гэхэд мантажаа үзүүлээд сууж байдаг байсан л даа. Одоо зураг нь дуусаагүй байна гэнэ лээ. Мэдэхгүй. Үнэндээ манай хамт олон ямар ч урам зориггүй болчихсон. Ямар ч гэрэл бидний нүдэнд харагдахгүй байгаа. Ядаж тээр хол ч гэсэн нэг гэрэл харагдаж байгаа бол өөр ш дээ. Ямар ч гэрэл харагдахгүй байгаа байхгүй юу. Манайхаар хөгийн хөгийн юм гарч үзэгчдийг галзууруулж байгаа ш дээ. "Айвенхоу майнз" компанийн захирал гээд нэг нөхөр л яриад байх юм. Тэгээд англи хэлээр шүү дээ. Хэнийг доромжлоод байгаа юм бэ. Монгол гэдэг энэ улс үндэстэн чинь өөрийн хэл соёлтой орон шүү дээ. Нөгөө ард түмнээрээ эсэргүүцээд, дургүйлхээд байгаа юмыг манай телевиз л бүр басамжилж байгаа юм шиг гаргаж байгаа байхгүй юу. Хувийн мэдлийн сонинууд хүртэл улс үндэстнийхээ эрх ашгийг бодоод газрын баялгийг гадагшаа хамаа намаагүй гаргахгүй ээ гээд тэмцэж байгаа ард түмнээ дагаж, түүчээлж байхад ОНРТ тэр нөхөртэй л оройжин нялуурч байх жишээтэй. Тэгээд хэлэхээр хүлээж авдаггүй. Төлбөртэй нэвтрүүлэг юм байлгүй дээ гээд бодохоор төлбөр аваагүй гэж байх жишээтэй. За тэгээд тэр кино байна. Орчуулга хийгээгүй киноны доогуур үгэн тайлбар бичгээр гүйлгэчихэж байгаа байхгүй юу. Тэр одоо юу гэсэн үг вэ. Монголын ард түмнийг бүгдээрээ сонсголгүй, хөгжлийн бэрхшээлтэй гэж доромжилж байгаа юм уу. -Нэг хэсэг "Үдшийн хэмнэл", "Өглөө хөтөлбөр", "Гэрэлтэй цонх" зэрэг хөтөлбөрүүд гарахаа больчихсон байсан юу болсон бэ? -Бүгдийг нь хаасан. "Хит" хөтөлбөрөөс гэхэд шууд 50 хувийг нь хассан. Мэдэхгүй. Шууд шинэчлэл хийх гэж байна л гэсэн. Дараа нь хий хий л гэсэн. Өнгөрсөн зургаан жилийн дотор студиуд үнэхээр хөл дээрээ боссон. Телевизийнхээ хэмжээнд хоёрхон камертай байсан бол манай "Үдшийн хэмнэл" гэхэд гурав дөрвөн камертай болсон. Өөрсдөө мантажаа хийдэг болсон. Зарим нь бүр унаа тэрэг авсан. Бидэнд Б.Ганболд захирал ажиллах, хөл дээрээ босч ирэх боломжийг л тавьж өгсөн. Тэгээд хүчээ дайчлаад ажиллах эрх чөлөөг нь өгсөн. Бид ч хичээсэн. Тэр хүн дандаа шинэ залуучуудыг дэмжиж, итгэл, ажиллах боломж хоёрыг л өгсөн юм. Залуучуудад ажиллаж амьдрах урам зориг нь байдаг. Гагцхүү тэдэнд хөдөлж, хөгжих боломжийг нь өгөх ёстой гэдгийг Б.Ганболд захирал мэддэг хүн. Залуучуудын гол асуудал орон байрны асуудал байдаг. Бүгд айлын хажуу өрөө даган хөөгдөж туугдаж амьдардаг. Тэгээд бид студи дотроо ярьж байгаад гол хэдэн хүнээ байртай болгоё гэж шийдээд нэг нэг өрөө байр олж өгч байсан. Болохгүй юм гэж ерөөсөө байдаггүй. Өнөөдөр монгол телевизэд ч гэсэн тэр боломж байгаа. Зүгээр л нэг жижиг студи ийм ажлын ард гарч чадаж байхад бүхэл бүтэн ОНРТ яагаад чадахгүй гэж. Болгоё, бүтээе гэдэг сэтгэл л байхгүй байна шүү дээ. Тэгээд л ингээд хөдлөөд эхлэхээр "Өө эд нар мөнгөтэй болчихож, ерөөсөө идлээ уулаа" гээд хардаад эхэлдэг. Би ийм яриаг сонсоод үнэхээр гайхдаг. Бид бүгдээрээ яг нэг гараанаас пир хийгээд зэрэг гарцгаасан шүү дээ. Тэгээд нэг хэсэг нь архи уугаад менежментээ хийж чадаагүй үлдчихсэний төлөө яагаад биднийг илүү үзээд байгааг ойлгодоггүй. Тэгж яривал манай студи бусадтай харьцуулахад хамгийн бага цалинтай нь. Надад нэг үг дандаа таалагддаг. "Хэрвээ чи ухаантай юм бол яагаад баяжаагүй юм бэ" гэдэг үг. Гэхдээ бидний баяжина гэдэг ойлголт чинь энэ алтны магнатуудынхаас өөр зүйл шүү дээ. Та ойлгож байгаа байх. 
Б.Ганчимэг
