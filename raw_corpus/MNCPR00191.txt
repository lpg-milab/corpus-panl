Франц-1998

Хөлбөмбөгийг англичууд зохиосон нь үнэн, гэхдээ ДАШТ-ийг зохиох санааг Жюль Риме буюу франц хүн сэдсэн юм шүү дээ. Өөрөөр хэлбэл, дэлхийн аварга шалгаруулах тэмцээн гээч нь анх удаа 70 орчим жилийн дараа буюу 1998 онд төрүүлсэн "амаржих газраа" 16 дахь цэнгүүнээ зохиохоор боллоо. Энэ удаагийн тэмцээнд 24 бус 32 баг шигшигдэн оролцохоор болсон бөгөөд урд нь хаа хамаагүй хольж хэсэгт хуваадаг байсныг өөрчлөн газар зүйн байрлалаар ангилж байхаар болсон. Шигшээ тэмцээнд оролцох улсын тоо ихэссэн нь ирээдүйд уг тэмцээний чансааг султгах болно гэж үзэх пессимист үзэлтнүүд энд тэндгүй байсан ч уг тэмцээний явц, түүний дараахь үр дүн тоо ихсэх тутам чанар ч сайжирч болдгийг баталсан гээд түрүүлээд тэмдэглэчихье.
Ер нь энэ удаагийн ДАШТ үзэх юмтай, үзсэнийхээ дараа өдөржингөө ярих юмтай, олон ч сенсаац, дуулиантай сайхан наадам болсон. "А" бүсийг ахалсан дэлхийн аварга бразилчууд тэмцээний салхийг хагалж Шотландын багтай тоглосон бөгөөд эхний тоглолт ихэвчлэн уйтгартай байдаг аксиомыг зөрчин харилцан довтолцсоор 2:1 харьцаагаар бразилчуудын ялалтаар өндөрлөв. Дээрх хоёр багаас гадна энэ бүсэд Норвег, Мароккогийн шигшээ багууд багтаж байсан ба Норвег хэсгээсээ шалгарахын тулд эцсийн тоглолтдоо Бразилыг 2:1-ээр буулган авч байсан нь гайхмаар. "В" бүс: Итали, Камерун, Австри, Чили, Кристиан Вьери Роберто Баджо гэсэн хоёр довтлогч "хөлөглөсөн" "Скуадра Адзурра" зовлонгүй эхний байрыг эзэлсэн бол хоёрдугаар байрт Чилийн баг зогсч чадлаа. Энэ багт Марсело Салас маш сайн тоглож дэлхийн аваргын тэмцээний нэгэн чимэг, нэрийн хуудас нь болж чадсан. "С" бүс: Франц, Дани, ӨАБНУ, Саудын Араб. Нутгийн эзэн Францын баг өрсөлдөгчдөө бүгдийг нь хожиж гараагаа сайхан эхэллээ. Түүний дараа дараагийн шатанд шалгарах болзлыг Дани улсын шигшээ хангав. "D" бүс: Нигери, Испани, Болгар, Парагвай. Нөгөө аль ч ДАШТ-ий үед хууль мэт тохиодог "үхлийн бүс" гээч нь яахын аргагүй энэ хэсэг. Ширүүн тэмцэлд өрнөсөн энэ хэсгээс гайхалтай нь "шинэковууд" буюу Нигери, Парагвайн багууд шалгарав. "Е" бүс: Нидерланд, Мексик, Бельги, Өмнөд Солонгос. Солонгосын сул багийг хэн сайн "зодсон нь" цаашаа тоглох эрхтэй болох нь ойлгомжтой байсан энэ бүсээс Нидерланд, Мексикчүүд 1/8 шигшээд үлдсэн. "F" бүсээс Югослав болон Германы багууд, Иран, АНУ-ын шигшээ багуудыг ээлж дараалан буулган авч төвөггүйхэн цааш тоглохоор болов. Харин Иран, Америкийн хоорондох тоглолтод лалын улс ялалт байгуулсан нь эгээтэй л дэлхийн аварга болсон мэт баяр хөөрлийг авчран нутаг орондоо үүргээ биелүүлсэн баатар лугаа харьж байлаа. "G" бүс: Англи, Румын, Тунис, Колумб. Румын улсын шигшээ эхний хоёр тоглолтдоо ялалт байгуулж "айдгаа авдартаа" хийгээд авсан бол Английн шигшээ сүүлчийн тоглолтдоо Колумбыг 2:0-ээр хожин шилдэг 16-д багтлаа. "Н" бүс: Аргентин, Хорват, Ямайка, Япон. Туйлын хоёр зааг мэт хоёр сайн баг, хоёр муу багаас мэдээж Аргентин, Хорватын багууд зовлонгүй шалгарч чадсан нь ойлгомжтой. Дунд шөвгийн ихэнх тоглолтууд онц сонирхолтой болж өрнөсөн бөгөөд Аргентин-Английн тоглолтыг бүр ч онцолмоор. Юуны өмнө хүүхдээрээ шахуу байсан Майкл Оуэны гайхамшигт гоол энэ тоглолтыг чимсэн. За тэгээд Симоны баашлалт, Дэвид Бекхэмийн улаан хуудас торгуулийн цохилт гээд л эцэстээ англичууд 12 жилийн өмнөхийн адил Аргентин гэдэг давааг гэтэлж чадалгүй бүдэрсэн дээ. Хэсгээсээ зовлонгүй гарч ирсэн францчууд энэ шатанд Парагвайн багтай таарч үндсэн цагийг дуустал довтлоод гоол оруулж чадсангүй. Харин нэмэлт цагт хамгаалагч Лоран Блан алтан гоолыг хийж багаа аварсан юм. Чухам энэ үеэс л уг хамгаалагч өөрийнхөө хаалгач Фабьен Бартезын халзан толгойг "үнэрлэн" ДАШТ дуустал дээрх үйлдлээ давтах болсон нь дуран авайгаас салахаа больж нэг ёсондоо "гурван өнгөтнүүдийн" имиж болсон гэлтэй. Бусад тоглолтууд: Хорват-Румын 1:0, Итали-Норвег 1:0, Бразил-Чили 4:1, Дани-Нигери 4:1, Нидерланд-Югослав 2:1, Герман-Мексик 2:1. Дараагийн шат буюу 1/4 шигшээд тулаан улам ширүүсч тоглолтын хувь заяаг хэрхэн төгсөхийг таамаглахад ч бэрх болж ирсэн. Жишээ нь цоо шинэ улс болох Хорватын шигшээ, ДАШТ-ий "хал цэрэг" Германы багийг 3:0-ээр бут ниргэсэн бол Итали-Францын тоглолтын хувь заяаг зөвхөн тоглолтын дараахь цуврал торгуулийн цохилтууд л шийдвэрлэж байлаа. Хагас шигшээд Франц-Хорват, Бразил-Нидерланд гэсэн хосууд тоглохоор болж ялсан багууд нь аваргын төлөө үзэлцэх хариуцлагатай мөч эхэллээ. Дөрвөн жилийн өмнө "ногооноороо" байсан тул ихэвчлэн сэлгээнд сууж байгаад дэлхийн аварга болсон Рональдо өнгөрсөн хугацаанд эрийн цээнд хүрч "Барселона" багийн хамт Европын байлдан дагуулж байсан ид үе шүү дээ. Энэ удаагийн ДАШТ-д "Шүдэрхэг" үндсэн бүрэлдэхүүний солигдошгүй гишүүн, жинхэнэ лидер нь байж хагас шигшээд Голландын хаалганд хийсэн гоол түүний багийг цаашид тоглох боломжид том тус болсон. 1998 оны долдугаар сарын 12-нд шинээр засварлагдан боссон "Стад де Франс" цэнгэлдэхэд хуран цугларсан олон түмэн Франц, Бразилын шигшээ багуудыг хөгжөөн дэмжихэд бэлэн болсон байлаа. Харамсалтай нь үүний урд шөнө Бразилын зарим хөлбөмбөгч тухайлбал, Рональдо, Леонардо нарын бие огцом муудаж баахан сандаргасан нь чухамдаа багийн доторхи уур амьсгалд муугаар нөлөөлсөн гэлцдэг юм билээ. Ямар ч байсан финалын тоглолтод бразилчууд нэг л сонин тоглож эцэстээ Зинедин Зиданы "алтан толгой" тоглолтын хувь заяаг шийдвэрлэсэн гэхэд болно. Францчууд бараг 7, 8 гоол оруулах боломж гаргасан ч Зиданы мөргөж оруулсан хоёр гоол Петигийн тоглолтын төгсгөлд хийсэн бөмбөгөөр энэ удаагийн ДАШТ өндөрлөн хөлбөмбөгийн ертөнц долоо дахь аваргаа "өлгийдөн" авсан юм. 16 дахь удаагийн ДАШТ юугаараа онцлогтой вэ. Юуны өмнө Зидан, Анре, Трезеге, Жоркаефф, Тюрам зэрэг францчуудын эрин үеийн эхлэлийг тавьсан. Мөн түүнчлэн алаг дэлхий хөл бөмбөгөөр  "өвчлөх" үйлдлийг улам "давраасан" гэх. ДАШТ-ий 64 тоглолтыг нийт 37 тэрбум хүн цэнхэр дэлгэцийнхээ өмнө тухлан сонирхож үзсэн бол финалын тоглолтын үйл явдлыг хоёр тэрбум хүн буюу дэлхийн хүн амын гурван хүний нэг нь шимтэн үзсэн нь өөр ямар ч спортын төрөлд "наалдахааргүй" статистик тоон үзүүлэлт бөлгөө. "Франц-1998"-ын арван сонирхолтой баримт w Анх удаа 32 баг шигшээ тэмцээнд оролцлоо. Тийм ч учраас нийт тоглосон тоо нь ихэсч 64-т хүрэв. w Долоо дахь аваргаар Францчууд тодорсон. Энэ нь 1978 оноос хойш анх удаа нутгийн эзэд аварга болсон тохиолдол юм. w ДАШТ-ий явцад гурван ч багийн ахлах дасгалжуулагч албан тушаалаасаа "хусагдав". Эдгээр азгүйчүүд нь Бум Кун Ча (Солонгос), Карлос Алберто Паррейра (Саудын Араб), Хенрик Касперчак (Тунис) нар байлаа. w Ямайкагийн хаалганд хеттрик хийсэн Габриэл Батистута хоёр дэлхийн аварга дамнан хеттрик хийсэн хөл бөмбөгчнөөр тодров. Тэрээр урдах ДАШТ-д Грекийн хаалганд мөн л хеттрик хийж байлаа. w Данийн довтлогч Эббе Санн сэлгээгээр гарч ирээд 16 секундын дараа гоол хийсэн нь хамгийн богино хугацаанд сэлгээгээр гарсан хөлбөмбөгч гоол хийсэн гэдэг номинацид түрүүлэв. w Германы хөлбөмбөгч Лотар Маттеус тав дахь удаагийн ДАШТ-д оролцлоо. Өөрөөр хэлбэл, тэрээр 25 тоглолтод биечлэн оролцсон юм. w Бразилийн багийн хамгаалагч Дунга гурав дахь дэлхийн аваргадаа багийн ахлагчийн туузыг эзэмшин талбайд гарсан ганц хөлбөмбөгч. w Роберт Ярни, Роберт Просинечки нар хоёр ДАШТ-д өөр өөр улсыг төлөөлөн оролцсон. Эхлээд нэгдсэн Югославын багт тоглож байсан бол дараа нь бие даасан Хорватын багт багтаж байлаа. w Дани, Саудын Арабын тоглолтын үеэр гурван ч хөлбөмбөгч талбайгаас хөөгдсөн. Ер нь энэ ДАШТ-ий үеэр нийт 22 хөлбөмбөгч талбайгаас хөөгдсөн нь хамгийн өндөр үзүүлэлт байлаа. w Камеруны хөлбөмбөгч Ригобер Сон дөрвөн жилийн өмнө 1994 онд Бразилтай тоглохдоо талбайгаас хөөгдөж байсан бол 1998 онд Чилитэй тоглохдоо мөн л улаан хуудсаар "шагнуулсан". "Франц-1998"-ын тоо баримт -1994 оны зургадугаар сарын 10-наас долдугаар сарын 12 хүртэл үргэлжилсэн. Оролцсон багийн тоо 32 Европоос 15 Өмнөд Америкаас 5 Хойд Америкаас 3 Ази тивээс 4 Африк тивээс 5 Нийт тоглолт 64 Нийт гоол 171 Торгуулийн цохилт 18 Зохиогдсон хотуудын тоо 10 Тоглолт зохиогдсон стадионы тоо 10 Хамгийн их үзэгчид 80000 Хамгийн бага үзэгчид 28000 Шилдэг довтлогч: Шукер (Хорват) 6 гоол 
