Шинжлэх ухаан, технологи, инновацид суурилсан эдийн засгийг бий болгоход их сургуулийн гүйцэтгэх
үүрэг их

Шинжлэх ухаан, Технологи, Инноваци гэсэн гурвалсан асуудал дэлхийн хөгжингүй орнуудын хөгжлийн гарц, эдийн засгийн хөгжлийн тулгуур зарчим болж хувираад байна. 
Эдгээрийг нэгтгэж хөгжүүлэх нэг гарц нь Өндөр технологи гэдэг дээр дэлхийн олон орны удирдагчид, улстөрчид, шинжлэх ухааны зүтгэлтнүүд, бизнесийнхэн санал нэгдээд байна. "Өндөр технологи" гэдэг үг хэллэг бий болсоор хагас зуун жил болж байгаа боловч сүүлийн 10 хүрэхгүй жилд улам их хүчтэй яригдах болов. Улс орон бүрт эрдэмтэд нь өндөр технологи хөгжүүлэх судалгааны ажилд дарагдаж шинжлэх ухааны шинэ шинэ нээлт дээр ажиллаж, шинжлэх ухааны ололтыг үйлдвэрлэл, үйлчилгээнд нэвтрүүлэх ажилд амжилт гаргасаар байна. Тэгэхлээр "өндөр технологи" гэж юу болох тухай, түүнийг хөгжүүлэх боломж Монголд хэр байгаа, Монголын эрдэмтэд бид юу хийж чадах талаар өнөөдөр авч үзэх хэрэгтэй болж байна. Өнөөдөр олон улсын практикт "өндөр технологи" нь физик, хими, молекул биологи, электроник зэрэг олон шинжлэх ухааны сүүлийн үеийн ололтуудын уулзвар дээр бий болж хөгжиж байгаа шинжлэх ухааны багтаамж ихтэй технологийн чиглэлүүд юм. Эдгээр шинэ чиглэлд нанотехнологи, биотехнологи, мэдээллийн технологи, робот болон автоматжуулалтын технологи гэсэн орчин үеийн чиглэлүүд орж байна. Мөн эрчим хүчний технологи, экологийн технологи, материалын технологи гэсэн салбарууд дэлхийн эрдэмтдийн анхаарлын төвд байна. Нэг. Шинжлэх ухаан, технологи, инновацад суурилсан эдийн засаг Дэвшилтэт технологийг ашиглаж эдийн засгийн илүү их үр ашиг олох асуудал эдийн засгийн секторийн тулгуур асуудал болж байна. Аж үйлдвэр өндөр хөгжсөн орнуудад Шинжлэх ухаан, технологи, инноваци нь цогцоороо эдийн засаг, үйлдвэрлэлийн хөгжлийн гол шаардлага, хүн амын амьдралын зайлшгүй хэрэгцээ болж улмаар эргээд тухайн орныхоо шинжлэх ухаан, боловсролын хөгжилд шийдвэрлэх нөлөө үзүүлж байна. Европын холбоо, АНУ, Японыг багтаасан "Олон улсын эдийн засгийн хамтын ажиллагаа, хөгжлийн байгууллага"-аас 2006 онд гаргасан тайланд "Шинжлэх ухаан, технологи, инновацад оруулсан хөрөнгө оруулалт сүүлийн хэдэн жилийн эдийн засгийн өсөлтөд сайн нөлөө үзүүлсэн" гэж дүгнэжээ. Эдгээр орнуудын эрдэм шинжилгээ, туршилт, зохион бүтээх ажилд зарцуулсан зардлын хэмжээ нь 2000 онтой харьцуулахад 2004 оны байдлаар 10 хувь өссөн бөгөөд дотоодын нийт бүтээгдэхүүний 2,26 хувьтай тэнцэж байна гэнэ. Гэхдээ эрдэм шинжилгээ, туршилт, зохион бүтээх ажлын санхүүжилтийн дийлэнх хувь нь Европ, Америкт улсын хөрөнгөөр явж байгаа бол Япон болон Ази, Номхон далайн орнуудад гол санхүүжилт үйлдвэрийн газруудаас орж байна. Инновацийг хөхиүлэн дэмжихэд чиглэгдсэн бодлогын чанартай арга хэмжээ улс орны нийгэм эдийн засгийн хөгжлийн чухал асуудал болсон учраас өнөөдөр олон орон шинжлэх ухаан, технологи, инновацийг дэмжсэн бодлого, стратегиэ тодорхойлсон хөтөлбөр боловсруулан ажиллахын хамт эдгээр хөтөлбөрийг хэрэгжүүлэх зайлшгүй хэсэг болсон санхүүжилтийн механизмийг оновчтой тогтоох, интитуцийн бүтцийг өөрчлөн зохион байгуулах зэрэг арга хэмжээг хамтад нь авч хэрэгжүүлж байна. Улсын судалгаа, шинжилгээний статус бүхий байгууллагуудын реформыг хийхдээ тэдгээрийн шинийг эрэлхийлэх потенциалыг дээшлүүлэхэд гол ач холбогдол өгч байна. Америк, Япон болон Европын хөгжингүй орнууд төрийн өмчийн их сургуулиуд, эрдэм шинжилгээний байгууллагуудын нийгэм, эдийн засгийн хэрэгцээг мэдэрч ажиллах чадварыг дээшлүүлэхэд голлон анхаарч байна. Санхүүжилтийн үндсэн загвар нь тэдгээр төрийн өмчийн их сургууль, эрдэм шинжилгээний байгууллагуудын өрсөлдөх чадвар дээр тулгуурлаж байна. Энэ ажилд бизнес болон үйлдвэрийн газруудыг татан оруулж тэдгээрийг урамшуулах бодлогыг хэрэгжүүлж байна. Шинжлэх ухаан, технологи, инновацийн эдийн засгийн үр ашгийг дээшлүүлэх нэг хөшүүрэг нь хүний нөөцийн асуудал гэж үздэг. Энэ салбарт ажиллагсдын тоо эдийн засгийн хамтын ажиллагааны байгууллагын гишүүн орнуудын нийт ажиллагсдын 25-35 хувьд хүрээд байна. Гэвч Америк , Япон зэрэг өндөр хөгжилтэй орнуудад зарим технологийн мэргэжлээр суралцагчдын тоо буурсан тул шинжлэх ухаан, технологийн мэргэжлээр төгсөгчдийн хэмжээг тогтвортой нэмэгдүүлэх бүх арга хэмжээг авч тэдэнд үзүүлэх төрийн дэмжлэгийг нэмэгдүүлсээр байна. Ялангуяа их сургуулиудын магистрантур, докторантурын сургалтын санхүүжилтийг төрөөс дэмжих, тэдний сургалт, судалгааны материаллаг баазыг дээшлүүлэх, энэ мэргэжлээр гадаадын оюутнуудыг дэмжиж тэтгэлэг олгох замаар төгссөний дараа тэдэнд ажлын байраар хангах зэрэг арга хэмжээг авч байна. Өндөр технологийн үйлдвэрлэлийг шинжлэх ухааны багтаамжийн коэффициентоор (R&D intensity) ангилж байна. Олон улсын эдийн засгийн хамтын ажиллагааны байгууллагаас аж үйлдвэрийн салбарын үйлдвэрүүдийг дараахь байдлаар ангилж байна. Үүнд: 1.Өндөр технологийн үйлдвэрлэл 2.Дундаж өндөр технологийн үйлдвэрлэл 3.Дундаж нам технологийн үйлдвэрлэл 4.Нам технологийн үйлдвэрүүд гэж ангилдаг. XXI зуунд улс орны эдийн засаг, нийгмийн хөгжилд өндөр технологи ба шинжлэх ухааны багтаамж ихтэй салбар манлайлах үүрэг гүйцэтгэнэ гэж үзэж байна. Шинжлэх ухааны судалгааны болон туршилт, зохион бүтээх ажлын үр дүн нь өндөр технологи болж хувирдаг. Эдгээр нь шинжлэх ухааны ололтын эрэлт хэрэгцээг үйлдвэрлэлийн процессийн автоматжуулалт, электроник, биотехнологи болон шинэ материалын салбарт бий болгож байна. Эдийн засгийн сектор дахь өндөр технологийн ашиглалт, шинжлэх ухааны багтаамжийн хэмжээ нь улс орны эдийн засгийн болон шинжлэх ухаан техникийн хүчин чадлыг илтгэж байдаг. Шинжлэх ухааны багтаамжийн үзүүлэлт нь шинжлэх ухааны судалгаа, туршилт, зохион бүтээх ажилд зарцуулсан зардлыг бүтээгдэхүүний үйлдвэрлэлийн хэмжээнд харьцуулсан харьцаагаар илэрхийлэгдэнэ. Өндөр технологитой үйлдвэрлэлд шинжлэх ухааны багтаамж нь дундаж түвшингээс хоёр дахин өндөр үзүүлэлттэй үйлдвэрлэлийг оруулдаг. Хоёр.Шинжлэх ухаан, технологийг хөгжүүлж байгаа орнуудын туршлага Шинжлэх ухаан, технологи, инновацийг түүний дотор өндөр технологийг улс орон бүр өөрийн онцлогтойгоор стратегиэ боловсруулан хөгжүүлж байна. Тэдгээрээс дурьдвал: 1.Өндөр технологийн салбар дахь АНУ-ын стратеги 2000 онд АНУ-ын Ерөнхийлөгчийн дэргэдэх Шинжлэх ухаан, техникийн үндэсний зөвлөл "Нано-технологийн үндэсний Санаачилга" (NNI) гэсэн урт хугацааны хөгжлийн хөтөлбөр боловсруулж батлаад амжилттай хэрэгжүүлж байна. НТҮС-д XXI зууны эхний хагаст АНУ-ын эдийн засаг, үндэсний аюулгүй байдлын үндэс нь нанотехнологи болох ёстой гэж заагаад АНУ-ын төрөл бүрийн байгууллагуудын хамтран ажиллах стратегийг тодорхойлжээ. Тухайн үед АНУ-ын Ерөнхийлөгч байсан Билл Клинтон мэдэгдэхдээ: "Одоогийн байгаа материалуудаас хэдэн мянга дахин давуу шинэ чанартай шинж чанартай шинэ материалуудыг бий болгох, Конгрессийн номын санд байгаа бүх мэдээллийг бяцхан чипэнд багтаах, гэмтсэн анхны эсүүд бий болмогц хорт хавдрын өвчлөлийг оношлох, гайхмаар бусад үр дүнд хүргэх боломжтой нанотехнологийн улсын санаачилгад зориулж, санхүүгийн энэ жилд зориулж 500 сая долларыг би зориуллаа. Энэ санаачилга нь дор хаяж 20 жилээр тооцогдсон" гэж мэдэгдэж байсан байна. АНУ-ын Засгийн газраас нано-технологийн судалгааны зардлаа хоёр дахин өсгөөд 2004 онд 989 сая ам.доллар, 2005 онд 1081 сая ам.доллар, 2006 онд 1054 сая ам.доллар төлөвлөж санхүүжүүлсэн байна. Санхүүгийн эх үүсвэрийг Худалдааны яам ба Стандарт, Технологийн үндэсний хүрээлэн, Батлан хамгаалах яам, Эрчим хүчний яам, Сансрын судалгааны НАСА агентлаг, Эрүүл мэндийн үндэсний хүрээлэн, Шинжлэх ухааны үндэсний Фонд гэсэн зургаан үндсэн салбараар, Суурь судалгаа, батлан хамгаалах салбарын судалгаа, судалгааны төвүүд, сүлжээ байгуулах, шинжлэх ухаан, техникийн бааз байгуулах, нийгмийн сургалтын хөтөлбөрүүд, ажилтан бэлтгэх гэсэн таван үндсэн чиглэлд хэрэгжүүлж байна. АНУ-ын Нанотехнологийн үндэсний санаачилгаас дэвшүүлсэн зарим тодорхой зорилтуудаас дурьдвал: 1.Олон терабит санах ойн хэмжээтэй, маш бяцхан төхөөрөмжүүдийг бүтээх: 2.Атом молекулын түвшинд бодис, материалуудыг боловсруулах технологийн хөгжил: 3.Маш бат бэх материалууд бүтээж, тэдгээрийн үндсэн дээр тээврийн шинэ хэрэгслүүдийг бий болгох: 4.Хэт жижиг транзисторуудыг бүтээж, компьютерийн хурдыг сая дахин нэмэгдүүлэх: 5.Хорт хавдрын өвчний эсрэг генетикийн болон анагаахын эм бэлдмэлүүдийг боловсруулах: 6.Хүрээлэн байгаа орчныг хамгаалахад зориулсан шинэ материал, үйл явцууд бий болгох, ус агаарыг цэвэршүүлэх шинэ аргууд бүтээх; 7.Нарны батерейн ашигт үйлийн коэффициентийг хоёр дахин нэмэгдүүлэх зэрэг. 2.ХБНГУ-ын өндөр технологийн хөгжлийн стратеги Европын орнууд бие даасан хөгжлийн стратегийг сонгосон байна. Тухайлбал, ХБНГУ. Энэ улсад нанотехнологийн судалгааг боловсрол, Шинжлэх ухаан, судалгаа, Технологийн яам голлон дэмжиж, 1997 оноос жил бүр 50 сая долларыг зарцуулж байна.1998 онд өндөр технологитой холбоотой таван төвийг Фраунгоферын хүрээлэн, Макс Планкийн дээд сургууль болон бусад хэд хэдэн их сургууль дээр байгуулсан. ХБНГУ-ын Засгийн газраас Шинжлэх ухаан, инновацийг хөгжүүлэх зорилгоор хоёр тусгай хөтөлбөр гаргасан байна. Үүнд: 1."Шилдэг их сургууль" хөтөлбөр 2."Эрдэм шинжилгээ ба инноваци" хөтөлбөр юм. "Шилдэг их сургууль хөтөлбөр"-ийн зорилго нь эрдэм шинжилгээний ажлыг дэмжих замаар Герман улсын болон дэлхийн хэмжээний шинжлэх ухааны хүчирхэг төвүүдтэй болох явдал юм. Энэ хөтөлбөрийг хөгжүүлэхэд 1,9 тэрбум евро зарцуулах бөгөөд үүний 75 хувийг Засгийн газраас гаргах юм. Энэхүү шилдэг их сургууль хөтөлбөр нь дотроо гурван дэд хөтөлбөртэй. Тухайлбал, нэгд 1.Докторын сургалт, судалгааны сургуулиуд байгуулах. Энэ сургуульд залуу судлаач нар орчин үеийн шинжилгээ, судалгааны багаж, тоног төхөөрөмж дээр ажиллах ба олон салбарын судлаачид хамтран ажиллах боломжтой юм. 2.Дэлхийн хэмжээнд өрсөлдөх чадвар бүхий эрдэм шинжилгээний төвүүд бий болгох. Одоо 30 судалгааны төв байгуулагдсан, ийм төв нь жилд 6,5 сая еврогийн санхүүжилт авч байна. 3.Их сургуулийн шинжлэх ухааныг ирээдүйд чиглүүлэх. Энэ хөтөлбөрт Германы 10 их сургуулийг хамруулах бөгөөд сонгон шалгаруулалтыг Германы судалгааны нийгэмлэг, шинжлэх ухааны зөвлөл нь хамтран зохион байгуулна. "Эрдэм шинжилгээ ба инноваци" хөтөлбөр. Энэ хөтөлбөрийн зорилго нь байгаа нөөц бололцоогоо бүрэн ашиглах замаар Германий судалгаа, шинжилгээний ажлын өрсөлдөх чадварыг нэмэгдүүлэх явдал юм. 3.Япон улсын стратеги Япон улс 1991 оноос Атомын технологиуд зэрэг хөтөлбөрүүд хэрэгжүүлж ирсэн. 2001 оны байдлаар Япон, АНУ-ын нанотехнологийн зардлууд бараг тэнцэж байна. Яам агентлагууд нь удирдлага, харилцаа, холбооны "босоо" систем бий болгохыг эрмэлзэж байгаа боловч олон салбарт нанотехнологийн хөгжил нь огт өөр, удирдлага, харилцааны "хэвтээ" системийг, жишээлбэл мэдээллийн технологи, анагаах ухаан, биологийн судалгааг нэгтгэхийг шаардаж байгааг мэдрэх болсон гэж мэргэжилтнүүд нь үзэж байна. Япон улсын нанотехнологийн хөгжилд зориулсан зардал АНУ-тай бараг тэнцүү явж байна. Нано-технологийг хөгжлийн төслүүд нь Боловсрол, шинжлэх ухааны яам болон Эдийн засаг, үйлдвэрийн яамны мэдэлд хэрэгжиж байна. Дараахь арга хэмжээнд хөрөнгийг зарцуулж байна. Үүнд: 1. Японы Боловсрол, шинжлэх ухааны яам 2001 онд Цукубо хотод наноматериалын судалгааны төвийг байгуулсан. Энд маш өндөр хүчин чадалтай компьютерүүд бүтээх, нарны өндөр үр дүнтэй батерей, бичлэгийн соронзон орчныг судлах зэрэг төслүүд хэрэгжүүлсэн. 2. Наноматериал судлалын хөтөлбөр хэрэгжүүлж нанотехнологийн хөгжилд ирээдүйтэй гэсэн полимерүүд, талст бус аморф бодисууд, органик бус материалууд, металлууд, хосолмол материалууд, ухаантай материалууд гэсэн зургаан ангиллын бодисуудын судалгааны хөтөлбөрүүдийг хэрэгжүүлж байна. 3. Судалгааны үр дүнг үйлдвэрт нэвтрүүлэхэд эвтэй болгохын тулд стандартуудын системийг боловсруулж өгөгдлийн баазыг байгуулж байна. Хөтөлбөрүүдэд шинэ бодис, материалын бүтцийн судалгаа, Физик, химийн лабораториуд, Атомын судалгааны үндэсний лабораторийн ажлууд, Шинжлэх ухаан, техникийн хөгжлийн төслүүд гэсэн чиглэлүүдээр санхүүжилтийг хийсэн байна. 10-20 жилийн дараа нанотехнологиуд нь үйлдвэрлэлийн үндэс суурь болж, эдийн засаг,нийгмийн амьдралыг үлэмж өөрчилнө гэж төрийнхөө стратегийг боловсруулж байна. Нанотехнологийн үсрэлт хийх салбаруудын тоонд мэдээллийн технологи, биологи, эрчим хүч, хүрээлэн байгаа орчны хамгаалал, материал судлалыг оруулан төлөвлөж байна. Нано технологийн судалгааны өвөрмөц онцлог нь янз бүрийн олон тооны байгууллагууд хоорондын нягт хамтын ажиллагааг зохион байгуулах явдал гэж үздэг. Энэ нь төслүүдийг удирдах шинэ системийг бий болгохыг шаарддаг. Ийм системийг бий болгосноор янз бүрийн мэргэжлийн эрдэмтдийн хооронд хурдан, үр дүнтэйгээр мэдээлэл солилцох боломжтой болно. Судалгааны үр дүнг практикт нэвтрүүлэхэд хамтран ажиллах зохион байгуулалтын сүлжээ байгуулах шаардлагатай гэж үздэг. Өөр нэг чухал асуудал нь шинжлэх ухааны ажилтанг бэлтгэх явдал гэж үздэг. Нанотехнологийн хөгжилд нэн чухал асуудал бол их, дээд сургуулиудад шинжлэх ухааны ажилтнуудыг бэлтгэх явдал. Гэтэл одоогийн систем нь хязгаарлагдмал байна. Нанотехнологийн хөгжил нь шинжлэх ухааны олон салбарыг хамарч судалгаа хийх чадвартай мэргэжилтнийг шаарддаг байна. Иймээс боловсролын системд эрчимтэй реформ шаардлагатай гэж япончууд үзэж байна. Хөгжлийн төлөвлөгөөнд хийх нэг шинэчлэл нь шинжлэх ухааны, үйлдвэрийн, Засгийн газрын байгууллагуудын хамтын ажиллагааг жигдрүүлэн зүгшрүүлэх явдал байдаг байна. Технологийн салбаруудаар улс орнууд төрөлжин хөгжиж байна. Мэдээллийн технологийг хөгжүүлэхэд Азийн олон улс тусгай хөтөлбөр боловсруулж үр дүнд хүрлээ. Тухайлбал, Сингапурын "Ухаалаг арал" хөтөлбөр, БНСУ-ын "Мэдээллийн дэд бүтэц" төлөвлөгөө, "Малайзын Мултимедиа Супер" коридор хөтөлбөр, Японы "Цахим Япон" хөтөлбөр зэргийг дурьдаж болно.Энэтхэг улс мэдээллийн технологийн хөгжлөөр цойлон гарч байна. Биотехнологийг хөгжүүлэх чиглэлээр дэлхий нийтээр анхаарч байна. Мөн л дэлхийн хөгжилтэй орнууд үндэсний болон олон улсын хөтөлбөр боловсруулан хэрэгжүүлж байна. Дэлхийн биотехнологийн бүтээгдэхүүний зах зээл жилд 150 тэрбум ам.доллараас давж байна. Үүнд: ХАА, хүнсний үйлдвэрийн бүтээгдэхүүн 45 тэрбум, эмийн үйлдвэрийнх 27,0 тэрбум, химийн болон бусад салбарынх 22 тэрбум ам.долларт тус тус хүрсэн байна. Өндөр технологи хөгжүүлэх онцлог байдаг байна. Үүнд: Асар их анхдагч хөрөнгө оруулалт шаарддаг, залуу эрдэмтэн судлаачид голлон ажилладаг, салбар хоорондын уялдаа холбоо нэн чухал, судалгааны ажлын үргэлжлэх хугацаа урт, төрийн бодлого, зохицуулалт шаардлагатай байдаг. Өнөөдөр дэлхийн 40 гаруй орон өндөр технологийг хөгжүүлэх хөтөлбөртэй болоод байна. Гурав. Монгол Улсад Шинжлэх ухаан, технологи, инновацийг цогцоор нь хөгжүүлэх боломж байна Монгол Улсад шинжлэх ухаан, технологи, инновацийг эрчимтэй хөгжүүлэх боломж бүрдэж байна. Учир нь манай улс зах зээлийн эдийн засгийн харилцаанд шилжээд нийгмийн үйлчилгээний давхарга өөрчлөгдсөн ч нийгэм-эдийн засгийн хөгжлийн эрх зүйн орчны бүрдүүлэлт амжилттай явагдаж байна. Үйлдвэрлэл хөгжиж шинэ техник, технологи үйлдвэрлэл үйлчилгээнд нэвтэрсээр байна. Мөн манай улс дээд боловсрол, шинжлэх ухааны хуучин бааз сайтай юм байна. Тухайлбал, шинжлэх ухааны төрөлжсөн байгууллагатай, төрийн өмчийн дээд боловсролын байгууллагуудад шинжлэх ухаан, технологи, инновацийг хөгжүүлэх эрх зүйн үндэс нэгэн бий болсон байна. Гэвч шинжлэх ухаан, технологи, инновацийн хөгжилд их сургуулийн үүргийг товойлгон гаргаж, эдийн засаг, эрх зүйн орчныг бүрдүүлэх тал дээр цаашид анхаарах асуудлууд хуримтлагдсан тул энэ асуудал горимондоо орж чадахгүй байх шиг. Өнөөдөр манай улсад шинжлэх ухаан, технологи, инновацийг хөгжүүлэхэд их сургуулийн эрх зүйн орчныг бүрдүүлэхэд нэн чухал ач холбогдолтой "Их сургуулийн эрх зүйн байдлын тухай" хууль байхгүй байна. Их сургуулийн шинжлэх ухаан, технологи, инновацийн асуудлууд нь дан ганц "Дээд боловсролын тухай" юм уу, "Шинжлэх ухааны академийн эрх зүйн байдлын тухай" эсвэл "Шинжлэх ухаан, технологийн тухай" хуулиудаар шийдвэрлэгдэж чадахгүй юм. Шинжлэх ухаан, технологийн үсрэнгүй хөгжлийн эрин болсон XXI зууны нийгмийн амьдралд их сургуулийн боловсрол урьд өмнө аль ч үед байгаагүй их үүрэг гүйцэтгэх боллоо. Энэ хандлага нь улс төрийн тогтолцоо,нийгмийн харилцааны хэв маяг, хөгжлийн түвшнээс үл хамааран дэлхийн нийтийн шинжтэй нийтлэг процесс болжээ. Улс орны шинжлэх ухаан, дээд боловсролын салбарын хөгжилд ИХ СУРГУУЛЬ ямар үүрэг гүйцэтгэдэг, дэлхийн өндөр хөгжилтэй соёлт улс орнуудад их сургуулийг хэрхэн дэмжиж байгаа хийгээд их сургуулийн хөгжлийн ирээдүйн хандлагыг хэрхэн томъёолж байгааг олон талаас нь шүүн үзэж, хэрэгжүүлэх зайлшгүй шаардлагатай арга хэмжээг үндэсний шинжлэх ухаан, дээд боловсролын амьдралд цаг алдалгүй нэвтрүүлэх нь чухал болоод байна. Европын холбооны комисс "Европын мэдлэгийн ертөнц дэх их сургуулийн үүрэг" баримт бичиг боловсруулан шинжлэх ухаан, дээд боловсролын байгууллагын хэмжээнд явуулсан хэлэлцүүлэгтээ: оюунлаг нийгэм, мэдлэг шингээсэн эдийн засгийн өсөлтийг хангах хамгийн чухал дөрвөн элементийг (а) шинжлэх ухааны тэргүүний эгнээний судалгаанд тулгуурлан шинэ мэдлэг бүтээх, (б) шинжлэх ухааны мэдлэгт тулгуурлан төгс сайн боловсрол олгох, (в) мэдээлэл харилцааны технологи ашиглан мэдлэгийг нийгэмд түгээх, (г) инноваци, шинэ технологи нэвтрүүлэх, шинэ бүтээгдэхүүн үйлдвэрлэхэд бий болсон шинэ мэдлэгийг аль болох хурдан нэвтрүүлэх хэмээн тодорхойлоод эдгээрийг хооронд нь уян хатан холбон гүйцэтгэхэд их сургууль шийдвэрлэх үүрэгтэй гэдгийг онцлон тэмдэглэсэн байна. Тийм ч учраас хөгжингүй улс орон бүр өөр, өөрийн өвөрмөц онцлогоо харгалзан их сургуулиа дэмжих бодлого хөтөлбөр боловсруулан хэрэгжүүлж байна. Өндөр хөгжилтэй орнуудад шинжлэх ухаан, технологи, инновацийг хөгжүүлэхэд эрдэм шинжилгээний төрөлжсөн байгууллагуудаас гадна төрийн өмчийн их сургуулиудад их ач холбогдол өгч байна. Их сургуулиудын дэргэд байгуулагдсан эрдэм шинжилгээний хүрээлэн, судалгааны төвүүдийг зориудаар дэмжин хөрөнгө оруулж материаллаг баазыг нь бэхжүүлэхийн хамт судлаачдыг бэлтгэхэд зориулсан хөрөнгө оруулалтыг их сургуульд өгч байна. Мөн төрийн өмчийн сургуулиудын институт,салбар, тэнхим, профессорын багийн сургалт судалгааны материаллаг баазыг бэхжүүлэхэд ихээхэн дэмжлэг өгч байна. Монгол Улсад "Их сургуулийн эрдэм шинжилгээ, технологи боловсруулалт, инновацийн үйл ажиллагааг дэмжих хөтөлбөр", "өндөр технологийг хөгжүүлэх үндэсний хөтөлбөр" зэрэг стратегийн ач холбогдолтой баримт бичгүүд шаардлагатай гэдгийг төрийн өмчийн их сургуулиудын удирдлагууд гүнзгий мэдэрч байна. ШУТИС, МУИС, ШУА-ийн хэсэг эрдэмтэд хамтран "өндөр технологи хөгжүүлэх хөтөлбөр"-ийн төсөл боловсруулж БСШУ-ны яаманд өргөн бариад байгаа билээ. Тэд Монгол Улсын шинжлэх ухаан технологийн хоцрогдлыг даван туулах арга зам бол өндөр технологийг хөгжүүлэх, их сургуулийг дэмжих явдал гэж үзсэн байна. Амдаж хөгжих зам нь шинжлэх ухаан, дээд боловсролын хөгжил түүний дотор өндөр технологийг хөгжүүлэх явдал гэж эрдэмтэд үзэж байна. Манай улсад "Шинжлэх ухаан, технологийн тухай", "Патентийн тухай", "Зохиогчийн эрх болон түүнд хамраарах эрхийн тухай" хуулиуд 2006 оны XII сард УИХ-аар шинэчлэгдэн батлагдан гарсан нь шинжлэх ухаан, технологи, инновацийг хөгжүүлэхэд чухал ач холбогдолтой юм. Мөн 2006 онд Монгол Улсын шинжлэх ухаан, технологийг 2015 он хүртэл хөгжүүлэх мастер төлөвлөгөөг батлан гаргасан. Манай орны үйлдвэрийн бүтээгдэхүүн, түүний дотор экспортын бараа, бүтээгдэхүүний технологийн түвшин ихээхэн доогуур байгааг Шинжлэх ухаан, технологийг хөгжүүлэх мастер төлөвлөгөө боловсруулах ажлын хэсгийн судлаачид гаргасан байна. Монгол Улсын экспортын дийлэнх хувийг эрдэс бүтээгдэхүүн (34,8 хувь), нэхмэл болон сүлжмэл бүтээгдэхүүн (26,8 хувь), үнэт, хагас үнэт чулуу, металл, гоёлын зүйл(22,7 хувь), мал, амьтад, тэдгээрийн гаралтай түүхий эд, бүтээгдэхүүн (3,7 хувь) эзэлж байна. Экспортын бүтцийг олон улсын хэмжээнд өргөн хэрэглэгдэх технологийн агууламжаар харуулбал Монгол орны экспорт ерөнхийдөө технологийн агууламж маш бага, бага, тал хувийг нь технологийн агууламжгүй бүтээгдэхүүн, үлдсэн тал хувийг нам технологитой бүтээгдэхүүн эзэлж, өндөр технологит бүтээгдэхүүний экспорт бараг байхгүй байна. Монгол Улсын экспортын бүтээгдэхүүний бүтцийг авч үзвэл, 1.Технологийн багтаамжгүй үйлдвэрүүд 44,93. 2. Нам технологит үйлдвэрүүд 52,77 3.Дундаж нам технологит үйлдвэрүүд 1,5 4.Дундаж өндөр технологит үйлдвэрүүд 0,8 5.Өндөр технологит үйлдвэрүүд 0 хувьтай байна. Эндээс үзэхэд цаашид үйлдвэрүүдийн технологийн түвшинг дээшлүүлэх, өндөр технологит үйлдвэрүүдийг бий болгох шаардлагатай байна. Монгол Улсад шинжлэх ухаан, технологи, инновацийг хөгжүүлэхэд их сургуулийн үүрэг их, бас тодорхой хэмжээний материаллаг болон оюуны нөөцтэй болсон тул их сургуулийн шинжлэх ухаан, технологи, инновацийг дэмжих ажлыг Засгийн газрын бодлогын хэмжээнд авч үзэхийг санал болгон "Их сургуулийн судалгаа боловсруулалтын ажлыг дэмжих" хөтөлбөрийн төслийг төрийн өмчийн хэдэн их сургуулиудын удирдах ажилтнууд хамтран боловсруулж БСШУ-ы яамны удирдлагын зөвлөлгөөнөөр хэлэлцүүлэн Шинжлэх ухаан, технологийн үндэсний зөвлөлд өргөн бариад байна. Энэ хөтөлбөр нь дотроо дөрвөн үндсэн хэсэгтэй. Үүнд: 1.Их сургуулийн эрх зүйн орчныг бүрдүүлэх. Өнөөдөр манай улсад их сургуулийн эрх зүйн байдлын тухай хууль байхгүй, их сургуулийн үйл ажиллагаа зөвхөн дээд боловсролын тухай хуулийн заалтуудаар зохицуулагдаж байгаа. Шинжлэх ухаан технологийн хуулинд эрдэм шинжилгээний ажил гүйцэтгэх байгууллагад их сургуулийг оруулсан боловч дурьдсан хуулиудаар их сургуулийн шинжлэх ухаан, технологи, инновацийн үйл ажиллагаа зохицуулагдаж чадахгүй байна. 2.Улсын санхүүжилтээр төрийн өмчийн цөөн их сургуулийн материаллаг баазыг бэхжүүлэх. 3.Магистрантур, докторантурын сургалтын чанарыг сайжруулах, магистрант, докторантын 50 хүртэл хувийг төрийн сангийн зээл тусламжид хамруулах. 4.Их сургуулийн судалгаа, боловсруулалтын ажилд инновацийг нэвтрүүлэх гэсэн дэд хэсгүүд багтаж байгаа юм. Энэ хөтөлбөр батлагдан гарснаар манай улсад их сургуулийн шинжлэх ухаан, технологи, түүний дотор өндөр технологийг хөгжүүлэхэд тодорхой алхам хийгдэнэ гэж бид найдаж байгаа юм. Өндөр технологийг судалгаа шинжилгээ, үйлдвэрлэлийн чиглэлээр хөгжүүлэх саналыг мэргэжилтнүүд тавьж байна. Өндөр технологийг хөгжүүлэхийн тулд гадаад орнуудын туршлагыг авч ажиллах шаардлагатай. ШУТИС-ийн эрдэмтэд өндөр технологийг хөгжүүлэх асуудалд анхаарч саяхан "өндөр технологи ба хөгжлийн эдийн засгийн асуудлууд" сэдвээр сургуулийнхаа эрдэмтэдийн Эрдмийн чуулганыг зохион байгууллаа. Чуулганаас дараахь асуудлыг эхний ээлжинд шийдвэрлэх нь зүйтэй гэж үзлээ. Үүнд: 1.Өндөр технологийн судалгаа, шинжилгээний ажил хийх лабораторын нөхцөл, материаллаг баазыг бүрдүүлэх, үүний тулд их сургуулийн хөрөнгийн нөөцийг цөөн тооны чухал сэдэвт төвлөрүүлэх. 2.Өндөр технологийн чиглэлээр гадаад хамтын ажиллагааныхаа боломжийг ашиглаж судалгааны ажилд хүний нөөцийн чадавхийг бий болгох. 3.Өндөр технологийн судалгаа явуулах чиглэлүүдээ оновчтой тогтоож судалгааны чиглэл нэгтэй профессорын багуудын хамтын ажиллагааны механизмыг бүрдүүлэх. 4.Өндөр технологийн үйлдвэрлэлийг бий болгоход дэвшилтэт технологийг нэвтрүүлэх сонирхолтой үйлдвэрлэгчидтэй хамтран ажиллах явдал гэж үзсэн юм. ШУТИС-ийн Эрдмийн зөвлөл 2006 онд өөрийн судалгааны ажлын тэргүүлэх 10 чиглэлийг тогтоосон. Тухайлбал, 1.Мэдээллийн технологи 2.Электроник, автоматжуулалт 3.Эрчим хүчний технологи 4.Хүнс судлал, биотехнологи 5.Химийн технологи 6.Барилгын технологи, зохион бүтээлт 7.Геологи, уул уурхайн үйлдвэрлэл, эрдсийн боловсруулалт 8. Шинэ материалын технологи 9. Машин үйлдвэрлэлийн техник, технологи 10. Экологийн технологи Эдгээрээс өндөр технологид хүрч чадах салбаруудыг сонгож энэ чиглэлд профессорын багууд эрдэмтдийнхээ оюуны нөөц, материаллаг бололцоогоо төвлөрүүлэх шаардлагатай болно. Ойрын жилүүдэд хэрэгжүүлэх арга хэмжээг дурьдвал: 1. Өндөр технологийн сургалт судалгааны их сургуулийг бие даасан кампустайгаар байгуулах, одоо байгаа төрийн өмчийн их сургуулиудын өндөр технологийн салбарт хамаарах мэргэжлийн чиглэлүүдээр суралцаж байгаа оюутнуудад нано шинжлэх ухаан, нанотехнологийн талаар цэгцтэй мэдлэг олгох сургалт явуулах, 2.Микроэлектроник, биотехнологи, наноэлектроник, оптикийн салбарт гүнзгийрүүлсэн хөтөлбөртэй сургалт явуулах материаллаг болон оюуны нөөцийг бүрдүүлэн хэрэгжүүлэх, 3.Биотехнологи, нано-технологи, мэдээллийн технологийн мэргэжлээр магистрантурын сургалтын хөтөлбөрийг тухайн салбараар дэлхийд тэргүүлэгч орнуудын сургалтын хөтөлбөрөөр суралцуулах, тэднээс шилж сонгон өндөр хөгжилтэй улсуудад докторантурт суралцуулах, хамтарсан хөтөлбөр хэрэгжүүлэх зэрэг арга хэмжээ авах, 4.Тодорхой хэмжээгээр бэлтгэгдсэн залуу судлаачдад шинжлэх ухааны суурь судалгааны сэдэвт ажил олгох, лаборатори байгуулж өгөх, судалгааны захиалга өгөх, 5.Өндөр технологийн чиглэлүүдээр их сургуулиудын профессорын багуудын үйл ажиллагааг нэгтгэсэн салбар дундын судалгааны төвүүд байгуулж ажиллуулах, мөн чиглэлүүдээр судалгааны хэд хэдэн орчин үеийн лаборатори байгуулах асуудлыг төрийн оролцоотойгоор шийдвэрлэх, 6.Технологи, патентийн төвүүд, технологийн паркуудыг их сургуулиудын дэргэд байгуулах 7.Өндөр технологийн чиглэлийн судалгаанд оролцох докторантууд, залуу эрдэмтдийг сонгон гадаадын өндөр хөгжилтэй орнуудад явуулж дадлагажуулах гэх мэт арга хэмжээг цаг алдалгүй авах шаардлагатай байна. 
ШУТИС-ийн доктор, профессор Д.Дашжамц 
