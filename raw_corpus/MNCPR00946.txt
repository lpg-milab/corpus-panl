Монголын анхны роботыг хийж байсан бүсгүй

1975 онд залуу техникчдийг бэлтгэх зорилгоор ийм ордныг Зөвлөлтийн тусламжтайгаар байгуулсан түүхтэй. Өдгөө энэ сургууль БСШУЯ-ны харьяа Монгол-Энэтхэгийн хамтарсан сургууль болжээ.
Англи хэл, математик, физик, компьютерийн гүнзгийрүүлсэн сургалттай. Ерөнхий мэдлэгийн хичээлийн зэрэгцээ найман төрлийн мэргэжлийн дугуйлан хичээллүүлдэг Залуу техникчдийн ордноос эхлээд өдгөөг хүртэл ажиллаж буй Д.Цэцэгмаа багштай уулзаж ярилцлаа. Тухайн үед Монголд анх удаа робот хийж туршиж байжээ. 
-Та Залуу техникчдийн ордонд хэдэн онд багшаар ирж байв? -Би 1978 онд МУИС-ийн компьютерийн программчиллын ангийг төгсөөд ангийнхаа нэг охинтой энэ ордонд багшаар ирж байлаа. Биднийг ирэхэд Залуу техникчдийн ордон байгуулагдаад дөнгөж гурван жил болж байсан юм. Автомат электроник, тооцоолон бодох лабораторийг шинээр байгуулж намайг багшаар, харин нөгөөхийг маань физик, электроникийн багшаар томилсон. -Шинээр бий болгосон лабораторид шинэхэн багшаар очиж байжээ? -Тооцоолон бодох элетроник гэдэг хичээлээр юу заахаа мэдээд байгаа хэрнээ автомат электроник гэж юу болохыг мэддэггүй, эхэндээ жаахан мунгинасан. Тухайн үед Москвагийн мэргэжилтэн Б.С.Иванов манай сургуульд ирж ажиллаж бидэнд маш их зүйл сургасан. Тухайлбал, механиктай холбовол яаж хөдөлгөөн үүсгэдгийг, хүүхдүүдэд ямар түвшнээс нь эхэлж заах вэ гээд л. "Манай Залуу техникчдийн ордон Азид ганцхан байдаг юм шүү. Тиймээс энэ сургуулийн нэр хүндийг сайн авч явах ёстой" гэж бидэнд тухайн үед удирдлагууд маань байнга сануулдаг байлаа. Сүүлдээ бид хичээлд хэрэглэх гарын авлагаа өөрсдөө бэлтгэдэг болж дараа нь хүүхдүүдэд ойлгомжтой болгохын тулд автомат төхөөрөмж хийж түүнийгээ дунд сургуулиудаар явж сурталчилж элсэлт авдаг байлаа. Биднийг Москвад сургалтад хамруулж мэргэжил дээшлүүлсний дараа сургуульд автоматикийн бие даасан лаборатори байгуулж алсын зайны удирдлага, өөрөө явагч төхөөрөмжүүдийг угсардаг болж билээ. Тэр үед Залуу техникчдийн ордныг А.И.Цэдэнбал Филатова гуай удирдаж ажилладаг байсан. Тийм болохоор хангалт маш сайн. Жилд нэг удаа шинэ төхөөрөмж санаачилж хийхийг шаарддаг байсан үе. Ингээд автоматикийн лабораторийг компьютертэй нэгтгэж өргөтгө гэсэн даалгаврыг надад өгч 1986 онд ганцхан компьютертэй лаборатори үйл ажиллагаагаа эхэлж байлаа. Компьютерийн хичээл заах нь миний үндсэн мэргэжил байсан учир хялбар санагдаж байлаа. Тэгээд компьютер бол хоёрдогч бичиг үсэг гээд л энд тэнд лекц уншихад хүмүүс "энэ одоо юу яриад байгаа юм" гээд их гайхдаг байсан. Дараа нь Болгараас 12 компьютер манай сургуульд бэлэглэснээр лаборатори маань өргөжиж багш нарын тоо ч өссөн. Тэр үед компьютерт зургийн программ байсангүй. Зөвхөн үсэг текст бичих зориулалттай боловч хүүхдүүд төрөл бүрийн арга хэрэглэж зураг зурчихна. Тухайлбал, анх Чингис хааны хөргийг координат цэгүүдээр холбоод компьютер дээр зурж байх жишээтэй. -Тухайн үед ямар төхөөрөмжүүд хийж байв. Таныг анх удаа робот угсарч байсан гэж сонссон? -Эхлээд ус татах, үйлдвэрийн бүтээгдэхүүнийг автоматаар тоолох, өнгө аялгууны төхөөрөмжүүдийг хийх гэж их л хөглөдөг байж. Өнгө аялгууны төхөөрөмж гэдэг чинь одоогийнхоор энэ диско хөгжим. Түүнийг хийж үзье гээд схемийг нь гаргатал материал нь олддоггүй. Q202 гэдэг радио деталь нэг төхөөрөмжид гурван ширхэг хэрэгтэй. Гэтэл ширхгийнх нь үнэ 200 төгрөг. Харин багш нарын цалин 400 төгрөг байсан. Инженер багш нар 600 төгрөгийн цалинтай. Энэ байдлыг харгалзаад сургууль багш бүрт гурван деталь өгсөн л дөө. Хүүхэд болгон тийм төхөөрөмж хийж үзэх хүсэлтэй ч хүрэлцдэггүй. Сурагчид маань нэг өдөр маш олон радио деталь олоод ирлээ. Аав, ээж авч өгсөн гээд. Багш сурагчгүй бөөн баяр. Өнгөө хугалахаар өдрийн гэрлийн арзгар бүрхүүлийг ашиглаж нөгөө өнгө аялгууны төхөөрөмжийг олноор хийж сүүлдээ захиалга авч эхэлсэн. Гэтэл нэг өдөр яамнаас намайг дууддаг юм байна. Яасан гэтэл өнөө хүүхдүүд чинь замын гэрлийн тристерүүдийг түүчихэж. Аав, ээж нь авч өгсөн гэдэг худлаа. Тэгээд хүүхдүүдэд буруу юм зааж өглөө гэж зэмлүүлсэн. Үүний дараа Б.С.Иванов гуайтай хамтарч робот хийлээ. Тэр робот мотороор ажиллаж, хүн ойртохыг мэдэрч сигнал өгдөг байсан. Би өнгө аялгууны төхөөрөмж, автомат электрон тоолуур, мөн гүйдэг рекламуудын анхны санааг гаргаж патентын эрх авч байлаа. Программчлалын удирдлагатай гүйдэг гэрлийг манай нэг шавь хийгээд түүнийг нь албан байгууллагууд захиалгаар хийлгэдэг болсон. Тухайн үед манай оюутнууд авто загварын олон улсын уралдаанд оролцож Болгар, Оросын автоматикийн үйлдвэрийн ажилчидтай өрсөлдөөд тэднээс ер дутдаггүй байсан. Тухайн үеийн шавь нар маань одоо бүгд сайн явдаг. Баттөмөр гээд нэг шавь маань одоо хүмүүсээс эвдэрч муудсан автомашиныг нь хямд үнээр худалдан авч засварлаж эргүүлээд борлуулж бизнес хийдэг болсон байна лээ. Залуу техникчдийн ордон ийм хүн олныг төрүүлсэн. Харамсалтай нь сургуулийн техникийн материаллаг бааз одоо үгүй болжээ. -Тоног төхөөрөмжүүдийг яасан юм бол? -1990-ээд оны эхээр сургалтын байгууллагууд нэг хэсэг уналтад орсон юм аа. Тэр үед манай сургууль юун техникийн сургалт явуулах манатай хөрөнгө оруулах газаргүй болоод тоног төхөөрөмжүүдийг складанд хураасан. Сургуулийн улирдлагууд техник хэрэгсэл, суурь машинуудыг гадагш нь гаргаж, хувь хүмүүст худалдсан юм шиг байна лээ. Өдгөө энэ сургуулийг устгачилгүй яамны харьяа болгож аваад үлдсэн нь их юм гэж ярих юм билээ. Залуу техникчдийн ордон байхад 16 лаборатори, дөрвөн цехтэй байлаа. Нарны энерги, радио техник, нисэх загвар, авто загвар зэрэг олон мэргэжлээр 20-30 дугуйлан хичээллэж хүүхдүүдийг зохион бүтээгч болгон бэлтгэж байсан даа. Харин өдгөө материаллаг баазгүйн улмаас техник спортын энэ мэргэжлүүдээр элсэлт авахаа больсон. -Хэдэн онд Монгол-Энэтхэгийн хамтарсан сургууль болсон юм бэ. Залуу техникчдийн ордноос авч үлдсэн мэргэжил нь юу байна? -1990-ээд оны эхээр сургалтын журмаар биш бие даасан сургууль болох үүднээс Өсвөрийн зохион бүтээгчдийн сургууль болсон. Гэвч сүүлдээ бүр уналтад орж сургуулийн дээврээс ус гоожиж, дулааны шугам нь хөлдөөд элсэлт авах боломжгүй болсон юм. Тэгээд 2002 онд Монгол Энэтхэгийн хамтарсан сургууль болж нэлээд засвар хийж өдгөөгийн энэ төрхийг олсон юм. Одоо энэ сургуульд тэр үеэс авч үлдсэн зүйл нь компьютер, мэдээлэл технологийн хичээл. Түүнийг нь би заадаг. Мөн энэтхэг багш нар ч заана. Тэд Энэтхэгийн Засгийн газраас 1300 ам.долларын цалин авдаг. Харин монгол багш нар Монголынхоо цалингийн жишгээр цалинждаг юм. Автоматикийн хичээлээ заая гэвч материаллаг бааз дутмаг байна. Гэхдээ заримдаа шавь нартаа компьютерийн дотоод бүтэц зэргийг сонирхуулж задалж үзүүлнэ. Залуу техникчдийн ордонд суралцаж байсан миний шавь намайг автоматикийн дугуйлан хичээллүүлэхийг зөвлөж өөрсдөө ч туслахад бэлэн байгаагаа илэрхийлдэг юм. Монгол-Энэтхэгийн сургууль өдгөө найман мэргэжлээр элсэлт авдаг. Интерьер дизайн, хувцас загвар, компьютер, хими технологи, үсчин гоо сайхны ангиуд байдаг. Электроникийн лаборатори гэж уг нь бий. Гэхдээ материаллаг баазгүй гээд бараг ажилладаггүй юм. -Жилийн хэдэн төгрөгийн төлбөртэй билээ. Энэтхэгийн хөрөнгө оруулалтаар материаллаг баазаа сайжруулах боломжгүй гэж үү? -Уг нь Энэтхэгээс хүмүүс ирээд уулзалт зохион байгуулахад бид техникийн лабораторийг сэргээх талаар санал тавьсан. Тэд маш нааштай хүлээж авсан боловч хөрөнгө оруулалт хийхгүй л байна. Жилийн 140 мянган төгрөгийн төлбөртэй. -Гэрт чинь цахилгааны юм уу ямар нэгэн гэмтэл гарахад та засварладаг уу? -Би гурван хүүтэй. Том хүү маань манай сургуульд сурч байлаа. Нисэх, авто загварын ангид давхар суралцдаг байсан.Гэхдээ одоо эдийн засагч мэргэжилтэй. Гэсэн ч эвдэрсэн гамтсэн зүйлийг засна. Харин хүүгээ тусдаа гарснаас хойш би өөрөө байшингаа бариад инженерийн шугам сүлжээг нь хийчих жишээтэй. Цахилгаанаар ажилладаг багаж эвдэрлээ гэхэд түүнийг шууд задлаад засварлана. Компьютерт гэмтэл гарвал өөрөө л засварлана. Ер нь дэлгэцтэй электрон чиглэлийн техникүүд зурагт, компьютер, гар утас гээд зарчмын хувьд төстэй. Механик ч бас хоорондоо ижил.Тиймээс тэдгээрийн гэмтлийг тодорхой хэмжээгээр тогтоогоод засчихдаг. 
Я.МӨНГӨНЦЭЦЭГ
