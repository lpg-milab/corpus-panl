НҮБ-ынхан мөнгө өгөх тухай ярьсан ч харин манай гишүүд тоосонгүй

Эрхэм гишүүд маань төсвийнхөө хэдийг хүргэж ядан, бүтэн өдрийг тодотгол хийхэд зарцуулав. Харин зэргэлдээх танхимд нь НҮБ-ын Хүн амын сангийнхан ирэх дөрвөн жилд юунд мөнгөө "үрэх"-ээ хамтран хэлэлцэхийг чармайж байлаа. 
ДОХ-ын тохиолдол сараар биш өдрөөр нэмэгдэх болсон монголчуудын аюулгүй бэлгийн амьдралд донорууд л санаа зовж байх шиг. Нөхөн үржихүйн эрүүл мэнд (НҮЭМ)-ийн зардлыг тэд л ихэнхдээ санхүүжүүлдэг л дээ. Бодлогоо тулгадаг гэх мэтээр хатуу үг сонсох болсон олон улсын байгууллагууд стратегиэ тодорхойлохдоо биднээсээ асуудаг болсон нь том дэвшил. Шийдвэр гаргагчдын анхаарлыг татахын тулд Төрийн ордонд тэр тусмаа УИХ-ын чуулган болж буй "А" танхимын зэргэлдээх өрөөнд айлсаж хуралдсаныг хэлэх үү. Гэсэн ч суурин төлөөлөгч Барселонагаас нэгэнтээ "Стратегийн ач холбогдолтой түнш" хэмээх магтаал сонсоод авсан С.Ламбаа, мэргэжлийнхээ дагуу эрүүл мэндийн салбарт элэгтэй ханддаг Д.Туяа гишүүнээс бусад нь энэ танхимд шагайх завгүй өнжив. НҮБ-ын ХАС-гийн шадар суурин төлөөлөгч Б.Соёлтуяа алслагдсан нутаг болон нийгмийн үйлчилгээ хүрч чадахгүй буй эмзэг бүлгийнхэнд хэрхэн гар сунгах тухай ярьж байна. Увс аймгийн гурван суманд НҮЭМ-ийн нүүдлийн үйлчилгээний баг ажиллуулж туршиж үзсэн юм байна. Амжилтад хүрсэн нүүдлийн багаа холын аймгуудаар зогсохгүй хотын алслагдсан дүүргүүдэд ч аялуулахаар төлөвлөжээ. "Нүүдлийн үйлчилгээ алслагдсан баг сумын иргэдэд хүрээд зогсохгүй тэднийг идэвхжүүлж өгч байна. Жирэмсний хяналтаа хийж, мэдээлэл тараахын зэрэгцээ нутгийн хүмүүс цуглаж суугаад ярих боломж олгох болсон" гэж Б.Соёлтуяа ярилаа. НҮБ-ын хөгжлийн тусламжийн хүрээг тогтоохдоо баруун бүсийн аймгууд, хотын захын хороолол хэмээн тодорхойлсон юм билээ. Харин Эрүүл мэндийн шинэхэн дэд сайд А.Отгонболд "Эхийн эндэгдэл өндөртэй алслагдсан нутаг болох Говь-Алтай аймгийг ч энэхүү хүрээнд багтаах" санал гаргав. Дэд сайд мөн зөвхөн эцэг эхэд нь биш нөхөн үржихүйн бүтээгдэхүүн болох нярайд анхаарал хандуулахыг хүссэн. НҮБ-ын ХАС харин эрчүүдийг халамжлахаар шийджээ. "Эмэгтэйчүүд эрүүл байх гээд үзээд байдаг. Эр нөхрийн эрүүл мэнд сайжрахгүй бол үр дүнд хүрэхгүй. Тэдний үргүйдэл, бэлгийн сулрал, бэлгийн замын халдварт өвчин, түрүү булчирхайн хавдар зэрэг асуудал орхигдоод байна" гэж шадар суурин төлөөлөгч тайлбарлав. Эхний ээлжинд сонгосон дүүрэг болон аймгуудад нэжгээд эрчүүдийн эмч бэлтгээд авчээ. ДОХ-ын тохиолдол нэмэгдсэнтэй холбогдуулан тэдний стратегид өөрчлөлт орох болов уу? -НҮЭМ-ийн кабинетэд зөвлөгөө өгөхийн зэрэгцээ сайн дурын шинжилгээ өгөх загварыг туршиж байгаа гэж тэр хэллээ. Эрүүл мэндийн хичээл заадаг дунд сургуулийн багш нарыг мэргэшүүлэх курс бий болгохоор ч зэхжээ. НҮЭМ, "Хүн ам ба хөгжил" гэсэн үндсэн хоёр чиглэлээр Хүн амын сан бидэнтэй хамтарч ажиллахыг санал болгож байна. Шийдвэр гаргагчид маань дараа дараагийн уулзалтуудад идэвхитэй оролцож тулгамдсан олон асуудалд тэднийг чиглүүлж өгөх хэрэгтэй байна. Эхийн эндэгдэл, ядуурал, ДОХ бидний л асуудал учраас тэр. 
Б.Янжмаа

