Хүнлэг ёсонд хил хязгаар гэж байдаггүй

Хэлж ирдэг гамшиг гэж байдаггүй. Үгээр илэрхийлэхэд сэтгэл урагдмаар гашуун зовлон хөрш Хятадын ард түмнийг зовоож байна. Газар хэдэнтээ хүчтэй "шилгээж" байшин барилга, зам гүүрийг эвдэв. Олон зуун мянган хүн орох оронгүй боллоо. Газар хөдөлснөөс Сычуань мужийн химийн үйлдвэрт дэлбэрэлт болж 80 тонн хорт бодис агаарт цацагджээ. Хамгийн сүүлд авсан мэдээллээр, гамшгийн бүсэд нас барсан хүний тоо 15 мянгад хүрч, 30 гаруй мянган хүн гэмтэж бэртсэн байна. Аврах ажлыг зохион байгуулах штабаас мэдэгдэхдээ, нурангид 100 гаруй мянган хүн дарагдсан гэжээ. Олон хүний амийг авч одсон гамшиг юутай аймшигтай. 
Монгол Улсын Засгийн газар Хятадын ард түмэнд эмгэнэл илэрхийлсэн. Айл хүний амь нэг гэдэг хойно монголчуудын сэтгэл сэмрэн харамсч байна. Бусдын зовлонг ойлгож, туслахсан гэсэн сэтгэл монгол хүн бүрт бий. 1995 онд Японы Кобэ хотод газар хөдөлж 6500 хүн амь үрэгдсэн. Тэр үед монголчуудын илгээж байсан ноосон хөнжил, ноолууран ороолт, дулаан хувцас гамшигт нэрвэгдсэн арлын орныхны сэтгэлийг дулаацуулж байсныг хожим япончууд дурсан ярьж байв. Тэртээ 1990-ээд онд Арменид хүчтэй газар хөдлөлт болж олон мянган арменичууд орох оронгүй болоход манайхаас илгээсэн панкипсин хэмээх монгол эм аминд орж байлаа. Юу байна түүгээрээ тусална гэдэг хүний ёс. 
2004 онд Индонезийн Суматра аралд газар хөдөлж цунами болоход 200 мянган хүн амиа алдаж, хэдэн мянган хүн сураггүй алга болж байв. Тэр үед бид зовсон хүмүүст чадах чинээгээрээ хандив, тусламж илгээсэн билээ. Аль улс, ямар ард түмэн байх нь хамаагүй дэлхий гэдэг нэг л ертөнцийн үр сад бидний зовлон нэг. 
"Тэнхээтэй байхад тэмээ өгснөөс тэвдэж явахад тэвнээр тусал" гэдэг сайхан монгол зан бидэнд бий. Оросууд өчигдөрхөн 30 тонн тусламжийн бараа Хятад хөршдөө хүргэж өгчээ. Гудас, хөнжил, хувцас хунар гээд юуны түрүүнд хэрэглэх зүйлийг "Ил-76" онгоцоор яаравчлан илгээсэн байна.
Харин монголчууд бид хөршдөө нүүрлээд байгаа аюул гамшгийг нимгэлэхийн төлөө гар сэтгэл сунгая. Нэг нэгэндээ туслах хүний ёсонд хил хязгаар, үндэстэн ястны ялгаа гэж үгүй. Бид нэг дэлхийн хүмүүс билээ.
Н.Наран
