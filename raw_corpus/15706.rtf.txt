№57(15706)
1984 ОНЫ ГУРАВДУГААР САРЫН 7
Тамирчдын бэлтгэл

Биеийн тамир, спортын байгууллага 1983 онд улсын зэрэгтэй тамирчин бэлтгэх төлөвлөгөөг 14. 2 хувь, шүүгч бэлтгэх төлөвлөгөөг 52. 6 хувь, секц, дугуйланд хичээллэгчдийн төлөвлөгөөг 47. 5 хувиар давуулан биелүүллээ. Одоо спортоор хичээллэгчид 120 гаруй мянга хүрээд байна. Тэдний дотроос авьяаслаг тамирчдыг тодруулах, амжилтаас амжилтад хүргэхэд багш, дасгалжуулагчид их үүрэг гүйцэтгэж байна. 

Улсын боксын шигшээ багийн ахлах дасгалжуулагч В. Батбаяр, спортын гавьяат мастер Х. Алтанхуяг, байт харвалтын дасгалжуулагч Ц. Жамсранжав, улсын самбо, жүдо барилдааны шигшээ багийн дасгалжуулагч Ч. Насантогтох, Г. Пүрэв-Очир, Ш. Чанзав нар тамирчин нэг бүртэй тодорхой судалгаа, тооцоотой ажиллаж, зөвлөлтийн мэргэжилтнүүдийн туршлагыг ажилдаа бүтээлчээр нэвтрүүлж байна. Үүний ачаар манай тамирчид өнгөрсөн онд тив, дэлхий, олон улсын томоохон тэмцээнээс 61 алтан медаль, 72 мөнгөн медаль, 106 хүрэл медаль авав. Самбо барилдааны дэлхийн аварга шалгаруулах тэмцээнд багаараа хоёрдугаар байр эзэлж, энэ багийн бөх Г. Жамсран, Х. Баттулга нар дэлхийн аварга боллоо. Нэг жилийн дотор манай өсөн тамирчин олон улсын хэмжээний мастер болов. Хүндийн өргөлт, дугуй, хөнгөн атлетик, цана, тэшүүрийн төрөлд улсын дээд амжилтыг 89 удаа, спартакиадын дээд амжилтыг 136 удаа шинэчлэн тогтоов. Энэ бол биеийн тамир, спортын багш, дасгалжуулагч нарын ажлын үр дүн юм. 

Ингэж спортын зарим төрлийн тамирчдын амжилт ахиж байгаа боловч, тэшүүр, ширээний теннис, волейбол зэрэг спортын төрлөөр хичээллэгч тамирчдын амжилтын ахиц удаан, олон улсын спортын амжилтаас харьцангуй доогуур байна. Спортын зарим төрөлд тамирчдын амжилт тогтвортой ахихгүй байгаагийн гол шалтгаан нь олонхи аймаг, хот, районы биеийн тамир, спортын хороо, нийгэмлэг, их, дээд сургуулиуд өндөр зэрэгтэй тамирчин бэлтгэх төлөвлөгөөг тасалж байгаатай шууд холбоотой. Бас тэднийг улсын шигшээ багийн өндөр мэргэжлийн багш, дасгалжуулагчид муу удирдаж байна. 

Тамирчдын ур чадварыг хэлбэрэлтгүй дээшлүүлэх зорилт бол зөвхөн олон улс, улсын чанартай уралдаан тэмцээнд тамирчдыг оролцуулснаар хангагдахгүй юм. Энэ нь сурагч, оюутан, залуучуудын дунд зохиож байгаа сонгон суралцах секцийн цар хүрээ, дасгалжуулагч багш нарын ажлын хариуцлага, сахилгаас шууд хамаарна. Уралдаан тэмцээний зохион байгуулалт, үзэл суртал, хүмүүжүүлэх үр нөлөөг дээшлүүлэн нь ч, тамирчдын уран чадварыг улам бүр сайжруулах нь ч спорт сонирхогчдын хүрээг өргөтгөх ач холбогдолтой. 

Улсын зэрэгтэй тамирчдыг бэлтгэх гол ундарга нь бүх шатны сургуулийн сурагч, оюутны сонгон суралцах хичээл юм. Түүний чанарыг сайжруулах талаар БНМАУ-ын Ардын Боловсролын Яам, Биеийн тамир, спортын улсын хороо хамтран ажиллах ёстой. ЗСБНХУ болон ах дүү социалист бусад орны туршлагаар ерөнхий боловсролын болон техник мэргэжлийн сургууль, их, дээд, тусгай мэргэжлийн дунд сургуулиудад зааж байгаа спортын сонгон суралцах секцийн хичээлийн цагийг нэмэгдүүлэх шаардлагатай байна. Бас сурагч, оюутан, багш нарыг сонирхож байгаа спортын төрлөөр нь бүхэн жилийн бэлтгэл дасгал хийлгэн, улс, олон улсын чанартай уралдаан тэмцээнд оролцуулж байх талаар бодитой арга хэмжээ авах хэрэгтэй байна. 

Тамирчдын бэлтгэл дасгалын үр дүн, техник, тактик, ур чадварыг хэлбэрэлтгүй дээшлүүлбэл зохино, Тамирчдад цэвэр ариун ёс суртахууныг эзэмшүүлж, тэднийг социалист эх оронч, интернационалч үзлээр хүмүүжүүлэх явдал багш, дасгалжуулагчдын мэдлэг, боловсрол, мэргэжил чадвараас ихээхэн шалтгаална. Ийм учраас багш, дасгалжуулагч нар спортын нарийн мэргэжлийн дасгал, техник, тактикийг зааж сургах арга барилыг төдийгүй, намын бодлого, сэтгэл зүй, ёс суртахууны нандин чанарыг эзэмшсэн байх үүрэгтэй. 

Аймаг, хот, районы биеийн тамир, спортын хороо, нийгэмлэг, их, дээд сургуулийн багш дасгалжуулагчид тамирчдын бэлтгэл дасгалын ажилд сар, улирал, жилийн тодорхой зорилт тавьж ажиллах ёстой, Тэр зорилтоо хэрэгжүүлэхэд сурган хүмүүжүүлэх ухаан, сэтгэл судлал, физиологийн шинжлэх ухаанд гарч байгаа ололт, нээлтийг бүтээлчээр нэвтрүүлж ажиллавал зохино. 

Тамирчин, дасгалжуулагч нараас спортын бэлтгэл, сургууль дасгалыг эрэмбэ дараатай, сайн зохион байгуулж хийх шаардлага орчин үеийн нийгмийн хөгжлийн хурдцаас урган гарч байна. Иймд аймаг, хот, районы биеийн тамир, спортын хороо, нийгэмлэг бүр голлон хөгжүүлж байгаа спортын төрлүүдийн материаллаг баазыг бэхжүүлж, спортоор хичээллэгчдийн хүрээг өргөжүүлэх хэрэгтэй юм. Үүний тул сургууль, Үйлдвэр, албан байгууллагыг түшиглэн спортын төрөлжсөн секц, дугуйлан олноор байгуулж чанартай хичээллүүлэх нь нэн чухал. 

Сурагч, оюутан, залуучуудыг сонирхлын нь дагуу спортын төрлүүдээр системтэй хичээллүүлж, улмаар тэдний дотроос өсөх ирээдүйтэй авьяаслаг тамирчдыг сонгон авч, төрөлжүүлэн бэлтгэж байх нь чухал. Энэ ажилд биеийн тамирын багш, дасгалжуулагч нарын идэвх, санаачилга, тамирчныг таних чадвар, зарчимт чанар шийдвэрлэх ач холбогдолтой. Ингэж тамирчдыг бие бялдар, ёс суртахууны бүх талаар бэлтгэх явдал биеийн тамир, спортын хороо, нийгэмлэг клуб, тэдгээрийн дэргэдэх намын байгууллагын анхаарлын төвд байх ёстой. 

Тамирчдын бэлтгэл сургуулийн үр дүнг дээшлүүлэхийн тулд түүний явцад байнга хяналт тавьж, багш, дасгалжуулагчдын сургалтын арга барилыг боловсронгуй болгож байх хэрэгтэй юм. Биеийн тамир, спортын байгууллагын төлөвлөгөөний биелэлт, багш, дасгалжуулагч нарын ажлыг тамирчдын амжилттай холбон дүгнэж байх нь зүйтэй. 

Багш дасгалжуулагч нарын ажил хэрэгч чанарыг бататган, нийгмийн идэвхтэй байр суурийг бэхжүүлэх нь тамирчдын мэдлэг чадвар, хүмүүжилд шийдвэрлэх нөлөөтэй. Иймээс тэдний хөдөлмөрийг зөв дүгнэж, спортын амжилтыг нь ахиулахад БНМАУ-ын биеийн тамир, спортын улсын хороо шинжлэх ухааны үндэслэлтэй, зарчимт байр сууриас нягт нямбай, ажил хэрэгч хандаж байх ёстой байна. 

