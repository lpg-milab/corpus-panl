Л.ДАШНЯМ

АНХНЫ ХАЙРЫН ДУУЛЬ БУЮУ ГЭРЭЛМААГИЙН БИЧЭЭГҮЙ ЗАХИДАЛ 

Далайн усны шорвогхон амтыг мэдэхэд ганцхан дусал ч заримдаа хүрэлцээтэй байдаг.
                                                                           Эффенди Капиев

	Би одоо Баяраад захиа бичих гэж сууна. Заримдаа их сонин шүү. Захиа бичихгүй л бол тэсэж боломгүй байсан мөртлөө яг эхлэх болохоор санаанд юм орохгүй, "Сайн байна уу" гэдэг үгэнд хамаг хэлэх юм маань шингэчихсэн юм шиг нөгөө л бодогдоод байсан бүхэн маань тэр дорхноо алга болчихно. Энә удаа ч бас тийм болох нь ээ дээ. Би аль түрүүн "Сайн байна уу, найзаа!" гэж бичсэн боловч одоо болтол өер үг тавьж чадахгүй суусаар л байна.
	Уг нь би Баяраад өнөө оройны үдэшлэгийн тухай, үдэшлэгээс ирээд удтал сэтгэл минь тавгүй, элдэв юм бодон, нойр ч хүрмээргүй байгаагаа, энэ хооронд юу бодсоноо л бичих гэсэн юм.
	Үдэшлэг уг нь сайхан болсоон. Би тийм үдэшлэгт очоогүй лав жил гаруй болжээ. Ер нь би өөртөө гомдохдоо хамаг өөдтэй өнгөтэй, өөдрөг аятайхан бүхнээс биеэ холтгон, хөгжих цэнгэх эрхээ хүртэл хасчихсан юм чинь.
	Манай рестораны дарга,
	-За, хоёр байгууллагаас зориуд зохион байгуулж байгаа үдэшлэгт та нар оролцохгүй байваа! Байгууллагынхаа нэрийг бодно шүү. Хүн бүр заавал нэг авьяас үзүүлнэ! гээд байхаар нь,
	-Надад л лав үзүүлэх авьяас байхгүй дэг. Харин үдэшлэгт нь бол заавал очноо! гэчихсэн юм.
	Очсон минь ч оносон. Оюутнууд их оролцсон болоод ч тэр үү, их л хөл хөгжөөнтэй, юу ч гэх юм бэ дээ, сургуулийн минь үеийг ч гэх юм уу, найз нөхдий минь ч гэх юм уу, нэг л сайхан юм санагдуулсан үдэшлэг боллоо. Гэхдээ энэ үдэшлэг миний хувьд хоёр талтай л болох шиг санагдсан. Сайн тал нь гэвэл: би ерөесөө хүнтэй л адилхан баярлаж цэнгэх ёстой. Хүнтэй л адилхан, ямар нэг юманд, тэр байтугай ямар нэг бүр ялихгүй зүйлд ч хамаагүй, хөөрөн хөгжих ёстой гэдэг бодол авчирсан. Энә бол өөрөөсөө холдуулсан эрхээ, бодол сэтгэлдээ ч болохноо эргүүлж авчирлаа гэсэн үг. Харин муу тал нь гэвэл дахиад л гомдох сэтгэл төрж, эмзэглэн явдаг шарх минь хөндөгдөх шиг болсон. Нарийндаа энэ тухай л би Баяраад бичих гэсэн юм.
	Галмаа, Должин хоёр ёстой муухай амьтад шүү. Нэг газраас очсон мөртлөө намайг ганцааранг нь орхиод алга болчихож байгаа юм. За тэр ч яах вэ. Галмаагийн л хийж байгаа ажил. Огт шал дэмий юмнаас болоод намайг харж чадахаа больчихсон л байна лээ. Ерөөсөө ажил албанаасаа болоод ч гэх юмуу бодол санаа зөрсний төлөө бие биенээ үзэж чадахгүй болно гэсэн чинь юу гэсэн үг юм бэ? Үнэн мөнөө л ололцвол болоо юм биш үү?
Галмаа Эвлэлийн үүрээс Шолоховын Тэр бүлтэй хүн" гэдэг зохиолоор маргаан зохиосноос хойш л намайг нүд үзүүрлэдэг болчихсон юм даг. Үүрийн дарга биднээс
аль өмнө "Цог" сэтгүүл уншчихсан.
	-За би та нарт ёстой нэг хужир маргаан явуулна "Цог" сэтгүүлээс Тэр бүлтэй хүн" гэдэг өгүүллэг уншаарай. Шолоховын     зохиол     шүү,     толгойгоо     жаахан ажиллуулцгаагаарай! гээд байсан.
	Манайхан зарим нь үнэмшээгүй юмуу ер нь тэгэхээс тэгэх гэж тоглоом тохуу хийсэн ч юмуу
	-Өө болъё. Чих өвдөнө. Бид ер нь толгойгоо ажиллуулж сураагүй улс шүү дээ гээд инээлдэцгээж байсан. Би ч гэсэн
	-Та нарт маргаан явуулна гэсэн чинь юу гэж байгаа юм бэ? Та бидэнд явуулах юм уу, бид хоорондоо явуулах юм уу? гээд тавьчихсан чинь дарга над руу аягүй муухай харлаа. Тэрнээс нь айгаад л би уг нь маргаанд овоо бэлдсэн юм л даа. Тэгсэн сайн бэлдсэнийхээ хариуд харин Галмаатай муу болчихдог юм байна. Манай нэг ажилчин эртээр хурал дээр баахан юм ярьж ярьчихаад даргыг
	-Чи нөхөөр асуудлыг зөв тавь. Зарчимгүй байна шүү! гэхээр нь
	-За тийм бол уучлаарай даргаа! Миний энэ ам ер нь нэг л өдөр намайг цааш нь харуулчих гээд байгаа юм гээд инээж байсан. Бараг тэрүүн шиг л юм болсоон.
	Шолоховын зохиолын тухай маргах үед Галмаа
	-Долоон нялхыгаа бодоод хоёр том хүүгээ алсан нь зөв гээд Сундуй болохоор
	-Нэг хэсгий нь алаад байхдаа яадаг юм бэ? Тэгээд очиж очиж төрсен үрээ шүү. Ямар ч үзэл суртал алга! гэж тас зөрөөд нөгөө маргаан маань бараг хэрүүл болох шахсан юм байхгүй юу. Гэтэл үүрийн дарга бидний саналыг дүгнэн, маргааныг таслан нэг тийш нь болгохын оронд
	-Сайн бодоцгоо нөхөд өө! Энә чинь Шолоховын зохиол шүү... гээд "Юу ярьдаг улс вэ?" гэсэн шиг хүлээгээд байхаар нь би босож
	-Зохиолд гарч байгаа эцэг бол социалист нийгмийн учир утга, хамт олон гэж юу болохыг ерөөсөө мэддэггүй хүн. Ойлгох ч болоогүй цаг байсан биз. Тэр чинь дөнгөж Зөвлөлт засгийн дараахан үе шүү дээ. Тэрнээс манай нийгэмд нэг айлын хүүхдүүдийн хувь заяа байтугай бие биенээ огт танихгүй хоёр өөр айлын хүүхдүүд ч нэг хувь заяатай байх ёстой юм. Та нар бод л доо! Би арван хүүхдийн эх байлаа гэж саная. Гэтэл миний харсаар байтал та бүхний хэн нэгний чинь хүүхэд гал руу орчихог л дээ. Галд орсон хүүхдийн амийг аврах гэж яваад би амиа алдчихвал миний арван хүүхдийг хэн тэжээх вэ гээд би тийшээ ойртохгүй байх хэрэг үү! Үгүй ээ, тийм биш! Тэр хүүхдийн амийг ямар ч байсан аврах ёстой! Хүн ерөесөө "би амьд байвал өчнөөн юм хийнэ, төчнөөн юм бүтээнэ" гэж бодохын сацуу өөр нэг хүн амьд байвал өөреөсөө ч дутуугүй юм бүтээнэ гэдгийг мартах ёсгүй юм. Өнөөгийн хүний чанар үүнд л оршино. Тэрнээс Микишара өвгөн шиг "долоон нялх амьтныг минь хэн тэжээх вэ" гээд хүний гар харахааргүй болсны нь цааш харуулж болохгүй. Тэр бол манай үеийн хүн биш. Ер нь хувьсгалын дараа өөрийнхөө нийгмийн, өөрөөр хэлбэл өнгөрсөн нийгмийн бодол үзлийг өвөрлөсөн  хичнээн хүн манай нийгмийн босгыг алхсан гэж бодно. Зарим нь одоо хүртэл байж л байгаа юм чинь... гээд өөр юу ч гэлээ баахан юм ярьчихлаа. Тэгсэн энд тэндээс намайг дэмжин, зарим нь улам лавшруулан ярьж, бөөн шуугиан боллоо.
	Уг нь Галмааг буруутгаад "Шал дэмий юм ярилаа" гээд байсан хүн байхгүй л дээ. Тийм байхад л өөрийнхөөрөө зүтгээд
	-Олон хүний төлөө зүтгэсэн хүн хэзээ ч буруутахгүй! гээд дахин дахин босож ирээд байсан.
	Тэгээд л тэр өдрөөс хойш надтай дуугарч цөхөөд л байдаг болчихсон юм.
Үдэшлэг дээр ирээд хувцсаа сольж байхдаа ч надтай үг солихгүй Должинд нэг юм шивнээд, хоёулаа хөхрөлдөөд л байсан. Юугаа ч ярьсан юм бэ, бүү мэд. Тэгснээ л хоёулаа надаас салахын түүс болох шиг болсон.
	Тэр хоёрт хаягдлаа гээд муу юм болсон юм юу байх вэ. Би бүжиглэдгээрээ бүжиглэж, хүн хар дуулж, авъяасаа үзүүлэхийг сонирхдогоороо л сонирхсон. Харин ч... Нуугаад байх юу байх вэ, тэр хоёроос ч их бүжиглэсэн байх. Тэр хоёрын хаана байгааг би харж л байсан. Голцуу гар гараасаа зууралдчихсан чих чихэндээ юм шивнээд инээж хөхрөлдөөд л зогсоод байсан. Тэр хоёрыг хүмүүс бүжигт нэг их уриагүй байх. Харин намайг бол зөндөө л олон хүн урьсан. Олон хүнд уригдсандаа ч үдэшлэгээс би гунигтай ирэх шиг болсон. Одоо хэр нь шархандаа эмзэглэн захиагаа бичиж чадахгүй суугаа юм.
	Анх намайг урьсан тэр залуу дэмий юмнаас болж зугтаагүйсэн бол би магад ч үгүй үдэшлэгээс жигтэйхэн баяр хөөртэй ирчихсэн, өдийд Баяраадаа аль хэдий нь хоёр гурван хуудас захиа биччихсэн суугаа ч юм бил үү.
	Үдэшлэг хөтөлж байсан хөгжилтэй бүдүүн ах өөрөө санаанаасаа зохиогоод байсан юм уу, үнэхээр ч тийм санал ирээд байсан юм уу "За одоо тэндхийн тийм хүнээр ийм нэг юм хийлгэх санал ирээд байна" гэж цаас харж чанга чанга хашгирсаар байгаад нөгөө залууг маань үргээчихсэн юм. Юун ч аймхай амьтан байсан юм бэ дээ. Бас минийхээ ижил үнэхээр авьяасгүй ч байсан юм бол уу? Тэгвэл харин ч аймааргүй юм. Юм чаддаг хүн, юу ч мэддэггүй хүн хоёр хоёулаа л аймхай байх юм.
	Бүжиглэж байсны нь бодоход тэр залуу уг нь их л авьяаслаг хүн шиг байсан. Их авьяастай учраас л тийм зүрх муутай байсан юм байлгүй дээ зайлуул. Хөтлөгч ахыг нэг цаас халааснаасаа гаргангуут л (одоо бодохноо тэр нь юу ч бичээгүй цагаан цаас байсан гээч)
	-За болохоо болилоо, миний авьяасыг үзэх болчихлоо шүү гээд л хүмүүсийн араар шургаад алга болчихсон. Тэгээд тэр чигтээ эргэж ирсэнгүй
	Би гэдэг хөөрхий минь хүн хүнтэй л бүжиглэж гарлаа. Зарим нь ч мэдэхгүй, хөтлөгч хоосон байтугай зарлиг бичсэн цаас гаргаж ирсэн ч хүзүүнээс зуураад байхаар "гажиг" амьтад байсан байхаа.
	Лав л нэг залуу надтай бүжиг хийхдээ нүд рүү гөлөрчихөөд, баахан худлаа инээмсэглэж байснаа
	-Та аль бакүлтээтийнх вэ? гэж асуулаа. Би толгой сэгсрэн
	-Би таны юу асууж байгааг ойлгохгүй байна гэсэн чинь
	-Бакультээтээ мэдэхгүйг бодоход оюутан биш байх нь ээ? гэж байна.
	Би дуугүй л байлаа. Анхны залуу бол надтай арваад удаа бүжиг хийхдээ ганц ч үг солиогүй, бүжиг дуусахад л хааяа "Баярлалаа" гэж аяархан хэлдэг байсан. Тэгээд ч би ерөөсөө бүжиг хийх зуур элдэв юм яриад инээж хөхрөөд байх дургүй. Тэгж явах нь надад сайхан санагддаггүй. Арван жилд байхад бид бүжиг хийхдээ юм ярьдаггүй л байсан. Уг нь ч өнөөдрийнх шиг ийм бие биенээ тэрвэн зууралдаж хийдэг бүжиг бараг хийдэггүй байсан байх аа даа. Нөгөөтэйгүүр сайн найзууд байсан болохоор ийм тийм юм ярилцаж байгаагаа ч анзаардаггүй байсан байж болох юм.
	Тэр залуу миний нэрийг асуулаа. Нэрээ хэллээ.
	-Одон бөмбөг тоглодог уу? гэж байна.
	-Үгүй л гэлээ.
Тэгснээ надтай ер нь аятайхан ярилцъя гэсэн шиг дуугаа овоо төв болгон
	-Өөрөө хаана ажилладаг вэ? гэж асуулаа. Би
	-Ресторанд зөөгч хийдэг гэж үнэнээ л хэллээ.
	Тэгсэн нөгөө залуу
	-Юу? гэж ирээд л огт үнэмшихгүй байгаа бололтой гайхан харснаа, -Нээт сэрьёзно скажий параавдуу? гээд бүр оросоор асуулаа шүү. Би дуугүй л байлаа.
	Тэгтэл ч бүжиг дууслаа. Суудал руу хүргэж явснаа гэнэт дургүй нь хүрчихэв бололтой
	-Бурхан таныг эндүүрээд хөөрхөн заяачихжээ... Уучлаарай! гэчихээд яваад өглөө.
	Тэр дахиад намайг урьсангүй. Би ч түүнд гомдсонгүй. Түүнд байтугай хэлсэн үгэнд нь ч гомдсонгүй. Зөөгч хүн хөөрхөн төрж болдоггүй гэж хэн хэлсэн юм бол. Инээдтэй юм. Тэгж яривал зөөгч нар харин ч хөөрхөн байдаг шүү! !...
	Намайг олон хүнд уриулахгүй гэсэн юм шиг ашгүй бүжиг нэлээн удаан завсарлаж, хөгжөөнт тоглоом явагдлаа.
	Манай рестораны нэг аяга угаагч эгч "Булган чиг нударгыгаа шалчийтал уйлав аа хө" гэж үнэн сэтгэлээсээ ёстой сайхан дууллаа. Гэм нь хөгжимгүй байсан. Тэгэхдээ ямар сайхан дуулсан гэж санана. Сонсоод зогсож байхад хаанаас ч юм бэ нэг бөөн юм ирээд хоолой дээр тээглэчих шиг болсон. Яагаад гэвэл би яг тэр үед Гамбаагийн тухай бодчихсон, "Хэрвээ Гамбаа энд байсан бол. За энд байхгүй нь ч яах вэ, бид хоёр хэвээрээ бол би ингээд л хүнд хөөрхөн, муухайгаа дуудуулаад зогсож байхгүй байсан даа" гэж бодоод зогсож байсан юм.
	Сайхан дуунд дургүй хүн гэж байх биш. Улсууд цөмөөрөө л их тааллаа. Алгаа чанга чанга ташицгааж байлаа. Тэгсэн юу болсон юм бэ дахиулсан ч үгүй
уларсаар суларсаар больчихлоо. Миний ойролцоо зогссон нэг хүн "Үгүй овоо шдээ. Цэвэрлэгч хүн гэхэд энэнээс илүү яах вэ" гэхийг сонсоод би дотроо ямар их уур хүрсэн гэж санана. Ядаж аяга угаагч хүнийг цэвэрлэгч гэхдээ ч яах вэ дээ. За тэр нь ч яах вэ. Доод ажлын хүмүүсийг хэн л зөв нэрлэж байлаа. Хамгийн гол нь хар ажлын хүн гээд хөнгөлөлттэй, хөөрхийлүүлж, өрөвдүүлж байхдаа яах вэ дээ. Авьяас байвал хэн ч "арын хаалгагүй" таашагдах л ёстой биз дээ. Ерөөсөө ч би "хөөрхий минь..." гэж өрөвдүүлэх дургүй. Юу юм бэ! Адилхан л хүн шүү дээ. Өөртөө тохирсон ажил албатай, түүнээ хэнээс ч дутуугүй хийдэг л байвал барж. Ямар ч байсан улсдаа хөдөлмөр хийж байгаа хүнийг хүн ойлгодог ч, хүндэлдэг ч байх ёстой. Тийм биз дээ?
	Хэдийгээр нэг дорынх ч дөнгөж л зүс мэдэх төдий тэр нэг авгайг "овоо шдээ зайлуул" гэж хөөрхийлсний төлөө миний бүр хамаг шар гозойгоод явчихлаа. Тохуурхаж ч байгаа юм шиг, басамжилж ч байгаа юм шиг сонин санагдсан шүү. Би яагаад ч юм бэ сүүлийн үед ийм юманд л маш их дургүй, жигтэйхэн их эмзэглэдэг болчихож.
	Тэгж зогсоод нэг хүн өмнө минь ирээд бүжигт урьж байгааг харалгүй өнгөрчих шахлаа. Дотроо нэг эргэлзэн "бүжиглэхгүй" гэх юм уу гэснээ дөнгөж сая өөрөө хүн хүндлэхгүй байх, басамжилж дээрэлхэхийг шүүмжлэн зогссон болоод ч тэр үү "босохгүй бол эвгүй" гэж бодогдоод явчихлаа. Тэр хүнд, бодвол, их л дурамжхан босох шиг санагдаа байлгүй.
	Тэгсэн, ээ бурхан минь! ... Ямар муухай хүнд гартай, эвгүй бүжиглэдэг хүн байсан гэж санана. Бас тэгээд элдэв юмны ул мухарт хүрэн, олон юм асуусны нь яана. Огт танихгүй мөртлөө ичиж зовох ч үгүй
	-Тараад таныг хүргэж өгч болохсон бол уу? гэж маяглаж байна. Яамай шдээ!
	Тэр бүхнээс болоод би үдэшлэгээс бүр сэтгэлээр уначихсан бодол сэтгэлд минь хоногшин, намайг зовоодог байсан хуучин гуниг харууслаа сэргээгээд авсан байх аа даа...
	Тэгээд Баяраад захиа бичвэл дотор овоо онгоймоор юм шиг болохоор нь эхэлсэн чинь ер нь бичиж чадахгүй, одоо ч бичиж эхлээгүй хэвээрээ л сууна.
	Цэцэгмаагийн захиа санаанд орлоо. Цэцэгмаа гэж бас, нэг л их эвлэгхэн юм шиг мөртлөө муу санасан хүнд бол дорд үзээд ч байх шиг сонин үгтэй золиг шүү. Бичсэн захиагий нь сонс л доо.
	... Миний муу бөндгөр охин сайн уу? Чамаас захиа хүлээж аваад ямар их баярласан гэж бодно. Чамайг зөөгч болж, ажилд орсонд чинь нэг бодлын баярласан боловч тийм ч охин бишсэн гэж бодохноо Гамбаад аягүй гомдлоо. Гамбаа, Энхриймаа хоёр өнөөдөр ичих ч үгүй хүзүү толгой хэрээстэй, янаг нь аргагүй амьтад явж л байна лээ.
	Найзаа, юм гэдэг нэг бодлын ямар муухай юм 6э? Энхриймаа чи бид гурав ямар сайхан найзууд байлаа. Гамбаа та хоёрын хуриман дээр яана гэж ярьдаг байлаа. Тэгсэн одоо Энхриймаа Гамбаагаас салахаа больчихсон, ямар байна даа? Ийм амьтдыг ер нь сурлага харалгүйгээр гадаадад сурах эрхийг нь хасвал таарна.
	Гамбаагаас л болоод чи сургуульд орж чадаагүй шүү дээ. Чиний оронд би байсан бол өдийд Гамбааг тасчаад л хаячихсан байгаа. Гэвч хол байгаа юм чинь одоо яая гэх вэ дээ. Зун хэрэв очвол л...
	Найз нь заримдаа чамайг өрөвдөөд уйлмаар болох юм. Гамбаа, Энхриймаа хоёр янаг нь дэндээд муу сураад сургуулиасаа хөөгдөөсэй билээ. Би дотроо дандаа л тэгж боддог. Гэтэл намайг давхар зовоох гэсэн юм шиг тэр хоёр хичээлдээ ямар сайн байгаа гэж бодно. Ханиндаа болохоор бүр ч сайн давтдаг. Би л харин ганцаардмал байна. Гэхдээ найз нь хорондоо тэр хоёрын дор орохгүй ээ! !
	Чи сайхан найзуудтай болсон гэж юу яриад байгаа юм бэ? "Ялангуяа нэг... за, за дараа больё"гэсний чинь би маш их гайхаж байна. Юу юм бэ? Дараагийнхаа захианд хурдхан, тодорхой бичээрэй за юу?
	Найз нь ч яах вэ ээ насандаа ханьгүй байна биз. Намайг хэн тоох вэ ? За олигтойхон сурчихвал тэр нөхөр мөхөр нь ч яамай! Захиа, захиа захиа! !!
	За баяртай. Нөгөө муу Цэцэгмаа чинь.
	Нэг бодлын жаахан гажиг, нөгөө бодлын ёстой догь захиа байгаа биз. Би Цэцэгмаагийн захиаг уншаад "Намайг зөөгч боллоо гэхэд Цэцэгмаа хүртэл ажлыг маань голж байна даа" гэж түүнд жаахан гомдсон. Гэхдээ Цэцэгмаа бол цагаахан охин шүү. Тэгээд ч намайг хар муу ажил хийлээ гэж дорд үзсэндээ биш, "Хүн хүнд чадуулаад явах юм бол ямар хэрэг байх вэ" гэж бодсон байлгүй. Уг нь би "хариулт өгөөгүй" гэж мэлзсээр байгаад давхар мөнгө авчихсан тэр нэг муухай амьтны тухай Цэцэгмаад бичдэггүй байж л дээ. Энә муу муухай амьтдаас болоод хүний ажил хүртэл өөдгүй харагдчих юм. За гайгүй ээ, Цэцэгмаа нэг өдөр миний ажлыг ойлгох л болно.
	Харин Ганбаатарын хувьд бол бүх юм тодорхой. Тэр бол сайхан охин болгонд хайртай хүн. Одоо Энхриймаатай сүйд болж байна, хэд хоноод л арай хөөрхөн юмны хойноос гүйгээд л эхэлнэ. Миний элсэлтийн шалгалтанд оноо алдсан явдал бол Ганбаагаас болсон юм биш. Надаас л болсон. Би өөдгүйдээ тэр. Тэрнээс тийм сайхан жаргалтай, тийм сайхан санаа сэтгэлтэй байсан үед муу авч байхдаа яах вэ дээ.
	Тэр үед Гамбаа бид хоёр ямар байлаа? Бодохоос толгой эргэм сайхан санагдаж байна. "Намайг зай завсаргүй үнэсэж, хоромхон зуур ч дэргэдээс холдохгүй, ядаж ганц хуудас толгой амар уншуулахгүй байсаар байгаад тийм боллоо" гэж би Гамбаад хэзээ ч гомдоогүй. "Гамбаа миний нөхөр, би эхнэр нь юм чинь бүх юм ийм байх ёстой. Бид хоёр бие биендээ л ухаангүй хайртай байвал бүх юм бүтнэ. Оноо алдах, муу авах зэрэг бол юу ч биш" гэж боддог байсансан.
	Гэтэл юу болов? Юуны чинь эхнэр, нөхөр билээ. Тэр үед аав бид хоёрын байдлыг гадарлачихсан бололтой
	-Миний охин сургуулиа л бод. Төгсөөд авбал бүх юм сайн сайхан болно. Хүнтэй үерхэж бололгүй яах вэ. Гагцхүү амьдралынхаа хэтийн замыг сайн бод! гэхэд нь би яаж уурлаж, яаж аашлаж загнаж байлаа.
	Бодох бүр дорхноо хоолой минь зангиран, өер юу ч хийж чадахгүй болчих юм.
	Тэнэг байж дээ би. Гамбааг дагаад эцэг эхдээ ч хэлэхгүй, айлын зусланд хэдэн хоногоор яаж байлаа? Хичээлээ ч давтсан юм хаа байх вэ.
	Тэгээд л нэг их мундаг амьтан шалгалтанд орж байсан. Давтаагүй хүн мэдээж ямар л олигтой дүн авах вэ дээ. Арван жилд гайгүй байсандаа л ганц удаа овоо оноо авсан байх. Тэрнээс цөмд нь л муу авах байсан.
	Намайг шалгалтын дараа хэд хоног сураг чимээгүй алга болчиход, ээж аав хоёр ямар их айсан гэж санана. Ээж бүр юу ч хэлж чадахгүй "Чи минь л амьд мэнд бол бусад нь яах вэ" гээд уйлаад байсан. Тэгэхэд би
	-Юуны чинь уйлах манатай. Та хоёр л өөдтэй байсан бол би өдийд гадаадад явах гээд байж байхгүй юу! гэж уцаарлалаа. Дотроо бол Тамбаа бид хоёр хэдхэн хоноод салах гэж байхад юу ч болсон бид хоөрыг уучлах ёстой. Хэрвээ муу юм болж байгаа бол бид хоөрыг хоёр өөр газар хуваарилснаас л болж байгаа нь тэр" гэж бодож суусансан. Би Гамбаад "За би ч яах вэ ээ эх орондоо байгаа хүн учир нь олдоно. Чи минь л хэцүү байна" гэдэг байлаа. Тэгсэн нөгөө эх орондоо үлдэх лут хүн нь сургууль соёл ч үгүй, гадаадад явсан хөөрхий амьтан нь хил даваагүй л хэлсэн үгээ залгичихсан байдаг байгаа даа. Зөвхөн тэр ч биш. Ер нь юу болсон гэж санана.
	Гамбаагявснаас хойш хоёр сарын дараа ээж надад нэг өдөр
	-Миний охин ер нь хөл хүндтэй болчихож дээ гэж байна. Би жигтэйхэн гайхаж
	-Юу? гэж асуулаа.
Ээж миний жирэмсэн болсныг надад ойлгуулах гэсэн бололтой ажигласнаа надад тайлбарлаж өглөө.
	Би ёстой ямар болсон гэж санана. Юуны өмнө өөрөө өөрөөсөө үхтлээ ичлээ. "Арай ч үгүй байлгүй, хэдийдээ хүүхэдтэй болчихдог юм бэ?" гэж бодлоо. Бодон бодсоор суутал айдас ч хүрэх шиг. Гамбаад захиа бичих гэсэн ер чадсангүй. Нэг бодлын баярласандаа ч гэх юм уу даа...
	Маргааш нь аав шөнө болсон хойно юм хийгээд л суугаад байв. Тэгээд дүү нарыгунтсан хойно надад
	-Миний охин аавдаа нэг өргөдөл хийгээд өгнө үү гэлээ.
Би үзэг цаас бэлдчихээд юун өргөдөл бичихийг хүлээж суулаа.
Аав  өргөдлөө  ч   бичүүлсэнгүй.   Харин  өөрийнхөө амьдралаас жаахан ярилаа.
	Нээрээ ч аав, ээж хоёр минь биднийгээ л өсгөж өндийлгөх гэж өдөр шөнөгүй зүтгэж яваа улс. Би ч түүний нь аль хэдийн ойлгодог л доо. Тийм ч учраас элдэв цамаан зан, илүү дутуу юманд би дургүй. Гамбаа бид хоёрын жаахан зөрдөг юм тэр л байсан. Гамбаа бол аягүй цамаан. Ээж, аав хоёр нь ямар ч цамаан зангий нь дэвэргэнэ. Би бол харин "элдэв хүмүүжилгүй байдал, хүний хөдөлмөрийг үнэлэхгүй, хөнгөн хийсвэр амьдралд дурлах нь тэр л цамаан зангаас гарч байна" гэж боддог. Түүнийгээ ч Гамбаад хэлдэг байсан. Гэтэл намайг хэлсэн үгээ зөвтгөх болгонд л бид хоёр улам их зөрж, заримдаа бүр хэрэлддэг байлаа.
	Миний нэг таньдаг айл ганц хүүтэй. Түүндээ юм л бол мөнгө төгрөг өгөх дуртай. Хүссэн болгоны нь л авахуулна. Хэзээ л мөнгө гэнэ ээж, аав нь сүйд болоод л дор нь гаргана. Эрх танхи дураараа гэж жигтэйхэн. Тэгсэн аав нь осолд орж, жил гаруй ажилгүй болчихлоо. Тэр хооронд нөгөө хүү нь аавыгаа асрах нь байтугай дээрэм хийгээд шоронд орчихсон.
	Би түүний тухай Гамбаад сануулахаар "Чи намайг тийм болно гээ юу" гээд гомддог байлаа. Эсвэл "Чи түүний амьдралыг яасан сайн мэддэг юм бэ!" гээд харддаг байлаа. Уг нь гомдох, хардахдаа биш, цаад утга агуулгыг нь л ойлгох хэрэгтэй байсан л даа...
	Аав
	-Энэ олон нялх нойтон дүү нарыг чинь өсгөх гэж аав, ээж хоёр чинь хэрдээ л их зүдэрч нойр хоолгүй зүтгэж явна. Миний охин одоо үүнийг харж ажиглах болсон... гэж ярьж сууснаа хэсэг чимээгүй болчихлоо. Тэгснээ над руу тогтуун ажиглан хараад
	-Тэгтэл одоо бас чинийх нэмэгдэх нь дээ... гэснээ бас л чимээгүй болов.
	Миний нүүр улайгаад явчихлаа. Хүүхэдтэй болсны минь аавыг мэдээгүй гэж бодож байсан юм. Тэгсэн аав миний байдлыг ер тоосон шинжгүй
	-Уг нь арай л эрт байна санж. Гэхдээ одоо яая гэх вэээохинминь, хүний үр хойно өсгөнө дөө... гэж тайвуухан хэлээд аяархан санаа алдлаа.
	Хамаг бие нэг л хачин эвгүй болоод явчихлаа. Аав руу нэг харсан нулимс унагаж сууна. Миний ч нулимс өөрийн эрхгүй гараад ирлээ.
	... Аав минь тэгэхэд  юу болоод нулимс унагасан юм
бол доо хөөрхий. Уг нь сүхээр цохисон ч нулимс унагамгүй хүнсэн.
	Зовлонт хүний нулимс ойрхон явдаг гэж ярилцдаг. Тэр ч юу л бол. Ухаантай, жаргалтай хүн ч заримдаа өр нимгэнтэй л байдаг юм билээ. Манай Шагжаа багш бол ёстой ухаантай хүн. Гэтэл бидэнд хаанахын ч билээ нэг зохиолчийн номноос ярьж өгөхдөө нүдэндээ нулимс мэлтэгнүүлчихсэн суусан юм даа. Тэр зохиолд бүр багадаа үерхэн, хайр сэтгэлтэй болсон хоёр хүн олон жилийн дараа тохиолдлоор нэгэн буудал дээр уулзаад бие биенээ танихгүй өнгөрч байгаа тухай гардаг юм.
	Багш зохиолын төгсгөлийг нэлээн тулгамдсан байдалтай ярьж байснаа
	-Тэр хоёрд илүү жаахан хугацаа байгаад ганц нэгхэн үг сольж амжсан бол бүх юм өөрөөр дуусах байсан юм гээд тэрхүү азгүй мөчийн тухай зохиолчийн өгүүлснииг шагшран ярьж байж билээ. Яг л тэр үед нүдэнд нь нулимс цийлэгнээд ирэх шиг болсон. Тэр зохиолыг багш яг л өөрийнхөө хувийн амьдрал мэт хүлээн авсан юм бол уу, эсвэл үнэхээр өөрт нь тийм явдал тохиолдсон юм бол уу. Хачин их сэтгэлтэй ярьж байж билээ. Бодвол зохиол нь чадалтай байсан болоод л тэр байх даа.
	Миний аав Шагжаа багш шиг тийм нэг их юм үзсэн эрдэм номтой ч хүн биш. Гэхдээ амьдрал хувь заяандаа гомдож явдаг ч хүн биш. "Амьдралд хамгийн эрхэм юм бол ноогдсон ажлаа л шагхийтэл хийх дээ, охин минь" гэж суудаг юм. Миний л мэдэхийн арван хэдэн жил уурын пийшинд галч хийхдээ ажлынхаа тухай ганц ч удаа муу хэлж байсны нь дуулаагүй. Тэр байтугай ээлжгүй өдрөө заавал нэг юм оролдон, хүнд тус болно. Манай сургуулийн барилга дээр хүртэл мужаан хийж өгдөг байсан.
	Манайх дэндүү олуулаан л даа. Ер нь аав, ээж хоёроос өөр ажил хийдэг хүнгүй. Хамгийн том нь би. Аав биднийг эрхлүүлэн "Миний муусайн хэнз хүүхдүүд" гэж ярьдаг юм. Хамгийн бага дүү минь дөрөвтэй Тэгэхэд аав одоо тавин хоёртой шүү дээ. Тийм болохоор биднийг хэнз гэдэг байх.
	Харин ээж бол ааваас олон дүү. Одоо дөчин хоёр настай. Манай ээж яриа их цөөтэй ээ. Гэхдээ нэг яривал ч урсгаж гарна даа.
	Би аавдаа илүү хайртай. Аав ч надад илүү хайртай байж магадгүй. Тэгээд л хөөрхий минь ганц хайртай охиноо эцэггүй хүүхэд гаргах нь гэхээс уйлмаар санагдсан юм байлгүй. Эсвэл өвөө болчихпоо гэж бодохоос уярсан юм болов уу?
	Түүнээс хойш би элдвийн юм боддог боллоо. Яагаад ч юм бэ анхандаа хүүхэдтэй болсондоо нэг л итгэдэггүй байв. Тэгсэн чинь өдөр хоног өнгөрөх тутам л үнэн нь гарцаагүй боллоо.
	Нэг үе "авахуулчихдаг" ч юм билүү гэж бодлоо. Ганбаагаас асууя гэтэл ичээд ч гэх юмуу захиандаа бичиж чаддаггүй. Тэгээд ч би л олон захиа бичдэг байсан болохоос Гамбаа бол харин "хэл мэдэхгүй болохоор хичээл хүнд, захиа ч бичих зав олдохгүй юм" гэсэн маягтай цөөхөн захиа бичдэг байлаа.
	Гэтэл өдөр хоног өнгөрөх бүр би өөрийгөө эх хүн гэж ойлгон, үр хүүхдийн тухай, ирээдүйнхээ амьдралын тухай бодон, бодох бүр дотроо баясдаг боллоо.Хүүхдийн тухай, Гамбаагийн тухай бодох бүрдээ би үнэхээр нэг сэтгэлийн жаргал эдэлдэгсэн. Түүнээс гадна "Анхны хүүхдээ авахуулчихвал хожим бүрмөсөн үр хүүхэдгүй болчихдог" тухай нэг найзаасаа дуулан "үр хөндөх" тухай бүр ч бодохоо больсон юм.
	Би хэвлийдээ байгаа амьтны тухай хэнтэй ч, юу ч ярьдаггүй, ярих ч зүрхгүй байсан боловч өөртөө хичнээн их юм бодож, хөөрч, баярлаж байсан гэж санана. Бодол бол жаргал гэдгийг би тэр үед л амссан юм. Бодол шиг үнэнч, бодол шиг сайхан хань үгүй мэт санагддаг байсан.Тийнхүү би Гамбаагаа гэв гэнэтхэн магнайг нь хагартал баярлуулахаар шийдлээ. Тэгээд жирэмсэн болсноо бичих нь байтугай түүнд дуулгачихаж магадгүй гэсэн хүн болгоноос нууж эхэллээ.
	Нууц юм бүхэн тайлагддаг гэдэг. Миний нууц яаж тайлагдсан гэж санана...
	Нэг өдөр Цэцэгмаагаас захиа авлаа. Эхлээд ямар юм хэлэх гэсэн нь мэдэгдсэн ч үгүй. Нөгөө л бөндгөр охин энэ тэр болоод явчихлаа. Тэгснээ биш ээ. Би нүдэндээ ч итгэсэнгүй. Үнэндээ ч яаж ч итгэх вэ дээ. Нүдэнд нулимс бүрхчихээд уншиж чадаагүй юм чинь. Би одоо ч тэр тухай бодохоос зүрхшээж байна...
	... Үзэн ядаад, бүр биеэ барьж чадахгүй болоод би чамд үүнийг бичиж байгаа юм шүү. Чи бодвол надад итгэхгүй л байх. Итгэнэ уу, байна уу өөрөө мэд. Би л лав чамд худлаа хэлэхгүй юм даг. Миний худлаа хэлж чаддаггүйг чи мэдэх л ёстой.
	Би ийм юм болно гэж ёстой зүүдлээ ч үгүй. Ёстой үхсэн хойноо! ! Тэр юутайдаа чамайг хаяж байгаа юм бэ? Тэрний өөдлөхийг нь харъя л даа...
	Найз нь одоо бодохноо юу болсныг чамд хэлж чадмааргүй байна. Юм гэдэг ийм л байдаг юм байх даа. Ёстой гомдмоор юм. Чи бодвол, одоо намайг юу ярих гээд байгааг ойлгоо биз. Ойлгоогүй бол дараа тодорхой бичье.
	За байз, чи минь яаж ч дараагийн захиа болтол хүлээх юм билээ.Дүүрсэн хэрэг хэлсэн нь дээр.
	ЦААД ГАМБАА ЧИНЬ ЭНХРИЙМААТАЙ ЯВДАГ БОЛСОН.
За, за би дараа тодорхой бичье. Баяртай.
	Ийм л захиа байсан юм. Би юу юуны туханд хүрэлгүй баахан уйлж уйлчихаад, тайтгарсан хойноо Цэцэгмаад ч бас эргэлзэх сэтгэл төрөв. Урьд өдөрхөн нь би Энхриймаагаас захиа авсан юм чинь. Түүнээ гаргаж уншлаа.
	... Тулаад ирэхээр амьдралд бүх юм өөр болдог юм байна. Та нар намайг орос хэлэнд сайн гэдэгсэн. Газар дээр нь үзвэл би хэдэн саланги уг мэддэг байжээ. Одоо хамгийн гол нь хичээл л байна.
	Чамайг ажилд ч ороогүй гэртээ байгаа гэж Гамбаагаас дуулсан (Чи надад бичээгүй юм чинь). Чамайг сургуульд орж чадаагүй гэхэд ёстой гайхмаар санагддаг юм. Чи бол миний дэргэд ёстой жинхэнэ сурлагатай хүүхэд байсан шүү дээ. Хамаг юм Гамбаагаас болж байгаа юм. Цаадах чинь гадаадад яөахаараа түрий барин, дахиад хэзээ ч уулзахгүй юм шиг хичээлийг чинь давтуулахгүй нялуураад байгаагүй юу. Тэрнээс болоод чи амжилтгүй дүн авсан! Гэвч яахав вэ хө энэ жил хуваариа алдсан ч хойтон нэг газраас (түр ажиллаж байгаад) хуваарь олоод авчихаж болох байлгүй.
	Би чиний Гамбаад аль болохоор хань болохыг бодно. Санаснаас хичээлдээ овоо байгаа. Бодвол чамд
захиандаа бичдэг биз дээ?
	Дараа дэлгэрэнгүй  захиа бичье.

	Энхриймаа чинь.

	Ийм захиа бичиж байгаа хүнийг би яаж "намайг хуураад явж байгаа" гэж бодох вэ дээ. Тэр ч байтугай би Энхриймааг Цэцэгмаагаас ч ултай хүүхэд гэж боддог. Заримдаа түүнийг Цэцэгмаагаас илүүд үзэн, надад хэзээ ч хань болох түшигтэй охин шүү гэж боддог байсан юм чинь. Тийм болохоор Гамбаа, Цэцэгмаа тэр гурвыг нэг сургуульд очсонд нь ямар их баяртай байсан гэж бодно. Нэг ангид олон жил сурсан нөхөд нэг дээд сургуульд орно гэдэг ёстой аз шүү. Тэгэх тусмаа гадаадад!
	Цэцэгмаагаас захиа авснаас хойш би яах учраа олохоо болилоо. Цэцэгмаад хариу ч бичсэнгүй. Гэтэл бас тэдний хэнээс нь ч надад захиа ирсэнгүй. Би гэдэг солиотой юм шиг болчихоод элгээ тэврэн, ном шагайгаад л хэвтэж байдаг боллоо. Ээж аав минь нөгөө л "хөл хүнд болоод ..." гэдгээ боддог байсан биз.
	Нэг өдөр бүр тэсгэл алдаад Гамбаад урт гэгчийн ууртаи захиа бичлээ. Тэгээд явуулах юм уу гэснээ гэнэт дургүй хүрээд ураад хаячихлаа.
Гэтэл миний сэтгэлийг амраая гэсэн юм шиг нэг өдөр Энхриймаагаас захиа ирлээ. Тоолж үзвэл Цэцэгмаагаас захиа авснаас хойш яг хорин долоо хоносон байв. Гар чичрээд, захиагаа задалж ч чадсангүй. Дээр нь наасан марк, шуудангийн тамга, тэмдгий нь үзэн нааш цааш эргүүлж тойруулж харсаар зөндөө л удаан суучих шиг боллоо. Өвөл цаг байсан болохоор гэр орон ч зэврүү даагаад өөдгүй л өдөр байсан санагдана.
	Тэгээд яах вэ, ямар задлахгүй байлтай нь биш. Дүүгээ дуудан
	-Миний дүү энэ захианы маркийг урж ав! гэлээ.
	-Дүү маань маркий нь авч байгаа нь гээд дугуйгий  нь сайхан ураад өглөө. Би уг нь "жаахан хүүхэд азтай" гэдэг юм захиагаа задлуулчихвал дотроос нь сайхан захиа гарах байх гэж бодсон юм л даа.
	Тэгсэн ... Мэдээж шүү дээ Цэцэгмаа юу гэж л бид хоёрын хооронд яс хаях вэ. Бүх юм үнэн байлаа. 
	"Найз минь чи намайг уучилна биз дээ. Амьдрал гэдэг чинь биднийг өөрийн гараар залж байдаг аугаа их хүчтэй юм байна. Би Гамбаад хайртай болчихлоо. Дөнгөж сая ч биш, бүр аль эртний хайртай байжээ. Ийм захиа бичих эрх надад хэзээ ч байгаагүй. Гэтэл юм үнэнээрээ дуусахаас яах вэ. Би чамайг болоод өөрийгөө эмэгтэй хүн гэдгийг мэдэж л байна. Түүнийг бодоогүй ч юм биш. Тэгэхдээ Гамбаа чамд хайргүй болохоор ийм нэгэн захиа бичээд буруугаа хүлээчих зориг гаргалаа. Буруугаа ч юу байх вэ, ер нь үнэнээ хэлэх нь дээр гэж бодлоо. Уучлаарай найз аа. Үүрд сайн явъя. 
Энхриймаа чинь " 
гэсэн зурвас байлаа.
	Нулимс минь өөрийн эрхгүй асгараад ирлээ. Эмэгтэй хүн гэдэг арчаагүй шүү. Өөр ч яах вэ дээ...
	Гэвч амьдрал гэдэг үнэхээр аугаа болохоор би хоёр хоногиин дараа хэдийгээр хэрийн юманд давхийх сэтгэлийн хөдөлгөөнгүй гөлийчихсөн амьтан болчихсон ч, биеэ барин өөрийн амьжиргаагаа бодож, хэдэн дүүдээ төмс ногоо, талх тариа цуглуулж дэлгүүр хоршоогоор явдаг боллоо. Тэгэхгүй гээд яах юм билээ. Хүн намайг хаячихсан ч би өөрөө өөрийгөө хаях учиргүй. Тэр бол ёстой дэмий хэрэг! Ядаж намайг өдий зэрэгтэй өсгөх гэж яс махаа тасчсан эцэг, эхдээ өчүүхэн ч гэсэн тус болдог байгаа даа... Би өөрийнхөө хувь заяанд гомдон, өгүүлшгүй их гутарсан л байх. Гэвч тэр цөхрөл гутралыг сөрөх өөр нэг зэрүүд бодол тэр өдрүүдэд надад төрсен юм.
	Юуны өмнө хүсэх юм Гамбаагийн хүүхдийг устгах явдал байлаа. Миний биед намайг өөд татан, сайн сайхныг бодуулдаг, бодох бүр баярлан тэнийдэг өчүүхэн зүйл байсан бол тэр өдрөөс хойш хамаг л сэтгэлийн дарамт, бөөн гай зэтгэр тэр мэт санагдах боллоо.
	Яах вэ? Би яавал үүнээс амархан салах вэ? Бодох л юм тэр боллоо. Хотод үлдсэн хоёр найзтайгаа уулзан, учир явдлаа яривал тэр талаар туслах нь байтугай тийм юм бодох эрхийг минь хүртэл хасаж, зөвхөн тийм юм бодож яваагийн чинь төлөө шүүхэд шилжүүлэхэд багадна гэж загнав. Тэр байтугай Гамбаа, Энхриймаа хоёрт захиа бичиж бүхнийг зохицуулна. Хэрвээ үгэнд орохгүй бол "Залуучуудын үнэн" сонинд бичиж бүхний шившиг болгоно гэж амлалаа. Тэгээд хөөрхийс минь үнэхээр захиа бичсэн л дээ. Гагцхүү тэр нь намайг бүх юмны цаана гарчихаад үхлүүт байхад Гамбаад хүрсэн нь "гоогоо" юм болсон.
	Намайг Гамбаагийн "гайгаас" салах гэж хичнээн зовсон гэж санана. ЁСТОЙ үхэх шахсан. Бодвол би үхлийн тухай өчүүхэн ч бодоогүй, цаг ямагт амьдрал, цоо шинэ, сайхан амьдралын тухай бодож явсан болохоор амьд үлдсэн байх.
	Эхлээд би бүр учраа олохоо болиод, Цэрэндулам багшид захиа бичлээ. Өөр надад туслах хүн нэг ч бодогдсонгүй. Аав, ээж хоёрын хувьд бол би тэр тухай ганцхан ч үг цухуйлгахгүй гэж шийдсэн юм. Багшид би
	"Багш минь та намайг уучлаарай! Би уг нь танд хичээл сургуулийнхаа талаар л бичиж суух ёстойсон. Гэвч өөрийн өөдгүйгээс шал өөр захиа бичиж сууна. Гэхдээ би таныг учир явдлыг ойлгон, намайг уучлах болов уу гэж найдаж байна.
	Би элсэлтийн уралдаант шалгалтанд олигтой оноо авч чадаагүйгээс (нэг шалгалтаа муу өгчихсөн) дээд сургуульд орж чадсангүй. Сургуульд орж чадаагүйдээ маш их харамсаж байна. Гэтэл үүнээс ч харамсалтай нэг юм боллоо. Шалгалтын үеэр би хүүхэдтэй болчихжээ. Үүнийгээ би танд дуулган, танаас нэг юм гуйх гэж л хориод удаа захиа эхэлсэн боловч эвлүүлж бичиж чадахгүй байсаар өнөөдрийг хүргэчихлээ. Би эцэггүй хүүхэдтэй болчихсон юм биш шүү! Таныг тийм юм бодчихвий гэхээс бүр айдас хүрээд явчихлаа. Тэр бол манай ангийн Ганбаатарын хүүхэд юм. Тэгэхдээ одоо надад түүний хүүхдийг гаргах ямар ч утга, учир алга. Тэр тухай би танд дэлгэрэнгүй бичиж чадахгүй байна. Таныг асуусан цагт л би учрыг хэлье. Энә захиаг би танд танаас тусламж гуйх гэж бичиж байгаа юм шүү. Гамбаагийн хүүхдийг гаргаагүй цагт би та нарынхаа ачийг хариулж чадна. Би ямар ч сургуулийн (за яах вэ сургууль гэхээ болъё гэхэд ямар ч ажлын) шалгалтыг өгч чадна. Та надад ёстой итгэж болно шүү! !
	Би ойрын үед тан дээр очиж, юу болсныг ярья. Танаас би тусламж авмаар байна. Би гуйя...
	Таныг хүндэтгэн ёсолсон Гэрэлмаа" гэсэн захиа бичлээ. Захиагаа дугтуйлчихаад шууданд хийх гээд явж байлаа. Гэтэл гэв гэнэтхэн нэг их ичгүүртэй санагдаад, ёстой будаа болтол нь ураад хогийн саванд хийчихлээ. Хэдхэн хоногийн өмнө л өөрийнхөө аз жаргал мэт бодож явсан тэр нэгэн эгэл эсийг өөрөөсөө холтгон хаях эцсийн найдвар минь ийнхүү тасарлаа.
	Нэг орой худгаас уе аваад явж байтал гудамжинд хэдэн хүүхэд тэвэг өшиглөж байв. Би тэднийг хараад "цас, мөсөн дээр тэвэг өшиглөж байж халтирч тархиа хагалах нь" гэж бодлоо. Тэгтэл ч тэд намайг хараад тал тал тийшээ бут үсрэн зугтлаа. Хүүхдүүд надаас айж эмээдэг болж, тэгэлгүй яах вэ дээ. Уг нь би хэдхэн сарын дараа л эх хүн болох байсан шүү дээ гэж бодлоо. Энә бодол надад нөгөө л гайт хүүхдийн тухай бодлыг авчрав. Тэгтэл санаанд нэг юм ороод явчихлаа. "Ерөөсөө тэвэг тоглоод үсрээд байвал нөгөөх маань гарчих юм биш биз дээ" гэж бодлоо. Гамбаа надаас хэдхэн сарын дотор хөндийрсөн шиг түүнээс үлдсэн бүхнээс би аль болох богино хугацаанд салж хагацахыг тэсгэлгүй хүсдэг байсан юм чинь.
	Надаас эмээн хашааны буланд бултганан зогсож байгаа нэг жаалыг дуудан
	-Миний дүү эгчийнхээ хувинтай усыг жаахан дөхүүлээд өгөхгүй юу? гэж гуйлаа.
	Тэр хүү намайг аашлахгүйг мэдчихээд дороо гүйж ирээд хувинтай усыг минь дөхүүлж өглөө. Амрахгүй хэчнээн хол явсан гэж санана. Би түүнд баярласнаа хэлээд, хамгийн гол, бодсон юмаа гуйлаа. Би уг нь усаа бариулах гэсэндээ ч биш тэвгий нь гуйх гэсэн юм л даа.
	Жаал хүү өөрт нь итгэн усаа бариулсанд ч юмуу тэвэг өшиглөлөө гэж загнаагүйд ч юмуу маш их баярласан царайтай байлаа. Тэр байтугай усаа бариулсан минь хамгийн том шагналаас л илүү байх шиг санагдсан. Тэр
	-Надад тэвэг байхгүй ш дээ гээд жаахан бодолхийлснээ би танд одоохон олоод ирье! гээд гүйгээд явчихлаа. Тэгснээ тэр дорхноо л хоёр найзтайгаа хүрээд ирлээ. Нэг нь сагсайсан үстэй тугалган тэвэг халааснаасаа гарган надад сарвайлаа. "Хүний ятгалгаар өгч байгаа юм шүү. Тэрнээс өгмөөргүй л байна" гэсэн шиг их л дурамжхан харагдана. Би түүнд
	- Эгч нь хэд хоногийн дараа эргүүлээд өгнөө. Тэр болтол та нар дахин тэвэг хийсний хэрэггүй шүү. Өвөл тэвэг тоглох аюултай. Өшиглөж байгаад халтирч унавал яана. Толгой тархиа хагална. Гар хөлөө хугална. Тэгээд ч тэвэг их тогловол бөөрөнд муу шүү! гэлээ. Гурван хүү гэмшингүй зогсож байснаа нэг нь
	-Та өөрөө тэвгээр яах гэж байгаа юм бэ эгч ээ? гэж асуулаа. Би хэсэг зуур тулгамдан зогссоноо
	-Эгч нь тэвэг яагаад ганцхан талаараа унадаг болохыг судлах гэсэн юм. Хүн ч гэсэн тийм болбол гоё биз дээ. Хэн хаанаас ч хаясан хәл дээрээ л буух ёстой. Тийм биз дээ? гэлээ.
	Миний үг тэдэнд маш их таалагдав. Би огт санаандгүй юм ярьж байгаад урьд нь бодоогүй сайхан үг олоод хэлчихжээ. Нээрээ л би Гамбаад хаягдсан ч хәл дээрээ зогсох болно доо...
	Гэвч яаж зогсох билээ? Тэвэг заримдаа хамаагүй дээр хөөрөн, хашаа даваад юмуу хаа хамаагүй уначихаад олдохгүй болчихдог шүү дээ. Тийм юм болчихвол яана? Бодох л хэрэгтэй! Ер нь тэвэг өөрөө тэнээд явчихдаггүй, түүнийг хүн л өшиглөдөг шүү дээ. Тэр нь ч тиймээ. Гэхдээ юунд тийм чанга өшиглөдөг юм бол? Мэдсээр байж уу? За яах вэ тийм байж. Тэгвэл би өөрөө өөрийгөө тийм чанга өшиглөх хэрэг байна уу? Хэрэг ... хэрэг! ... Яадаг юм бэ, өшиглөх л хэрэгтэй. Юм мэддэггүй, цаадах наадахыг боддоггүй, хэдэн өдрийн хойтохыг харж чаддаггүй балчир насаа өвдтөл нь өшиглөн хашраах ёстой. Тэгж л байж хүн болно! Тийм ээ, тэгж л байж хүн болно...
	Яаж байгаа юм бэ? Чи өөртөө өчүүхэн ч хайргуй юм гэж үү? Чиний нөгөө өрөвч нигүүлсэнгүй сэтгэл чинь хаачсан бэ?
	Үгүй ээ! Ямар ч байсан би өөрөө өөрийгөө шийтгэнэ. Гамбаад гомдсон сэтгэлийнхээ өшийг өөрөөсөө л авна "Өөрийгөө ялсан цапгтэмцэлд ялна" гэсэн үг миний тэмдэглэлийн дэвтэрт бий. Тэр үгийг би хаанаас хуулж авснаа ч одоо санахгүй байна. Гэхдээ "амьдрал бол тэмцэл" гэж Марксын хэлснийг би тэр үгтэй холбон ойлгож, тэмцэлд ялах юм бол амьдралд ялна, амьдралд ялна гэдэг чинь сайхан амьдрана гэсэн үг гэж боддог болсон юм.
	Уг нь Шагжаа багш "амьдрал бол тэмцэл" гэсэн үгийн тэр "тэмцэл" гэдгийг маш зөв ойлгох хэрэгтэй гэж ярьж байсныг би санаж байна.
	Тийм ээ, өнөөдөр бид ямар үед амьдарч байна, бидний тэмцэл бол юу байх вэ гэдгийг ойлгох л хэрэгтэй. Хүн бүр зөв бодолтой, хүн бүр өөрийгөө зөв хүмүүжүүлэх ёстой. Өөрийгөө хүмүүжүүлнэ гэхээр зарим хүний инээд хүрдэг байх. Гэвч амьдрал гэдэг нарийндаа хүмүүжил биш үү? Миний бодлоор амьдрал нь зах хязгаар үгүй аугаа их зүйл бөгөөд өөрийгөө хүмүүжүүлнэ гэдэг нь төгсгөлгүй мэт санагддаг. Яах вэ ээ, намайг доогловол дооглог! Төгсгөлгүй гэдэг маань хүнийг хэзээ ч засаршгүй амьтан гэж байгаа ч юм биш. Хүн ер нь ямар нэг болж бүтэхгүй юм хийчихэж болзошгүй гэж үзвэл түүнээ засах, дахин давтахгүй байх бүрэн боломжтой л гэж бодсоных юм. Тэр чинь тэгээд хүмүүжил биш гэж үү? Тэгвэл би өөрийгөө дахиад мартахгүй болтлоо хүмүүжүүлэх гэсэн юм. Түүний тулд л чанга өшиглөх ёстой байлаа. Өөрийгөө хорлож байгаа юм биш шүү. Гомдох үед чихэр хүлхсэнээс давс амссан нь дээр. Намайг манай ангийнхан "онолч" гэдэг байсан. Гэтэл би өөрөө хэзээ онолч болсноо мэддэггүй юм. Хэрвээ үнэхээр онолч юм бол номноос л тийм болсон байх. "Нацагдорж" тэмдгийн болзлыг би хоёр ч удаа хангасан. Тийм хүн манай ангид ганцхан би байсан байх. Онгирч байгаа ч юм биш. Тэр чинь тусгай болзолтой, ном уншсан хүнд өгдөг тэмдэг юм чинь ямар ч л байсан хэдэн ном уншаа вэ гэдгийн гэрч болно шүү дээ. Баяраа их ухаантай залуу мөртлөө өөрөө бага уншдаг юмуу "нэг болзлыг тэгтлээ олон дахин хангаж, нэг тэмдгээр энгэрээ дүүргэнэ гэдэг ч..." гээд инээгээд байсан. Намайг аягүй бол жаахан гажиг юм хөөцөлддөг юм байна гэж бодсон байхаа. Эсвэл өөрөө дандаа цааш тэмүүлж шинэ шинэ юманд хүрэх гэж боддог ч байж магадгүй. Ер нь ч тийм тал бий шүү. Гэвч Баяраагийн тухай дараа болъё.
	... Тэвгээ би дүү нараасаа сайн гэгч нь нууж байгаад, шөнө болсон хойно өвөртлөн гудамжинд гарлаа. Миний хийх гэж байгаа зүйл, бодсон бодол минь, болох бүх үйл явдал цөм бүтэлгүй, өөдгүй юм байсан болохоор гудамжны гэрэл хүртэл намайг айлгаад байлаа.
	Нэгэн харанхуй мухар гудамжинд очоод тэвгээ өшиглөж гарлаа. Өшиглөмөөр болонгуут л алдчих юм. Нэг бол тэвэг маань хамаагүй газар руу явчихаад бүр олдохоо ч больчих дөхнө. Цаг шахам бодоход ганцхан удаа даруйгаар хоёр өшиглөлөө. Өөрөө өөрийгөө байтугай тэвэг өшиглөх ч хэцүү юм байна лээ дээ...
	Хамаг биений хөлс асгаран, ядарч жаахан суулаа. "За одоо юу болдог бол? Лав л өөрчлөлт орсон. Доргиход л өөр болдог юм бол доргихоороо л нэг боллоо" гэж бодож суулаа. "Хэрвээ багадсан бол маргааш дахиад л өшиглөнө. Бүр сайн доргионо..."
	Доргионо гэдэг бодлоосоо болоод би өөр нэгэн зүйл саналаа... Дээс... Дээс тоглох хэрэгтэй байна шүү дээ. Чадахгүй юмаар ингэж цаг барж байхаар чаддаг юмаараа өөрийгөө дөнгөх хэрэгтэй шүү дээ. Хэчнээн үсэрсэн ч болно. ЁСТОЙ өөрийгөө үгүй болтол үсэрсэн ч болно. Гэвч өглөө болтол нэг юм болох байгаа...
	Өглөө босвол юм болох байтугай харин ч бие хөнгөрчихсөн юм шиг байв. Нухлах тусам, өөрийгөө залхаан цээрлэх тусам ингээд л улам сэргээд байдаг юм гэж үү? Гайгүй би үзнэ! Дийлэх, дийлдэх үе гэж бий.
	Шөнө, дүү нараа унтсан хойно би дахиад л гудамжинд гарлаа. Дүү нар сэрүүн байвал дагана. Зарим нь намайг юу хийж байгааг харчихаад аав, ээжид ч хэлчихэж мэднэ. Ээж намайг "Шөнө болсон хойно хааччихдаг юм бэ?" гээд байсан. "Эгч нь хаана байна, дууд" гээд нэгий нь явуулчихаж ч мэднэ. Тэгээд ч миний бүтэлгүй бодолд шөнийн харанхуйгаас өөр юу ч хань болох ёсгүй.
	Явсаар нөгөө мухар гудамжиндаа ирлээ. Мухар гудамж гэдэг сонин газар. Тэнд надад саад болох юм өчүүхэн ч үгүй байлаа. Хэчнээн сайхан байсан гэж санана. Хүн, газар хоёр! Мухар гудамж бид хоёр! Олсондоо ороод үсэрч гарлаа.
	Нэг, хоёр, гурав... Тоолоод л зуу хүртэл үсэрнэ хэмээн хязгаар тогтоочихсон үсрээд л байлаа. Дунд хэрд нь амьсгаа давхцаж байснаа сүүлдээ овоо онгойлоо. Давхацсан үе нь Гамбаад гомдсон сэтгэл шиг, онгойсон үе нь миний хойшдын амьдрал шиг л санагдана.
	Ная... наян нэг... Цааш нь би тоолж чадахаа болилоо. Хөлс асгарна. Хәл ч газар олохоо бол их шиг боллоо. Хохино ээ! Хохино! Чи ингээд энэ уужим дэлхийд гишгэхгүй газраа гишгэ! Хохино хохино! Би ийн өөрийгөө зүхэн, үсэрсээр л байлаа. "Болиоч дээ, болиоч дээ чи минь!" гэх шиг хоолой зангирч, нулимс асгарч эхлэв.
	"Хохино ээ, хохино!" гэж би бараг дуулдахаар шахам чанга хэлэн, үсэрсээр л байлаа. Тоо хэд хүрснийг бүү мэд. Олсоо эргүүлэн, үсэрч дэвхэцсээр л байлаа. Намайг тойрон эргэж буй цагаан цагирагыг хэн ч олж харамгүй болов. Би ч түүнийг харахаа болив...
	Хэн намайг олж эмнэлэгт хүргэсэн, хэзээ ухаан орсныг бүү мэд. Түүнийг би хэзээ ч асуухгүй. Хамгийн гол нь Гамбаатай холбоотой бүхнээ үүрд хаясан гэдгийг л би сайн мэдэж байна. Би одоо Ганбаатар гэдэг хүнийг таних ч үгүй. Миний тэр үеийн амьдрал аль хэдийн газар дор орчихсон юм чинь...
	Бодоход сайхан л юм. Гэвч амьдрал гэдэг даанч өөр юм даа. Яг үнэнээ хәл бэл би Гамбаагийн тухай бодлоос хэзээ салахаа мэдэхгүй байна. Энә бол надтай л хамт ертөнцөд шингэх зүйл байх. Яагаад гэвэл хүний бодол, амьдрал хоёр салшгүй, өнөө маргааш, өчигдөр гурав салшгүй юм.
	Эмнэлгээс гарснаас хойш би шал өөр хүн боллоо. Биеийн байдал ч, санаа сэтгэл ч бүр тэс өөр. Надаас хүн болгон айж, надтай хүн болгөн зөөлөн дуугардаг боллоо. Өөрийгөө дийлсэн хүн тийм хүндтэй байдаг юмуу эсвэл намайг хүмүүс өөрийгөө үгүй хийж чадах зоригтой болохоор, зоригтой ч юу байх вэ тэнэг болохоор айж эмээсэн юм бол уу. Үгүй ээ. Би тэнэгтээ ч тэгж загнасан юм биш шүү. Үхэл тийм ойрхон байгааг би бас балчирдаад л тооцож чадаагүй юм. Би өөртөө байгаа илүү бүхнээс салъя гэж бодсоноос амь насаа хөнөөе чинээн бодоогүй шүү дээ. Хэзээ ч бодохгүй харин ч би өөрийгөө хүмүүжүүлэх, сайн сайхан амьдрах тухай цаг ямагт боддог. Даанч хүнд сургамж болохоор баялаг сайхан амьдрал туулаагүй болохоор хүн миний үгийг үнэмшихгүй байх. Өөрийн бодлоо би хүнд дуулдахаар чанга хэлж чаддаггүй. Хэлээд ч яах вэ, амьдрал минь л харуулаг.
	... Нэг орой манайд ээжийн талын хамаатан болох нэг ах ирлээ. Түүний хаана ажилладаг, хэн болох нь их чухал биш биз. Юу гэвэл: тэр ах тийм ч нэг их хүний хайр татах хүн биш. Миний буруу ч байж магадгүй. Гэхдээ би одоохондоо тэр дүгнэлтээсээ няцахгүй юм даг.
	Аав түүнд миний тухай ярьж эхэллээ. Би юм хийж байсан болохоор гараад явчихаж ч болохгүй, ёстой яс хавтайх шиг боллоо. Аавын яриаг цагдаж үзээгүй болохоор юу гэхийг нь л тэсэн байж сонсохоос өөр үггүй болов. Тэгтэл ашгүй элсэлтиин шалгалтанд цөөхөн оноо авч их сургуульд орж чадаагүйг минь хэлээд зогслоо.
	Тэр ах миний оноо дутсанд баахан худлаа харамссан дүр үзүүлж
	-Дээд сургуульд уралдаант шалгалтаар элсүүлж байгаа чинь одоо маш зөв байгаа юм. Одоо цагийн арван жилийн дүн гэдэг дүн байхаа ер больсон. Цөм арын хаалга!  Онц сураад гадаадад явж байгаа хүүхдүүд ч цөм худал. Үхтэл нь шалгаад өгөх хэрэгтэй байгаа юм. Гэрэл маань сайн, онц л гээд байсан, харахгүй юу одоо. Үнэн хэрэгтээ худлаа л байсан байна.
	Элсэлтиин шалгалт дээр унана гэсэн чинь юу гэсэн үг бэ! Даанч хариуцлагагүй юм! гээд над руу муухай харлаа шүү.
	Миний гомдсон гэж юу гэх вэ. Хариуцлагагүй нь ч яах вэ, би үнэхээр хариуцлагагүй л байгаа биз. Гэтэл манай арван жилийн багш нар цөм "арын хаалга дан" хуурамч дүн тавьж байсан юм гэж үү? ЁСТОЙ ямар муухай тэнэг, хүний үнэргүй гүжирддэг амьтан бэ! Миний багш нарын дотроос тэгж долигонодог хүн нэг ч байхгүй. Худал гэхнээ манай ангид бараг бүх хичээлдээ онц мөртлөө нэг юмуу хоёр хичээлд дунд хүүхэд хүртэл бий. Тэр хичээлдээ үнэхээр дунд юм чинь одоо яая гэх вэ. Хүн, нэгнийхээ ажлыг мэдэхгүй байж юунд ингэж худлаа ярьж чаддаг юм бэ?
	Цэцэгмаа энэ ахын үгийг сонссон болоосой. Тэгвэл
	-ЁСТОЙ "Үнэн" сонинд тавьж, түмний шившиг болговол таарна гээд байж ядан дэвхцэж байгаа даа.
	Тэр ах ээжийн авчирсан (ёстой үнэнээ хэлбэл таньдаг худалдагчаасаа "арын хаалгаар" авсан) тарган махнаас том том огтлон үмхэж, шилтэй архинаас өөрөө аягалан ууж сууна. Аав уудаггүй юм чинь яах вэ дээ хараад л сууж байна. Аав өөрөө уудаггүй мөртлөө тэр ахыг ирэхээр сүйд майд болон заавал архи авчирч өгнө, ээж заавал сайн хоол хийж дайлна. Тэр ах жигтэйхэн баярласан байдал үзүүлэн, аав, ээж хоөр хәл алдсан хэвээрээ л байдаг юм.
	Энэ удаа ч гэсэн ялгаагүй
	-За яах вэ ээ. Би Гэрэлмааг хойтон жил нэг
сургуулийн бараа харуулаад хаячихна. Эзэн хичээвэл заяа хичээнэ гэж үг бий. Сурна уу, байна уу өөрөө л мэдэг! хэмээн бардам нь аргагүй амлаж байна. Аав түүнд нь итгэж байгаа бололтой
	-Ээ тэгвэл ч болоод явчихлаа. Уг нь Гэрэл маа минь хичээл номондоо үнэхээр овоо юм шүү гэж сууна.
	Тэр ах
	-Та нараас би юу гэх вэ. Гэхдээ одоо чинь "арын хаалгагүйгээр" юм бүтэхгүй болжээ гээд нэг их учир мэддэг хүний царай гарган, архинаасаа дахиад л аягалж харагдана. Харахаас дургүй хүрэв.
	"Иймэрхүү амьтдад л ёстой өөрөө өөрийгөө олж харахгүй болтол нь архи өгвөл таарна. Даанч хүмүүс муу хүндээ биш хамгийн сайн, ойр гэсэндээ архи өгөх юм даа" гэж бодож суув.
	Би тэр ахад үнэн голоосоо дургүйцэн ямар ч байсан түүний тусламжгүй "амиа борлуулах юм шүү" гэж шийдлээ. Заавал сургууль гэхгүй ажилд орсон ч яадаг юм бэ? Манайхан цөм л юм л бол хүүхдээ арван жил төгсгөнө. Дараа нь их сургуульд оруулна гэж ярих юм. Аав ч бас тэгж боддог байсан. Тэгээд намайг дээд сургуульд орж чадаагүй болохоор бүр байж цөхөн, энэ ахыг хүртэл урьж ирүүлж байгаа юм.
	Тийм биш ээ! Би ажилд орно. Ажилд орвол яваандаа сургуульд орчихож чадна. Өөрөө заяагүйдээ алдсан сайхан хуваариа өөрийнхөө хүчээр олж авна даа. Хүний царай ч харахгүй, "арын хаалга" ч гуйхгүй. Энә ах яах вэ худлаа ярьдгаараа яриад аав, ээж хоёр сандран, дайлдгаараа дайлаад л байж байг. Би нэг л өдөр өөрөө сургуульд орчихсон байна даа. Эсвэл яадаг юм бэ, орохгүй тэр чигтээ ажилчин ч болсон яадаг юм бэ. Хэзээ бид чинь ажилчин болно гэж бүр хар багаасаа мөрөөддөг, тэр нь биелбэл магнай хагартлаа баярладаг болох юм бэ? Хүн бүр л сургууль, сургууль гэх юм. Бүр заншчихаж. Гэтэл заншил бол чөдөр биш шүү дээ. Арван жил төгссөн хүүхдээ болбол л дээд сургуульд оруулна гэдэг, тэгвэл л сая санаа амардаг, тэгээд түүнийхээ хойноос үхэн хатан хөөцөлддөг хоцрогдсон заншил тогтчихсон юм биш үү! Тэгвэл бид хэчнээн сайхан юм ярьдаг гэж санана. Манай ангийн арван хүүхэд хөдөө явсан. Гурван хүүхэд үйлдвэрт орсон.
Ерөөсөө үр хүүхдээ "ийм тийм ажилтай хүн болгоно" гээд эртнээс нэг тийш нь чиглүүлнэ гэдэг сайхан шүү дээ. Тэгэхэд аав намайг заавал дээд сургуульд оруулна гэдэг байсан. Би ч гэсэн орно гэдэг байснаас одоо болтол мэргэжлээ яв цав сонгочихсон юм байхгүй шүү дээ. Бүгд хүний ам.Тийм мэргэжилтэй бол гэвэл "тэгье", ийм хүн бол гэвэл "тэгье" гээд л гүйгээд байх жишээтэй.
	Хоцрогдсон зуршлаас зууралдаад байхаар шинэ заншил руу тэмүүлэх ёстой л доо. Нийгэмд хэрэгтэй л бол юу ч хийхэд бэлэн байх ёстой.
	"Социализмын үеийн хүн бол амьдралыг өөрийнхөө талаас ч хүний талаас ч харж чаддаг байх ёстой. Тэгээд гагцхүү өөрөө өөрийнхөө эзэн биш, улс нийгмийнхээ эзэн гэдгээ мэддэг байх ёстой" гэж би хаанаас ч билээ бичээд авчихсан байсан.
	Энхриймаа нэг удаа надад ёстой ухаантай юм ярьж билээ.
	"Би нэг зохиол уншлаа. Хөгшин эх нь хүүгээсээ "Өөр амар ажилд ор!" гэж гуйж байна. Тэгсэн хүү нь "Энэ хэцүү ажлыг чинь тэгээд хэн нэг хүний үр хүүхэд хийх болно шүү дээ ээж минь" гэж байх юм. Эх нь ч бас зөвшөөрч байна. ЁСТОЙ догь, тиймээ хө? Ийм ухаантай баатарт би дуртай" гэж ирээд л ярьж байсансан.Тэгээд одоо өөрийнх нь ухаан дэндээ "хэн нэгэн хүн үүнтэй чинь суух л юм чинь би сууя, би сайхан амьдаръя" гэж бодсон юм байх даа. За тэр ч яах вэ. Би Энхриймаа, Гамбаа хоёрын тухай одоо дахиад хэзээ ч бодохгүй.
	Надад бодох юм ажил л байна. Сургууль бол мэдээгүйгээ мэднэ, эрдэмтэн болно гэсэн үг. Ажил ч бас ялгаагүй. Сурна гэдэг чинь амьдрахын тулд л байгаа шүү дээ. Тэгвэл ажил бол амьдрахын тулд сурч байгаа эрдэм төдийгүй, амьдралыг өөрийг нь бүтээж туурвиж байгаа үйл явц юм.Бодоод байхад тийм л санагдах юм. Яагаад гэвэл ажиллаж байж л бид өрөө өөрийгөө, өрөөл нөхдөө илүү сайн мэддэг ойр дотно таньдаг болно. Тэгж л таарна шүү дээ. Яагаад гэвэл ажил хэцүү ч бахтай. Би ямар ч л байсан ажиллана.
	Би тэр ахыг яван явтал иймэрхүү юм бодож суулаа.
	Ажилд ороод анхныхаа цалингаа аваад харьж явахдаа би ямар их баяртай явсан гэж санана. Аавыг ч бас жигтэйхэн их баярлах байх даа гэж бодож байлаа. Тэгсэн аав минь санасанчлан огт баярласангүй.
	"Миний охин овоо, овоо. Одоо улам хичээ. Юу бүтээгээд энэ хэдэн төгрөгийг авав гэдгээ бод. Цаана нь бас хүмүүс чиний ажлыг юу гэж байна. Чиний ажил тэдэнд ямар ач тустай байна гэдгийг бод. Улам хичээ" гэж хэлэв.
	Үнэхээр ч аавын энэ цөөхөн үгний цаана хамаг учир байлаа.Би хурдан шуурхай үйлчлэх гэж тэнхээгээрээ гүйсэн боловч барагхүн болгонд зэмлүүлж, хоолыг нь овоо түргэн аваад ирвэл, талхыг нь авчирч өгөхөө мартчихаад, талхаа мартдаг гээд яагаа ч үгүй аваад ирвэл сэрээ халбагаа өгөхгүй хүлээлгэчихээд юм юманд л самгардсаар байтал нэг сар шурдхийгээд өнгөрчихсөн байв.
	Тэгээд л нэг их лут амьтан цалин аваад зогсож байсан юм даа. Гэхдээ дараа дараачийн сард нь би юу хийгээд цалин авч байгаагаа мэддэг ч, хийсэн юмтай ч болсон л доо.
	Хөлийн ул бадайран ядарчихсан ирдэг ч удаа байсан, хүний талархалд сэтгэлд сэргэчихсэн далавчтай юм тэгээд гарт орчихпоо гэж бодож болдоггүй юм билээ. Тэр байтугай огт цалин аваагүй сар ч тохиолдож л байсан. Цалин аваагүй дээ ч биш төлбөрт өгчихгүй юу. Их сонион. Аав миний цалин аваагүйг ээжээс ч дуулчихсан юм уу "Ажлын амтыг ч хүн уг нь авсан цалингаараа биш, төлсөн өрөөрөө л мэддэг юм даа" гээд инээж байсан. Би уг нь аавыг мэдчихвэл загнах байх гээд үхтлээ нууж байсан юм байхгүй юу. Тэгсэн олон ч юм ярьсангүй, тийм нэг хорлонтой үг хэлээд өнгөрсөн.
	... Би ингэж төлбөрт оров оо. Нэг өдөр олон хүнтэйг ч хэлэх үү. Ер борви бохисхийж чадсангүй өнжлөө. Ядарсан ч гэж жигтэйсэн. Ээлж буух дөхчихсөн барагс үүлчийн хэдэн хүнд үйлчилж байлаа.
	Тавиур дээрээ баахан цай хоол өрчихөөд яарч явсан урдаас нэг "солиотой юм" гэнэт ухасхийж босоод зайлахын завдгүй шөл цал гиулаад нэг хүний хувцсан дээр асгуулчихлаа. Залуу ч хүн байсан. Уурласан гэж ёстой дэлбэрэх шахлаа. Хувцсаа төлүүлнэ гээд салдаггүй ээ. Танхимын зохион байгуулагч тэр хүний гомдлыг сонсоод
	-Одоо яах вэ төл төл! Болгоомжтой ажиллахгүй яасан юм бэ? Тэр тавиур шүргэчихсэн хүн чинь хаана байна? гэлээ.
	Тэр хүн аль хэдийн явчихсан байсан юм чинь. Нөгөө залуу зохион байгуулагчийн "төл, төл" гэхийг сонсчихоод улам ч гаарч өглөө. Хажууд нь намайг харааж загнаж доромжилсон ч гэж юү гэх вэ пиджакаа тайлж сандал дээр хаячихаад, цамцтайгаа баахан даналзлаа.
	Өөрийнхөө саланд ч юм уу, тэр хүнд гомдсондоо ч тэр үү аяндаа нулимс асгараад, би уйлчихлаа. Нөгөө хүн намайг хоргоогоод загнаад л байдаг. Би уйлаад л байдаг. Тэгсэн манайхан ч "Юу болов, юу болов" гэлцсээр цуглачихлаа.Зарим нь надаас
	-Чамд мөнгө бий юу? Одоо яана л гэж байна. Нэг маань тэр хүнээс
	-Таны костюм ямар үнэтэй юм бэ? гэж асуулаа. Тэр залуу
	-Хоёр зуун наян таваар авсан юм. Цоо шинэ костюм. Би дөнгөж өнөө өглөө өмссөн. Худлаа гэвэл өөрсдөө харцгаа гээд пиджакаа дэлгэн дотор энгэрийнх нь шошго мошгыг харуулж л байна.
	Тэр хооронд манай зөөгч охидууд хэнд хэдэн төгрөг байгаагаа цуглуулан, дорхноо л 285 төгрөг буй болгочихлоо. Гэтэл манай нэг зөөгч эгч
	-Өө өгч болохгүй. Яаж мэдэх юм бэ? Хоёр зуун наян тавынх ч юм уу, үгүй ч юм уу, хэн батлах юм бэ? Шинэ хуучны нь ч бүү мэд гэчихлээ шүү.
	Нөгөө залуу маань дахиад л энгэрээ дэлгэн үзүүлж байна. Өөрийнхөө үгийг батлахын тулд бүхий л чадлаараа оролдлоо.
	Маргалдсаар танхимын зохион байгуулагч дээр орцгоох юм боллоо.
Зохион байгуулагч пиджакы  нь эргүүлж, тойруулж баахан үзсэнээ инээмсэглэн
	-Шинэ нь ч хөөрхий, яахын аргагүй шинэ юмаа. Харин 285 төгрөгийн үнэтэй гэдгий нь яаж батлах билээ? гэж асуулаа. Тэр залуу
	-Тэгж яривал 310-ын костюм байгаа юм. Би авсан үнээ л хэлж байна. Илүү юм надад хэрэггүй гэхэд нэг нь тэндээс
	-Та яагаад хямд авсан юм бэ? Бодвол нэг учир байгаа биз. Сэргийлэхэд мэдэгд гэлээ. Залуу бүр уур нь хүрэв бололтой
	-Хямд авсны хувьд бол хаана, хэнд мэдэгдсэн ч надад хэлэх үг байна. Харин одоохон гомдлыг минь таслаад өг. Надад тос болсон костюм хэрэггүй гэж давшлав. Гэтэл бас манай нэг зөөгч эгч
	-Төлж болноо. Тэгэхдээ учиртай төлнө. Таныг ийм янз янзын үнэ хэлээд байхад бид юу баримталж таны үгэнд орох юм бэ. Ереөсөө ч шинэ хуучныг нь зохион байгуулагч юугаар нь мэдэж байгаа юм бэ? Харахад аль хэдийн өмсчихсөн л костюм шиг байна гэж бүр төлөх нь байтугай тэр хүнийг зэмлэх маягтай хэлэв. Энэ үед бид бараг цөмөөрөө шинэ костюм гэдгийг нь баталчихсан байсан л даа. Юу гэвэл тэр хүн костюмаа өмсөхдөө суганых нь гадна талд хадсан дэлбэгэр даавуун шошгыг авалгүй тэр чигт нь өмсчихсөн байсан юм.
	Зохион байгуулагч инээмсэглэн тэр шошго руу нь заагаад
	-Баталгаа бэлэн байна л даа гэснээ надад- Чи яваад бэлтгэгч Доржийг дагуулаад ир дээ гэв.
Тэндээс гарахдаа би залуугийн нүүр рүү харвал "хэрэггүй ч юм болов уу" гэсэн шиг их л зовсон янзтай нөгөө шошгоо тасдаж авах санаатай зулгаан, утсы нь сэмлэж харагдлаа, Дорж
	-Юу? гэсээр бүлтийн орж ирэв.
	-Чиний костюм чинь иймэрхүү билүү? Чи хэдээр авсан бэ? гэж Зохион байгуулагчийн асуухад
	-Юу? Минийх гэрт байгаа гэснээ - Аа энэ үү? Мөн байна, яг энэ мөн гэлээ. Бид тэр дороо цөм гайхацгаав.
Тэгсэн зохион байгуулагч гайхах байтугай бүр уур нь хүрсэн бололтой
	-Чи юу яриад байна? Энә үү, эсвэл гэртээ байгаа юм уу? гэж ширүүн асуув. Дорж
	-Юу? Гэрт бий. Цоо шинээрээ байгаа юм чинь. Энэнээс хамаагүй том. Гэхдээ яг ижил гэлээ.
Зохион байгуулагч жуумалзан
	-Чи тэгээд хэдээр авсан юм бэ? гэж асуув.
	-Гурван зуун арваар авсан. Яг дэлгүүртээ гурван зуун арав байдаг юм чинь. Юу? гэж Дорж харин биднийг юу яриад байгаа юм бэ гэсэн шиг гайхан харав.
	Зохион байгуулагч нөгөө хэлмэгдсэн залууд хандан
	-Та тэгээд хэдийг төл гээд байгаа билээ? гэж лавлалаа.
	-Би авсан үнээ л авна. 285 төгрөг л төлөөтөх.
	-За тэгвэл төлж дээ Гэрэл маа! гэснээ нөгөө хүн рүү эргэн
	-Та тэгээд костюмаа тайлж өгчихөөд нүцгэн гүйхгүй юм байгаа биз дээ? Гэр чинь хаана вэ? гэлээ.
	-Долоон буудалд.
	-Өө, тэгвэл ойролцоо ч байдаг юм байна. Яваад костюмыг нь аваад, 285 төгрөгөө өгөхөөс дөө гэснээ тос болсон пиджакы  нь дахин нэг нягтлан үзлээ.
	Шөл асгасан хэсэгт нэлээн сүрхий тос болсон харагдлаа. Зохион байгуулагч
	-За, за явж ажилдаа орцгоо гэснээ надад зориуд анхааруулж
	-Энэнээс хойш жаахан хянуур байсан нь дээр байх шүү. Иймэрхүү маягаар костюмтай болоод байна гэвэл нэгд, авдаг хэд чинь хүрэхгүй; хоёрт гэвэл яваандаа костюмаараа хооллоход хүрэх байх шүү. Энә чинь л одоо ажлын хариуцлага ямар байгаагийн гэрч! гээд цааш эргэв.
	Би дороо урвайн зогсож, эрх хүүхэд шиг
	-Би айл руу яаж ганцаараа явдаг юм бэ? гэвэл зохион байгуулагч эргэж ч харсангүй явуут
	-Хэн нэгнийг нь гуйхгүй юу. Хэн нь ч яадаг юм бэ? цуг яваад өг! гэчихээд өрөөнөөс гараад явчихлаа.
	-Найз нь цуг явъя гэсээр Галмаа ухасхийн ирж намайг сугадан авав.
Тэгээд хоёулаа нөгөө хүнээ даган явсаар Долоон буудалд ч биш бүр Хайлаастад хүрээд ирлээ.
	Тэр залуу гэртээ ирээд
	-Хайран ч костюм! хайран ч костюм! гэж харуусан шогширч
Уг нь би 310-ыг авах ёстой шүү дээ. Одоо яах вэ. Хэлснээрээ л болохоос биш гэснээ костюмаа эргүүлж тойруулж үзэн
	-Цэвэрлэгээнд өгөхөд арилахгүй гэж үү? гэж асуулаа. Галмаа
	-Өө, арилахгүй байлгүй? гэж байна.
	Гарч ирсэн хойноо "костюмыг авах нь дээр байсан юм. Тэгээд найз нь тэгж хэлсэн юм. Тэрнээс арилгаж цөхөх юухан байх вэ дээ" гэж ирээд л тас тас хөхөрч байлаа.
	Тэр залуугийн эхнэр нь тэнд нэг юм хийж байснаа Галмаа бид хоёр руу хялам хялам харсаар ойртон ирж
	-Алив, яачихсан юм бэ? ! гэж нөхрийнхөө гараас костюмы нь угз татан авч үзэв. Тэгснээ
	-Пөөх! энэ чинь одоо яачих нь энэ вэ? ! гэж ирээд л нөхрөө тас ширэвлээ. Цаадах нь зодуулах гэж байгаа хүүхэд шиг хойш хулган
	-Ресторанд сууж байгаад шөл асгачихлаа гээд бид хоёр руу харав.
	Би дотроо "За өгвөл бушуухан өгчихөөсэй билээ. Яасан ч их уддаг юм бэ дээ" гэж бодож, яаран түүний хажуугаар бас авгайгаас нь айж зогсов.
	Нөгөө залуу пиджакныхаа хажуугаас барин жаал харж зогссоноо шийдэв бололтой юу юугүй л өмдөө тайлж эхэллээ.
	Галмаа бид хоёр бие биен рүүгээ хармар болон хулмалзаж байгаад, бэлэн болонгуут нь 285 төгрөгөө бушуухан өглөө. Авгай нь
	-Олигтой хувцас өмсөх заяагүй өөдгүй новш. Саин тоолоорой, салганасан хогоо! гэж байна.
	Нөгөө залуугийн удаан тоолсон ч гэж юу гэхэв. Миний бүр хамаг биений хөлс асгачихаж билээ. Ядаж тэр хооронд эхнэр нь олон юм үглэснийг яана. Би юу хэлж байгаагий нь ялгаж салгаж ойлгоё ч гэж бодсонгүй.
	Гарч ирээд Галмаад
	-Би аав, ээжээс айгаад байна. Чи үүнийг авч хариад маргааш ажил дээр аваад очихгүй юу? гэсэн
	-Паах яанаа. Би болохоор ичих нүүрээ барчихсан юм болж байна уу? Чи тэртээ тэргүй төлбөрт орсноо аав, ээждээ хэлэх юм чинь аваад харихад яадаг юм бэ? гээд хавьтуулсангүй.
	Би костюмаа аваачин, аав, ээж хоёроос нуун сэмээрхэн амбаарт хийж хоноод, маргааш нь ажил руу аваад очлоо. Хүүхнүүд
	-Өө яадаг юм бэ. Гоё костюм байна. Цэвэрлүүлээд зарчих гэж байна. Зарим нь "ингэж тэгж цэвэрлэ" гээд зөвлөгөө өгч байна. Тэгсэн нэг унгар мэргэжилтэн тогооч үзчихээд
-Маргааш яг 19 цаг ирнээ. Чи авнаа гээд аваад явчихлаа. Би учрыг нь сайн олсонгүй, гайхаад хоцорлоо. Тэгэхнээ маргааш нь тос асгасан гэх өчүүхэн ч ор мөргүй болгоод аваад ирлээ.
	"Мэдсэн бол өчигдөр л гуйдаг байж" гэж бодлоо.
	-Ямар шан авах вэ? гэсэн мэргэжилтэн
	-Хоёр сайн инээнээ. Над руу яг хоёр сайхан хараач чи! Тэгээд сайн! болноо! гэлээ.
	Ингээд л би нэг сайхан костюмтай, цалингаа авахаар өгөх бөөн өртэй үлдлээ. Тэр өр нь ч яах вэ, тэр өдрөөс хойш "хүний хувцсан дээр хоол цай асгачих вий" гэсэн бодол толгойноос гарахаа болилоо.
	Зохион байгуулагчид,
	-Түүнээс хойш би бүр айгаад гишгэж ч чадахаа болилоо гэсэн
	-Зүгээр, зүгээр. Тэр чинь л хариуцлага сайжирч байгаагийнх гэж дооглонгуй инээж байв.
	Уг нь ч ажлын хариуцлага ч зөвхөн айдсанд ч биш, няхуур нямбай ажиллагаа, туршлага мэргэжилд байдаг юм билээ.
	Сар боллоо. Костюмыг зарж өгсөн ч хүнгүй. Би ч асууж гуйж чаддаггүй. Тэгтэл Баяраа хөдөө суух болчихлоо. "Зарна гэснээс Баяраадаа өгчихдөг юм билүү" гэж бодлоо. Нэг удаа ярианы далимаар өмсдөг хэмжээг нь асуусан чинь яг таармаар байв. Би Баяраад болсон явдлыг яриад
	-Тэр костюмаа чамд бэлэглэчих үү? Хүний, цэвэрлүүлчихсэн юм.хэрэг ч үгүй юм уу гэвэл Баяраа
	-Чи л өгье гэж бодож байгаа бол би дуртайяа авна. Ямар хамаа байсан юм бэ! гэлээ.
	Хожим нь костюмаа өмсөж үзчихээд
	-Чи надад дув дуугүй л өгчихсөн бол би чамайг шинэ костюм авч өглөө л гэж бодох байсан. Хүн дандаа үнэнч байх нь заримдаа амьдрал биш ч юм шиг санагддаг. Нэг их хуурч худлаа хэлээд байх нь ч юу вэ. Олон үггүй, тэвчээртэй байна гэдэг бас л амьдрал! гэснээ намайг гомдоочихов уу гэсэн шиг - За тэр ч яах вэ. Миний олон илүү үг ч бас амьдрал, үгүй ээ амьдрал биш! хэмээн инээгээд намайг тэврэв. Би дуулгавартайяа чимээгүйхэн зогсож байж билээ. Тэр бол Баяраа бид хоёрын үдэлт болсон юм. Яагаад гэвэл Баяраа над дээр ирнэ гэж байгаад 
амжилгүй явчихсан. Би түүнээс захиа аваад "уулзалгүй явчихлаа" хэмээн гомдох шиг ч гуних шиг ч болсон шүү.
	Хүн гомдоно, гунина сэтгэлд нь юм орно гэдэг заримдаа огт ялигүйхэн юмнаас бий болчихдог юм билээ.
	Тавин насных нь ойн өдөр би аавыг нэг их өрөвдсөн. Ойн өдөр ч юу байх вэ дээ. Тавь хүрлээ гэж хэлж байхад нь би санаандгүй
	-Аав ойгоо тэмдэглэхгүй яасан юм бэ? гэчихлээ.
	Аав дуугүй л суугаад байна. Би "Дэмий ч юм асуучихав уу" гэж дотроо гэмшин суутал
	-Насны ой гэдэг ч охин минь нэг бодлын гавьяа юм даа. Аавд нь тийм гавьяа алга. Олон нөхөд ч алга. Дээр үед хязгаарт цуг байсан хэдэн сайн нөхөд маань газрын нэг тарчихаж.Хот орон газар бараадсанаас хойш олон алба залгуулсангүй дээ. Нэг их олон хүнтэй ч нөхөрлөсөнгүй. Манай яам олон хүнтэй ч уурын пийшин гэдэг чинь өөрөө нэг яам гэсэн үг. Өрөө хүйтэн бол утсаар загнана. Халуун дулаан бол тэндээ баясна. Эсвэл ч тэгээд тийм л байх ёстой мэт өнгөрнө. Удирдлага маань хэрдээ нааш цааш хөдөлгөөнтэй. Ирсэн хүн өөрийгөө биш, хүмүүсээ шинэ гэж бодох нь холгүй юм шив дээ. Тэр нь ч зөв байдаг биз. Өөрөө мэдэхгүй юмыг хэн хүний үгээр яаж магтаж, сайшаагаад байх вэ. Хэд гурван жил өөрийн нүдээр харъя гэж боддог биз гэснээ дуугүй болчихлоо.
	Аавын үг нэг бодлын зөв ч юм шиг, нэг бодлын худлаа ч юм шиг санагдав. Шинэ дарга хүмүүсийнхээ ажлыг мэдэхгүй ч хуучин хамт олон нь яасан юм бэ? Тодорхойлно биз дээ. Харин аавын хувьд бол тохиолдол байхаа. Тэднийх шиг тийм олон дарга солигдсон газар байдаг ч юмуу, үгүй ч юмуу, бүү мэд. Ярьж байгаагаас нь үзэхэд өдий олон жил болоход ганц удаа ч болохноо баярын бичиг аваагүй юм байлгүй.
	Тэгэхэд ээж бол шал өөр өө. Ямар их нэртэй гэж санана. Барагбүх медаль, "Алтан гадас" одонтой. Баярын бичиг бол худлаа хэлэх хүнд бараг хурал болгон дээр авна.
	Баяраар ээжийг одонгоо зүүхэд бид
	-"Эхийн алдар" одонгоо хоёуланг нь зүүчихээч гэнэ. Гэтэл ээж
	-За за ижил юмыг яах юм бэ. Нэгдүгээрий нь л зүүчихэд болно биз гээд нэгий нь зүүх дуртай. Дүү нэг удаа
	-Та тэгвэл "Алтан гадас" хоөртой бол ижил юм гээд нэгий нь л зүүх үү? гээд ээжийг мадалчихсан. Ээж лав хариу олоогүй байх.
	Аав тэгэхэд хажуугаас нь,
	-Тэр "Эхийн алдар" хоёрдугаар нь аавынх нь одон байхгүй юу. Удахгүй өөр нэг юмтай болж байгаад хоёуланг нь зүүх гэж байгаа юм гээд инээж суусан.
Уг нь аав, ээжээс ч олон одонтой, гавьяатай л баймаар хүнсэн. Гэтэл яагаад "Насны ой бол гавьяа. Аавд нь тийм гавьяа алга" гэж суугаа юм бол? Энә бол бас л тохиолдол уу?
	Аав миний бодлыг мэдсэн юм шиг
	-Олон түмэн гэдэг хүнийг үнэн зөв үнэлдэг, дотроо хэлцэж, шүүн тунгаах нь ончтой байдаг. Гэвч гардан шийдэх эрх бүрэн биш, амтат балаа хүнд өгдөг зөгий шиг л амьтад даа чухам... гэж өөрөө өөртөө хэлэх шиг болоод босоод явчихав.
Балаа хүнд өгдөг зөгий! ...
	- Аав нээрээ сонин хүн шүү. Хүний санаанд оромгүй юм ярьж суудаг юм. Үг нь заримдаа алиа ч, заримдаа бол ямар гашуун гэж санана. Тэр нь заримдаа хүнд ад болдог байхаа даа. Гэвч аав хэзээ ч өөрийгөө өргөдөггүй байх.
	Би аавыг "зуугийн талыг насаллаа, ойгий минь тэмдэглэх хүн байсангүй" гэж дотроо гомдож байгаа бол уу гэж өрөвдөхдөө
	-За яах вэ ээ аав минь. Охин чинь арваа төгсөнө. Их сургууль төгсөнө. Тэгээд л аавдаа ямар гавьяатай байсны нь үзүүлж өгнө дөө. Тийм охин төрүүлсэн хүн гавьяатай байлгүй яадаг юм бэ. Та намайг гайгүй наян насныхаа ойн дээр ямар хүн болсныг хараарай гэчихлээ.
	Аав миний үгэнд жигтэйхэн их баярлав.Магадгүй тэр үг л миний аавдаа тавин насных нь ойд барьсан бэлэг болсон байх.
	Түүнээс хойш хоёрхон жил өнгөрчээ. Гэтэл одоо хар л даа. Амьдрал ийм л хэцүү юм даа. Гэхдээ заавал дийлмээр, санасандаа хүрмээр, нэг л хор хөдөлгөөд байдаг юм биш үү!
	Аав намайг их сургуульд орж чадаагүй болохоор хамаг л найдлага нь тасарч, "даанч яав даа" гэж гомдож явдаг байхаа.
	Намайг"ажилд ор" ч гээгүй, ажилд орчихсон хойно ч юм хэлээгүй. Дув дуугүй л байсан. Тийм болохоор миний хувь заяа, миний амьдралыг цөмийг нь надад даатгачихсан юм шиг л санагдсан.
	Нарийндаа бол би хамгийн түрүүнд дайралдсан ажилдаа орсон юм. Ээжийн төрлийн нөгөө ахад шарлахсан шараараа ч гэх юм уу, гомдсондоо ч гэх юмуу ангийнхаа нэг хүүхдийн ээж дээр гүйж очоод зөөгч болчихсон юм.
	Зөөгчийн ажил гэдэг нарийндаа тийм ч амархан ажил биш л дээ. Олон янзын ааш зантай хүнтэй учирна. Хүн бүрийн таашаал, сэтгэл адилгүй. Нэгний нь дуртай хоол нөгөөд нь таагүй санагдана. Нэг нь тайван байхад нөгөө нь яаруу байна. Нэг нь даруу байхад нөгөө нь онгиргон байна.
	Танхим зохион байгуулагч надад уг нь халбага сэрээгээ яаж тавих, хэнээс нь эхэлж хоолоо өгөх, ширээгээ яаж засах зэрэг олон юм зааж өгсөн л дөө. Тэгээд
	-Зөөгчийн урлагт жор байдаггүй. Хүн бүр өөртөө арга барил, хүнтэй харилцах өөрийн нэг намба аясыг олж авдаг юм даа гэж хэлсэн. Түүний нь би олж авах гэж өдий болтол зүтгэж яваа юм.
	Нэг удаа би нэг ахаас үнхэлцгээ хагартал айсан. Эхпээд тэр байтугай зодох л юм байх гэж бодсон шүү. Аягүй их ууртай, тэгсэн мөртлөө гарцаагүй үнэн үг хэлсэн айхтар хүн байсан.
	Баянжаргалаас л болж байхгүй юу. Миний ажлыг үзнэ, өдөр хоол иднэ гээд утасдаад байхаар нь "тэг, тэг" гэчихсэн чинь дэмий юм яриад салдаггүй. Хоёулаа хэчнээн ч суусан юм бэ бүү мэд. Уг нь тэр өдөр хүн цөөтэй, ажил багатай байсан л даа. Тэгсэн танхимын зохион байгуулагч дуудаж байна гэх нь тэр. Айсаар очсон чинь олон ч юм ярьсангүй
	-Цаана чинь чиний ширээний хажууд хүн хүлээгээд байна гэлээ. Үйлчилдэг ширээнүүд рүүгээ харсан чинь нээрээ нэгнийх нь хажууд нэг хүн цаашаа хараад сууж байна. Хоолныхоо цэсийг барьсаар
	-Сайн байна уу? Та ямар хоол захиалах вэ? гэсээр их л уриалгахан очсон чинь урьдаас нэг их муухай ширүүн хараад
	- Чи хэдэн минут ажил таслав? гэж огцом чанга асуулаа. Би дуунаас нь айхдаа дэмий л цагаа харсан боловч тэр ах намайг үг ч хэлүүлэлгүй
	-Та нар ер нь хаашаа янзын улс вэ? Юу хийж улсаас цалин авч байна? Бид хүн бүр өөрийн ажилтай. Гэтэл та нарын энэ хариуцлагагүй  ажиллагаанаас болоод цаана чинь хэчнээн хүний ажил хохирч байна. Бид энд орж ирэнгүүтээ хооллоод гарсан бол одоо хэчнээн юм хийчих байв? Аан! Даруй... гээд цагаа харснаа
	-Хорин долоон минут болж байна. Секунд харвал бас хэд ч болох юм бэ цаана нь. Миний ширээ биш, миний ширээ биш гээд л гүйлдээд байх юм. Хаашаа янзын ажилтай хаашаа янзын дэг журам, сахилга даруулгатай улс байдаг юм бэ? Үйлчлэх юм бол та нар олигтойхон үйлчил, эс бол энэ ресторанаа хаа! юу гэх вэ ингэж хоосон нэр зүүж, хөдөлмөрчдийг чирэгдүүлж байхаар хаасан нь дээр? гээд л загнаж гарлаа.
	Түүнээс хойш би хүн хүлээлгэхээс ухаан алдталаа айдаг болсон юм. Хүн ихтэй үед бол дөрвөн ширээний хорин дөрвөн хүнд үйлчил нэ гэдэг тийм ч амаргүй. Цаанаа бас тогооч, аягалагч нар дээр хүлээгдэнэ. Шинэ байх үед бол хуучин зөөгчид урдуур орчихно.
	Наана захиалга авч байхад хүртэл өөрөө сандарна. За тэгээд зарим нэг нь мөнгөө тоолоод суучихна. Бүтнэ гэж байхгүй. Тэгсэн мөртлөө "удаан явлаа" гэнэ. Тэгэхдээ би үйлчилгээ бол үнэхээр зөөгчийн зан харилцаанаас шалтгаалдаг юм байна гэдгийг ойлгосон. Зөв харилцаж чадвал хүлээлгэсэн ч хүлээлгээгүй юм шиг байж болдог л юм байна лээ.
	Би өөрийнхөө хариуцсан ширээ болгонд жигд ажиллах зорилт тавьдаг. Тэр нь юу юм бэ гэвэл; шинээр суусан хүн болгонтой аль болох хурдан харилцана гэсэн үг. Орж ирэнгүүт нь хоол бариад очно гэсэн үг биш л дээ. Хүн ихтэй үед тийм боломж огтхон ч байхгүй. Гэхдээ ширээгий нь засах, захиалга авах, ядахдаа л халбага сэрээ ойртуулах зэргээр үргэлж харилцан, тэр бүрдээ "одоохон", "та жаахан хүлээгээрэй" гэх юм уу тэр байтугай "та ийм юм та тийм юм захиалсан байхаа" гэж захиалгыг нь лавлах зэргээр эелдэгээр харилцаад наана цаана болоод байхад хүн хүлээж байгаагаа анзаарахгүй, мэдсэн ч дотроо "уучлаад" байх шиг байдаг юм.
	Энэ бүхэн бол нэг ч илүү хөдөлгөөн хийхгүй, бүхнийг зөв зохион байгуулж, дэс дараалалтайгаар сурна гэсэн үг.
	Биеийн тамирын ямар ч тэмцээн үзэж суухад тайлбарлагчаас тамирчныг "ийм, тийм илүү хөдөлгөөн хийснээс ядарлаа гэх юм уу ялагдлаа" гэх нь сонсогддог биз дээ. Тэр бол яриа байхгүй үнэн. Үйлчлэгч хүн ч тийм л байдаг. Нааш цааш хурдан явж, хөнгөн шингэн алхаснаас ядрах биш, олон дахин хэрэггүй явах, уурлаж уцаарласнаас болж илүү их ядардаг.
	Надад нэг хүн "аятайхан ааштай зөөгчийн авчраад өгсөн амтгүй хоол ч сэтгэл цатгаад, өдрөө даачих юм байна шүү дээ" гэж тоглоом болгон хэлж байсан. Тэр бол үйлчлүүлэгч хүмүүс зөөгч биднээс юу хүсдэг нь л харагдах( байгаа хэрэг.
	Зөөгч хүн ер нь уур уцаар багатай, илүү дутуу олон үггүй байх нь дээр юм шиг байдаг. ЁСТОЙ Баяраагийн хэлснээр "дуугүй байх нь заримдаа амьдрал" гэдэг нь үнэн шүү. Тэвчихгүй бол бидэнд уурламаар, гомдмоор үе олон гарна. Жишээ нь биднийг тогооч нарын бэлдчихсэн бэлэн хоол зөөж байна гэж хэн ч боддоггүй шүү дээ. Голно. Тэгээд зөөгч хийсэн юм шиг аашилна. Гэтэл тогооч нар өөрсдөө хүмүүстэй шууд харилцдаггүй болохоор тэр зовлонг тэр бүр ойлгохгүй биднийг урдаас загнана.
	Одоо бол манай хоолны амт чанар овоо л болоод байгаа юм. Ялангуяа, манай Долгор эгчийн ээлжинд бол хэн ч юу ч хэлдэггүй юм даа. Бас унгар мэргэжилтэн, ёстой сайхан хоол хийдэг хүн байна. Хүн түүнээс юм сурвал сурмаар л заадаг, өөрөө хийж үзүүлдэг ч хүн дээ.
	Манай айлын нэг эмээ
	-Урьд бол бид гуанзанд орохыг бараг баяр гэж үздэг байлаа. Сайхан амттай хоол идэх л гэж орно шүү дээ. Тэгэхэд одоо хаана байна тэр сайхан хоолнууд. Ажлын цагтаа хавчигдан гуанз, ресторан руу гүйлдэнэ үү гэхээс, тэр хоолны амт шимт хардаг ч бүр өнгөрч л дээ. Гуанз гэхээс ч өөр аргагүй юм. Хот орон томсох, тэлэх тусам гэр сууц нь холдчихож байна. За тэгээд гэр рүүгээ ирээд хооллочихдог завтай хүн ч үгүй болж. Дандаа яаран, яавал цаг хэмнэх бол гэлцэх болж. Олигтой хоол ундгүй, дандаа яарч гүйнэ гэдэг мөн хэцүү хэрэг шүү гэж ирээд л ярьж байсан. Тэр чинь бидний ажлыг шүүмжилж байгаа юм.
	Нам, засгаас "хөдөлмөрчдийг амт шимт сайтай, олон нэр төрлийн хоолоор хөнгөн шуурхай үйлчил" гээд л тогтоол шийдвэр гаргаж байна шүү дээ. Тэгэхэд бид шаардлагын хэмжээнд хүрч, тэр заалтыг нь ажил болгон хэрэгжүүлж бас чадахгүй байна. Хэн ажил болгох ёстой юм бэ? Бид л шүү дээ.
	Есдүгээр ангид байхдаа бид нэг удаа эвлэлийн тойрон аяллаар  Халх гол орсон. Мэнэнгийн тал гэдэг чинь ямар уудам гэж санана. Дөрвөн зуу гаруй километр явахад ганц ч буудал, гуанз байхгүй. Ам цанган, ядарцгаагаад Сүмбэрийн наахна очсон хойноо замын нэг айлд бууцгаалаа. Машин дүүрэн хүн явсан болохоор ямар буудал дайрч байгаа биш, зочлуулах, дайлуулах юм бодоогүй л дээ. Ам нь их цангасан нэгэндээ жаахан уух юм олоод өгчихье гэж очсон юм. Тэгсэн юу болсон гэж санана! Монгол хүн гэдэг нээрээ сайхан юм билээ.
	Бидний очсон айлд нэг нялх хүүхэдтэй авгай юм оёод сууж байлаа. Гэрийнхэн нь малд явчихсан гэнэ. Сангийн аж ахуйн үхэр хариулдаг айл байсан.
	-Жаахан уух юм байна уу? Хүүхдүүдийн ам цангаад байна гэж багш асуулаа. Тэр авгай данхныхаа тагийг авч үзснээ - Өө бараг дуусчихаа шив дээ. Би одоохон аяга цай чанаад өгье. Хуучин цайны шавхруугаар яах вэ гээд галаа түлж, цай үүлээ.
	Удаж төдөлгүй хүн болгонд сүүтэй цай аягалан өгч, өрөм, ааруул, боорцогоор дайллаа. Тэр олон хүн цөм ууж, идэн ямар сайхан сэтгэгдэлтэй гарсан гэж санана.
	Цаашаа явж байгаад майхны нэг
	-Энэ айл биднийг ёстой сайхан үйлчиллээ шүү гэхэд хэн ч билээ нэг,
	-Юуны чинь үйлчиллээ гэж дайллаа гэдэг юм! гэж ирээд л өөлж байж билээ.
	Халх голын сангийн аж ахуй биднийг очих үед төвлөрч чадаагүй байсан. Гэхдээ бүх юм нь нэг л сайхан, зочид буудал гэхээр тусгай газаргүй мөртлөө үйлчилгээ нь хичнээн сайхан байсан гэж санана. Хоол нь хүртэл амттай. Тогооч нь
	-Бидний төлөө ах дүү нар минь цусаа урсгаж явсан энэ газар хүн муу ажиллаж болохгүй юм гэж ярьж байсан. Сайхан үг шүү.
	Тэгвэл тэд чинь зөвхөн Халх голын ч төлөө биш ер нь Монгол эх орныхоо төлөө, бидний төлөө цусаа урсгасан юм чинь, бид ч гэсэн энд яагаад муу ажиллаж болдог юм бэ?
	Монголчуудын эрт дээр үеэс уламжлан ирсэн зочломтгой сайхан занг бид хэзээ ч орхиж болохгүй. Гуанз, ресторан бол хүн зочлох, дайлах, хүнд үйлчлүүлэхээр зориуд улсаас буй болгосон газар. Гэтэл яагаад зочилсон шиг зочилж чадахгүй байна? Бид чинь түүний төлөө л ард түмнийхээ хайр хишгийг хүртэж байгаа шүү дээ. Бид уламжлалт сайхан заншил, ажил хоёроо нэг л зүйл гэж ойлгох ёстой. Гэтэл бид яагаад манайд хооллосон нэг хүний хэлсэнчилэн "нэг хүнд л илүү үйлчилчих вий гэхээс айсан юм шиг" байна?
	Би энэ бүхнийг зөөгч болсноосоо хойш дандаа боддог болсон. Тэр нэг ууртай ахад загнуулснаас хойш үйлчлүүлж байгаа хүмүүсийнхээ алдаж буй цагийг тооцоолон харамсаж явдаг болсон.
	Бодоод үз л дээ. Миний үйлчилдэг дөрвөн ширээнд нэг удаа хорин дөрвөн хүн сууна. Нэг удаагийн хүмүүс гучин минут хооллоно гэж бодвол ажлын  найман цагт 384 хүн хооллох ёстой. Гучаас илүү минут суулгаад байвал нэг талаар цөөхөн хүнд үйлчилнэ гэсэн үг. Нөгөөтэйгүүр олон хүн хайран цагаа алдана гэсэн үг. 384 хүнд өдөртөө үйлчлэхгүй л дээ. Зүгээр өдөржин хүнтэй байна гэж бодоход л хорин дөрвөн хүнээр арван зургаа эргэчих жишээтэй байгаа юм. Гэтэл хөшүүн хойрго байдлаас нэг эргэлт алдлаа гэж бодоход 720 хүн минут алдах болж байна.
	Одоо манай эх орон нэг минутад тоосго 234 ширхэг, хивс 1.7ам метр, гурил 231 кг, савхин гутал 3.4 хос чихэр боов, жигнэмэг 47 кг-ийг үйлдвэрлэж байна. Ингэхээр нэг минутын үнийг бодоод үз л дээ.
	Би эртээр нэг сониноос Зөвлөлт улсад нэг минутад юу гаргаж байгааг уншсан. Одоо Зөвлөлтөд улс орны хэмжээгээр нэг минут алдлаа гэхэд хоёр зуун мянган хүний бүтэн өдрийн ажил алдаж байгаатай тэнцэж байна гэсэн байсан. Москвагийн Лениний Комсомолын нэрэмжит автозаводад 84 секунд бүрд нэг "Москвич" машин гаргадаг юм байна "Бурвестник" нэгдэл минутад 103-104 хос гутал, Симфереполийн телевизорын үйлдвэр минутанд хоёр телевиз үйлдвэрлэдэг зэрэг олон жишээ дурдсан байсан.
	Энэ бүхнийг бодож үзэхэд ямар сайхан бэ? Гэтэл бид нарийндаа бол миний дээр өгүүлснээс ч олон минут алдаж байгаа шүү дээ. Нэг эргэлт битгий хәл, хэд хэдэн эргэлт алдаж байна. Үүний цаана бидний хүлээж суугаа хүмүүс хэчнээн их цаг алдаж байна? Ажил тасаллаа ч гэсэн авдаг цалингаа авсаар л байгаа шүү дээ. Тийм болохоор улсаа ямар их хохироож байна даа. Үүнийг би бас бодож үзсэн. Тийм ч учраас "хий цаг үрэхгүйн төлөө" бүхий л үйл ажиллагаа, сэтгэл санаагаа зориулж, алддаг цагаасаа жоохон ч болохноо хороохыг боддог.
	Ажил минь овоо урагштай байгаа болохоор намайг сурвалжлагчтай уулзуулсан. Галмаагийн найз бололтой нэг залуу надаас баахан юм асууж асууж, хэдэн янзын зураг аваад явснаа асуусан юмнаасаа шал өөр баахан "давсалсан" юм бичээд, нэрийг минь хүртэл Гавалмаа гэчихсэн байсан. Бодвол Галмааг бодож суугаад л тэгээд биччихсэн юм байлгүй. Хажууд нь тэгээд зургий минь тавьчихсан байсныг яана.
	Цэцэгмааг би их сонин уншдаг болохоор нь лав л уншчихсан захиандаа бичнэ дээ гэж бодсон Таг чиг. Тэгэхээр нь өөрийнхөө тухай бичсэн сонинг зориуд захианд хийгээд явууллаа. Бас л чимээгүй. Бодвол Гавалмаа гэхээр нь намайг анзаараагүй юм байлгүй.
	Уг нь би заавал өөрийгөө таниулах гэсэн юм биш л дээ. Хамгийн гол нь бодож санаж явдагаа хүнд хүргэсэн бол сайн байсан юм.. За тэр ч яах вэ, өнгөрсөн хэрэг.
	Зөөгч хүний өөр нэг нарийн зүйл бол алхаа гишгээ дээ. Алхаж гишгэж чадахгүйгээс цаг алдана, алхаж гишгэж чадахгүйгээс аяга тавгаа хагална. Тэгээд ч алхаж чадахгүй бол ерөөс хүнд аятай харагдахгүй шүү дээ.
	Алхаа бол эмэгтэй хүний хувьд өөрөө өөртөө ямар шаардлага тавьдаг, өөрийгөө хүмүүст яаж танилцуулж буй нь илхэн харагдах толь гэж би боддог.
	Энхриймаа аягүй муухай явдаг байсан. Гэтэл бидний үгэнд орж, өөрийгөө зассаар хэчнээн аятайхан гишгэдэг болсон гэж санана. Би Энхриймааг өөрийгөө
захирч чаддаг сүрхий хүүхэд гэж боддог. Төрөлх алхаа гишгээгээ засаж залруулна гэдэг тийм ч амаргүй шүү...
	Би анх зөөгч болчихоод хөлөө олж гишгэж чаддаггүй байсан юм уу, өөр юм анхаараад самгардчихдаг байсан юм уу аяга тавгаа унагачих гээд аягүй их сандардагсан. Сандрах ч юу байх вэ нэг удаа бүр хагалсан юм чинь.
	Зөөгч болсноос хойшхи анхны хэрэг байсан болоод ч тэр үү, ямар их айсан гэж санана. "За одоо ингээд бөөн төлбөрт уначихдаг юм байна. Цалин ч үгүй, царай ч үгүй боллоо. За тэр ч яах вэ. Ажлын хариуцлагагүй гээд халчих бол уу" гэж бодлоо.
	Баяраа байгаагүй бол хэдий болтол ч дотроо гэмшин айж зовох байсан юм бэ бүү мэд. Баяраагийн хүчинд л тэр дор нь сэтгэлээ зассан шүү. Баяраа гэснээс түүний анх манай ресторанд орж ирснийг би ердөө мартдаггүй юм. Тэр үед хүн цөөтэй байлаа. Галмаагийн үйлчилдэг ширээний хажууд хоёр залуу суугаад л байлаа. Хэчнээн ч удав даа мэдэхгүй, лав л арав гаруй минут болчихлоо. Галмаад хэлсэн чинь
	-За битгий солиороод бай! Би зүгээр байгаагүй гэж байна. "Зүгээр байгаагүй" гэдэг нь нэг найз нь ирчихээд юм ярьж байсан хэрэг. Тэгсэн нөгөө хоёр залуугийн нэг нь яваад өглөө. Нөгөөх нь ийш тийшээ хараад л, зөөгч л хайгаад байх шиг байна. Би "дүүрсэн хэрэг Галмаа уурлавал уурлаг" гэж бодоод (ширээнд нь суусан хүнийг өөрийнхөө ширээ рүү шилжүүлээд суулгачихвал их уурладаг юм) тэр залуу руу очоод өөрийнхөө ширээ рүү суулгачихлаа. Хоолныхоо цэсийг өгөхдөө
	-За та ямар хоол захиалах вэ? гэвэл над руу гайхсан янзтай харлаа. Ямар их "таалах" дуртай юм бэ гэсэн юм уу "та" гэхээр ёжилж байх шиг санагдсан юм байлгүй. Одоо яая гэх вэ дээ. Би ер нь ямарч хүнийг "та" гээд сурчихсан юм чинь. Тэр байтугай Янжинжаргал эгч намайг
	-Чи хүн болгоныг л "ахаа", "эгчээ" гээд нялх хүүхэд шиг гүйгээд байх юм. Хүнийг "та", "та" гэхдээ ямар янзтай хэн байгааг нь харахад яадаг юм бэ? Өдий эх болох шахсан хүүхэн байж гээд д шүүмжилсэн удаа ч бий. Тэр шүүмжлэл ч яах вэ. Харин "эх болох шахсан" гэдэг үг нь аягүй муухай санагдсан. "Намайг арай мэддэг юм биш байгаа" ч гэж бодоход хүрсэн шүү.
Тэгж бодохоос яс хавтайх шиг болсон. Гэлээ ч нэг л болохгүй л байгаа юм даа. Уг нь Баяраа харахад надаас хамаагүй ах баймаар овоо том биетэй шүү. Тэглээ ч нэг их олон хүнд "та" гэж хэлүүлж үзээгүй юм уу "та" гэхээр нээрээ "яасан доогтой хүүхэн бэ" гэж бодох шиг болсон. Гэвч над РУУ огт уурлаж үзээгүй хүний царайтай инээмсэглэн хараад, ямар хоол бэлэн байгааг лавлаж, миний хэлснээр хоолоо захиаллаа.
	-Уух юм? гэвэл яльгүй бодлогошрох шиг болсноо
	-Зуун грамм архи... гэснээ, за за ер нь больё. Хоёр литр пиво биччих гэлээ. Тэр нь дэндүү их юм шиг санагдахаар нь би
	-Хоёр литрээ? гэж гайхсан маягтай давтан асуусан чинь
	-Тийм ээ, хоёр литрийг гэснээ над руу "Яагаав, их байна уу?" гэсэн шиг инээмсэглэн харснаа
	-За за ер нь больё. Та надад ганцхан хундага цагаан архи авчраад өгчих гэлээ.
	Би хоолыг нь авчирч өгөөд
	-Тавтай хооллоорой! гэчихээд яваад өглөө. Надад хариу ч хэлсэнгүй. Дуулаагүй юм уу бүү мэд.
	Тэгсэн хооллож дуусаад намайг дуудлаа. Очсон чинь
	-Танд маш их баярлалаа. Дандаа ийм эелдэг сайхан үйлчилж байгаарай. Манай ажил энүүхэнд байдаг юм. Ирж хоол идэж байна. За баяртай, гэлээ. Би ч бас хариуд нь
	-Баяртай гээд л хоцорлоо... Миний нэрийг ч асуусангүй. Би ч нэрийг нь асуусангүй.
	Тэгсэн тэр залуу маань хожим танилцсан хойно мэдвэл Баяраа байсан.
	Бид хоёр олон сар үерхээгүй ч түүнийг би маш сайн залуу гэж боддог. Баяраа надад бүх амьдралаа ярьсан. Би л харин түүнд өөрийнхөө амьдралыг ярьж амжаагүй байгаа. Надад нэг захиандаа:"Чи өөрийнхөө тухай бичээрэй. Би чамайг Гэрэлмаа гэдэг зөөгч, аравдугаар анги төгссөн, аав, ээжтэйгээ суудаг олон дүү нартай гэхээс өөр юм мэдэхгүй шүү дээ" гэсэн байсан. Би хариуд нь: Чи ийм олон юм мэддэг байж өер юу хүссэн юм бэ ? За яах вэ би хэдэн юм нэмж танилцуулъя л даа. Миний овог Тувдэн, эмэгтэй, удахгүй арван ес хүрнэ. Зургаан аяга, дөрвөн таваг давхраар нь авч яваад хагалсан, нэгэн залуугийн шошгыг нь ч аваагүй цоо шинэ костюм дээр тостой шөл асгасан зэрэг гэмт хэргийг эс өгүүлбэл ноцтой алдаа дутагдалгүй . Гаөьяа шагнал ч бас байхгүй Эвлэлийн гишүүн. Ном унших дуртай "Д.Нацагдорж" тэмдэг хоёртой. Үерхлийг хуурамч хайраас өндөрт үнэлдэг. "Хүнд хэрэгтэй, тустай юм хий! Өөртөө ногдсон ажлаа шагхийтэл гүйцээж бай!" гэсэн аавынхаа үгийг дандаа бодож явдаг. Өврийн дэвтэртээ бол олон сайхан үгтэй! Тэмдэглэл хөтөлдөг. Улирлын дотроос хаварт дуртай. Гэхдээ хамгийн сүүлчийн дурсгалтай хавар маань надад хахир өвөл шиг дурсамж үлдээсэн бололтой. Энэ тухай би ярихыг ч хүсэхгүй. Үнэнээ хэлэхэд ярьж ч чадахгүй байх гэж бичлээ.
	Баяраа миний бичсэн захианд аягүй их сэтгэл нь хөдөлсөн гэнэ. Тэгээд:
	Гэрэл ээ! Чамайг өөрийнхөө тухай дэлгэрэнгүй бичсэнд баярлалаа. Гэхдээ чи миний өөрийн хүчээр болоод чиний тусламжтайгаар олж мэдсэн олон зүйлийг давхардуулан бичсэн байна шуу. Чи"аан!"гэж бай. Чамайг "эмэгтэй" гэдгийг чинь би хэнээс ч асуулгүй өөрийнхөө уран зөнгөөр мэдсэн шуу дээ. Харин тэр костюмны хувьд бол чи надад ярьсан бөгөөд "худал ярьж чадахгүй байх нь заримдаа амьдрал биш" гэж би чиний бэлгийн хариуд талархал болгон хэлээ биз дээ? Аяга таваг хагалсан тухайд бол яах вэ, чи өөрөө "сайн дурын уран сайханчийн сэтгэлээр" надад тэр дор нь утасдсан. Чиний энэхүү хэргүүд бол нэгд миний аль хэдийн мэдэх зүйл бөгөөд миний мэдэхийг хүсч буй намтарт орохгүй зүйл. Нөгөөтэйгүүр гэмт хэрэг ч биш, төлбөрт хэрэг юм шүү! !
	Тийм болохоор хойшид өөрийн намтарт үл хамаарах элдэв төлбөрт хэргээс онц болгоомжлон "нэг аяганы сэнж хугарвал мянган тавагны ёроол цоорно"гэж ойлгон хичээгтүн! Чи ч уг нь цоорхой тавганд ч хоол хүргээд өгөхөөр авхаалжтай, сайхан сэтгэлтэй хүүхэн л дээ. Гэхдээ зарим хүн аяга тавганыхаа тоог гаргахад дуртай юу гэхээс авхаалж самбаа, ажиллах хүслийг чинь
тооцохгүй байж мэднэ шуу. Тэр нь ч зөв. Яагаад гэвэл эөдсэн бүхэн минь  эцсийн бүлэгт АЖЛЫН ХАРИУЦЛАГА!
	Түүнээс гадна би "чамайг Нацагдорж" хоёртойг өөрөө чамаар хэлүүлж амжсан. Яаж хэлүүлснийг чи санаж байна уу. Чамайг Түмээ бид хоёртой хуучилж суугаад арван удаа номноос иш татахаар чинь
	-За за "Нацагдорж" тэмдэгтэн минь тэр чинь амьдрал дээр бол арай өөр гэчихсэн чинь чи
	-Би нээрээ "Нацагдорж" тэмдэг хоёртой гэж ярьчихсан шүү дээ.
	Би чамайг дооглон "нэг тэмдэгийн болзол тэгтлээ нэг их хангахдаа яадаг юм бэ" гэж инээд хүрч байсан. Хэлсэн ч байх. Одоо бодохноо чиний юманд мэрийдэг, номд дуртайгын чинь баталгаа юм билээ дээ. Зорьсондоо хүрдэг хүнд би дуртай шүү. Би бол үнэндээ одоо хэр нь цөөхөн ном уншсан. Тэр үеийн маргааны хувьд бол би чамаас илүү амьдрал үзсэн болохоор арай дийлдээгүй байх. Дийлдээгүй биз дээ? Найз нь бол одоо бол ном овоо их уншиж байгаа. Ялангуяа энд ирснээс хойш ямар олон ном сонин уншсан гээч.
	Номноос төрсен бодлоо дараагийн захианд бичье. Бас нэг сонин нь: Энд бидэнтэй зөвлөлтийн нэг мэргэжилтэн ажиллаж байгаа. Надад аягүй сайн. Хоёулаа орос монгол хольж ярьдаг. Намайг битгий ичиж зов, зөв буруу ч хамаагүй яриад л бай! гэдэг юм. Би овоо орос үгтэй болсон. Аягүй бол чамаас илүү орос хэлтэй болчих байх шүү. Эртхэн хэлчихье. Хот орохоороо танай ресторанд ороод хоолоо оросоор захиалахад мэдэхгүй зогсоод байв даа. Тэрнээс гадна би ч гэсэн одоо өврийн дэвтэртэй болсон. Гэхдээ чам шиг уран гоё уг тэмдэглэдэггүй, орос, монгол үг бичдэг болсон.
	Чамаас илүү гарах гэж чармайж байгаа шүү. 
Анхааралдаа аваарай.
	Өөр юу билээ? Аа тийм улирлын хувьд бол би өвөлд дуртай. Харин чиний тэр сүүлчийн дурсгалт хаврынхаа тухай бичсэнийг уншаад хамаг алиа хөгжүүн зан минь дарагдан, олон юм бодлоо. Хүний амьдралд ул мөрөө гүн үлдээж, сэтгэл сэвтүүлдэг өдөр улирлыг алийг тэр гэх вэ ээ. Гэхдээ улирал, өдрийн буруу ч гэж юу байхав дээ. Чамд өнгөрсөн хавар ямар юм тохиолдсоныг би мэдэхгүй. Гэвч яагаад ч юм бэ, сэтгэл минь нэг л хөндүүрлээд явчихлаа. Учир нь: нэг хүний сэтгэлийн зовлон нөгөө хүний сэтгэлийг заавал хөнддөг юм байна. Надад бол санах юм маш олон бий. Чи ч зарымы нь мэднэ. Хэрвээ чи намайг дотныхоо нөхрийг гэж үзвэл сэтгэлийнхээ зовлон, гуниг харууслаа хуваалцаж байгаарай. Би бол зовлон үзсэн мөртлөө өөдрве бодолтой хүнд хайртай. Хүн уярч, уйлж чаддаг, гомдож гутарч чаддаг, гэхдээ тэр бүхнээс өөрийгөө аварч чаддаг л байвал сайн шуу дээ.
	За чи бид хоёрын бие биенийхээ тухай мэдэх юм, бодох зөвлөх юм иймэрхүү шив дээ. Дараагийн захианд би өөрийнхөө тухай дэлгэрэнгүй бичье.
	Энд миний амьдрал хуучин хэвээр маш сайн байна. Хийх юмтай байхад уйдах ч үгүй, ядрах ч үгүй юм. Энд байгаль нь ямар гоё гэж санаэа. Улаан ямаат гээд нэг их сайхан уул харах бүрийд нүдэнд онцгой сайхан тусна. "Мичид шүргэх Алтай, миний уулсын тэргүүн" гээд нэг сайхан дуу байдаг шүү дээ. Тэр дуу л чихэнд сонсогдох шиг болно. Мичид шүргэдэг нь ч юу юм бэ, лае л миний сэтгэлийг шүргэн, сайхан бодол төрүүлдэг уул даа. Тийм болохоор нэг бодлын мичид шүргэдэг нь ч үнэн юм уу? Чамайг уриад, чиний энд иртэл ч хаа юм бэ. Тэрнээс уг нь чамд үзүүлмээр л уул.
	Би чамд захиа бичих болгондоо хариу авах юм. Ямар их баярладаг гэж санана. Тэгэхэд эхнэртээ чамд бичсэнээс ч олон захиа бичсэн мөртлөө яагаад ч юм бэ дэндүү цөөхөн хариу авч байна. Эцэг эхийнхээ үгэнд ороод надаас хөндийрч байгаа юм байлгүй дээ. Бодвол миний гомдлын хуудас нэгээр нэмэгдэх байлгүй. За энэ ч яах вэ миний хувийн амьдрал.
	Олон сайхан захиа бичээрэй. Дараа баяртай. Баяраа чинь. Жич: Баяртай Баяраа гэхэд чи лае л хоёр удаа баяр сонсож байгаа биз? гэсэн захиа ирүүлсэн байлаа.
	Баяраагаас захиа авахаар нэг л сайхан байдаг юм. Хүн бол инээхгүй байж магадгүй. Гэтэл би юунаас ч болдог юм бэ инээд хүрээд л байдаг юм. Чамайг эмэгтэй гэдгийг би өөрийнхөө уран зөнгөөр мэдсэн гэхэд л жишээ нь би "уран" байхдаа яахав дээ гээд жигтэйхэн их инээж байгаа
юм шүү дээ. Уг нь инээх юм юу байна. Энә алиа маягийн үгний чинь цаана "Чамайг ямаршүү эмэгтэй болохыг чинь би нэвт шувт ажигласан" л гэж байгаа юм. Баяраа ерөөсөө айхтар залуу.
	Баярааг нэг үе хулигаан явсан гэхэд би яагаад ч юм бэ нэг л сайн итгэдэггүй. Өнчин өрөөсөн юм болоод асрамжийн сургуульд байхдаа юмуу төгссөн хойноо жаахан эвдэрсэн байх. Гэхдээ ямар эвдэрсэн хүн ресторанд "үхтлээ архидана" гэж орж ирчихээд зөөгч нарыг хүлээгээд тайван сууж байхав дээ. Хэчнээн засарлаа ч гэсэн эвдэрч явсан хүмүүсийн уур омог, ялангуяа тийм гомдсон юмуу өширч, сэтгэлээр унасан үед үү, тун ч айхтар байдаг даа...
	Тэр өдөр Баяраа эхлээд Түмээтэйгээ орж ирсэн байсан. Их өрөвдөлтэй. Хадамууд нь Баярааг нэг нүдээр хардаггүй гэсэн. Эхнэр нь төрөхөөс аавдаа утасдсан чинь -Дутуу гарчихсан юмыг нэг их ийм тийм болоод байх юм юу байдаг юм бэ? Цаадах нэг юмаа аваачиж оршуул гэж хэл. Би ажил алба ихтэй, тийшээ явж байх ч зав алга. Ээж чинь аягүй бол даралт нь хөдөлчих нь гээд тоогоогүй юм гэнэ лээ. Баяраа бүр яах учраа олохгүй. Түмээд хэлсэн
	-Өө яах вэ хоёулаа яваад л оршуулчихъя. Би улсаас асуугаад яадаг ийдгийг нь мэдээд өгье гэжээ. Тэгээд хоёулаа оршуулгын дараа манай ресторанд "цагаалга" хийхээр орж ирсэн нь тэр юмсанжээ.
	Галмаа бид хоёрыг энэ тэр болсоор байтал Түмээ нь машиндаа зовоод яваад өгсөн, Баяраа ганцаараа үлдсэн байхад нь би очиж үйлчилсэн түүхтэй юм гэнэ. Тэгж л бид хоёр анх нүүр учирсан хоёр доо.
	Хожим нь Баяраа тэр өдрийн тухай ярихдаа "Чиний баяртай нүдийг хараад л миний дотор зангирч байсан бүх юм арилчих шиг болсон. Архи ууна гэж бодсоноо пиво болгоод, тэгээд чамайг хараад бас пивоныхоо шилийг ч цөөлөөд, тэгээд ёсыг бодож нэг хундага уусан. Ийм сайхан хүүхэн орчлонд заяасан байхад би амьдралд гомдоод байхдаа яадаг юм бэ гэж бодогдсон шүү. Гэхдээ үнэндээ бол миний сэтгэл доторхыг тэгэхэд ямар ч сайхан хүүхэн өөрчилж чадахгүй байсан.Гэхдээ би өөрөөсөө ямар нэг ялигүй хүч олж, өөрөө өөрийгөө хуурсан юм даа гээд инээдэг юм.
	Түмэн, Баяраа хоёр ёстой сайхан найзууд. Хоёулаа сална гэж үгүй. Тэр өдөр Түмэн тэргээ гараашдаа тавьчихаад гүйгээд ирсэн Баяраа нь явчихсан байна гэнэ. Жигтэйхэн их айж, "Юунаас ч айсан юм бэ бүү мэд сэтгэлд нэг л юм бодогдоод явчихсан. Тэгсэн харин ажил дээрээ оччихсон зургаа хуулаад сууж байдаг байгаа. Би дотроо" аягүй бол архиндаа согтчихоод хадамдаа агсан тавих гээд явчихсан ч байж магадгүй" гэж бодоод яарч очсон юм. Тэгсэн юун агсан тавих. ЁСТОЙ сонин, хачин их тэвчээртэй хүн шүү" гээд Түмээ гайхаж байсан.
	Баяраа уг нь барилгын зургийн институтэд зураг хуулагч хийдэг байсан юм. Хадам аав нь тэнд тасгийн ч гэл үү, хэлтсийн ч билүү нэг дарга хийдэг юм гэсэн. Баярааг хулигаан гээд охинтойгоо хавьтуулах ч дургүй байсан юм гэнэ лээ. Тэгээд яах вэ. Цаад хоёр нь сайн юм болохоор болохгүй л байхгүй юу. Уг нь хүүхэд нь тогтсон бол аштай вэ дээ.
	Тэр хоёр одоо болтол бүртгэл байхгүй. Тийм болохоор эхнэр нөхөр ч гэхэд уг нь хэцүү л дээ. Хадам нь дургүй учир саад болсоор байгаад тэр байхгүй юу.Эхнэр нь Баяраад аягүй хайртай мөртлөө эцэг эхдээ татагдаад яаж ч чаддаггүй юм гэсэн. "Ялангуяа хүүхдээсээ хойш бүр ч өөр болоод байгаа юм" гээд Баяраа уравгар л явдаг байсан. Лав л миний мэдэхийн Ховд руу цуг яваагүй.
	Баяраагийн Ховд руу явсан ч бараг л хадам аавынх нь ажил байхаа даа. Харин өөрөө бол "Өө хаана ч яадаг юм бэ. Яв гэсэн газар нь явж, хий гэсэн ажлыг нь хийнэ дээ" гээд хэчнээн баяртай явсан гэж санана.Уг нь нөхөрсөг болохоор хаа ч газардахгүй хүн л дээ.
	Намайг тэр удаа аяга, тавгаа хагалчихаад утасдахад Баяраа аягүй баярласан гэсэн. Гол нь өөртөө итгэн утасдсанд л маш их баярласан гэдэг юм. Тэр үед өөрөө мөнгөгүй  байсан гэнэ л дээ. Гэвч намайг айж балмагдсанаасаа болоод олигтой ч ажиллаж чадахгүй аягүй бол дахиад төлбөрт орчихно гэж бодоод, ер нь тэр дор нь төлчихвөл дээр юм гэж шийджээ. Тэгээд "хүмүүсээс мөнгө зээлээд л гүйгээд байсан гайгүй юмны төлөө болохоор зөндөөн их мөнгө цуглуулчихсан байсан шүү" гээд инээж байсан. Тэр нь ч намайг үнэхээр их тус болсон. Зарим зөөгч нар над руу нүд үзүүрлэн "Паах ёстой баярхаж байх шив дээ. Өдөрт нь төлөөд л..." гэлцэж байсан. Нэг бодлын нээрээ ч муухай юм шиг санагдсан шүү. Гэвч Баяраагийн урмыг хугалаад ч яах вэ дээ гэж бодоод тэднийг тоогоо ч үгүй. Хүнд өөрөө нэг их сүйд майд болон утасдчихаад, туслаад ирэхээр нь хүүхнүүдээс ичин "больё, больё" гээд байлтай ч биш дээ. ЁСТОЙ тэнэг хэрэг болно биз дээ.
	Манай хүүхнүүд ерөөсөө хэцүү шүү. Хүн гайхмаар юм ярина. Уурлаж хоорондоо хэрэлдэхдээ ямар ч бодлогогүй үг хэлж гарна даа. Хэчнээн ичмээр гэж бодно. Тиймдээ ч хүүхнүүд "богино жолоотой" гэж хэлүүлдэг биз. Бие биенээ нүд үзүүрлэнэ. Илүү дутуу харна. Ярих ч юм биш. Галмаа нэг удаа надад,
	-Чи хүн хүнтэй л ангалзаад, өөрийнхөө ширээнд бүгдийг нь суулгачих санаатай юм. Чамтай адилхан дарвалзаж, ширээний хооронд сайварлаж чаддаггүй нь хохирох ёстой юм уу гээд л зөөгч нарын дунд загнаад байсан. ЁСТОЙ ямар муухай бүдүүлэг загнасан гээч.
	Уг нь Галмаа намайг загнаж байхаар хүмүүс яагаад миний үйлчилдэг ширээнд суух дуртайг ажигламаар юм л даа. Зохион байгуулагч хэлж өгөхгүй юм. Хэлсэн ч аягүй бол тоохгүй дээ. Тэр байтугай миний үйлчилдэг ширээнүүдийг "үүдэнд ойр учраас хүн их сууж байна. Адилхан хуваарилж авна" гэсээр байгаад дахин хуваарилуулсан юм чинь.
	Тэрнээс болоод Баяраа л харин нэг удаа нүүр улайсан даа. Танилцаад удаа ч үгүй байсан үе. Миний хуучин үйлчилдэг байсан ширээний ард суучихсан хоолны цэс үзсэн болоод сүрхий тавтай сууж байлаа. Тэгсэн Галмаа очоод л хоолны захиалга авлаа. Би хажуугаар нь өнгөрөхдөө
	-Баяраа сайн уу? Тавтай хооллож байна уу? гэсэн нүүр нь улайх шиг болоод,
	-Сайн, сайн л гэж байсан. Урьд өдөрхөн нь,
	-Би дандаа чамаар үйлчлүүлж байнаа. Чиний гараас л хоол идвэл юм идсэн болох юм гээд хүний дэргэд шараад байсныг ч хэлэх үү. Ёстой нэг болсон доо. За тэр ч яах вэ.
	Хүний амьдрал бол биенээ чадаж дөнгөх юм уу, хорлох муучлахад биш, биенээсээ сайн сайхныг сурахад оршдог гэж би боддог.
	"Хүн өерийнхөө тухай хүнээр хэлүүлэх нь зүйтэй" гэж Баяраагийн хэлдэг ч үнэн үг шүү. Тийм болохоор би нэг удаа Баяраад өөрийнхөө тухай Гамбаагийн тухай бичье гэж бодлоо. Тэгсэн нэг л болж өгдөггүй. Баяраа Гамбааг "Яасан муухай амьтан бэ" гэж бодох байх даа, эсвэл намайг "Чи ямар өөдгүй юмтай үерхдэг юм бэ" гэж хэлэх байлгүй гэж ичих шиг ч.. Бас Энхриймаагаас болоод "эмэгтэйчүүд ер нь ийм өс суртахуунгүй улс шүү дээ" гээд бодчихвий гэж зовоод ер нэг болж өгдөггүй ээ. Тэгэхээр нь шал худлаа юм бичиж гарав аа. Нэг залуутай үерхдэг, одоо гадаадад сурч байгаа. Нэрий нь Ганбаатар гэдэг юм. Хахир өвөл шиг санагддаг хаврын тухайд бол олон юм бүү бодоорой. Тэр бол хайр дурлалын хувьд огтхон ч хамаагүй. Намайг хатан хаан мэт өргөмжлөн, хайрлан энхрийлдэг байсан эмээ ээж минь нас барсан болохоор л би энэ хаврыг тайван сайхан дурсан санаж ер чаддаггүй юм. Бодох бүр зүрх эмзэглэн өвддөг гээд л бичиж орхилоо.
	Тэгээд "хатан хаан шиг өргөмжлөн" гэдэг үгнээс болоод Гамбаатай зуслан дээр хэд хоносноо бодлоо.
	... Гамбаа голоос барьж ирсэн загасаа нэг их гоё үнэртүүлэн шараад
	-За хатагтай хоолоо зооглоорой! гээд тавагтай загасаа миний өмнө хоёр гардан тавиад -Та талх авахсан болов уу? Суудал тань өндөрдөөгүй биз? гээд л ямар их нялуурдаг байсан гэж санана. Тэгснээ намайг хүзүүдэн үнсээд.
	-За за хатагтай хоолоо зооглож үз. Зарцтайгаа ингэж сахилгагүйтэж болохгүй шүү! гэж ирээд л алиалагч шиг долоовороо гозойлгон, нүдээ маяглан бүлтийлгэж байгаад л сануулдагсан. Загас минь заримдаа давс нь ихэдсэн байна. Тийм үед би,
	-Эрхэм зарц таны энэ бөөн давсыг чинь би идэхгүй. Надад өөр хоол хий! гээд жүжигт тоглож байгаа юм шиг маяглан, тавагтайгаа түлхчихнэ. Тэгэхээр Гамбаа,
	-Өө хатагтай та уучил. Энэ бол давс биш хайр сэтгэлийн хүч. Эзэн дээдэс болгоож миний хайрын амтыг танд хүртээж байгаа нь энэ гээд дорд мэхийн ёсолно. Тэгээд л хоёулаа бөөн инээдэм болж нөгөө давстай загасаа
дор нь юу ч үгүй хоосолчихно. Тэр үед бид хоёрын хэнийх нь ч амнаас хамгийн зөөлөн сайхан үг гарч, түүндээ хоёулаа магнайгаа хагартал инээлддэг байж. Жаргалтай байжээ. Гэтэл амьдрал гэдэг тэрүүн шиг алхам бүр нь инээдэм наадам болсон зүйл биш юм даа. Амьдрал хэмээх зүйл бол эмгэнэлт жүжиг тоглох тайз гэж бодвол инээд нь хөшгин дээрх хээ угалз ч юм уу ар талын чимэглэл дэх үүлс ч байж мэднэ. Энә бол их болхи зүйрлэл л дээ. Гэхдээ ямар ч байсан надад энэ удаа тэгж санагдлаа. Ер нь инээдэм амьдралд хэрэггүй гэсэн санаа биш. Утга учиргүй хөнгөн инээдэм ямар ч байсан амьдрал биш гэсэн санаа хэлэх гэсэн юм.
	Эртээр телевизийн нэг нэвтрүүлэгт "Ресторан бол хүлээх гэсэн утгатай франц үг" гэж нэг зөөгчийн хэлснийг хүмүүс сонсоод инээлдэж байна лээ. Магадгүй цаг үе, газраа олсон болоод тийм инээдтэй сонсогдсон байж болох л юм. Харин миний хувьд бол ресторан гэдэг өөрийн минь гэр шиг санагддаг. Одоо бол би ресторандаа бүр идээшчихэж. Зөөгчийн тухай ярихдаа л инээдэм наадам, доог тохуу хийгээд өнгөрч чадахгүй. Тийм л болчихож. Эсвэл би ерөөсөө зөөгчийн заяатай байсан юм байлгүй дээ. Тэглээ гээд муу нь юу байна. Ресторан бол миний хувьд "хүмүүсийн сэтгэлийг амраах" гэсэн утгатай монгол үг. Ресторан бол хүмүүсийн бодол сэтгэлийг уудлах толь гэсэн үг.
	Хоолоо захиалж байгаагаас нь ямар хүн болох нь танигдана. Олуулаа орж ирээд, олон литр пиво авч байгаа улс "хоол удаалаа" гэж хэзээ ч загнахгүй. Гагцхүү пивийг нь хурдан аваачиж өгөх хэрэгтэй. Гэтэл "хамгийн бэлэн хоол, нэг ая га сайхан цай" гэж байгаа хүңд сүүлд орж ирсэн ч түрүүнд нь үйлчилмээр санагддаг. Тэр бол ажлынхаа чөлөөгөөр яваа юм уу ямар ч байсан тайван суух боломжгүй хүн.
	Эмэгтэй хүний хажууд өөртөө түрүүлж хоол захиалж байгаа хүн, эрэгтэй хүнтэй эн чацуу архи дарс ууж байгаа эмэгтэй, дөрвүүл тавуулаа суугаа мөртлөө ганцаархнаа хамаг ширээ эзэлчихдэг "хүртээмжит" хүн цөм л өөр өөрийн дүр төрхөө харуулж байгаа нь тэр. Тэр байтугай гэртээ болсон хэрүүлийг ч ресторанд үргэлжлүүлдэг хүмүүс байдаг юм билээ. Нэг удаа би тийм хоёр хүний өмнөөс ёстой нүүр улайсан шүү. Хоорондоо хэрэлдээд ер хоолоо захиалж өгдөггүй ээ. Тэгсэн мөртлөө зовоод, дэргэдээс нь яваад өгөхөөр дуудаад салахгүй, ёстой хачин улс байсан. Би арайхийж нэг юм захиалгыг нь авчихаад, уух юмаа марчих шиг болохоор нь
	-Цай авах уу? Сайхан сүүтэй цай бий шүү гэсэн нөхөр нь
	-Шил пиво авчихдаг юм уу? гээд эхнэр рүүгээ царайчлангуй харж байна. Эхнэр нь галзуу юм шиг уурсан
	-Ав, ав. Ногоон минь архи ч болсон ав! гээд л загналаа. Нөхөр нь
	-Тэгвэл авсан ч яадаг юм бэ. Нэг шил архи! гэх нь тэр.
	Би дотроо "Дэмий юм боллоо. Уух юмыг нь тэр чигт нь мартуулчихдаг байж. Уг нь халуун цай уувал зан нь засрах болов уу гэж бодсон юмсан" гэж бодож зогслоо.
	Одоо тэгээд яах вэ, нэгэнт захиалга авчихсан юм чинь хоол архийг нь авчираад өглөө. Намайг
	-Тавтай сайхан хоололцгоогоорой! гэхэд тэр хоёрын хэн нь ч хариу дуугарсангүй. Тэгсэн гарахдаа хоёулаа "Нуур нугас" болчихсон, нэг нь намайг зориуд дуудан
	-За баяртай, баярлалаа дүү минь. Танай ресторан маш сайхан үйлчилж байна гээд л яваад өглөө.
	Миний инээд хүрэх шиг ч, тэр хоёрын эвлэсэнд баярлах шиг ч болсон. Тийм болохоор манайх бол эвдэрсэн хоёрыг ч эвлүүлдэг газар шүү.
	Эвдэрч байгаа, эвлэж байгаа, ер нь хараад баярлаад ханамгүй, үлгэртэй, сургамжтай олон янзын хүмүүс манайхаар ирнэ.
	Хүнийг хэчнээн сайн ажиглан, тусган бодох тусам, хүн өөрийнхөө тухай илүү ихийг боддог байх. Би л лав тийм. Тийм болохоор нүдий минь нээж өгсөн хэнд ч хязгааргүй баярлан, хариуд нь эвлэг сайхан үйлчлэхийг боддог.
	Энэ бол миний ажил, миний мөрөөсөл юм.
	Гэвч надад өөрийг минь таниулж өгдөг тэр олон янзын хүмүүс дотроос хамгийн дотно, хамгийн ойр санагддаг улс ч бас бий. Баяраа бол миний хамгийн дотно хүмүүсийн нэг. Юу л болно. Баяраад хэлмээр, гомдсон ч баярласан ч Баяраад биччихвэл сэтгэл онгойгоод явчих шиг санагддаг. Хачин юм шүү. Хэрэвл Гамбаа надад сайн хэвээрээ байсан бол би Гамбаад л хамгийн түрүүнд бичиж байгаа. Гэтэл одоо Гамбаад минийх биш, өөр хүний үгийг сонсох нь дээр биз... "Дургүйд хүчгүй" гэдэг болохоор би түүний дургүйг улам хүргээд ч яахав. Уг нь "Хүн хэзээ ч сайн нөхдөөр дутагддаг юм байна шүү. Өөрийнхөө сэтгэлийг л ойлгодог ойр дотны хүнээр гачигддаг юм байна" гэдгийг л би Гамбаад хэлэх юмсан. Тэгээд бас "тийм хүн хаана ч бий. Тэр тусмаа бидний амьдарч байгаа энэ нийгэмд сайхан хүн маш олон шүү.Тиймээс ч би хэзээ ч өөрийгөө сэтгэлийн шаналалд унахгүй" гэж Гамбаад хэлэх юмсан.
	Гамбаагийн тухай бодохоор гар минь нэг салганаад, хоолой ч чичрэх шиг болох юм. Эмэгтэй хүн гэдэг дэндүү чадалгүй, сэтгэл бодолын тамир тэнхээ султай хөөрхий амьтад юмуу даа...
	Би уг нь Баяраад л захиа бичих гэж суусан юмсан. Захиагаа бичсэн юм байхгүй, хичнээн их юм бодчихоо вэ? Сэтгэл дотрохоо бүгдийг нь уудлан хэлчихээд ч тэр үү, одоо бол Баяраад захиа биччихсэн юм шиг бодогдоод байна. Юу ч болсон Цэцэгмаадаа нэг захиа эхлээд нэг захиа биччихье. Сэтгэл минь яагаад ч юм бэ тэдний зүг явчихлаа...
	Найз чи минь сайн уу?
	Хичээл чинь амжилттай биз дээ? Гамбаа, Энхриймаа хоёрын бие сайн, хичээл нь амжилттай юу? Найз нь Баяраад захиа бичих гэж сууснаа яагаад ч юм бэ чамд эхлээд захиа бичмээр болоод энэ захиаг бичиж сууна. Чи Баярааг танихгүй байх аа? За яах вэ би одоохон танилцуулна. Би чамайг яах нь вэ гээд эртээр захиан дээрээ битүүхэн, худлаа бичсэн юм шүү. Энхриймаад хэлбэл ч хэлэг гэж бодсон юм. Гэвч та гурав одоо "хонь чоно "болоо биз дээ? тийм байх нь дэмий юм биш үү найз аа. Ямар амьдарч байгаагаа ажил үйлсээрээ л харуулбал болоо юм биш үү? Гэвч энэ талаар чи өөрөө бодоорой. Өнөөдөр найз нь нэг гоё үдэшлэгт очлоо. Өнөөдөр ч гэж дээ, бараг өчигдөр орой гэмээр болчихож. Би ийм их удаан юм бодсоноо ч мэдсэнгүй. Үдэшлэг дээр нэг залуу намайг зөөгч гэдгийг үнэмшихгүй "бурхан эндүүрээд чамайг дэндүү хөөрхөн заяачихаж"гэж байна.Би түүний үгэнд нэг их гомдоогүй л дээ. Гэхдээ зөөгч гэдэг яагаад тийм доорд муухай ажил юм 6э гэдгийг бодохгүй байж чадсангүй. Чи ч бас намайг зөөгч хийхээр хүн биш гэсэн ойлголттой юм шиг байсан. Энхриймаа ч бас тийм санаа цухуйлгасан. Гагцхүү Гамбаа л юу ч хэлээгүй. Захиа бичээгүй юм чинь юугаа ч бичих вэ дээ.
	Тэгвэл би чамд хэлье. Зөөгч бол хамгийн сайхан ажил шуу. Тэгээд ч муу ажил байдаггүйг чи ойлго! За юу! 
	За би одоо чамд Баяраагийн тухай бичье. Та гурвын хэн нь ч Баярааг танихгүй. Та нарыг явсанаас хойш зөөгч болсон хойноо би түүнтэй танилцсан юм. Тэр бол намайг зөөгч гэж доорд үздэггүй, надаар л харин хоол зөөлгөж байх дуртай хүн. Харамсалтай нь одоо энд биш Ховдод байгаа. Тэнд түр суурин ажиллахаар явчихсан.
	Ууган хүүхэд нь нас барчихаад уй гунигаа нимгэлж, хуучин заншлаар "цагаалга" хийх гэж манай ресторанд орж ирээд анх надтай нүүр учирсан юм. Тэрнээс хойш юм л бол манай ресторанд ирж, надаар үйлчлүүлдэг байлаа. Ажил нь ч ойр.
	Нэг орой ажил тарчихаад (орой ч гэж дээ бид чинь бүр шөнө болсон хойно ээлж бууна шүү дээ) жижүүрийн тэрэг хүлээгээд зогсож байсан нэг хүн,
	-Гэрэлмаа! гэж дуудлаа.Харсан нэг зүс үзсэн залуу машины кабин онгойлгоод дуудаж байна. Би зүс л таних болохоос нэрийг нь ч мэддэггүй байсан юм чинь. Миний нэрийг хаанаас мэдсэн юм бэ, бүү мэд. Би машин ирж зогссоныг ч ажигласангүй. Ойртон очвол өөрөө жолооч ч биш бололтой, цаана нь жолооны ард нэг залуу сууж байна. Тэр нь ч бас зүс үзсэн хүн (Бидэнд чинь одоо зүс үзээгүй хүн гэж байхаа больчих юм байна шуу дээ) Намайг дуудсан залуу
	-Харих болсон уу? Хүргээд өгье гэлээ. Би машинд нь суух гэснээ оройтсоныг санаад болгоомжлон болилоо. 
	-Харанхуй шөнө болчихлоо гээд айж байна уу? Бид хоёр тийм муу улс биш ээ. Айх явдалгүй. Таны гараас олон хоног шөл ууснаа мартаагүй. Хойшид ч олон уух бодолтой байгаа гээд цаадах руугаа хараад инээлээ.
Цаадах нь инээж байна. Тэр хоёрын инээж байгаа нүүр царай, байгаа байдал нь нэг л итгэл төрмөөр санагдаад явчихлаа. Би "дүүрсэн хэрэг" гээд кабинд нь ороод суучихөаа. Жолооч залуу нь
	-Хаашаа явах вэ? гэж надаас юм уу, найзаасаа ч юм уу хэнээс асууж байгаа нь ул мэдэгдэм асуулт тавилаа.
Намайг дуудсан залуу над руу бас л инээмсэглэн
	-Хаа хүрэхийг дарга болгооно, хаагуур явахыг жолооч мэднэ биз дээ гэлээ. Би гэрээ зааж өглөө. Бид гурав тэгээд л замдаа танилцсан юм. Намайг дуудсан нь Баяраа, цаадах нь Түмэн байсан. Одоо бол хоёулаа л миний найз. Гэхдээ Түмэн нь жолооч юм болоод зав муутай байдаг юм уу их цөөхөн ирнэ. Баяраа нь л олон ирсэн байх. Тиймээс ч илүү танил болсон.
	Баяраа бол багаасаа өнчирсөн их л өрөөдөлтэй амьдралтай залуу л даа. Нэг үе муу нэртэй ч явсан гэж байгаа юм. Гэхдээ үзэл бодол, сэтгэл нь гайхалтай цэвэрхэн үлдсэн залуу шуу. Хадам нь харин түүнийг өчүүхэн төдий ч тоодоггүй юм гэнэ лээ. Тэгээд хөөцөлдсөөр байгаад хөдөө явуулчихсан байх. Охиноо л салгах гэж бодсон юм байгаа биз дээ. Түмээ бид хоёр маргааш эхнэр дээр нь очно. Алтанзавьяа гэнэ уу, аягүй гоё нэртэй юм байна лээ. Би нэг ч уулзаагүй юм чинь. Яах вэ танилцаад, юу бодожявдаг хүн бэ? гэдгийг мэдье л дээ. Залуу хүн төөрөлдөж ч байж мэднэ. Бас өөрийн шийд ч дутаж байж мэднэ шүү дээ. Бид чинь эрхэлсээр байгаад амьдралдаа өөрсдийнхөө замыг шийдэж чадахгүй улс болчихдог юм биш уу. Чамд тэгж бодогддог уу? Нарийн бодвол та гурвын хэн ч хүссэн мэргэжлээ сонгоогүй байж мэдэх л байх. Чи яах вэ ярьдаг байснаа, явсан сургуультайгаа харьцуулаад бодоод үзээрэй л дээ. За тэр ч яах вэ.
	Түмээ. Баяраагийн эхнэр руу утасдаад "намайг уулзъя" гээд байна гэж хэлсэн "Юун хүн юм бэ" гээд нэг ихууртай юм шиг байснаа "Баяраагийн найз"гэж дуулаад их дуртай байна гэнэ лээ. Эхнэр нь араас нь яваад очвол Баяраа маань хэчнээн догь вэ. Тийм ээ хө? Гэвч чи яагаад хотод үлдчихсэнийг нь нээрээ мэдэхгүй л дээ. Би ч нарийн мэдэхгүй. Баяраа надад авгайнхаа тухай бараг ярьдаггүй байсан юм чинь. Нэг удаа би юунаас ч билээ болоод авгайг нь асуусан
	-Тэр бол гэр бүлийн дотоод хэрэг. Нэг хүний авгайг нөгөө хүн сонирхож эхлэхээр л болохоо больж байгаа юм гээд тоглоом тохуу хийгээд олигтой юм яриагүй. Тэгээд л өнгөрсөн.
	Бодвол эхнэр нь аятайхан хүүхэн байх аа. Би чамд бичнэ ээ.
	Баяраад би их хайртай. Гэхдээ хайр сэтгэлийн хайр биш шуу! Хүндэтгэлийн ч гэх юмуу нөхөр ёсны хайр! Тэр бол эрчүүдийн ярьдагаар ёстой "эр хүн шиг" хайр. Тийм болохоор Баяраагийн амьдралд сайн сайхныг хийхийн тулд би бүхнээ зориулна.
	Харин Гамбаагийн хувьд бол... Тэр тухай одоо би яриад ч яах вэ. Тэртэй тэргүй чамд бүх юм ойлгомжтой. Одоо бодвол миний хувьд хайр сэтгэл хэмээх аугаа зүйл үгүй болсон байх. Дахин төрлөө ч гэсэн ямар хайр байхыг би ойлгож л байна. Тэр лав л анхны хайр биш. Тийм болохоор яг үнэнээ хэлэхэд би Гамбаад гомдохгүй байж чадахгүй.
	Гамбаа нэг удаа надаас
	-Чи намайг хааяа ч болохноо дурсана биз дээ ? гэж асуулаа.
	Би хариуд нь,
	-Үгүй гэсэн их гайхаж байх шиг
	-Юу? гэж лавлалаа. Би тэгэхээр нь
	-Хааяа ч болохноо гэнэ шуу. Би чамайг ганцхан ч мөч мартаж чадахгүй. Тийм болохоор санан дурсана гэж юу байх вэ дээ гэсэн их л таатай байсан. 
	Одоо чи Гамбаагаас
	-Чи Гэрэлмааг хааяа ч болохноо дурсах юм уу? гэж асуугаарай. Бодвол юугаа л хариулав гэж дээ.
	Чи Шолоховын "Гэр бүлтэй хүн"гэдэг өгүүллэгийг уншсан уу? Гамбаа мэдээж уншчихсан л байгаа байх. Цаадах чинь "Цог" сэтгүүл унших их дуртай шүү дээ. Гамбаагаас Микишара өвгөн яагаад хоёр хүүгээ өөрийн гараар алсныг асуух юмсан. "Тэр бол манай нийгмийн босгыг алхсан болохоос бидэн шиг өөрийн нийгмийн амьдралыг мах цусандаа шингээсэн хүн биш шүү дээ.
Гэхдээ Шолохов гуай тэр хүний тухай зүгээр нэг саваагүйтэж бичээгүй л байх даа" гэж байна гэж цаадахдаа хэлээрэй. Хэлж чадахгүй бол бичээд өгөөрэй. Одоо миний Гамбаад хэлэх үг номонд юмуу, амьдралд л үлдсэн үү гэхээс миний амнаас л лав гарахгүй байх. Энэ бол минийх биш, түүний гавьяа. За тэр ч яах вэ...
	Чи зун ирэхдээ манай ресторанд зочлон, зөөгчийн ажлын амтыг үзээрэй. Ялангуяа олигтойхон тогоочтой бэлтгэл сайтай үед, тэр тусмаа Долгор эгчийн ээлжинд ирвэл болох нь тэр.Чи хоол биш амьдрал, хүмүүсийн хөдөлмөрийн амтыг үзнэ.
	Чи минь хүний амьдралын зорилго нь гагцхүү сурахад байдаг гэж буу ойлго. Сурах нь зөв л дөө. Ажиллах, амьдрахын тулд сурах л хэрэгтэй. Гэхдээ ажил амьдрал бол өөрөө хичээл сургууль гэдгийг мартаж болохгүй. Тэр тусмаа ажилд дээр дор гэж үгүй, нийгэмд маань хэрэгтэй л бол бүх ажил сайхан гэдгийг буу мартаарай! Үүний хувьд бол Энхриймаа их л зөв ойлголттой байсан юмсан.
	Чи миний ажлыг дорд үзэн голж байхаар сайн ажиллаад сонинд гарсны минь төлөө баяр хүргээч. Би чамд "Мэдээ" сонины нэг дугаар юуны тулд зориуд явуулсаныг чи ойлгож байна уу? Чамаас л баяр хүргэсэн үг хүлээгээд байгаа юм шүү дээ. Хүлээгээд бүтэхгүй юмыг одоо яах вэ. Өөрөө л гуйхаас. Түүн дээр чинь Гавалмаа гэж нэг зөөгчийн тухай бичсэн байгаа. Бас сайн ажиглавал миний зураг бий. Сурвалжлагч надад "гавал" цол хайрласан юм. Бичсэн зүйл нь (намайг хэлсэн болгож) голцуу сурвалжлагчийн өөрийнх нь. Бодвол намайг хүнд хэлэх юмгүй л амьтан гэж үзсэн юм байлгүй. Эсвэл өөрөө юу асууж, би юу хариулсныг мартчихсан юм болов уу. Ингэж л "сурвалжлага хийдэг "юм байна шүү дээ. Сурах юм их байгаа биз!
	За баяртай! найз нь дараа маш том захиа бичье. Дахин хэлэхэд хэн нэгэн хүний хүүхэд "Би том болоод гуанзны зөөгч 6олно"гэхийг сонсвол чи битгий дооглож инээгээрэй. Энэ бол мэргэжлийнхээ амтыг авсан хүний захиас юм шүү. Тэр хүн тэгээд чиний найз нөгөө муу Гэрэлмаа чинь гэдгийг бод...
	Захиагаа бичиж дууслаа. Гамбаад бас хэдэн үг 
нэмж хэлмээр л байна. Гэвч Цэцэгмаа юу гэх юм бэ! Зовох хэрэгтэй шүү дээ. Бас хун байна даа энэ чинь нэрэлхэх хэрэгтэй биз дээ? "Хүнд хаягдчихаад ичихгүй зууралдлаа" ч гэх юм билүү. Уг нь ч хаяж, хаягдахдаа биш, хүний сэтгэлийн гүнээс гарсан үгийг сонсож ойлгохдоо л юм л даа. Ойлгох тэнхээ... Ойлгох цаг... Өөр юу байх вэ.
	Одоо үүр сайхан цайчихлаа. Ажилдаа явж ирээд орой Баяраад захиа бичихээс.
	Айл болгоны яндангаар утаа боргилон, тоононы цамхраагаар халуун амьдралын уур савсаж, гэрэл гэгээ нь тодрон тодрон харагдаж байна. Хүн бүхэн ажил, сургууль, хийх бүтээх юмандаа яарч байгаа. Ямар сайхан юм бэ? Өнөөдөр хичнээн сайхан улс ирж, манай ресторанд хооллох бол? ...

1977-1985 он






















 
