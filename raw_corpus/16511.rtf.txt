№234 (16511)                
1986 оны есдүгээр сарын 30.
Удирдлагыг улам төгөлдөржүүлье

Манай социалист байгуулалтын явцад улс ардын аж ахуйн удирдлагын систем бүрэлдэн тогтож, нутаг дэвсгэрийн болон салбарын хөгжлийн зохистой харьцааг хангах, улс ардын аж ахуй, салбар хоорондын үйлдвэрлэлийн дотоод тэнцвэрийг бий болгох, нийгэм, хамт олон, хувь хүний эрх ашгийг зөв хослох эдийн засаг, зохион байгуулалтын нөхцөлийг бүрдүүлж байна. Аж ахуйн удирдлагын социалист систем нь хамгийн бага зардлаар дээд зэргийн үр ашигтай ажиллахын тулд хөдөлмөр, байгалийн нөөц, үйлдвэрлэлийн хүч чадлыг зохистой ашиглахад чиглэдэг. 

Намын эдийн засгийн бодлогын үзэл санааны дагуу улс ардын аж ахуйн удирдлагыг төгөлдөржүүлэн шинжлэх ухааны түвшинг нь дээшлүүлэх талаар багагүй ажил зохиож зарим үр дүнд хүрч байна. 

Үйлдвэрлэлийн удирдлага, зохион байгуулалтын бүтэц, төлөвлөлтийн системийг боловсронгуй болгох, эдийн засгийн урамшуулал, хөшүүргийн ролийг дээшлүүлэх, хөдөлмөрийн хамт олныг үйлдвэрлэлийг удирдах үйл ажиллагаанд идэвхтэй оролцуулах чиглэлээр Хөнгөн, хүнсний үйлдвэрийн Яам, Холбооны Яамны системийн үйлдвэр, аж ахуйн газруудад хийж байгаа төлөвлөлт, аж ахуйн механизмыг боловсронгуй болгох эдийн засгийн туршилт нааштай үр дүн өгч байна. Хөнгөн, хүнсний үйлдвэрийн Яамны системийн хэмжээгээр 1985 онд хөдөлмөрийн бүтээмж өмнөх дөрвөн жилийн дунджаас 1, 2 пунктээр илүү хурдацтай өсөж, өөрийн өртөг 1984 оныхоос 1. 2 хувь хямдран, хуримтлалын жилийн төлөвлөгөө дөрөв гаруй хувиар давж биелсний зэрэгцээ Холбооны Яамны системийн орлого нь нэг жилийн дотор өмнөх оныхоос 8, 8 хувь өсөж, ашиг, хөдөлмөрийн бүтээмжийн 1985 оны төлөвлөгөөг давуулан биелүүлжээ. 

Хөдөө аж ахуй, барилгын салбарын удирдлага төлөвлөлтийг боловсронгуй болгох асуудлаар Намын Төв Хороо, Сайд нарын Зөвлөлөөс тогтоол гаргаж. аймаг, аж ахуйнуудад дээрээс баталж өгдөг төлөвлөгөөт үзүүлэлтийн тоог цөөрүүлэн аймаг, хотын АДХ-ын гүйцэтгэх захиргаадын эрхийг өргөтгөж. барилгын салбарын орон нутгийн удирдлагыг бэхжүүлэх зохион байгуулалтын арга хэмжээ авч хэрэгжүүллээ. 

Гэвч удирдлага, төлөвлөлтийг боловсронгуй болох талаар зохиож байгаа ажил өргөн хүрээтэй биш. хийж буй туршилт иж бүрэн болоогүй, удирдлагын системд салбарын удирдлага урьдын адил зонхилсон хэвээр байна. 

Төвлөрсөн төлөвлөгөөт удирдлагыг боловсронгуй болгон бэхжүүлэхдээ социализмын үеийн аж ахуйн удирдлагын үндсэн зарчмын нэг болох салбарын болон орон нутгийн удирдлагыг зохистой хослохыг онцгой анхаарах нь чухал байна. 

Эдийн засгийн хөгжлийн түвшин, хүч чадал харьцангуй доогуур байсан социалист байгуулалтын эхний жилүүдэд материаллаг үйлдвэрлэлийн салбаруудыг ажиллах хүч, материал, түүхий эд, эрчим хүчний бололцоо сайтай нийслэл хотод төвлөрүүлж түүний харьяа үйлдвэр, аж ахуйн газрыг аймгуудад байгуулсан нь улс орны хөгжлийн тухайн шатанд эдийн засгийн хувьд ашигтай, зөв зүйтэй бодлого байсан боловч нийтийн үйлдвэрлэлийн харилцаа боловсронгуй болж, эдийн засгийн шинэ районууд үүсэн хөгжиж байгаа одоогийн нөхцөлд салбарын удирдлагыг дагнаж ганцаарчлан үйлдвэрлэлийн удирдлагыг хэт төвлөрүүлэхийг оролдох нь учир дутагдалтай байна. 

Төвийн яам, газрууд аймаг, орон нутаг дахь харьяа үйлдвэр аж ахуйн газраа байнгын удирдлагаар хангаж, анхаарлынхаа төвд байлгах нэрийдлээр тэдгээрийн өдөр тутмын ажлыг шүүрэн авч хийх, мэдээ материал шаардсан бичиг, цаасаар дарах, бие хүн томилох зэргээр удирдлагыг хүндрүүлж, илүү зардал гаргасаар байна. Ийм байдлын илрэл бүртэй намын байгууллагууд зарчимт тэмцэл хийвэл зохино. 

Эдийн засаг, нийгмийн хөгжлийн өнөөгийн түвшин, аж ахуйн удирдлагын хүрээнд бий болсон дээрх байдал нь салбарын болон нутаг дэвсгэрийн удирдлагыг чадамгай хосолсон удирдлагын уян хатан механизм бий болгохыг зүй ёсоор шаардаж байна. 

Улс ардын аж ахуй, нутаг дэвсгэрийн удирдлагын бүтэц, зохион байгуулалтыг сайжруулах, орон нутаг. аж ахуйн байгууллагын бие даасан байдлыг хангаж тэдний эрхийг өргөтгөх, хариуцлагыг өндөржүүлэхэд дагаж мөрдөж байгаа аж ахуйн хууль эрхийн актуудыг хянаж өөрчлөлт оруулах, шинэчлэх явдал ихээхэн ач холбогдолтой. Энэ чиглэлээр эдийн засгийн хөв байгууллага, яам, тусгай газруудаас хийж байгаа аймаг, орон нутгийн байгууллагын эрх хэмжээг хязгаарлаж, салбарын эрх ашгийг хамгаалсан дүрэм, журам, тушаал, зааврыг хянаж шинэчлэх ажлыг улсын эрх ашгийн үүднээс, үйлдвэрлэл, үйлчилгээ явуулахад саад тотгор учруулж, чирэгдэл гаргахгүй байхаар, ажил хэрэгчээр зохион байгуулбал зохино. 

Улс ардын аж ахуйн салбарын удирдлагын ерөнхий схем боловсруулахын зэрэгцээ эдийн засгийн район, нутаг дэвсгэрийн цогцолбор, аймгийн эдийн засаг, нийгмийн хөгжлийн асуудлыг ч хамтад нь авч үзэх хэрэгтэй. Энэ ажлын хүрээнд аймаг бүр өөрийн эдийн засаг, нийгмийн хөгжлийн 15 - 20 жилийн цогцолбор программ боловсруулж түүнийг амьдралд бүтээлчээр хэрэгжүүлэхэд үйл ажиллагаагаа чиглүүлбэл зохино. Аймгийн хөгжлийн хэтийн цогцолбор программ боловсруулахад манай яам, тусгай газар, эрдэм шинжилгээний байгууллагууд бодитой туслалцаа үзүүлж, мэргэжлийн зөвлөлгөөгөөр хангах ёстой. 

Өөрийн аймгийн онцлогт тохирсон, ирээдүйтэй чиглэлээр нутаг дэвсгэр үйлдвэрлэлийн цогцолбор байгуулж ажиллуулах боломжийг судалж хэрэгжүүлэх талаар аймаг, орон нутгийн удирдлага санаачилга гаргах хэрэгтэй. Аймаг, хотын удирдлага орон нутгийнхаа нөөц бололцоог бүрэн ашиглаж хүмүүсийн идэвх сонирхол, бүтээлч санаачилгыг өрнүүлэх замаар аймаг, орон нутгаа иж бүрнээр хөгжүүлж, ажлын арга барилаа сайжруулан, социалист овсгоотой ажиллах шаардлага удирдлагыг төгөлдөржүүлэн үйлдвэрлэлд ойртуулах шинэ зорилтын үүднээс урган гарч байна. , 

