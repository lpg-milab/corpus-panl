Бичил зээл үр өгөөжөө өгөв үү?

НҮБ-аас 2005 оныг Бичил зээлийг дэмжих жил болгон зарласан билээ. АНУ-ын Нью-Йорк хот энэ жилийн ажлыг дүгнэх НҮБ-ын Олон улсын чуулга уулзалт болжээ.
Уг уулзалтад оролцоод ирсэн Монголбанкны тэргүүн дэд ерөнхийлөгч, доктор А.Батсүхтэй уулзаж ярилцав. -Ямар зорилготой оролцов? -Монголын төлөөлөгчид нэлээд өргөн бүрэлдэхүүнтэй оролцлоо. Өөр өөрсдийн чиглэлээр уулзалтад оролцох бэлтгэлээ базаасан. Миний хувьд бичил зээл, ядуурлыг бууруулах талаар манайд хийгдсэн судалгаануудын үр дүнг олон улсын түвшний ижил төрлийн судалгааныхтай харьцуулах гол зорилготой байсан. Тодруулбал, жижиг зээлийн өртгийн судалгаагаар дамжуулан ямар түвшний ядууралд байгаа хүмүүст жижиг зээл ямар өртөгтэй,хамрах хүрээтэй байна вэ? , зээлийг хямдруулах ямар технологиуд гарч байна вэ? гэдэг дээр голлон анхаарсан. Төрөөс баримтлах мөнгөний бодлогод ямар хэлбэрээр тусгаж хэрэгжүүлэх талаар судалсан. -Асуултууддаа хариулт олов уу? -Олсон гэж бодож байна. Бас сонирхолтой үр дүнгүүд ч гарч ирж байна. Жижиг зээлийн өртөгтэй холбогдсон мэдээллийн баазыг хэн сайн бүрдүүлж чадсан нь хувийн болон хандивлагчдын хөрөнгө оруулалтыг илүү татахаар байна. Бодитой үр дүнд хүрч чадаж байгаа эсэх нь их тодорхой болж ирэх тул тайлагнах, зөв үнэ тогтоох, ийм үйлчилгээ үзүүлдэг төрөлжсөн санхүүгийн байгууллагууд арилжааны хэлбэрт аль болох богино хугацаанд шилжих нөхцөл дээр голлон анхаарч байна. Дашрамд дурьдахад бичил санхүүгийн үйлчилгээ үзүүлдэг санхүүгийн компаниудын хувьд хандивлагчдын туслалцаа дэмжлэг нь үйл ажиллагааны гарааны нөхцөлийг бүрдүүлэхэд л чухал болохоос бус хувийн хөрөнгө оруулалтыг татах стратеги гол цөм болж ирэх хандлагатай байгаа нь ажиглагдлаа. Өмнө нь миний хийж байсан судалгаагаар манайх шиг эдийн засгийн орчинд гадаадын шууд хөрөнгө оруулалтыг ДНБ-д харьцуулсан харьцаа 50 хувиас доогуур байх тохиолдолд хүн амын хэрэглээ орлогоосоо байнга түрүүлж өсөх гээд байдаг дарамт эдийн засагт хүнд ачаа болж ирдэг гэсэн дүгнэлт хийж байлаа. Гэтэл үүрэн телефоны үйлчилгээ нь орлого багатай хүмүүс санхүүгийн үйлчилгээнд хамрагдах өртгийг олон дахин хямдруулж байгааг НҮБ-ын зөвлөхүүдийн хийсэн судалгаа тогтоосон байна. Хамгийн багаар бодоход л олон хүнийг шууд хамрах боломжтойн дээр банкны салбар нэгж байгуулахтай холбогдож гардаг шууд ба шууд бус зардлыг ч хэмнэчихэж байна. Энэ бол анхааралтай судалмаар бас сонирхолтой үр дүн байсан. Манай улсад бичил зээлийн үйл ажиллагаа эрхэлдэг байгууллагууд бүрэн арилжааны горимд шилжих хүртлээ дунджаар 8 жилийн хугацааг туулж байгаа нь олон улсын түвшинтэй харьцуулбал доогуур үзүүлэлт биш байлаа. Нөлөөлж буй гол хүчин зүйл нь зах зээлийн үнэ ханшийг тогтоож мөрдсөн явдал бөгөөд төрийн оролцоо бага, ийм оролцоо байлаа ч богино хугацааны шинжтэй байсан гэж үздэг. -Ер нь хүн бүр л хямд зээл мөрөөддөг? -Жижиг зээлийн тухайд санал зөрүүтэй ойлголтууд нэлээд бий. Өртөг өндөртэй гэсэн шүүмжлэл их гардаг. Банкууд жижиг зээлдэгч нарт зориулсан бүтээгдэхүүний стандартуудтай болох нь ихээхэн ач холбогдолтой байх болов уу гэж бодож байна. Үлгэрлэж хэлбэл дээр дурьдсан үүрэн телефон утасных шиг зардал хэмнэнэ, хурдны үзүүлэлтүүд сайжирна. Ер нь зээл хүссэн өргөдөл хүлээж авахаас эхлээд зээл бодитой олгох, буцаан төлүүлэх хурдны үзүүлэлтүүдээс олон асуултуудын хариултыг олж болдог. Жишээлбэл банкуудын өөрсдийнх нь үйл ажиллагааны "технологи"-ийн хоцрогдлоос үүдэлтэй ч үүнийгээ зээлдэгч нарт үүрүүлж буй зардлын хувь хэмжээг харж болдог. Зардлын энэ хэсгийг "тайрах" захиргаадалтын шинжтэй арга хэмжээ авбал зээлдэгч, зээлдүүлэгч аль алинд нь харилцан ашигтай байдлаар нөлөөлнө гэж бодож байна.Зээл өртөг өндөртэй байгаа гэдэгтэй энэ чиглэл дээр санал нийлэхээс өөр аргагүй.Судалгаагаар зээл ба хадгаламжийн хүүний зөрүүг нэмэгдүүлэгч хүчин зүйлс дотор банкуудын үйл ажиллагааны буюу технологийн болон институциональ параметрүүдийн аль алиных нь нөлөөлөл өндөр байгаа юм. Харин хүүний зөрүүг бууруулах үйлчлэлтэй хүчин зүйлс дотор институциональ параметрүүд хувийн жин өндөртэй байгаа нь тогтоогдсон. Институциональ параметрүүд гэдэгт тухайн банк, санхүүгийн компанийн хувьд зах зээлд эзлэх байр суурь, олигополистик шинж бий эсэхийг нь хэлж байна. -Бичил зээл ядуурлыг бууруулахад хэр түлхэц өгч чадах бол? -Манай улсад ядуурал гүнзгийрэхэд нөлөөлсөн хэд хэдэн үндсэн шалтгаан бий. Сайн боловсрол эзэмших, газар өмчлөх, санхүүгийн үйлчилгээ хүртэх ялангуяа жижиг зээлд хамрагдах боломж тэгш бус байж удсанаас ихээхэн үүдэлтэй. Өөрөөр хэлбэл "хүүхдийн" мөнгө аваагүй удсанаас хараахан бус юм. Бичил зээл нь ядуурал үүсгэгч бүх шалтгаанд хүрч үйлчилж байгааг харж болохоор байгаа биз дээ. Хүн амын орлого бага байгаа нөхцөлд бүтээмжийн өсөлтөд голлон анхаарах бодлого алдагдаж байна. Өргөн хэрэглээний бараа, үйлчилгээний үнийг өсгөхгүйгээр орлогоо нэмэгдүүлэх цорын ганц арга бол бүтээмжийн өсөлт юм. Өргөн агуулгаар нь авч үзвэл манай урд хөршид 700 сая орчим, хойт хөрш, түүний бүрэлдэхүүнд байсан улсуудад боловсрол өндөртэй 100 сая гаруй ажиллах хүчний бүтээмжийн үзүүлэлттэй өрсөлдөх чадвар бүхий байж манайд ажлын байр шинээр олдоно. Тийм учраас бүтээмж өндөртэй, хос мэргэжилтэй ажиллах хүч бэлтгэхэд зориулагдсан төсвийн зардал гэхэд л төсвийн орлогын өсөлтөөс байнга түрүүлж байдаг харьцаа тогтвортой мөрдөгдөх шаардлагатай байх жишээтэй. Зөвхөн төсвийн эх үүсвэрийг эхэлж онцолдогийн учир бол бага зардлаар харьцангуй илүү үр дүнд хүрч болохтой холбоотой. Өөр олон сувгууд бий. 


