Цэцэг амилуулах урлаг буюу Икэбана

Манайд икэбана буюу цэцэг амилуулах урлагийг сонирхон хичээллэдэг хүмүүс цөөнгүй болжээ. Икэбана гэдэг нь байгалийн цэцэг, навч, мод бут, өвс ургамлыг төрөл бүрийн сав, вааранд үзэмжтэйгээр байршуулан зохиомжилдог Японы уламжлалт цэцгийн урлаг юм. Энэ урлагаар хичээллэдэг Монголын икэбанагийн холбооны гишүүн М.Тайширтай уулзлаа.
Монголын икэбанагийн холбоо 2004 онд албан ёсоор байгуулагджээ. -Та хэзээнээс цэцэг амилуулах урлагаар хичээллэх болов? -Энэ чиглэлээр хичээллээд хагас жил шахам хугацаа өнгөрч байна. Өнгөрсөн долоо хоногт манай Икэбанагийн холбооны гишүүн арваад хүний хамтарсан бүтээлийн үзэсгэлэн гарсан. Тэр үзэсгэлэнд оролцож, бүтээлүүдээ тавьсан. -Яагаад энэ урлагийг сонгосон юм бэ? -Япон, Монголын хооронд найрамдалт харилцаа тогтоосны 35 жилийн ойн ажлын хүрээнд өнгөрсөн долдугаар сард Японоос Икэбана урлагийн багш ирж, сургалт явуулсан юм. Уг сургалтад хамрагдсанаар энэ урлаг их таалагдаж хичээллэж эхэлсэн. Цэцгийг бурхнаас бидэнд өгсөн бэлэг гэж ярьдаг юм билээ. Цэцгэнд лус савдаг оршдог тухай эртний сүсэг бишрэл ч япончуудын дунд байдаг гэсэн. Буддын шашинд байгалийн сайхан өнгөөр дамжуулан хүмүүст аз жаргал илгээнэ хэмээн үздэг гэсэн яриа бас бий. Бурхны хөрөг зурагт янз бүрийн цэцэгс оруулан зурсныг харахад үнэн болов уу гэж боддог. -Цэцэг чимэглэх урлагийг их олон янзын чиглэлтэй байдаг гэж сонссон? -Тийм шүү. Олон янз байдаг. Хамгийн анхных нь сүр хүчийг илэрхийлсэн босоо загварын рика цэцгүүд байдаг. Түүнийг самурай болон сурвалжит ноёд, дээдсүүд хийж суудлынхаа ард тавьдаг байсан гэнэ лээ. 1800-гаад оны үеэс Японд Европын соёл түрэн орж ирж морибана хэмээх хавтгай цэцэг үүсч хөгжсөн. Тэр үеэс цэцэг амилуулах урлаг нийт ард олны дунд тархаж эхэлсэн гэж үздэг. Одоо икэбана урлагийн 450-500-гаад төрлийн урсгал байдаг. Урсгал бүр дотроо өөр өөрсдийн гэсэн хичээлтэй. -Эрэгтэй хүн цэцэг амилуулах урлагаар хичээллэж байна гэхээр сонин байна? -Тийм байж магадгүй л дээ. Гэхдээ цэцэг гэхээр эмэгтэй хүнийг төсөөлөх хэрэггүй гэж бодож байна. Тухайлбал, Японы икэбанагийн мастер гэхэд эрэгтэй хүн байдаг. Мастер үсчин, мастер тогооч гээд бүгд л эрэгтэй байна шүү дээ. Нарийн мэдрэмжийн хувьд эрэгтэй хүн эмэгтэй хүнээс илүү юм шиг санагддаг. Икэбана урлаг мэдрэмж их шаарддаг. -Таны хийсэн бүтээлийг харж байхад амьд цэцгийг, хиймэлтэй хольж хийсэн ч байсан. Дан дангаар нь хийсэн ч байна. Заавал тийм байх ёстой гэсэн ойлголт байхгүй юу? -Энэ бол тухайн урсгал, чиглэлээс хамаарна л даа. Урсгал бүр өөрийн гэсэн өнгө аястай. -Хатсан ургамлаар чимэглэсэн цэцэг нэлээд харагдаж байна? -Манай орны хувьд амьд цэцгээр хийх боломж төдий л байхгүй. Цэцгийн төрөл нь цөөн байна. Цаг уурын байдал, ялангуяа өвлийн улиралд бол бүр ч боломжгүй. Хиймэл цэцэг, хатаасан мөчир, навч нэлээд оруулдаг. -Чимэглэх материалаа хаанаас, яаж олдог юм бэ? -Гадуур явж байж л материалаа олдог. Бидний орчинд байгаа өвс, ургамал бусад зүйлс бүхэн материал болдог. Харин хэрхэн, яаж байрлуулахаас л бүх зүйл хамаарна. Би нэг бүтээлдээ хамхуул шиг бөөгнөрчихсөн, хогийн ургамал оролцуулж байсан юм. Бас нэг удаа ваарыг нь олчихсон, дотор нь хийх мөчрөө төсөөлөн бодчихоод байтал яг тэр төсөөлсөн хатсан мөчрөө олж чаддаггүй. Тэгээд сар гаруй хугацаанд хайсны эцэст Дуган хадны ой модноос олж авсан юм. Энэ мэтчилэн хамгийн түрүүнд ваар, саваа олсны дараа дотор нь хийх ургамлаа хайдаг юм. Хүн харахад л хэдэн хатсан ургамал, мөчир мэт боловч чиглэл чиглэлээрээ өөр өөрийн гэсэн онцлогтой байдаг. Тухайлбал, гурвын хэмээстэй цэцэг гэж байна. Энэ нь орой хэсгээсээ тэнгэр, дунд хэсэг нь хүн, тэгээд газар гэсэн хэсгүүдтэй байна. Энэ нь хүн байгалийн холбоосыг харуулах гэсэн икэбанагийн нэг чиглэл нь л дээ. Бид энэ хүн байгалийн холбоосыг харуулсан гэх мэт асуудлыг судлахаар оролдож байгаа. Энэ урлаг ер нь Энэтхэг, Түвдээс орж ирсэн байж магад гэсэн таамаглал байдаг юм билээ. -Энэтхэг, Түвд гэхээр манайхтай ойрхон юм байна. Эрт үед манайд энэ урлаг хөгжиж байсан эсэхийг судалж үзэж байв уу? -Харин тийм. Бид үүнийг сонирхон судалж байгаа. Манай орон буддын шашинтай улс. Буддын шашны шүтээн, тахилд цэцэг оруулсан байдаг. Бид сайн анзаардаггүй боловч цагаан лавай, бадам лянхуа цэцгүүд нэлээд байдаг шүү дээ. -Цэцэг амилуулахад шууд л ургамал, навчаа эвлүүлээд эхлэх үү, эсвэл ямар нэгэн байдлаар эскиз зураг гаргадаг юм уу? -Зарим хүмүүс эскиз гаргадаг. Ихэнх хүмүүс саваа хараад л ямар төрлийн ургамал хийхээ төсөөлөөд шууд хийж эхэлдэг. -Нэг цэцгийг ямар хугацаанд хийх вэ? -Янз бүр дээ. Хэрэглэх ургамал нь олдохгүй нэлээд удах тохиолдол бий. Зарим үед найрагчдын онгод орно гэдэг шиг таван минутад хийсэн бүтээл ч бий. Саваа хараад л толгойд юу орж ирснээ хийнэ дээ. -Та өөрөө ямар мэргэжилтэй хүн бэ? -Би япон хэлний багш, орчуулагч мэргэжилтэй. -Цэцэг амилуулах урлагаар хичээллэснээр танд ямар сайн нөлөө үзүүлсэн бэ? -Цэцэг гэдэг чинь угаас маш сайхан зүйл. Тод өнгөтэй, гоёмсог хэлбэртэй шүү дээ. Байгаль дээр байгаа энэ зүйлийг мэдэрч амьдрах нь сайхан байдаг. Байгаль дээр байгаа цэцгийг ашиглан дээрээс нь нэмж өөрийнхөөрөө сэтгэж бүтээнэ гэдэг миний хувьд кайф. Ялангуяа сэтгэл санааны асар их таашаал авдаг. -Одоо энэ урлаг Япондоо хэр зэрэг хөгжиж байгаа вэ? -Дээр үед эмэгтэй хүн, гэрийн эзэгтэй болгон заавал суралцдаг хичээл нь байсан гэсэн. Оюун ухаан, сэтгэл санааг тайвшруулдаг учир тухайн үедээ бүр арван жилийн сургуульд нь заадаг байсан. Харин сүүлийн үед икэбанаг хөгжүүлэх нэгдсэн бодлого байхгүй болж байгаа гэнэ лээ. Японы хөгшчүүд нь нэлээд хийдэг гэж сонссон. -Танай гэрт цэцэг их байдаг байх? -Тийм их цэцэг байхгүй ээ. Цуглуулаад байх нь ховор. Харин цэцгэн хээтэй алчуурны цуглуулга бий. Саяхан тоолж үзсэн чинь 70-аад ширхэг болчихсон байна лээ. 1990-ээд оны үеэс цуглуулж эхэлсэн. -Энд тэнд явж байхад гоёмсог цэцэг тааралдана биз? -Тэгэлгүй яахав. Би 2002 оноос фото зураг авч эхэлсэн. Хөдөө гадаа явж байхад сонин, содон цэцэгтэй их таардаг. Тэр болгоныхоо зургийг нь авч хадгалдаг. Ялангуяа говьд явж байхад янз бүрийн хэлбэртэй, гоёмсог өнгөтэй цэцгүүд байдаг. Зургийн фонд маань нэлээд арвин шүү. -Та өөрийнхөө хийх бүтээлдээ зориулан цэцэг худалдан авч байсан тохиолдол бий юу? -Байгаа. Хамгийн сүүлд нэг ширхэг цахирмаа цэцэг худалдаж авсан. Дэлбээлчихсэн, маш гоё харагдаж байсан юм. -Хэдэн төгрөгөөр авч байсан юм бэ? -20 мянган төгрөгөөр авсан. -Цэцгийнхээ ваарыг худалдаж авдаг гэсэн? -Манайд янз бүрийн хэлбэртэй содон ваар, сав их ховор байдаг л даа. Яг сэтгэлдээ таарсан ваар олно гэдэг хэцүү. -Ер нь ваар ямар үнэтэй байдаг вэ. Таны авсан хамгийн үнэтэй ваар? -Доод тал нь хорин мянган төгрөгийн үнэтэй байдаг. Хэлбэр хийцээсээ болоод өртөг өндөртэй. Миний авч байсан хамгийн үнэтэй ваар гэвэл 70 мянгын үнэтэй байсан. -Ваар сав, янз бүрийн ургамал олох гээд өртөг их гардаг байх. Тэгвэл та яаж зардлаа нөхдөг юм. Бүтээлээсээ зардаг уу? -Сая болсон манай холбооны үзэсгэлэнгийн үеэр худалдаж авъя гэсэн санал нэлээд ирсэн. Бүтээлээсээ худалдах бодол бий. 
Т.Гэрэлмаа
