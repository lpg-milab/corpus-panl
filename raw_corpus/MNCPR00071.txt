АН-38 онгоцны хоёр сэнс, нэг хөдөлгүүр гэмтжээ

ЭДГЭЭРИЙГ ХЭВИЙН АЖИЛЛАГААНД ОРУУЛАХАД НЬ 200 МЯНГАН АМ.ДОЛЛАР ШААРДЛАГАТАЙ ГЭНЭ
АН-38-120 маягийн RA-41900 ОХУ-ын бүртгэлийн дугаартай онгоцны урд дугуй хөөрөлтийн үед гээгдэж замын дундаас буцаж Буянт-Ухаад ослын буулт хийсэн. Тэрхүү онгоцны дугуй хэрхэн ямар шалтгаанаар гээгдсэн талаар шалгасан Монгол Улс ОХУ-ын хамтарсан техникийн комиссын дүгнэлт гарчээ. Техникийн комиссын дарга Зам тээвэр, аялал жуулчлалын яамны үзлэг техникийн осол зөрчлийг шинжлэн шалгах албаны ерөнхий шинжээч С.Хүрэлбаатар өчигдөр сэтгүүлчдэд энэ талаар мэдээлэл хийлээ. Комиссын шинжлэн шалгах ажиллагааны явцад тэрхүү онгоцыг 2005 оны арваннэгдүгээр сарын 15-ны өдөр техникч нь урд дугуйн хийг шалгаж тохируулахаар салгажээ. Харин буцааж тавихдаа дугуйны гол дээрх хоногт түгжигч шайбны шаантгийг оруулалгүй гайкийг чангалснаар хөөрөлт үйлдэхээр гүйх үед түгжээ нь ороогүй гайк нь дугуйны эргэлтийн зүг суларч дугуй унасныг тогтоосон байна. Комисс ийм зөрчил дутагдал гаргахгүй байх зөвлөмжийг зохион бүтээгч, үйлдвэрлэгч, ашиглагч, хянан зохицуулагч нарт өгчээ. АН-38-120 онгоц нь О.К.Антоновын нэрэмжит зохион бүтээх товчоонд бүтээгдэж В.П.Чкаловын нэрэмжит Новосибирск хотын НАПО үйлдвэрт угсрагдсан 27 хүний суудалтай. Дугуй нь хураагддаггүй, орон нутгийн шороон зурвастай нисэх буудлуудад нислэг үйлдэх чадвартай ажээ. Ослын буулт хийсэн тэр өдөр уг онгоцод 17 зорчигч багийн гурван гишүүн байсан байна. Тэднээс гэмтэж бэртсэн хүн гараагүй. Хамтарсан комисс техникийн дүгнэлт гаргахдаа Иргэний нисэхийн тухай олон улсын конвенци түүний хавсралтуудаар нислэг техникийн осол зөрчлийг шинжлэн шалгах ажлын эрх зүйг тогтоосон байна. Шинжлэн шалгах ажлын зорилго зарчмыг тогтоохдоо тус конвенцийн 13 дугаар хавсралтын гурвын нэгдүгээрт "Осол зөрчлийг шинжлэн шалгах ажлын зорилго нь хэн нэгний гэм буруутайг тогтоох бус зөвхөн осол зөрчил давтагдан гарахаас сэргийлэхэд оршино" Тавын дөрөвдүгээрт "Осол зөрчлийг шинжлэн шалгах байгууллага нь шинжлэн шалгах ажиллагааг бусдын нөлөөлөөс ангид явуулна. Шинжлэн шалгах үйл ажиллагаа явуулахдаа осол зөрчлийн газарт бүрэн хяналт тогтоож үүргээ биелүүлнэ" гэсэн заалтуудыг удирдлага болгожээ. "Хангарьд" компанийн ОХУ-аас түрээсэлж байгаа АН-38-120 онгоцны нислэг хийгээд техникийн ажиллагааг нь зөвхөн түрээслүүлэгч компанийнхан хариуцан хийдэг юм байна. Энэхүү техникийн комиссын дүгнэлтийг хэвлэлийнхэнд танилцуулахад "Хангарьд" компанийн захирал Р.Сэргэлэн оролцсон юм. Тэрбээр олон хүний амь нас эрсдлийн байдалд байсан үед ур чадвар гаргаж ажилласан нислэгийн хөдөлгөөний албаны дарга, засварчин зэрэг таван хүнийг онцгойлон шагнана гэдгээ мэдэгдэж байлаа. Нислэг үйлдэж буй онгоцны урд дугуй гээгдэх үед онгоцонд чичиргээ үүсч мэдрэгдэж байсан гэнэ. Хэрэв нисэх буудлынхан тэдэнд утсаар мэдээлээгүй бол Баруун-Уртад очсоныхоо дараа 200 метр доошилж тухайн буудлынхантай холбоо барьж техникийн бүрэн бүтэн байдлыг асуух байсан тухайгаа нисэгч Николаев ярив. Тэрхүү нисэгчийн хувьд араас нь мэдээлэлгүй Баруун-Урт хүрсэн бол хоёр янзын хувилбар байсан гэнэ. Нэгдүгээрт, буулт хийх. Хоёрдугаарт, Буянт-Ухаа руу эргэх. Хэрэв энэхүү хувилбарын эхнийхийг нь авсан бол ослын бус буулт байх байсан. Ийм учраас техникийн гэмтэл нэлээд гарна. Харин зорчигчдын хувьд гэмтэх бэртэх байсныг үгүйсгэхгүй. Гэхдээ том осол болохгүй байсан болов уу гэж хэлж байлаа. Харин хоёрдугаар хувилбарыг сонгосон тохиолдолд Баруун-Уртаас Улаанбаатар орох түлш онгоцонд байсан гэж ярьж байв. Ямар ч байсан эдгээр байдалд хүрэлгүйгээр замын дундаас буцаж Буянт-Ухаад ослын буулт хийсэн нь зорчигч иргэдийн эрүүл мэндэд ямар ч хохиролгүй, техникийн хувьд бага зэрэг эвдрэл гарсан юм байна. Ослын буулт хийх үед онгоцны хоёр сэнс, нэг хөдөлгүүр, гээгдсэн дугуйны суурь зэрэг эд ангиуд гэмтжээ. Эдгээрийг хэвийн ажиллагаанд оруулахад нь 200 мянган ам.доллар шаардлагатай гэнэ. Гэхдээ энэ онгоц даатгалтай учраас уг мөнгийг даатгалын компани гаргана гэж мэдэгдэж байв. Мөн уг асуудлыг эрүүгийн хэрэг үүсгэн шалгаж байгаа юм байна. Эрүүгийн хэргийг аль болох хурдан хугацаанд шалгаж дуусгах талаар мөрдөн байцаагч Н.Сүх-Очир ярьж байлаа. Эрүүгийн энэхүү хэрэгт уг онгоцны үйлчилгээг хариуцсан орос мэргэжилтнүүд шалгагдаж байгаа аж. 
Г.Эрдэнэбат
