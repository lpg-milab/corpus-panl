Хайр. Дайн биш...

Гайхал америкууд 1992 онд эрх чөлөөний төлөө 100 мянгуулаа гүйж дэлхийн рекордыг эвдэж байв. Манхеттен арал тэр аяараа гүйсэн хэрэг. Тэд хамтдаа, эрх чөлөөг эрхэмлэсэн зорилгод нэгдэж чадсанаараа бахархдаг. 
Харин монголчууд... Бидэнд хайр алга. Эцэг эхийн халамж дутсан бяцхан үрс гудамжинд тэнэж байна, яах учраа ч олохгүй. Хаа сайгүй дээрэм, тонуул. Хүүхэд, хөгшдийн саатан амрах талбайг төмөр сараалжаар тойруулж, хар хувцастай харуулууд харгалзана. Туул, Дунд голын бургасыг хуягт танк мэт тракторууд сүйдчихсэн. 
Агаар утаатай, зам бөглөөтэй, гудамж хогтой. Бөөн бухимдал. Дохио хангинуулж, хараалын үгс чулуудсан Улаанбаатар. Энэ дайн биш гэж үү?
"Бид энх цагийн дайныг харж залхлаа. Өөрөөр амьдаръя. Хамтдаа эсэргүүцье" гэж Эмчилгээний биеийн тамирын холбоо, "Монгол микс прожект энтертайнмент" компанийн залуус уриалж байна. 
Тэд өчигдөр хэвлэлийн хурал зарлаж, "Хайр. Дайн биш..." уриан дор ард түмний анхдугаар гүйлтийг зохион байгуулах тухайгаа мэдээллээ.
"Хүн бол гайхамшиг. Монголчууд нэгэн уриан дор гүйж, эв санаа хэчнээн хүчтэйг харуулах цаг болжээ. Эрүүл, аз жаргалтай, хүн бүр эрх тэгш мөрөөдлийн нийгмийн төлөө бүх ард түмний анхдугаар гүйлтэд оролцоорой. Сэтгэлд "нуугдсан" хайр, хүсэл мөрөөдлийнхөө төлөө гүйцгээе" гэж зохион байгуулагчдын нэг Ц.Орхон хэллээ.
"Хайр. Дайн биш..." нийтийн гүйлт энэ сарын 11-ний 10.00 цагт Сүхбаатарын талбайгаас гараагаа эхлэх юм байна.
ММРЕ компанийн ажилтан Ү.Үүрцайхаас гүйлтийн талаар тодруулав.
-Та нарын бодож олсон уриан дахь "дайн" гэдэг үгээс олон нийт жийрхэх эсэхийг хэр бодолцсон бэ? 
-Монголд дайн болоогүй ч гэсэн өвлийн улиралд таван метрийн цаадах харагдахааргүй өтгөн утаан дунд бид ажиллаж амьдардаг. Улаанбаатарчууд эрүүл, аюулгүй хүнс хэрэглэж чаддаггүй. Зоогийн ширээнд суусан хүмүүс олноороо хордож ертөнцийн мөнх бусыг үзүүлцгээж байна. Ундны усны ариун байдал алдагдаж эхэлсэн. Энэ бүхэн бол дайн. Өөрөөр нэрлэх арга алга. 
-Яагаад заавал нийтийн гүйлт гэж. Эсэргүүцлийн жагсаал явуулсан ч болох биш үү? 
-Жагсаал цуглаан, элдэв улстөржилтөөс нийгэм аль хэдийн залхсан шүү дээ. Зүгээр л эв санаагаа нэгтгэж, олуулаа гүйе гэсэн юм. Ийм гүйлтийн арга хэмжээ зохион байгуулахыг Эмчилгээний эрүүл мэндийн холбооны тэргүүн Б.Зоригтбаатар бидэнд санал болгосон. 
Зоригоо ах өглөө бүр Арслантай гүүрэн дээр хүмүүсийг цуглуулж гүйдэг юм. Түүнээс санаа авч бүх нийтийн гүйлт зохиохоор шийдсэн. 
-Нийтийн гүйлтийн маршрут нь ямар байх юм? 
-Гараа нь Сүхбаатарын талбай, бариа нь Төв цэнгэлдэх хүрээлэн. Олимпийн гудамжийг дайрч өнгөрнө. 2008 он олимпийн жил шүү дээ. 
-Олон нийтийн арга хэмжээ ямар нэг сюрпризтэй байдаг шүү дээ. "Хайр. Дайн биш..." гүйлтийн оролцогчдод барих гэнэтийн бэлэг юу байх бол? 
-Бүх гүйгчид "Хайр. Дайн биш..." гэсэн бичигтэй богино цамцаар жигдэрнэ. Оролцогчдод сугалаа тарааж, нэг азтаныг сая төгрөгөөр урамшуулна. Бас хамгийн залуу, хамгийн өндөр настай гэхчлэн онцгой гүйгчдийг тодруулж тэдэнд сюрприз бэлтгэсэн. Одоохондоо нууц байг. 
-"Хайр. Дайн биш..."-ийн хүрээнд өөр ямар арга хэмжээ зохион байгуулах вэ? 
-Бидний гараа болсон жанжны талбайг дөрөв хувааж, тус бүрт үйлчилгээний цэг ажиллуулна. Эмчийн үзлэг үнэ төлбөргүй хийнэ. Ахуйн соёлын бараа, бэлгэвч, сүү тараана. Мэдээллийн цэг ажиллана. Биеийн тамир, спортын клубуудыг танилцуулж, хөнгөлөлттэй фитнес үйлчилгээг санал болгоно. 
-Урлаг, соёлын одод оролцох уу? 
-Бид алдар цуутай хүмүүст урилга илгээж байгаа. Нийгмийн сайн сайхны төлөө, "дайны" эсрэг хайрын төлөө гүйх одод олон бий гэж найдаж байна.
Б.Цэцэг 