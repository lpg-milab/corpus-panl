Монголдоо амьдрах уу, Монголоос явах уу?

Монгол оронд эрүүл саруул амьдарнаа гэдэг... Ихээхэн эргэлзээтэй зүйл энэ болжээ, өнөөдөр. 
Хаа сайгүй уул уурхайнхны зэрэмдэглэж орхисон газар нутаг, цианит натри, хромт нэгдлүүд гээд химийн асар хортой бодист хордсон гол ус, хөрс, агаар. Эх орны маань байгаль өнөөдөр амь тэмцэм аюулын ирмэгт хүрч ирчихээд байна гэхэд ер ташаарсан болохгүй байх. Хамгийн ойрын жишээ гэхэд Туул гол өнөөдөр загасгүй болов. Юуны учир вэ. Улаанбаатарт ажиллаж байгаа 30 гаруй арьс ширний үйлдвэрийн ихэнх нь буюу хятадын хөрөнгө оруулалттай үйлдвэрүүд үйлдвэрлэлийн хаягдал болох хромын агууламж бүхий лаг, бохир усаа шууд Туул гол руу "нийлүүлсээр" олон жил болж байна. Мөн тэд нийслэлийн хогийн төвлөрсөн цэгт ч хаягдлаа ил задгай хаясаар байгаа. Тэр хогийн цэгийн орчимд амьдардаг хүн амын дотроос сүүлийн жилд эрэмдэг хүүхдүүд хэд хэд төрснийг хромын хор хөнөөл гэж үзэхээс өөр бодитой шалтгаан олдохгүй байгаа. Энэ хром гэдэг химийн элемент байгаль дээр байвал зохих хэмжээнээсээ хэтэрвэл орчинд нь амьдарч буй хүн хорт хавдраар өвчилдөг, амьсгалын замын өвчинд нэрвэгддэг, мал амьтан үхдэг, цаашилбал үр удам нь эрэмдэг зэрэмдэг, тахир дутуу төрдөг гэхчлэн хор хөнөөл нь асар их. Мөнгөн ус, цианит натри бол бүр ч хөнөөлтэй. Эх орны зүүн бүс энэ хоёр хороор хордоод байгааг саяхны хэдхэн өдөр л хэвлэлээр шуугиад нам жим болсон, гэсэн ч тэнд ямар нэгэн хязгаарлалт хийгдээгүй хэвээр л байна. Агаар, хөрс, ус ямар нэг хэмжээгээр хордсон л бол тэнд ургасан ургамал ногоо, тарьсан үр тариа, хүнсний ногоо хордохгүй байна гэж байхгүй. Саяхан цианит натри илэрсэн Сэлэнгийн нутаг дэвсгэр бол манай улсын газар тариалангийн гол бүс нутаг. Энд хөрс бохирдвол дотоодын үйлдвэрийн гурил, төмс, хүнсний ногоо, тэр ч бүү хэл тэр бүсийн малын махыг ч эрүүл хүнс гэж бодон хэрэглэхэд бас л эргэлзээтэй шүү дээ. Хэдэн жилийн дараа бид өнөөдөр айх аюулгүй хэрэглэж байгаа Монголынхоо гурил, хүнсний ногоог хэрэглэх аргагүйд хүрэхийг үгүйсгэх шалтгаан ч одоогоор алга л байна. Ингэж бичсэнээрээ уншигчдаа айлгаж байгаа юм биш, бодит байдлаас түгшүүр төрж буй л хэрэг. Монголчууд дэндүү амгалан тулдаа л өнөөдөр юу ч болоогүй юм шиг, ямар ч аюулгүй орчинд амьдарч буй мэт хээв нэг байцгаана. Хааяа зарим нэг олон нийтийн байгууллага л Монгол нутаг минь хүн амьдрах нөхцөлгүй боллоо гэдгийг дуугарч, түүнийг нь хэн ч үл хэрэгсэн чихнийхээ хажуугаар өнгөрөөх жишээтэй. Юу ч болж байсан үл тоомсорлон нүдээ аньж суудаг амьдралын ийм нэг жишиг манайд тогтчихлоо. Өөрийнхөө төлөө, үр хүүхдийнхээ төлөө, үндэстэн, эх нутгийнхаа төлөө ядаж цочирдох ч үгүй хүмүүс, ямар ч реакцгүй төр. Монгол орон минь, монголчууд минь яана даа, бид. Байгаль эхээ хайрлан шүтдэг маш эртний монгол уламжлал бол нэн цэгцрэн төлөвшсөн учир шалтгааны ухаанд тулгуурлаж байсан. Харин өнөөдөр асар харанхуй мухар сохроор "байгалиа шүтэх" болов. Үүнийг нь бүр Төрийн Ерөнхийлөгч нь зохион байгуулж хөл хөөрцөг болцгоох нь даан ч өрөвдмөөр харанхуй бүдүүлэг заншил болчихлоо. Хаана уул овооны тахилга болно түүнийг Ерөнхийлөгч даргалж л явна. Хадаг яндар намируулсан төрийн түшээд зун болохоор уул овоо хөдөө хээрээр дүүрчихнэ. Монгол орны маань онгон дагшин байгаль иймэрхүү шашны сэдэвтэй "эмгэнэлт жүжиг"-ийн тайз болсоор олон ч жил өнгөрөв, өнөөх байгалийн маань онгон дагшин байдал ч тэр хэрээр үгүй болсоор. Төр, шашин хоёр уг нь холхон зайтай байдаг, хэт ойртон эвцэлдэхээрээ улс орныг үгүй хийдгийн жишээг монголчууд мартах болоогүй л баймаар. Монголын ногоон эвсэл, Үндэсний ногоон хөдөлгөөнөөс төрийн тэргүүнүүд, Засгийн газрын сайд нарт хүргүүлэхээр бэлтгэсэн мэдэгдэл өмнө минь байна.Тус эвслийнхэн Ерөнхийлөгч Н.Энхбаярт уул овоо тахих ёслолын талаар саналаа бичжээ. Энэ саналд "Ноён Ерөнхийлөгч та өндөр хариуцлага үүрсэн төрийн тэргүүний хувьд уул овоо тахих ёс журмаа эргэн харахыг бид хатуу шаардаж байна. Энэхүү ёслол өнөөдөр хэт хавтгайран, мухар сүсгийн чанар нь давж, хэт үрэлгэн бөгөөд байгаль орчноо хорлон сүйтгэх чанартай болон хувирч байгааг анхааралдаа авна уу. Хорин нэгдүгээр зууны иргэд бид уул усаа шүтэж бишрэхдээ хэдэн зуун цэрэг цагдаагаар хамгаалуулан, мянга мянган машин хөлөглөн давхилдаж, зэрлэг ан амьтныг үргээж, өвс ургамлыг талхалж байна. Мөн түүхийн үнэт эд зүйл болох мөнгөн ембүүг хадганд ороон бөөн бөөнөөр нь шидэн ариун нуурын усыг бузарлаж, сэтгэл зүрхээ ариусгах явдлыг номлон сургахын оронд төрийн тэргүүнтэйгээ хамтран байгаль сөнөөх явдлыг өөгшүүлж буй шашин болон төрийн тэргүүнүүдийн хамтын үйл ажиллагааг телевизийн дэлгэцээр харсан иргэд бухимдан дургүйцэж байна. Уул овоог иймэрхүү балмад байдлаар шүтэх болсноос болон Хийморийн овоо өнөөдөр хогийн цэг болж хувирсныг та бүхэн мэдэхгүй байна гэхэд итгэхэд бэрх. Уул овоо тахих ёслолыг цэгцлэн цаашид байгаль орчныг энэ мэтээр хувийн мухар сүсгийн хэрэгсэл болгон сөнөөдөг балмад үйлдлээ таслан зогсоохыг бид хатуу шаардаж байна" гэжээ. Тус эвслийнхэн мөн Засгийн газрын тэргүүн М.Энхболд, Мэргэжлийн хяналтын асуудал эрхэлсэн сайд Ү.Хүрэлсүх, Онцгой байдлын сайд С.Отгонбаяр, Засгийн газрын хэрэг эрхлэх газрын сайд Су.Батболд нарт мэдэгдэл хүргүүлэхээр зэхжээ. Уг мэдэгдэлд хятад эзэдтэй арьс ширний үйлдвэрүүд хромт нэгдлээр Туул голыг хордуулж байгааг анхааруулсаар байхад яагаад өнөөг хүртэл үл ойшоож байна вэ гээд дээрх хүмүүст үүнийхээ төлөө хариуцлага хүлээхийг шаардсан байна. Үүгээрээ энэ голын дагуу амьдардаг, уснаас нь ундаалдаг хоёр аймгийн арваад сумын хэдэн зуун мянган хүний эрүүл мэнд, амь насны асуудлыг ч хөндөж байгаа юм. Энэ бол гашуун үнэнийг сануулсан үнэхээр гашуун мэдэгдэл. Ерөнхийлөгч болон төрийн түшээд, шашны тэргүүнүүдээр даргалуулсан ёслолууд сүүлийн арван хэдэн жил тасралтгүй үргэлжлэв. Уул овоо тахиснаар сайхан болчихдог юм бол өдийд монголчууд цугаараа л хаан мэт жаргаж байлтай. Төр, шашин хоёр ингэтлээ хавсран нийлж уул усаа тахиж шүтсээр байхад элдэв осол сүйрлээс авардаггүй яасан лус савдаг гээч вэ гэж гайхмаар. Ерөнхийлөгчийн өгсөн өргөл барьцыг голж байдаг юм болов уу, тэр лус савдгууд. Ийнхүү Монгол орны байгаль орчин химийн хорт бодисуудад асар ихээр хордсон баримтууд жирийн иргэдийн санааг хамгийн их зовоож байна. Үр удмаа эрүүл саруул байгаасай гэж хүсэж байгаа монголчуудад Монголдоо амьдрах уу, Монголоос явах уу гэдэг ганц асуулт л тулгараад байна. 
Н.Пагма

