Зарим сургуулийн засвар дусаагүй байна

ЕБС-иуд болоод их, дээд сургуулийн хичээл эхлэхэд дөрөвхөн хоног үлдлээ. Харин сургуулийн засвар хийгээд сурагчдын бүртгэл, анги дүүргэлтийн асуудал ямар байгаа бол.
Энэ тухай мэдээллийг танд хүргэе. Энэ хичээлийн жилд урьдчилсан байдлаар ЕБС-ийн нэгдүгээр ангид 50 мянга гаруй сурагч шинээр элсэхээр бүртгүүлээд байгаа бол их, дээд сургуульд шинээр 36 мянга орчим хүүхэд элсэнэ гэсэн тоо байна. Бас нэг тоо баримт дурдахад, улсын хэмжээнд өдгөө 748 ЕБС, 180 орчим их, дээд сургууль үйл ажиллагаа явуулж буй аж. Харин сургуулиудын анги дүүргэлтийн тухайд одоохондоо тодорхой зүйл алга. Ямартай ч ам дамжсан яриагаар хотын төвийн нэр хүнд бүхий ерөнхий боловсролын сургуулиуд нэгдүгээр ангидаа аль хэдийнэ элсэлтээ аваад дуусчээ. Эдгээр сургуулиуд анги танхим нь дүүрээд, хаалга үүдээ барьсан атал хүүхдээ хөтөлсөн эцэг, эхчүүдийн цуваа тасрахгүй байгаа гэнэ. Сонирхолтой нь, тэдгээр эцэг, эхчүүд хотын төвийн сургуульд л оруулж байвал хахуульд нь хэдийг л бол хэдийг төлөхөд бэлэн байгаа бололтой. Сургуулийн захиргаад ч ханшаа аль хэдийнэ гаргаж өөрийн харьяалал л биш бол 50 мянгаас 500 мянган төгрөг гээд тогтоочихож. Харин хотын захын сургуулиуд арай өөр байдалтай. Бараг л өчигдрөөс бүртгэлээ эхэлж байгаа юм байна. Үүнээс анзаарахад хотын төвийн сургуулиудын анги дүүргэлт, захынхтайгаа харьцуулбал их байна. Энэ талаар холбогдох албаны хүмүүсээс тодруулахад "Одоогоор аль сургуульд хичнээн хүүхэд бүртгүүлсэн мэдээлэл ирээгүй байна. Уг нь нэг ангид 30 хүүхэд суралцана гэсэн заалт байдаг. Гэхдээ тухайн сургууль өөрсдөө мэддэг" гэж байлаа. Засварын тухайд энэ хичээлийн жилд ЕБС болоод түүний дотуур байрны 45 барилга засварт оржээ. Засварын ажил хоёр ч төслийн шугамаар санхүүжиж байгаа бөгөөд эхний төслөөр хийгдсэн сургуулийн засвар дуусаад хүүхдүүдээ хүлээж авахад бэлэн болсон байна. Харин хоёр төслөөр хийгдэж буй барилгын засвар хараахан дуусаагүй байгаа бөгөөд энэ нь санхүүжилт оройтож ирсэнтэй холбоотой гэнэ. Одоогоор хот, хөдөөд засвар нь дуусаагүй нийт 20 орчим сургууль байгаа ч үүнээс болж хичээл хоцрогдохгүй аж. Дээрх сургуулиудын засвар ирэх сарын 15-20 гэхэд бүрэн дуусна гэж үзэж байгаа. Тэр хүртэл засвартай сургуулиуд хоёроос гурван ээлжээр хичээллэхээр зохицуулалт хийжээ. Эдгээр сургуулиудын дийлэнх нь хөдөө орон нутагт байгаа бөгөөд нийслэлд "Ирээдүй", "Эрдмийн ундраа", "Голомт" гэсэн гурван сургуулийн барилга дуусаагүй байна. Үүнээс гадна Өмнөговь, Замын-Үүд, Баянхонгор, Хэнтийн Өмнөдэлгэр суманд шинээр сургууль баригдаж байгаа бөгөөд эдгээр сургуулиуд мөн л есдүгээр сарын 1-нд ашиглалтад орж амжихгүй юм байна. 
Д.Цогзолмаа
