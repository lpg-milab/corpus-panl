Миний дуунууд "Хүсэлтийн хариу"-гаар цаг наргүй хит болж байлаа

Хан Хэнтийн Төмөрхуяг гэхээр хаа газрын хэний ч сэтгэлд намуун зөөлөн уянга эгшиглэдэг биз ээ. "Амьдрал хайр дээр тогтдог", "Саа мөнгөн Хэрлэн", "Халхын сайхан хүүхнүүд", "Насны намар", "Намрын дурсамж", "Зүрхний уяа", "Зүүдэн бороо" гээд олон сайхан дуугаараа ард түмний хүндэтгэлийг хэдийнэ хүлээж, цагтаа охид бүсгүйчүүдийн хайрын захианд дарагдаж явсан дуучин Н.Төмөрхуяг эдүгээ энгийн даруу, нам гүмхэн амьдарч явна. Түүнд өнгөрсөн жил нэгэн төрийн бус байгууллага "Ард түмний гавьяат" хэмээх өргөмжлөл олгож байсан. Төрийн гавьяат эс ч түмний хайртай дуучин Н.Төмөрхуягтай уулзаж хөөрөлдсөнөө уншигч танаа толилуулъя. 
-Та одоо хаана амьдарч байна даа? -Толгойтын цагаан байшиндаа, ганцаараа л амьдарч байна. Сая эмнэлэгт хэвтэж байгаад гарсан. Жаахан тэнхээрхэж, хөл өвдөөд. -Ингэхэд бие даасан тоглолтоо хийж байлуу даа? -Би чинь дангаараа бие даасан тоглолт хийгээгүй хүн шүү дээ. 1993 онд "Болор цом"-ын эзэн, яруу найрагч Ц.Чимэддоржтой хамтран "Морьтой дуу" гэдэг яруу найраг, дууны цэнгүүн хийж байлаа. Бид хоёрынх шиг тийм тоглолтыг сая яруу найрагч А.Эрдэнэ-Очир, хөгжмийн зохиолч Батхуяг хоёр арав гаруй жилийн хойно хийх шив дээ. 1996 онд дуучин С.Цэрэнчимэд, "Чандмань эрдэнэ"-ийн Мөнхбаяр бид гурав "Уянгын дууны гурван уулзвар" тоглолтоо Соёлын төв өргөөнд хийж байлаа. Юм ярих гэхээр л бурхан болсон хүмүүсийн нэр аман дээр гарч ирээд байх юм. /бодлогошров/ Одоо ч хүмүүсийн тоглолтонд л хаа нэг дуулах юм даа. -"Амьдрал хайр дээр тогтдог" дуу хүмүүсийн танил болоход нөлөөлсөн уран бүтээл гэж ойлгож болно биз? -С.Цэрэнчимэдийн ая, соёлын гавьяат зүтгэлтэн Ш.Дулмаагийн шүлэг "Амьдрал хайр дээр тогтдог" хэмээх энэ дуу Монголын радиогоор цацагдсан миний анхны уран бүтээл. Намайг "Хан Хэнтий" чуулгад байхад 1987 оны тавдугаар сарын 30-нд нэвтэрснээс хойш өдөр болгон явж байсан. Миний дуунууд Монголын радиогийн "Хүсэлтийн хариу"-гаар цаг хугацаагүй хит болж байлаа гэхэд хилсдэхгүй. Одооны дуучид чинь нэг дуу дуулсан болоод клип хийлгэж, долоо хоногийн хитэд өөрсдөө санал өгч, "миний дууг явуулаад өгөөрэй" гэж мөнгө хүртэл төлдөг гээ биз дээ. Худал юмыг мянга дахин давтахад үнэн болдог гэдэг шиг дуугаа мэдээллийн олон хэрэгслээр хүний чихэнд хоногштол давтсаар байгаад улиг болгоод авч байна шүү дээ. -Таны урын санд хэдэн дуу байдаг бол. Шинээр уран бүтээл хийж байгаа юу? -Урьд дуулсан дөчөөд дуу байдаг. Одоо Бямбабаярын ая "Ээлийн үүдтэй нутаг", "Зул цэцэг", Ч.Занданпүрэвийн шүлэг, С.Тараагийн ая "Сэтгэлийн эрхээр" гээд ганц нэг дуу дуулах гэж байгаа. Дуулахаар дуу барахааргүй их хуримтлагдчихаад байна. Заримыг нь "сайхан дуу байна уу" гээд сураглаад явж байдаг дуучдад өгдөг ч юм уу гэж бодох юм. Одооны дуучдын дуулж байгааг сонсохоор санаа зовмоор юмнууд их байх юм. Дууныхаа шүлгийг судалдаггүй, анзаарч мэдэрдэггүй юм шиг байгаа юм. Цэрэнчунтын дуулсан нэг дууг "шанага шиг хөхтэй" гэсэн гээд шүүмжлээд байна. Санаанд орсноо ингэж хамаагүй дуулж болохгүй л дээ. Д.Нацагдоржийн "Монголын үзэсгэлэнт саран гуа намайг төрүүлсэн эжий" гэхэд ямар сайхан сонсголонтой билээ. Од мод гэх дуучид толгойдоо жаахан гэгээтэй болмоор. "Эрдэнэ уулын бараа" гэдэг барга дууг би наяад онд төрийн шагналт хөгжмийн зохиолч Ц.Чинзоригт дуулж сонирхуулсан чинь "Ийм сайхан дуу байхад бид нар дуу зохионо ч гэж юу байхав дээ" гэж байлаа. Чинжиг өөрөө хэн билээ, мундаг амьтан шүү дээ. Юмны үнэ цэнийг ухаантай хүн ингэж л ойлгодог юм билээ. Одоо арай л замбараагүй, хэт завхарчихаад байна. Урлагийн ёс зүйд нийцсэн л юм байх ёстой. Хархорины яруу найрагч С.Дамдиндоржийн: "Сүмбэр уул шиг хоёр мөөмийг Сүү ивэлтэл хөхөж өслөө" гэдэг мөр бол "шанага шиг хоёр хөх" гэдгийн дэргэд гайхамшиг л даа. -Анхны юм бүхэн сэтгэлд дотно байдаг даа. Хань ижил үр хүүхэд гээд. Таны авааль эхнэр чинь хаана байдаг юм бэ? -Амьдралд юу эс л тохиолдох юм даа. Би хоёр ч ханийн нүүр үзсэн хүн. Анхны хань маань Хэнтийд байдаг. Гурван сайхан хүү байна. Том нь одоо хань ижилтэй болсон. Отгон хүү маань гэхэд арван наймтай залуу байна ш дээ. Хоёр хүү маань хотод ажил хийж байгаа. Хүүхдүүд давгүй ээ. Харин ач зээ гээд ирэхээр л сэтгэл өвтгөөд зовлонтой байх бололтой юм. Охид бол бүр хэцүү дээ. Одоо чинь монгол бүсгүйчүүд гадаад дотоодынхонтой их орооцолдох боллоо, амь насаа алдлаа, худалдагдлаа гээд хачин хачин юм дуулдах юм байна ш дээ. -Хүүхдүүд чинь таны авьяасыг өвлөсөн бол уу? -Одоогоор мэдэгдсэн юм алга. Бага маань яадаг бол гэж бодох юм. -Тоглолтоо хэзээ хийх вэ? -Энэ намраас хийнэ. Гарцаагүй хийнэ гэж бодож байгаа. Эрдэнэ-Очир, Батхуяг хоёрын тоглолтон дээр дуулахад хүмүүс хүсэн хүлээж байдаг нь мэдэгдсэн. Найз нөхөд ч тусална гэсэн. -Найз нөхөд гэхээр хэн хэн тусална гэсэн үг вэ? -Өө зөндөө. Хэнтийгээс гэхэд л хэчнээн олон хөгжмийн зохиолч, дуучид, гавьяатууд байдаг билээ. Тэд нар маань туслахаа амлаад байгаа. Хүнд гэмгүй явсан болохоор надад олон найз нөхөд бий. -Танд ноднин нэг төрийн бус байгууллага "Ард түмний гавьяат" цол олголоо гэж байсан. Үүнийг яаж хүлээж авав? -Яахав, тийм цол өгсөн. Баярлаж л байдаг. Ард түмнийх гэдэг утгаараа сайхан шагнал. Би яах вэ? Адарсүрэн, Цэрэнчимэд, Мөнхбаяр гээд тэр сайхан авьяаслаг хүмүүсийг баярлуулж чадаагүйд л харамсч явдаг. -Адарсүрэн гуай таны багш гэлүү? -Миний өмнөх үеийн бүх хүмүүс миний багш. Хан Хэнтий чуулгын найруулагч урлагийн гавьяат зүтгэлтэн, "Жонон хонгор"-ын Дашням гэдэг хүн бол яах аргагүй миний багш шүү. -Тоглолтоор Монголоороо бишгүй яваа байлгүй. Очиж үзээгүй аймаг байх юм уу? -Хөвсгөлд л очиж үзээгүй байдаг юм. Тэр ариун дагшин сайхан нутагт очно гэж боддог. Хөвсгөлөө үзээд үхнээ. /инээв/ Гадаад улс орныг гүйцээчихсэн мөртлөө Монголоо мэдэхгүй үхсэн хүн зөндөө л байна шүү дээ. Төв аймаг орж үзээгүй байтлаа Эрээн рүү долоо хоногтоо гурав дөрөв явдаг, наймаагаар хэлд орсон улсууд байна. Эд бол мөнгө бодохоос өөрөөр амьдралын сайхныг ч мэдрэхээ больсон хүмүүс юм даа. Монгол хүн болсных Монголоороо бахархаж явах хэрэгтэй. Би өөрөө Орост явж л байсан. Гэхдээ л Монгол минь сайхан. -Орос руу ямар ажлаар явж байсан хэрэг вэ? -Наймаа шуумуу мэдэхгүй хүн чинь тоглолтоор л явахгүй юу. Би наймаа байтугай хөзөр, даалуу ч мэддэггүй. Ном, сонин их уншина. Сайхан кино үзнэ. -Таныг хутга сүрхий шиддэг байсан гэж сонссон юм байна? -Тэр бол миний багаасаа сурсан "мэргэжлийн" шахуу ганц хообий шүү. Гэхдээ би хүн, амьтанд муу муухай юм хийж яваагүй ээ. -"Цагаан шонхор"-ын Энхтайвантай найзууд гэсэн байх аа? -Нэг нутаг нугын, ар өврийн гудамжны аргагүй л нэг довны улс даа бид хоёр. -Ид сайхан дуулж, мандан бадарч явахад охид бүсгүйчүүд яаж ханддаг байв? -Захиа их ирнэ. Ирсэн захиа болгонд сэхүүн зан гаргалгүй хариу бичдэг байлаа. Захиа гэдэг хүний сэтгэлийн нандин илэрхийлэл, том ч соёл байж дээ. Эрдэнэтийн нэг багш бүсгүй жигтэйхэн сайхан захиа бичнэ. Уран зохиолын ном шиг салахын аргагүй тийм сайхан бичих. Уншаад л баймаар санагддаг сан. -Нийтийн дууны залуу "од" гэх хүмүүсээс хэнийг сонсдог бол? -Бидний үед гарын арван хуруунд багтахаар дуучидтай байж. Одоо хүн болгон л дуучин болчихож. СУИС дуучид гэгчийг илүүдэл бараа шиг үйлдвэрлэж өгч байна шүү дээ. Дуурийн мастер, бурхан болооч Ганбат шиг дуучид төрж байгаа бол бас нэг хэрэг. Гэтэл одооны дуучдын хоолой нь нэгнээсээ ялгарахгүй юм. Зарим хүн "энэ дуучдаас залхаж байна" гэх юм байна ш дээ. Энэ бол миний үг биш ард түмний үг. Манай хорооны халуун усны үйлчлэгч авгай гэхэд л ингэж хэлж байсан. Энэ чинь залхаж эхэлж байгаагийн шинж биз дээ. "Классик жем"-ийн Уянгаа, "Нюанс" хамтлагийнхан гээд сонсоод баймаар хоолойнууд байнаа, байна. -Цэргийн алба хаана хаав даа? -Ардын армийн 072 дугаар ангид. Үндсэндээ энэ анги ардын армийн торгуулийн анги байлаа. Зүүнхараагийн чанга дэглэмтэй хорих ангийн хоригдол зургаан куб метр мод бэлтгэх нормтой байхад байлдагч Төмөрхуяг би, тухайлбал, та бид хоёр ганц түлээний хөрөөгөөр 24 куб метр мод бэлдэх ёстой байсан гээд бод доо. Дөрвүүлээ нийлээд өдөрт хоёр гурван вагон мод хийдэг байсан. Тэглээ гээд муудаагүй. Эр хүнийг шалгадаг л газар алба хаалаа. Орост офицерын сургуулийн сонсогч сахилгагүйтээд ч юм уу, Эрдэнэтийн цэргийн ангийн дарга байлдагч болоод л хөөгдөж ирдэг газар байлаа. Хувьсгалт нам ийм л муухай юм хийж байсан дарангуйлагчид шүү дээ. Миний хамгийн дургүй юм юу вэ гэвэл Хувьсгалт нам, цагдаа хоёр. -Хувьсгалт намыг яагаад тэгтлээ үзэн ядах болчихоо вэ? -Зүв зүгээр ажлаа хийж явсан жирийн нэг гуталчин хүнийг архичин гээд Ерөөгийн албадан эмчилгээнд аччих жишээтэй. Манай хүргэнийг шүү дээ. Одоо Хадгаламж зээлийн хоршоо, МАСЗХ гээд бүхий л бузар булай бүхний үүр голомт энэ нам байгаа биз дээ. Ард түмнээ доромжлоод байвал зэвсэгт мөргөлдөөн гарахыг ч үгүйсгэх аргагүй. Зарим нь хадгаламжийн хоршоонд мөнгөө алдлаа гэж гэрээс бичээд амиа хорлож байна. Энэ чинь эсэргүүцлийн хэлбэр мөнөө дөө. Намайг л гэхэд 1980-аад онд "Чи эсэргүү Тангадын Галсангийн дууг дууллаа" гээд тоглолтоос хасч байлаа. Тэр нь "Загийн алим" киноны дуу шүү дээ. Ер нь тэр нам мамд урлаг юуны хамаа байнаа. 
Л.Батцэнгэл