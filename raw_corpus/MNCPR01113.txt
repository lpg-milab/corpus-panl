Валидол бол тайвшруулах эм

Б.Болдсайхан эмчийн булан Уншигч таны сонирхсон эрүүл мэндтэй холбоотой бүхий л асуултад Б.Болдсайхан эмч хариулж байх боллоо. Та сонирхсон асуултаа "Өдрийн сонин"-ы лавлах 1987 дугаарын утсанд өгнө үү.
-Валидол зүрхний өвчин намдаах эм мөн үү? -Огтхон ч биш. Ердөө л тайвшруулах эм. -Эмэгтэйчүүдийн даавар нөхөх эмчилгээг хэдийнээс эхэлж хийх ёстой вэ? -43-аас дээш насны эмэгтэйчүүдэд цэвэршилтийн өмнөх үе эхэлдэг. Энэ үед даавар нөхөх эмчилгээ заавал хийх хэрэгтэй. Үүнийг би албаар хөндөж яримаар байгаа юм. Учир нь, манай хүмүүсийн эрүүл мэндийн боловсрол муу. Бас эмч нарын маань өвчтөндөө тавих анхаарал сул. Барууны орнуудад 40 гарсан эмэгтэйчүүд байтугай эрэгтэйчүүд даавар нөхөх эмчилгээг хэдийд, яаж, ямар тунгаар хийх ёстой гэдгийг бүгдийг сайн мэдэж байдаг. Гэтэл манайд сайн мэдэхгүй. Ер нь эмэгтэй хүн 45 нас хүрээд ирэхийн үед дотоод шүүрлийн булчирхай, хамгийн түрүүнд нөхөн үржихүйн дааварт анхаарлаа хандуулах хэрэгтэй. Тодруулбал, энэ үед өндгөвч, савны булчирхайн, дааврууд багасч, дарангуйлагдаж эхэлдэг. Цэвэршилтийн өмнөх үе, цэвэршилтийн, мөн дараахь гэсэн тодорхой үед эмэгтэйчүүдэд сэтгэл санааны, ахуй амьдралын хүчтэй өөрчлөлтүүд ордог юм. Сэтгэл санааны хувьд тогтворгүй болж, амархан хямардаг. Ер нь хоёр дахь шилжилтийн нас эхэлж байгаа гэсэн үг. Таргалж, яс сийрэгжинэ, зүрх өөхөлнө, зүрхний судас хатуурна гэх мэт олон өөрчлөлт гарна. Амархан хөгширч эхэлнэ. Үүнээс сэргийлэх гол арга нь даавар нөхөх эмчилгээ. Манайд эм орж ирж байгаа. Жишээ нь, клименг. Гэхдээ даавар нөхөхдөө ямар ч эмийг бага, дунд, их гэсэн гурван янзын тунгаар уух ёстой. Цэвэршилтийн үед эмэгтэй хүн шинжилгээ өгч, өндгөвчний, савны дааврууд нь хэр багассаныг тодорхойлуулж, түүнийх нь дагуу тунг тааруулах ёстой. -Хоолойны мах авахуулахгүй бол зүрх, үе мөчийг өвчлүүлдэг гэх юм. Энэ үнэн үү? -Хоолойны мах бол хүний амьсгалын болон хоол боловсруулах замын үүдэнд байгаа дархлааны чухал эрхтнүүдийн нэг. Хоолойны мах дархлааны болон хаалтын үйл ажиллагаагаа гүйцэтгэж чадахгүй томрон ойр ойрхон өвддөг, идээний үүр болсон бол заавал авахуулах шаардлагатай. Тэгэхгүй бол үе мөч, бөөр, зүрх гээд өвчлүүлэхгүй эрхтэн байхгүй. Дархлааны системийн нэг хэсэг учраас эргээд хүнд дархлааны өвчин үүсгэдэг. Хоолойны махыг авахуулахын өмнө сайн эмчлүүлэх ёстой. Авахуулсны дараа ч эмчилгээгээ сайн хийлгэх хэрэгтэй. Аспирин 100-г өдөрт нэгээр 2-3 жил уу, пенициллин G-г 2-3 жил тариулах шаардлагатай. Хоолойны махаа авахуулсны дараа ч ийм эмчилгээ хийнэ. -Эхийн болон хүүхдийн өлөн ямар ч өвчинд сайн гэдэг. Хэр үндэслэлтэй вэ? -Үүнийг сайн мэдэхгүй. "Чингэс хаан" кинон дээр хүртэл эхийн өлөнг арвайн гурилд шингээж байгаа тухай гардаг. Эсвэл гурван настай эрэгтэй хүүхдийн өлөнг уудаг гэдэг. Лам нар хүртэл даяанчилж бадарчилж явахдаа шээсээ ууж байдаг нь сайн гэж ярьдаг. Өлөнгөө уух нь сүлжээний эм шиг шинжлэх ухааны хувьд одоогоор хүлээн зөвшөөрөгдөөгүй эмчилгээний нэг. Зарим хүн номын дагуу өлөнгөө ууж амьдардаг гэдэг. Эмч нарын ойлгодгоор, өтгөн шингэн, нус, цэр нь биеэс хэрэггүй болоод гарч байгаа бодисын солилцооны хаягдал бодис. Тэгэхээр хэрэггүй болоод хаягдсан зүйлийг ууж эмчилгээ болгоно гэдгийг хэлж мэдэхгүй юм. Машинаар бол гарч байгаа утааг нь дахин ашиглана гэдэг утгагүй. Шинжлэх ухаан, анагаах ухаан үүсээгүй үед ч юм уу, эсвэл эмчилгээ нэвтрээгүй арга ядсан үед хэрэглэж байсан бол яах вэ. Гэтэл одоо хүний зүрх, тархийг зогсоогоод эд, эс генийн түвшинд эмчилдэг болсон үед шээсний эмчилгээ хэрэглэх нь дэмий байх гэж бодож байна. 
