Улаанбаатар хотыг аварсан залуус

Дулааны гуравдугаар цахилгаан станцын нүүрсний талбайд тэсрэх бодис илэрснийг станцын ажилтнууд олж илрүүлэн аюулаас сэргийлж амжсан явдал болжээ.
Хэрэв тэсрэх бодис дэлбэрсэн бол Улаанбаатар хот маш том эрсдэл амсах байв. Улаанбаатар хотыг аварсан гэж хэлж болох баатруудтай уулзахаар "ТЭЦ-3"-ыг зорьсон юм. Нүүрсний тортгонд шүд нь л гялалзаж харагдах залуус хөлсөө шудран ажиллаж байх нь тэдний ажлын хүнд хэцүүг илтгэнэ. Тус байгууллагын Түлш дамжуулах цехийн Хүнд механизмын хэсгийн ажилтан IV зэргийн бульдозорчин 27 настай Ц.Мөнхбат, түүний дагалдан 20 настай Г.Чулуунмөнх нарын яриаг хүргэе. -Тэсрэх бодис ямар байдалтайгаар олдсон бэ? -Манай хүнд механизмын хэсэг ил талбайд байгаа нүүрсийг зууханд хийх эхний үе шатыг хийдэг. Өдөр болгон өндөр даралтын дөрвөн зууханд 30 минут тутам нүүрс таслахгүй хийх журамтай. Тухайн үед өнгөрсөн баасан гаригийн13 цагийн орчимд ил талбайгаас бульдозроор нүүрс түрж пункер рүү хийж байсан. Би дагалдан хийж байгаа шавьдаа хяналт тавьж хажууд нь хамт явж байсан. Зуухны татлагын цаг дуусахын өмнө бульдозрын шанага хутгахад дээр нь тэсэлгээний бололтой зүйл гараад ирсэн. Үүнийг манай шавь олж хараад "багшаа тэнд тэсэлгээний юм байна" гэж хашгирсан. Би буугаад харахад тэсэлгээний амнит шиг харагдсан. Би урьд нь "Чандган тал"-ын нүүрсний уурхайд өрөмний машинч хийж байсан. Тэнд өрөмдөгч нар тэсэлгээний дагалдан туслагчаар явдаг болохоор тэсэлгээний талын мэдлэг надад байсан. Тэгээд би шавьдаа ажлаа хийж бай гэж хэлчихээд нөгөө зүйлийг хариуцсан даргадаа болгоомжтой аваачиж өгсөн. -Та дэлбэрэх болов уу гэж тухайн үед айж эмээгээгүй юу. Шууд гараараа бариад аваачаад өгчихсөн хэрэг үү? -Доргих, шатаасан тохиолдолд тэсэрнэ үү гэхээс биш ил байгаа тохиолдолд тэсэрдэггүй. Нэгэнт бульдозроор нүүрс хутгаж байхад шанаганы төмрөнд таарч дэлбэрээгүй юм чинь юунд нь ч айх билээ. Түрж байсан мөрөө харахад төмөр хутгуур хүрээгүй юм билээ. Гурван метрийн цаана өнөөх тэсрэх бодис гарч ирсэн. Тэгээд ээлжийн даргадаа эндээс ийм юм гараад ирлээ гэж хэлээд аваачиж өгсөн. -Тэсрэх бодис ямар эрсдэл дагуулж болох байсан талаар танд мэдэх зүйл байна уу? -Дэлбэрсэн тохиолдолд мэдээж маш том эрсдэл дагуулах нь тодорхой. Юутай ч тэр тэсэлгээний үндсэн эд анги нь хөндөгдөөгүй. Үзүүрийн хэсгийн цаасан хамгаалалт нь урагдчихсан харагдсан. Тэсэрсэн тохиолдолд 20-25 метрийн доторхийг "будаа" болгодог гэж сонссон. Миний мэдэхийн тэсэлгээний горимд зааснаар 500 метрээс дотогш хүн, машин амьд зүйлийг оруулахыг хориглодог. Дохио дуугарч тэсэлгээ бүрэн явагдаж дууссаны дараа тэсэлгээний ахлагч ганцаараа очиж цооногуудаа шалгах ёстой. Аюулгүй болсныг шалгачихаад 30 минутын дотор бусдадаа аюулгүй болсныг мэдэгддэг юм билээ. -Та хэд дэх жилдээ ажиллаж байгаа вэ? -Би энэ байгууллагад өнгөрсөн наймдугаар сараас эхлэн ажиллаж байна. Өмнө нь энэ салбарт хэд хэдэн газар ажиллаж байсан. Манай шавь өнгөрсөн есдүгээр сараас эхлэн дагалдан ажилтнаар явж байгаа. Шавь маань тэсрэх бодисыг олж харсан нь сайшаалтай. Цагдаа, тагнуул бужигналдахад залуус хэдийнэ тэсрэх бодисыг аюулгүй болгосон байв. Тэр өдөр "ТЭЦ-3" онцгой байдал зарлаж гадагш, дотогш хэнийг ч нэвтрүүлэхгүй байж. Арга ч үгүй биз. Юутай ч өнөөх урт утастай тэсрэх бодис жирийн ажилтны гараас яван явсаар станцын дэд дарга Ч.Баттулгын өрөөнд ирчихэж. Тэгтэл гаднаас цагдаа, тагнуул, онцгой, дотоодын цэрэг гээд бужигналдсан хүмүүс иржээ. Бүр сапёр хүртэл ирж тэсэлгээний бодистой чухал байдлаар харьцсан байна. Цагдаа ч, тагнуул ч станцын ажилтан залуус болох Г.Чулуунмөнх, Ц.Мөнхбат нараас мэдүүлэг авч сүрхий л юм болжээ. Хууль хяналтын байгууллага ирэхээс өмнө хэдийнэ өнөө хоёр тэсрэх бодисыг олж хараад зогсоогүй улаан гараараа өргөж аваад даргадаа тушаачихсан нь бахархмаар санагдсан. Энэ талаар ЦЕГ-ын хэвлэл мэдээллийн төвийн дарга дэд хурандаа Т.Сайнжаргалаас тодруулахад "БНХАУ-д үйлдвэрлэсэн 400 граммын жинтэй тэсрэх бодисын өдөөгч олдсон юм билээ. Багануурын нүүрсний уурхай тус цахилгаан станцад нүүрс нийлүүлдэг. Арав гаруй цооногт тэсэлгээ хийснээс дэлбэрээгүй үлдчихсэн бололтой. Одоо Багануур ХК-ийн ахлах тэсэлгээчин, уулын инженер, технологийн инженер гэсэн гурван хүнд цагдаагийн байгууллагаас аюулгүй горим зөрчсөн гэж эрүүгийн хэрэг үүсгэн шалгаж байгаа" гэсэн мэдээллийг өгөв. Хөө шиг тортгонд даруулсан жирийн ажилчид ийн "ТЭЦ-3" төдийгүй гэрэл цахилгаангүй болж, хөлдөх аюулаас Улаанбаатар хотоо аварч чаджээ. Станцын хүнд механизмын хэсгийнхэн механик инженер Б.Түвшинсайхан даргатайгаар 12 тракторчин, зургаан засварчин, нэг тосны техникч гэсэн орон тоотойгоор ажлаа явуулдгийг сурвалжлах завшаан таарсан. Эгэл даруухан атлаа дэндүү хүнд хүчир хөдөлмөрийн ачаар хотын иргэн та бид гэрэлтэй гэгээтэй, тохь тухтай суудаг. Тэсрэх бодисыг олж харсан Ц.Мөнхбат эхнэр хүүхдийн хамт амьдардаг. Багын малчин болно гэж мөрөөдөж явтал бульдозорчин болчихсон доо гэж инээх энэ эр олон ч уул уурхайн босгыг элээсэн юм билээ. Тэр хэрээр ажлын туршлага суусан нь энэ удаа их хэрэг болсон бололтой. Харин Г.Чулуунмөнх маань амьдрал ажил үйлсийнхээ гараагаа эхэлж буй залуу боловсон хүчин. Тэр хоёрт нийслэл хотын иргэд талархаж байна. Тэр хоёрын үйлс олонд тустай, баатарлаг гавьяатай юм. Тэдэнд цол, тэмдэг олгон шагнаж урам хайрлахад буруудахгүй мэт. 
Б.Долзодмаа

