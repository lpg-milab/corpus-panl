Гол улс төрийн дайн хууччуулын дунд л явагдах байх

"Сант Марал" судалгааны төвийн захирал Л.Суматитай уулзаж, улс төрийн нөхцөл байдалд судлаачийн хувьд дүгнэлт өгөхийг хүссэн юм. -Өнөөгийн улс төрийн нөхцөл байдлыг иргэд "дээдэс нь суудлаа олохгүй бол доодох нь гүйдлээ олохгүй" гэдгээр тайлбарлах нь бий. Зарим нь дахин хуваарилалтын босгон дээр ирлээ ч гэдэг. Харин та ямар бодолтой байна?
-Манай орон улс төрийн тогтолцооны хямралд ороод байна. Төрийн байгууллагууд, УИХ, шүүх тогтолцоонд иргэдийн дийлэнх хувь нь итгэл алдарсан. Ерөнхийдөө рейтинг нь гайгүй явж ирсэн Ерөнхийлөгчийн аппаратын ч нэр хүнд буурсан. Энэ байдал 1999 онд ажиглагдаж байсан л даа. Хавар ч болж байна. Тэрүүгээр ч зогсохгүй нэлээд их өөрчлөлт болох байх аа. -Юунаас болоод тогтолцооны хямрал нүүрлэв. Хоёр том намын задрал юу дагуулах бол? -Тогтолцооны хямрал төрийн удирдлагын муугаас болдог. Хэдийгээр үндэсний эв нэгдлийн гэдэг гоё нэртэй ч МАХН зонхилох үүрэг хүлээдэг гэдэг утгаар Засгийн газрын хариуцлагыг үндсэндээ МАХН хүлээнэ. Задралын хувьд МАХН-д сонгууль хүртэл юм болохгүй ээ. Сайн дураар эрх мэдлээс татгалзаж байсан түүхийг би л хувьдаа мэдэхгүй. Ардчилсан намын хувьд задрал явж магадгүй. Сөрөг хүчин мянган удаа задарсан ч болно. Цаана нь хуваах юм байхгүй юм чинь. Сонгуулийн хууль жижиг намуудад тааламжгүй. Энэ утгаар задрал тогтох вий. Жижиг намуудаас Ардчилсан намтай өрсөлдөх хүчин харагдахгүй байна. -Гуравдагч хүчний орон зай гэж ярьдаг ч бодит байдал дээр жижиг намуудын рейтинг өсөхгүй байгаа. Тэгэхээр ирэх сонгуульд шинэ намууд амжилттай оролцож чадахгүй нь гэж дүгнэж болох уу? -Жижиг намуудын рейтинг лидертэйгээ холбоотой байдаг онцлогтой. Өнгөрсөн нэг, хоёрдугаар сарын байдал юу харуулсан бэ. Л.Гүндалайгийн нам дэмжлэг авч яваад ганц буруу нүүдлээс болоод хамаг оноогоо Ардчилсан намд буцаагаад алдчихсан. Энэ хүн ямар бодлого явуулна намын рейтингэд нөлөөлнө. БНН, "Эх орон", Иргэний зориг намын хувьд ч тэр. Ядаж лидер нь гадаадад удаан хугацаагаар явахад л намын рейтинг хэцүүддэг. "Эх орон" намынх бүр хэцүүдсэн. Рейтинг нь уруудаж уруудаж явсаар хотод нэг хувь байсан бол Засгийн газарт багтсанаар хоёр хувь болсон. Гэхдээ л ирээдүй бүрхэг. Намууд бодлогоо зөв тодорхойлохгүй бол орхигдох тал руугаа орно. -Том намын дарга нарын рейтинг ч бас намдаа ингэж нөлөөлөх үү? -Яг ижил. Гэхдээ том намуудын хувьд ямар ч байсан аппараттай. Хэд, хэдэн лидер байгаа болохоор намын төлөөлөл нь өөр харагддаг. Намын дарга ямар нэг шалтгаанаар эзгүй байсан ч нөгөө лидерүүд нь намын нүүрийг тахалж л байна. Намын дарга хүчтэй биш тохиолдолд намын рейтингэд нөлөөлнө л дөө. -Топ аравт нэг их өөрчлөлт гараагүй. Бага зэрэг хэлбэлзэл гардаг. Хэзээ гардаг вэ гэхээр тухайн лидер олон нийтийн анхааралд орохоор. Засгийн газар огцроход Ц.Элбэгдоржийн рейтинг маш их өссөн. Хүмүүс түүнийг хэлмэгдсэн гэж үзсэн. Албан тушаал рейтингэд нөлөөлдөг нь үнэн. М.Энхболдын хувь хүний рейтинг сайн байгаагүй. Харин Ерөнхий сайд гэдэг утгаараа бага зэрэг өссөн. -Засгийн газрын ямар алхам хүмүүсийн сэтгэлд нийцэж байна? Тэдний санааг хамгийн их зовоож байгаа асуудал юу байв? -Санаа зовоосон асуудал нэг их өөрчлөгддөггүй. Ядуурал, сүүлийн үед авлига орж ирсэн. Одоогийн Засгийн газар яах вэ, хэл амтай гарч ирсэн. Популист маягтай юм ярьдаг. Юм хийхгүй, алдаа гаргахгүй бол өмнөх Засгийн газрын рейтингээс сайн биш ч бүр ч муу биш тэгсхийгээд яваад байх л биз. -МАХН-ын рейтинг түүхэндээ байгаагүй унасан гэцгээдэг? -Би МАХН-ын рейтинг унасан гэж хэлмээргүй байна. Ямар ч тохиолдолд халаасны 30 хувийнх нь рейтинг хадгалагдаж үлддэг. Магадгүй Засгийн газар дөнгөж унасны дараа судалгаа хийсэн болохоор 20 хувь хүртэл унасан үзүүлэлт гарсан байх л даа. -Харин Ардчилсан нам сөрөг хүчин болохоо зарласны дараа рейтингэд нь муугаар нөлөөлсөн болов уу? -Ардчилсан намын жинхэнэ орон зай нь сөрөг хүчний орон зай байсан. Эвслийн Засгийн газарт орсны дараа рейтинг нь унаж эхэлсэн л дээ. Ийм үед Ард түмний нам сөрөг хүчин гэдэг орон зайг нь орлох болсон. Л.Гүндалай Засгийн газарт ормогц энэ орон зай эргээд Ардчилсан намд ирсэн. -Гэхдээ Ардчилсан нам Засгийн газарт багтаж, ард түмний өгсөн үүргийг биелүүлэх ёстой байсан гэж ярьдаг хүмүүс олон байдаг? -Чиний хувьд энэ бүхэн зохиомол санагдахгүй байна уу. Хүмүүс саналаа өгсөн л болохоос эвс аль эсвэл Засгийн газарт ор гээгүй. Ард түмний сонголт гэж үлгэр зохиох утгагүй. -Дахин хуваарилалтын босгон дээр ирлээ гэж зарим судлаач дүгнэдэг. Үүнтэй санал нийлэх үү? -Дахин хуваарилалт явж байж магадгүй. Тодорхой улс төрийн хөдөлгөөнүүд нам болохоо зарлаж эхэллээ. Гэхдээ их л цоо шинэ санаатай гарч ирдэггүй юм бол явахгүй дээ. Хөдөлгөөний зохион байгуулалтаас намын зохион байгуулалтад орох амар биш. -Шинэ улстөрчдийн цаг ирлээ гэж ярих боллоо. Үнэхээр хуучин лидерүүд түрэгдэх цаг нь болсон уу? - Зайгаа тавьж өгнө гэдэг нь ардын үлгэр шиг л сонсогдож байна. Тийм юм миний хувьд ажиглагдаж байгаагүй. Ирээдүй нь бүрхэг улстөрчид шинэ лидерүүд гаргаж ирж байгаад далбаан дор нь үйл ажиллагаа явуулах гэж байж мэднэ. Ардчилсан намын лидерүүд, МАХН-ынх ч тэр арван хэдэн жилийн дотор овоо туршлага хуримтлуулсан. Тэднийг жагсаалаас гаргах амар биш. Тэгэхээр гол улс төрийн дайн хууччуулын дунд явагдах байх. 
Б.Хишиг