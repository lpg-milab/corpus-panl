М.ЕЛЕУСИЗ 

ТЭМЭЭН НҮҮДЭЛ
 
Тайван хэвтэж байгаа ширээ бөхтэй шар ат шиг нүдний үзүүрт харагдах шаргал уулсын тэртээгээс үүрийн туяа шөнийн харанхуйг аажмаар үлдэн хөөж эхлэв. 
Малчны хот айлын амар тайвныг сэрээмээргүй санагдсан мэт хот дүүрэн тэмээд алтан үрэл лугаа адил тархан хэвтэнэ. Зуны турш гилж шимтэн бэлчээрт хариулж, өвсний сор, усны тунгалагт идээшин ширээ бөх болж таргалсан атан тэмээнүүд бүгчимдэх мэт амьсгаадан үе, үе унжсан уруулаа сэгсрэлдэх ажээ. 
Хасаг охидын нүдний адилтгал болсон тунгалаг хархан нүд, түүнийг нөмрөн сэрвэлзэх урт сормуусаа цавчлан хөдөлгөсөн ботго торомнууд унтаа сэрүүн хоёрын хооронд мансууран байна. Олон зууны тэртээгээс тэмээн сүргийг улам өтгөн болгож үр төлөө хайрласан ингэн тэмээнүүд тайван агаад ихэмсэг байдлаар орчноо ажиж, намуухан хивнэ. 
Гэнэт амар тайвныг цочоосон нэгэн айхтар дуу сонсогдож үүрийн туяанд гялбан гялбасаар өнгө нь бүдгэрсэн хоёр гэрэл ойртон ирлээ. 
Эртэлж ирсэн машин гэрийн гадаа ирж зогсоход гадуур хувцсаа мөрөндөө эгэлдэргэлсэн Картенбай гадаа гарав. Машины кабинд суугчид аажуу уужуу бууж ирээд тайраг тайраг давхин үргэсэн тэмээдийг харж, 
- Ай хөөрхий хоцрогдлоо гэж ийм байх юм даа. Яаж мэлхийнээс өөрцгүй энэхүү тэмээ гэдэг амьтнаар тэр нэгэн эрт дээр үед нүүж явсан болдоо гэж бригадын дарга, жолооч хоёртоо малын эмч Шегенбай хэлэв. Жолооч залуу 
- Амьдрах гэж ядсаных биз дээ эмч минь! гээд машинаа унтрааж, хаалгаа нээв. Бусад нь Картенбайтай мэндлээд ажил үйлсийн тухай ярьсаар нэлээд удлаа. Энэ үед тэмээчин өвгөний авгай ч босож гал түлэв. Картенбай гэртээ орж хоймортоо завилан тухалсны дараа бас л Шегенбай ам нээж Картенбайд 
- Өвгөөн! Би цай уухгүй. Тэмээний айраг ууя гэв. Гэрийн эзэн бригадын дарга руу харж 
- Та нар ч гэсэн... гэхэд 
- Ганцаараа уухыг хүссэн эмч маань цадахгүй байлгүй. Бидэнд цай ч болно гэж Шегенбай "бид" гэхгүй "би" гэж хэлсэнд дургүй нь хүрч адран хэлэв. Гэрийн эзний авгай дастархан дэлгэнгээ 
- Бүгдээрээ ууцгаагтун, хүрнэ хүүхдүүд минь гэлээ. Сайхан исгэж, ханатал нь бүлсэн айраг аягаллаа. Эхний хэдийг бараг амьсгаа авалгүй залгилсан Шегенбай төдөлгүй ухарч суув. Картенбай 
- Үүгээр болоо юу гэхэд 
- Үхэн хатан уудаг гүүний айраг биш дээ гэж эмч дургүйлхэв. Удаахан сууж элдвийг хүүрнэн уусан бригадын дарга, Картенбай хоёрын урд хоёр дахь түмпэн айраг ирэхэд эмч тэвчсэнгүй: 
- Дарга минь больж үзнэ байгаа. Ажилгүйдээ ингэж яваа биш. Нүүлгэх айлууд гэрээ буулгачихсан байгаа. Тэгээд бас сумын дарга энэ машиныг долоохон хоногийн хугацаатай өгсөн. Бригадын айлуудыг хурдан нүүлгэцгээ. Аймгаас бараа татуулахаар явуулна гэсэн юм. Тиймээс ч бид шөнө дөлөөр гарч танайд очсон юм биш үү! Та харин тэмээчин өвгөнийд очно гэж өөрөө дагаж зүтгэсээр ирсэн. Ингэхэд нэг хоёр гэр лавтай ачиж буулгах цаг ч өнгөрлөө гэж өөрөө айлуудыг нүүлгэхээр сумаас машин авч ирснээ болон бригадын даргын "муу муухайг" илэн далангүй ярилаа. 
Хэзээнээс дуу цөөтэй "дуугүй" хочтой бригадын дарга айраг хийсэн аягаа дастарханы хажууд тавиад уртаар хэхрэн айрагны сайхан амтыг ахин нэг мэдэрсэн мэт болсноо Картенбай өвгөнд өөрөө огт мэддэггүй хүний байдалтай, 
- Одоогоор бэлэн байгаа тэмээнийхээ тоог хэлээч, том нь, номхон нь хэд вэ? гэлээ 
- Ботго, тайлгийг нэмэхэд нэлээд хэд юм бий. Гэхдээ ачааны номхон тэмээ цөөхөвтөр. Бага залуугийн ихэнх нь эмнэг догшин. Бүгдийг эдэлгээнд сургахад хоёр гуравхан тэмээчний хүч хүрэлцэхгүй юм даа. Айлууд буурь сэлгэхийн хооронд машин техник хэрэглэж тэмээг эдлэхээ больж шүү дээ гэв. 
- Өө хөөрхий, энэ өвгөний зөнөснийг хар. Шинжлэх ухаан техник хөгжсөн хорьдугаар зуунд сууж байж, тэмээг унаа болгоно гэнэ! гэж Шегенбай хэлэв. Бригадын дарга эмч рүү биш, тэмээчин рүү хандаж, 
- Таны хэлдэг үнэн шүү. Бид тэмээ морийг уналганд хэрэглэх явдал багадаж байна. 
Энэ бол буруу юм. Гэрийн аар саархан ажилд машин, машин гэхийн хэрэг юу байна вэ? 
- Дарга минь үнэн хэлж байна. Нас чинь бага боловч ажлаараа ах шүү дээ. "Чи" гэж хэлсэнд минь битгий гомдоорой. Харин тэмээг машинаас дутууд үнэлж болохгүй. Харин манай энэ нутгийнханд чи тэмээгээр нүүхийг дадал болгож өгөөч! Газар нутаг нь чинь ч гэсэн түүнд тохиромжтой. "Тэмээг бүрэн цуглуулж байгаарай" гэж чи өчигдөр хэлүүлсэн байна билээ. Бүгдийг нь хураагаад ирсэн. Ганц хоёр догшин эмнэгээс бусад нь бүгд бий гэв. Шегенбай эмч тэгтэл 
- Ай хөөрхий арилаагүй бүдүүлэг ёсоо гэж дуу алдсанаа ахин, 
- Үгүй нөхөд минь одоо та нарын хоцрогдсон феодализм чинь биш, социалист нийгэм байгааг харж байгаа биз дээ. Феодализмын шавхруу шавхагдаагүй байхад энэ чинь эргэж нэмж байгаа хэрэг үү? гэв. "Дуугүй" хочит бригадын дарга нэг уурлавал муугүй агаад цэгцтэй юм хэлдэг хүн. Одоо тэр хэмжээндээ хүсэн бололтой. 
- Шегенбай минь, социализм байтугай коммунизмд ч тэмээ хоргүй амьтан. Хэдийд ч ашиг тусаа өгнө, хүн арддаа. Та нар ер нь хуучин нийгмийн үлдэгдэл гэдгийг өөрсдөө мэдэхгүй байж, сагсуурахыг хэдийд болих юм бэ? Чи хэрвээ мэддэг юм бол хуучны үлдэгдэл тэмээ биш, харин та нар дотор байна. Нэгдэл нийгэмдээ тус хүргэхийн оронд өчүүхэн ажилд машин авч давхидаг. Энэ хүүхэд хэлэг л дээ? гэж жолооч хүүхдийг харав. Энэ үед айраг уухаа больж, аяга таваг хураасан байв. Бригадын дарга гэрийн авгайд 
- Намаржаанд буусны дараа айраг ихээхэн исгэж, бригадын айлуудад худалдана. Хөхүүр болон бусад сав суулга бэлдүүлсэн гэхэд авгай, 
- Хүү минь эрүүл саруул байвал би, биеэ гамнахгүй. Энэ ариун ундаа олны таалалд нийцвэл залхуурахгүй гэлээ. Уурлаж бухимдсан Шегенбай Картенбай руу зэрвэсхэн харж 
- Өгөрсөн толгойноос үмх мах олно гэж явсаар ботго тором үхүүлэхийг зөвшөөрөхгүй гэж хэлэв. 
Бригадын дарга түүний үгийг сонссон боловч сонсоогүй байдал үзүүлж 
- Намаржаанд буусны дараа бригадын залуучуудыг цуглуулж эмнэг тэмээнүүдийг сургана. Та одоохон мордоод айлуудад очиж <<машинаар нүүлгэхгүй, тэмээ авцгаа гэж хэлээд хүмүүсийг дагуулж ир. Тэгээд унаа хөсгийг өгч хамры нь сэтэлж нуруу туруугий нь авуузай>> гэж анхааруулаарай гэснээ дөнгөж сэрсэн жолоочид 
- Чи Шегенбайн гэрийг ачаалж буулгаад сум руугаа буцаарай гэв. 
Халаасаа нэгжиж, түлхүүрээ эрж эхэлсэн жолооч 
- Танайхыг нүүлгэхгүй юм уу? гэв. 
- Үгүй, энэ Картенбай өвгөн бид хоёр коммунизмд тэмээгээр хүрнэ! гэж хэлээд босов. 
Үүнээс цагийн дараа уудам талын амьсгалыг бачимдуулан давхисан <<Зил 130>> машин малын эмч Шегенбайн гэрийг чиглэв. Харин тэмээ унаж хэдэн тэмээ хөтөлсөн бригадын дарга өөрийнхөө хот айл руу чиглэн <<Эх газрын завийн>> нэгэн хэмийн үргэлжлэх аясаар хөврөн гэлдэрч явав. 

Ш. Жамлийхаа орчуулав. 