Амьд хөгжим, амьд хоолой

Хөгжмийн зохиолч, "Гранд" хамтлагийн продюссер Д.Баттөрийн "Амьдрал" нэртэй уран бүтээлийн анхны тоглолт өнгөрөгч баасан, бямба гаригт "Улаанбаатар палас"-ын их танхимд боллоо.
"Улаанбаатар палас"-ын гаднах талбайн автомашины зогсоолд янз бүрийн маркийн автомашин зэрэгцэн зогсчээ. Үзэгчид байраа эзлэн суудалдаа суух мөчид тоглолтын эзэн Д.Баттөрийн дэргэд "Амьдрал" дууны клипийн гол дүрийн жүжигчин Эрдэнэтогтох суусан харагдана. Соёлын гавьяат жүжигчин Л.Балхжав гэргийн хамт тоглолтыг сонирхохоор иржээ. Товлосон хугацаанаасаа 40-өөд минутын дараа танхимд хоосон суудал бараг үгүй болж, тоглолт эхэллээ. Амьд хөгжим, амьд хоолой, тайз засалт зэргийг өндөр түвшинд зохион байгуулсан уг тоглолтын хөтөлбөрийн 80 гаруй хувийг нь "Гранд" хамтлагийн уран бүтээл эзэлсэн байв. Байшингийн цонх мэт дөрвөлжин хээтэй тайзны арын фоныг өнгө өнгийн гэрлэн чимэглэлээр чимсэн байх бөгөөд дөрвөн том өргөгч краны үзүүрт цагаан өнгийн гэрэл өлгөөд, налуулан байрлуулж тайзыг зассан нь хөгжмийн зохиолчийн мэргэжлийн онцлогийг гаргасан буй за. Жаз болон рок хөгжмийн аялгуугаар эхэлсэн "Амьдрал" үндсэн гурван хэсэгтэй. Рок мангас Г.Мөнхсайхан тоглолтын найруулагчийн ажлын зэрэгцээ хөтлөгчийн үүргийг давхар гүйцэтгэж байв. Тэр тайзнаа гарч, хүрэлцэн ирсэн үзэгчдэд хандан ая дууны үдэш байх болно хэмээн амласан. Тоглолтын эхний хэсэгт "Гранд" хамтлагийн амьд хөгжим эгшиглэв. Шинэ уран бүтээлүүд нь ч олонд хүрлээ. Хоёр ч дуу дуулсныхаа дараа хамтлагийн гоцлол дуучин Гантулга "Анх удаа энэ том тайзан дээр гарч ирж байна. Жаахан сандарч байна" гэсээр тоглолтоо үргэлжлүүлсэн. Арга ч үгүй биз. Тэр хэдхэн жилийн өмнө хөдөө нутагт мал маллаж байсан гэсэн. Тухайн үед одоогийн хамтлагийн продюссер Д.Баттөртэй тааралдан урлагийн замд хөл тавьсан юм билээ. Байн байн нүдний шилээ янзлан, тайзан дээр тусгайлан тавьсан цэвэр ус ууж байгааг нь харахад сандарч байгаа нь илт. Д.Баттөрийн үг, ая "Аврал эрсэн хайр", "Сэтгэл татсан бүсгүй", "Хайрын хавар" зэрэг шинэхэн дуунууд үргэлжлэн байв. Энд хүрэлцэн ирсэн бүх ээжүүддээ зориулъя гэсээр дараагийн дуугаа хүргэсэн нь "Ээж минь". Энэ дууг амьд хөгжим, амьд хоолойгоор сонссон үзэгчид тайзны хоёр талын дэлгэцээр клипийг нь бас үзэх аж. Тайзны хөшиг хаагдаж Гантулга урд нь зогсоод "Сайхан бүсгүй" хэмээх дуу нь эгшиглэсэн. Энэ дууг ийн дуулж байгаа нь учиртай гэнэ. "Сайхан бүсгүй" шинэ уран бүтээл бөгөөд тоглолтын хөтөлбөрт ороогүй аж. Д.Баттөр ахдаа сюрприз болгон дуулж байна гэж тэр хэлсэн. Тэр үдэш цугласан үзэгчид ч гэсэн энэ дууны анхны сонсогчид нь байлаа. Удахгүй хөшиг нээгдэв. Эхний хэсэгт байсан тайз бүрэн өөрчлөгджээ. Дан гэрлэн чимэглэл бүхий тайзан дээр хамтлагийн бөмбөрчин Жерригийн сюрприз эхлэв. Бөмбөрийн цоглог хэмнэлд брек бүжигчин залуус авьяасаа үзүүлэхийн сацуу Жерри ч гэсэн тэдэнтэй хамт реп бүжиг бүжиглэн хурсан олны алга ташилтыг чамгүй хүртлээ. Ингэж эхэлсэн хэсэг бол тоглолтын хоёрдугаар хэсэг. Энэ хэсэгт хөгжмийн зохиолчтой хамтран уран бүтээлээ туурвидаг рок, поп, нийтийн дууны мастерууд гарч ирсэн. Соёлын тэргүүний ажилтан дуучин С.Сэрчмаа Д.Баттөртэй хамтран анх хийж байсан "Оюутан нас"-аа дуулсан бол "Номин талст" хамтлагийн дуучин соёлын тэргүүний ажилтан А.Хаянхярваа "Зөвхөн чинийх байж" дуугаа хүргэсэн. Түүний дараа гавьяат жүжигчин, поп хатагтай Б.Сарантуяа "Үр минь", "Би чамд хайртай" дуунуудаа дуулж, зохиолчид баяр хүргэлээ. Хөтлөгч дараагийн нэгэн шинэ дуучныг урьсан нь М.Үүрийнтуяа байв. Тэр "Хүлээлт" хэмээх дуугаа, клипийн хамт үзүүлэв. Поп дуучид ая дуугаа хүргэсний дараа гавьяат жүжигчин Ц.Түвшинтөгс "Миний гэр","Барилгачин баатрууд"-аа дуулж дуусмагц ихэвчлэн эрэгтэй хүний хоолойтой хүмүүс хашгиралдан, алга таших нь сонсдов. "Барилгачин баатарууд" "Жигүүр гранд" группын тухай өгүүлсэн клиптэй юм билээ. Залуусын хашгиралдан байгааг сонсвол ихэвчлэн барилгачид цугласан болов уу гэлтэй. Соёлын тэргүүний ажилтан дуучин Т.Баясгалан "Хань минь", "Хайр минь", "Аав, ээж хоёр минь"-ээ уянгалууллаа. Т.Баясгаланг хөшигний араар орохын үед нэгэн залуу дахиулъя хэмээн нэлээд хашгирсан боловч зорьсондоо хүрч чадсангүй. Хүмүүс ч ширүүн алга ташилтаас дахин дуулахыг шаардсан боловч хараахан бүтсэнгүй. Тоглолтын гуравдугаар хэсэг мөн л "Гранд" хамтлагийн хэсэг байв. Харьцангуй олны хүртээл болсон дуу болох хамтлагийн анхны уран бүтээл "Гоо бүсгүй", "Бүжээрэй"-г дуулсан нь үзэгчдэд ч таалагдсан бололтой ам амандаа аялан суув. "Гоо бүсгүй"-н дундуур жил жилийн Монголын мисс бүсгүйчүүд гарч ирэн, тайзан дээгүүр алхалсан нь тоглолтын бас нэгэн сюрприз байлаа. Ийнхүү хоёр цаг гаруй үргэлжилсэн тоглолт "Амьдрал" дуугаар өндөрлөх болов. Энэ дууг Д.Баттөр нэгэн найзынхаа амьдралаас сэдэвлэн бичсэн гэдэг. Дууны эхний хоёр бадгийг Гантулга дуулж, түр хугацаанд завсарлан хөгжмийн зохиолч тайзнаа гарч хүрэлцэн ирсэн хүмүүст талархсанаа илэрхийлэв. Түүнийг үг хэлсний дараа "Амьдрал"-ын гуравдугаар бадаг үргэлжилж, ирэх жил яг энэ өдөр, энэ цагтаа дахин уулзахын ерөөлийг хөтлөгч дэвшүүлснээр тоглолт өндөрлөлөө. 
Т.Гэрэлмаа
