Үнийн өсөлт толгой өндийлгөхгүй нь

Эдийн засаг нь импортоосоо 100 хувь хамааралтай байдаг манай улсад ам.долларын ханш сүүлийн өдрүүдэд огцом өслөө. Монгол банкны холбогдох хүмүүс валютын ханшийн огцом бууралт,
өсөлтийн савлагааг тогтвортой байлгах хангалттай нөөц бий хэмээн мэдэгдэж байсан боловч хүчирсэнгүй бололтой. Ердөө тав хоногийн өмнө ихэнх банк, санхүүгийн үйл ажиллагаа эрхлэгч байгууллага, аж ахуйн нэгжүүд ам.долларыг 1223 төгрөгөөр авч 1228-аар зарж байсан бол өчигдрийн байдлаар "Цэцэг" төв дээр ам.долларыг 1228,5 төгрөгөөр авч 1230,5-аар зарж байна. Харин "Найман шарга" валютын зах дээр 0,5 төгрөгөөр хямд байлаа. Гэхдээ арилжааны банкууд дээр валютын ханш захын үнээс арай өндөр буюу хоёроос таван төгрөгөөр илүү байдаг гэдгийг энд тодотгох нь зүйтэй. Ийнхүү ам.долларын ханш дор хаяж 20 төгрөгөөр өссөн нь гадаад зах зээл дээрх валютын ханшийн үнэ чангарсантай холбоотой хэмээн мэргэжилтнүүд үзэж байна. Харин иргэд БНСУ-ыг долоо хоног бүрийн эхээр зорих манай улсын ажиллах хүчин визний болон бусад төлбөрөө Зуучлах товчоонд доллар хэлбэрээр тушаадаг учраас Америкийн мөнгөн тэмдэгтийн үнэ тогтмол өсөх нөхцөлийг валютын ченжүүдэд бүрдүүлж өгч байж болзошгүй хэмээн ярьж байгаа юм. Валютын ханшийн өсөлт зөвхөн ам.доллар дээр ч биш Хятадын мөнгөн тэмдэгтэд ч ажиглагдаж байна. Өнгөрөгч баасан гаригт хятадын юанийг "Найман шарга" зах дээр 153,4 төгрөгөөр авч 153,6 төгрөгөөр арилжиж байсан бол өдгөө 153,50 төгрөгөөр авч, 153,80 төгрөгөөр борлуулж байгаа юм. Ийн валютын ханш огцом өссөнөөр иргэдийн амьжиргаанд хүндхэн цохилтыг авчирч толгой өндийлгөхөд бэрх боллоо. Хүйтний эрч чангарч эхэлсэн өнгөрсөн сарын эхээр, ихээхэн хэмжээний зуны шатахуунаар шатахаас эмээсэн зарим нефть борлуулагч компаниудын зүгээс удахгүй шатахууны үнэ өснө гэсэн "бор шувуу"-г нисгэснээс бизнес эрхлэгчид гурил будааны үнээ өсгөөд багагүй хугацаа өнгөрсөн. Хэзээд ашгийн төлөө ажилладаг хүнсний бүтээгдэхүүн импортлогчид үнээ өсгөх шалтгаан олохоос бус буулгах шалтаг тэдэнд олддоггүй нь нууц биш. Гэтэл хэдхэн хоногийн өмнөөс валютын ханш өсч эхэлсэн нь бизнес эрхлэгчдэд гурил будааны үнийг дахин нэмэх бас нэгэн таатай нөхцөлийг бүрдүүлж өгсөн бололтой. Их хурлын гишүүд ирэх жилийн төсвийг хэлэлцэн дунших энэ хугацаанд нэг килограмм нь 550 төгрөгөөр худалдаалагдаж байсан цагаан будаа шатахууны үнэ өснө гэсэн цуу ярианы дуулианаар 650 төгрөг болсон бол харин одоо 700 төгрөгт хүрч элсэн чихэр 650 байснаа 800 төгрөгөөр худалдагдаж байна. Удахгүй болох шинэ жилийг угсарч цагаан сар угтах учраас бараа бүтээгдэхүүний үнэ ханш огцом өссөн шигээ огцом буурахгүй нь лавтай. Харин ч нэмэгдэх болов уу. Тиймээс бараа бүтээгдэхүүний үнийн өсөлтийг сэхээрэх сөхөөгүй байгаа эрхэм түшээд толгой өндийлгөж удахгүй цалин тэтгэвэрээ нэмж үнийн өсөлтөд хяналт тавина байх гэдэгт найдах л үлдэж байна. 


