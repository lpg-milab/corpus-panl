Давс амттай гэвч дангаар нь идэж болохгүй

Бичгийн хүний хөдөлмөрийг хүндэтгэх наад захын соёл үзэг барьсан аавынхаа номын ширээг түшиж өссөн хүүд шингээгүй гэхэд санаанд нэг л багтахгүй байх чинь
Энэ үг санаанд орсны учир гэвэл "Утга зохиол, Урлаг" сонины сүүл үеийн нэг дугаарыг гартаа авч үзсэнээс үүдэлтэй билээ. Хэн нэгэн зохиолчийг нас барсны дараа аль нэг сайн бүтээлийнх нь нэрийг сонгож "Тэр бол миний юм, манай юм" гэж хэлэх гээд байдаг хуншгүй зан, бүтэлгүй хандлага 1990-ээд оноос хойш газар авах шинжтэй болж байгаа юмдаг уу. ХХ зууны манай сонгодог яруу найрагч Б.Явуухулангийн "Сохор зоосны дууль" зэрэг шилдэг бүтээлийн тухайд хүртэл ийм золбин яриа ургаж, азаар сайн мэдэх судлаачид няцаалт хийж хариуг нь өгснөөр хэн нэгний өдөөсөн бүтэлгүй цуурхал чимээ тасарсан билээ. Түүнээс өөр хэд хэдэн иймэрхүү явдал гарсныг утга зохиолын хүрээнийхэн мартаагүй байх учиртай. Харин энэ удаа Монголын орчин үеийн утга зохиолын нэрт төлөөлөгч, жүжиг киноны ахмад зохиолч Чойжамцын Ойдов агсны хүү Төмөрсүх "Утга зохиол, Урлаг" сонинд ярилцлага (2007. №018) өгч аавынхаа 90 насны ойн жил санаа бодлоо илэрхийлснийг нь хараад олзуурхан шүүрч авч анхаарал тавин уншлаа. Бичиг номын их авьяастан аавынхаа тухай хүү нь ямар сонин баримт, мэдээлэл гаргаж ирэх бол гэж бас горьдох сэтгэл төрснөө ч хэлье. Харин тэгтэл эрхэм О.Төмөрсүх аавынхаа тухай ярих дурсахын оронд хадуурч нэг хэсэг зохиолчийн нэрийг гаргаж Р.Чойномоос бусдыг нь илт басамжилсан өнгө аястай юм ярьж, наян жилийн түүхтэй Монголын утга зохиолын энд тэндээс шүүрч самардаад орхисноос цаашгүй. Ойдов гуайн бүтээлийг мэдэхгүй, судалж сурвалжлаагүй сэтгүүлч нь нэрт зохиолчийн хүүтэй уулзаад юу ярихаа багцаалж тоймлоогүй бололтой. "Аав чинь "Ардын элч"-ийн хоёрдугаар ботийг биччихсэн байсан гэл үү" гэсэн асуултаар яриагаа эхэлсэн сурвалжлагч Н.Энхбат уг кино зохиолын II анги гэж ярих санаатай байсан юм болов уу, уг нь тайз, дэлгэцийн бүтээлд боть гэсэн үг хэрэглэдэггүйг сурвалжлагч маань мэдсээр байгаад будилах гэж баймааргүй сэн. Асуултын өнгөнөөс үзвэл, "Ардын элч"-ийг кино зохиол гэж ойлгоогүй, ямар нэг роман тууж гэж андуурсан юм болов уу гэж санагдахаар байв. За энэ ч яахав ингээд орхиё гэтэл нэг асуулт надад сүрхий гайхашрал төрүүлэхэд хүргэлээ. Тэр нь "Өндөр ээж" кино зохиолыг мөн л танай аавынх гэдэг" хэмээсэн иш баримтгүй асуултыг сурвалжлагч маань гэнэт тавьж орхисон нь хачирхалтай. Хаанаас, хэнээс мэдээлэл аваад ийм асуулт тавих болсон нь ойлгогдсонгүй төдийгүй "Өндөр ээж"-ийг кино зохиол гээд ойлгочихсон юм уу даа гэж надад бодогдлоо. Сурвалжлагчийн асуулт ийм битүү бүрхэг гарч ирснийг О.Төмөрсүх ч анзаарсан шинжгүй хариу барихдаа "Бүх ахмад зохиолчид, өнөө тэр Бааст гуайгаас авахуулаад цөм мэднэ. Аав МЗЭ-ийн хороонд ажиллаж байхдаа орос, уйгаржин бичиг хоёртоо гаргуун юм байна гээд Ложоо гэдэг хүнийг бичээчээр авсан юм билээ. Аав маань кирилл мэдэхгүй, зохиолоо дандаа монгол бичгээр буулгадаг байсан хүн шүү дээ. Ложоо гуай тэрнийг нь кирилл үсэгт буулгана. Тэгээд аавыг нас барсны дараа ээжтэй уулзаад "Ойдов гуай надаар "Өндөр ээж" зохиолыг бичүүлж байсан юм. Тэгтэл одоо шал өөр хүн зохиосон гэгдэж, бүр кино бүтээгдлээ. Та хөөцөлдөөч гэсэн юм билээ" хэмээн ярьсан байх юм. Бидний оюутан байх 1963 оны үес Ч.Ойдов гуай нас барсан гэж дуулдаж байсан. Хүүгийн ярианы өнгө аясаас үзвэл Ойдов гуайн нас барсны дараахан "Өндөр ээж"-ийн тухай яриа гарсан гэж ойлгогдохоор байх юм. Гэтэл С.Дашдооров 1967 онд уран бүтээлийн нэг сарын чөлөө аваад гэртээ сууж энэ зохиолыг бичиж байсныг мэдэх цөөн хүний нэг нь би билээ. Тэр тухай хойно жич өгүүлье. Юуны өмнө зохиолч С.Дашдооров "Өндөр ээжийг хэрхэн бичив ээ" (1970) гэсэн өгүүлэл бичсэнийг ямар ч гэсэн эргээд сөхөж үзэх хэрэгтэй болох нь. Тэнд өгүүлснээр бол, 1960-аад оны эхээр С.Дашдооров цаг үеийн шаардлагыг харгалзан ажилчны сэдвээр нэг зохиол бичихсэн гэж боддог байсан юм билээ. Тэгээд хэний тухай бичих вэ гэж боддог болсон гэнэ. "Үйлдвэрийн ажилчны тухай бичих үү, эсвэл өөр хүний тухай бичих үү гэж өөрөөсөө асууж, хариулж ядан явав. Ингээд бодож явж байтал жолооч нарын тухай бичвэл яасан юм бэ гэж бодлоо. Жолооч бол манай ууган ажилчдын нэг юм" (С.Дашдооров) гэхчлэн эргэцүүлдэг байснаа дэлгэрэнгүй өгүүлжээ. "Үүний хамт хотын сургуулийн сурагч байхдаа сургуульдаа ирэх, зуны амралтаар нутаг буцахдаа шуудангийн тэргээр ч юм уу, замын машинд сууж нэгэн удаа дайрч гарсан Дундговь аймгийн захад байх Цахир суурин дээр байсан "Өндөр мээм" гэдэг хөгшин санаанд оров. Тэрбээр их өндөр нуруутай, зан сайтай, аян замынхныг юу л байгаагаараа дайлж, цайлж суудаг хүн байв. Жолооч нар ч Баянбараатын буудалд зогсохоосоо тэр "Өндөр мээмийн" гадаа очих нь олонтаа байдаг байв. Ингээд бичих зохиолын гол зангилаа бараг боловсорч ямар ч цалин хөлсгүй хэрнээ яндан муу байдлаасаа илүү олондоо үйлчлэн баясуулж байсан хийгээд одоо ч байгаа энэ авгайн дүрийг гаргая гэж бодов" хэмээн өгүүлсэн байх юм. "Өндөр ээж" туужийн санаа ийм явц, дэс дараалалтайгаар зохиолчийн оюун санаанд бүрэлдэн боловсорч явсныг эндээс тод харж болохоор аж. Тэгэхдээ зөвхөн өөрөө өөртэйгөө яриад явсангүй, нөхдөдөө ярьж, санал зөвлөлгөөг нь авдаг байсан бололтой. Өөрийнх нь дурссанаар "Энэ маань ямар болох нь вэ гэж туршин хэд хэдэн зохиолчид үлгэр мэт ярьж ч үзэв. Ялангуяа зохиолч Б.Бааст, Л.Ванган, Ч.Лодойдамба, Ц.Мөнх нарт ярьсан маань их сайн болсон" гэжээ. Үзэг нэгт нөхөд нь "Сонин зохиол болно", "Аятайхан юм болно " гэхчилэн зохиолчийг урамшуулаад байсан боловч шууд бариад авах гэтэл нэг л юм дутаад болж өгөхгүй байсан ажээ. Чухам юу дутаад байгааг тэр үед өөрөө олж чадахгүй нэг хэсэг явжээ. Гэтэл Бааст гуай "Чи нөгөө зохиолоо бичихгүй бол би биччихнэ шүү" гэж айлгаж эхэлсэн төдийгүй Ч.Лодойдамба гуай уулзахдаа "Чи нөгөө өндөр ээжийгээ яаж байна. Чиний ярьсан зүйл байн байн санаанд ороод байх юм" гэж шаарддаг болжээ. Гэтэл зохиолоо эхэлж болдоггүй "Хоёр жил ийнхүү учир нь олдохгүй" эрэлд хатан явахдаа "Өндөр ээжийгээ" тархиндаа боловсруулсаар л явлаа. Бүр сүүлдээ таньдаг хүн шиг намхан биетэй, сайхан сэтгэлтэй авгайн царай харагдаад байдаг болов. Мөн жолооч Ойдов, сажлаа Дэмид, өндөр Жамбаа нар ч бүр ижилдэж, инээж хөхөрч байгаа нь хүртэл үзэгдээд л байв. (С.Дашдооров 1970) Ингэж байтал 1966 оны есдүгээр сарын аравдаар шиг билээ, Шота Руставеллийн "Барсан хэвнэгт баатар"-ыг орчуулж гаргаад байсан яруу найрагч Доржийн Гомбожав одоогийн Бөхийн өргөөний хойгуур өнгөрдөг зам дээр хурдтай явсан машинд мөргүүлэн зуурдаар нас эцэслэсэн билээ. Тэр үед зохиолч анд нөхөд, нутгийнхан, ах дүү нар нь цуглажээ. Гомбожавын ээжийг хотод ирэхэд хүүгийнх нь найзууд очиж уулзан сэтгэлийг нь засах гэж оролдож байсан бололтой. Дашдооровыг очиход талийгаачийн ээж нь: -Хүү минь ингээд л чамтай инээж, хөхрөөд ороод ирэх юм шиг санагдаад байх юм. Хөөрхий минь ер нь юу бодож явсан бол доо гээд уйлж суулаа. Энэ үг надад их юм бодогдуулсан юм. Хожим нь гэнэт "Өндөр ээж" маань нэг хүүтэй байх ёстой. Тэр нь цэрэгт яваад жолооч болоод дайнд оролцоод амь үрэгдсэн байх юм байна. Ер нь "Өндөр ээж" маань зүгээр нэг замын сахиул, жолооч нарыг цайлж ундаалаад суух биш хүүгээ амь үрэгдсэн гэдэгт итгэхгүй хүлээсээр байх ёстой юм байна. Ингэвэл дайны хор хөнөөлийг далимд нь хэлж болох талтай боллоо гэж бодов. Өнөө дутаад байсан юм маань энэ байна шүү. Түүнийгээ оллоо гэж баясав. -Одоо цаасан дээр буулгахад саадгүй гэж баярласан ч нэг шинэ баатар нэмэгдсэний улмаас урьд өмнө нь бодож боловсруулсан зохиомж эвдэрч дахиад шинэ зохиомж бодох хэрэгтэй болжээ. Ийм байдлаар нэлээд хэдэн жил толгойдоо хадгалж явсан зохиолын санаа сая л нэг бүрдэл болох шиг санагдаад зохиолоо бичиж эхэлсэн юм билээ. Үүнийг тэрлүүлэгч миний бие 1966 оны зун Москвад сургууль төгсөж ирээд зохиолч С.Дашдооровтой нэг өрөөнд орж 1967 оны наймдугаар сар хүртэл сууж байснаа дурсан санах шаардлагатай боллоо. С.Дашдооров 1967 оны нэгдүгээр сарын 1-нээс уран бүтээлийн чөлөө авч бичгийн жижиг ногоон машинаа тожигнуулан зай завсаргүй сууж юм бичээд байдаг болов. Түүний юу бичээд байгааг би нэг их сонирхсонгүй. 1967 оны нэгдүгээр сарын 5-ны өглөө эрт Булган аймгийн Могод суманд газар хүчтэй хөдөлсний улмаас үе үе чичирхийлэл мэдэгдээд байсан боловч Дашдооров ширээнээсээ боссонгүй. Тэр үед манай гэргий тулгар биетэй байсан учир газар хөдлөхөөс айгаад Дооровыг бараадан хажууд нь хааяа очиж суух үед ч нөгөө юмаа бичээд үг солих завдалгүй суудаг байсан гэдэг юм. Нэг өдөр шинэ зохиол гараас гаргаснаа хэлээд надад уншсан нь "Өндөр ээж" тууж байв. Сайхан гэдгийг хэлэлтгүй. Энэ туужийг сонсоод хүүхэд байх үеийн нэг явдал санаанд минь орлоо. Хүн эмнэлгийн техникумд суралцаж байсан 1956 оны үед би намар сургуульдаа явах гээд Дундговийн төвд замын унаа хайж байтал хотын дугаартай "Полу" тэрэг тааралдлаа. Түүн дээр сууж нар шингэхээс арай өмнөхөн аймгийн төвөөс хөдөлдөг юм байна. Би тэвшин дээр ганцаархнаа суугаад кабины арын цонхоор харж явтал жолоочийн хөлийн тус хоёр гурван жижиг бидонтой юм харагдлаа. Сүүлд мэдэхнээ тэр нь монгол архи байжээ. Жолооч нэг удаа бууж "морь харахыг" анзаарвал хөл дээрээ тогтож чадахгүй гуйвагнаад байв. Ямар сүрхий амьтантай таарч орхив доо гэж бодоод миний сэтгэл түгшиж эхэллээ. Гэхдээ эзгүй хээр газар буугаад хоцролтой биш. Шөнийн харанхуйд Дэлгэрцогт суманд хариугүй дөхөж явтал тэрэг маань нэг өндөр юман дээгүүр үсрээд гарах шиг боллоо. Арай л савж ойчсонгүй. Буугаад үзэхнээ зам дээгүүр хөндөлсүүлж хаясан утасны модон дээгүүр харайгаад гарчээ. Радиатор нь урагшаа бүлт үсэрсэн харагдав.Тэгээд аяархан салгалуулсаар яваад Дэлгэрцогт суман дээр очиж хонов. Өглөө жолооч машин хоёрын бие хоёулаа муудсан учир явах шинжгүй байлаа. Би өөр унаа хайж яваад Оросын эрлийз жолоочтой уулзаж нэг өвгөнтэй цуг "Монхор ногооны" кабинд сууж явах боллоо. Тэгээд Цахиуртын гэх суурин дээр ирээд ганц бие гэгдэх эмгэнийд бууж цай уулаа. Тэр суурин угаасаа ганцхан айлтай нь тэднийх ажээ. Бид гуравт мөнөөх эмгэн борцтой сайхан хоол хийж өглөө. Замд хоол ундгүй ядарч явахад ивээл тусламж үзүүлсэн тэр эмгэн миний санаанаас гарсангүй. "Өндөр ээжийг" сонсоод энэ түүхийг Дошдооровт ярьж өгвөл түүний зохиолын баатар мөнөөх авгай мөн болж таарлаа. Тэгээд ийм том зохиолыг богино хугацаанд бичгийн машинаар шууд биччихэж болдгийг анх удаа хараад Дашдооровын авьяас чадварыг үнэхээр биширч хүндэтгэхэд багадмаар санагдаж байв. Хоёр долоо хоногийн дотор биччих шиг болсон гэж хожим нь оюутнуудад би ярьдаг байсан. Гэтэл зохиолчийн өөрийнх нь дурсамжид тэмдэглэснээр "Ийнхүү гурван жил шахам тархи толгойд минь эргэлдэн шаналгаж явсан зүйл гурван долоо хоногийн дотор цаасан дээр бууж нэг мэдэхнээ би "төгсөв" гэсэн үг тавьж суув" гэсэн байх юм билээ. Өндөр ээжийн дайнд явсан хүү Гомбожав гэсэн нэртэй байдгийн цаад учрыг эндээс ойлгож болно. Үеийн нөхөр, яруу найрагч Д.Гомбожавын дурсгалыг хүндэтгэхийн хамт зохиолд нэг дутагдаад болж өгөхгүй байсныг өөрийнхөө амьдралаар "хэлж" мухардлаас гаргасанд буян санаж явсных биз. Зохиолчийн шинэ тууж төдхөн "Цог" сэтгүүлд хэвлэгдэж, тэр үед Монголын радиод ажиллаж байсан миний бие уг зохиолоор радио зохиомж өргөн нэвтрүүлэгт оруулсан нь хэдхэн жилийн өмнөхөн хүртэл "Алтан фондоос" гэж явж байгаа нь радиогоос сонсогдсон. Хэвлэгдсэн даруй уншигч, сонсогч олны анхаарал татсан нэгэн туужийг найруулагч Р.Доржпалам кино зохиол болгон төрөл зүйлийн хувьд өөрчилж 1968 онд уран сайхны кино хийсэн байдаг юм. Түүнээс биш С.Дашдооров эхлээд "Өндөр ээж" гэдэг кино зохиол бичсэн гэвэл тэрүүн шиг сүрхий эндүүрэл байхгүй шүү дээ. Кино зохиол гэж буруу ойлгосны улмаас жүжиг киноны нэрт зохиолч Ч.Ойдов гуайн бүтээлтэй хольж хутгахад дөхөм болсон бололтой. Зохиол бүтсэн түүхээр оюутнуудад ярих юмаа баяжуулах үүднээс би Дооровыг бие нь тааруу байхад 1999 оны гуравдугаар сарын 27-ны өдөр эргэж очих зуураа "Өндөр ээж" зохиолын санааг яаж олсныг нь олон жилийн дараа дахин нэг нягталж тэмдэглэж авснаа энд сийрүүлбэл: -1950-аад оны дундуур бид Улаанбаатараас Дундговийн зүг хөдлөөд Баянбараатын буудал өнгөрч явтал манай жолооч нэг айлд буух тухай надад ярьсан. Тэр айлд жолооч нэг билүү, хоёр билүү талх бариад орсон. "Өндөр мээм" гэж дуудсан шиг санагддаг. Их сайхан цай чанаж өглөө. Айлаас хөдлөөд явж байхдаа жолооч ийм нэг сайхан хөгшин байдаг юм. Манай жолооч нар бараг ах дүү шиг болоод байгаа юм" гэж надад ярьсан.Тэгээд л би мартаж орхижээ. 1960-аад онд гэнэт санаанд ороод тийм нэг "Сүүмэлзсэн дөл" төдий юм Ч.Лодойдамба гуайд ярьж "Ийм юм зохиол болох болов уу" гэсэнд "Хөөе наадах чинь маш гоё зохиол болно" гэсэн. Түүнд нь би зориг ороод "Өндөр ээж"-ийг бичих болсон юм гэж ярилаа. Бид хоёрын тэр яриаг тэнд байсан нөхөд ч сонсож суув. Дээр өгүүлсэн ярилцлагадаа О.Төмөрсүх "Энэ тухай Бааст гуайгаас авахуулаад цөм мэднэ" гэж гэрч татсан болохоор энэ жилийн зуны дунд сарын 14-ний сар уулын хэцэд мандахыг зуслангийн байрны тагтан дээрээс харан харан сууж хуучлах зуур гэнэт санаанд ороод "Ойдов гуайн бичсэн зохиолыг Дашдооров авчихсан гэдэг үнэн үү? Таныг сайн мэднэ гэсэн байна." гэж асуухад Бааст гуай илт түйсэж "Юу ярьж байгаа юм. Дооровыг арай ч тэгж болохгүй шүү, хөөрхийг" гээд дараахь хэдэн үгийг хэллээ. -Дашдооров бид тэр үед зохиолчдын хороонд хамт ажиллаж Д.Пүрэвдорж, Д.Даржаа, З.Баттулга, Ц.Мөнх, С.Дашдооров гээд бүгдээрээ нэг өрөөнд хамт суудаг байсан юм. С.Дашдооров "Өндөр ээж"-ийг олон жил ярьсан хүн. Би ч санаа оноо хэлж л байсан гэхлээр нь "Тэр байтугай, чи бичихгүй бол би биччихнэ шүү" гэж айлгасан юм байх чинь билээ гэсэнд: -Үнэн, үнэн гээд хөхөрч байв. Үүнээс үзвэл "Бааст гуай мэднэ" гэсэн нь огт худлаа үг болж таарлаа. Тэгэхээр нь Ч.Ойдов, Ч.Лхамсүрэн нартай ойр дотно явснаа дурсаж ярьдаг бичиг номын нөхдийн нэг Санжмятавын Жүгдэрээс "Ойдов гуай энх тунх явахдаа "Өндөр ээж" маягийн зохиол бичсэн эсэхийг та мэдэх үү" гэсэнд хэлэх юм байсангүй. Ингэхэд зохиолч С.Дашдооров "Өндөр ээж"-ээр зогсохгүй "Нар хиртсэн жил", "Эх бүрдийн домог", "Их замын эхэн", "Талын цуурай", "Саруул талын ерөөл", Тэнгэрийн муухай арилдаг" гээд өчнөөн кино зохиол бичиж олны хүртээл болгосон нь бас л нэг баримт юм даа. Эцсийн эцэст сайн аавын хүү "Өндөр ээж"-ийн нүүрийг самардаж юугаа хийх гэсэн юм бол гэж гайхашрал тасраад үлдсэнээс хэтэрсэнгүй. Дашрамд өгүүлэхэд, О.Төмөрсүхийн ярилцлагад ХХ зууны Монголын утга зохиолыг бүхэлд нь үгүйсгэсэн, туйлширсан өрөөсгөл хандлага давамгайлжээ. Тухайлбал, Д.Намдаг, Ч.Лодойдамба, Б.Явуухулан нарыг нэрлээд асууж байхад "Зуун хувь үгүйсгэх нь хааш. Гэхдээ тэд яах аргагүй социализмын бүтээгдэхүүн байсан шүү дээ. Зохиолуудыг нь дэлгээд үзэхгүй юу" гэснээс үзвэл "социализмын бүтээгдэхүүн" гэж цэрвээд аавыгаа ч авч хэлэлцэхгүй царайтай юм. Тэгсэн хэр нь аавынхаа ойн жил юу хэлэх гэж сонины сурвалжлагчид ярилцлага өгсөн нь огт ойлгомжгүй болоод явчихлаа. Анхдугаар таван жилийн төлөвлөгөөний дагуу зам барилгын их ажил орон нутагт өрнөж байгааг харуулсан "Зам" жүжгээс эхлээд шинэ үеийн ажилчин, малчин, сэхээтний дүр бүтээхэд чиглэсэн "Цолмон", "Туяа", "Солонго" зэрэг олон жүжиг бичиж байсан Ч.Ойдов гуайг социализмын бүтээгдэхүүн биш гэхийн аргагүй нь хэн бүхэнд тодорхой билээ. Гэхдээ ардын аман зохиолын өв уламжлалд тулгуурласан "Далан худалч" жүжгийг нь Монголын инээдмийн жүжгийн түүхэнд байр эзлүүлж ярьдаг шиг ахмад нөхдийн бүтээлд ялгаж салгаж үзэх юм их бий гэдгийг хэзээ ч мартаж болохгүй байх аа. Бичгийн хүний хөдөлмөрийг хүндэтгэх наад захын соёл үзэг барьсан аавынхаа номын ширээг түшиж өссөн хүүд шингээгүй гэхэд нэг л санаанд багтахгүй байх чинь юу вэ. "Өндөр ээж"-ийг Дашдооров хулгайлсан, "Чингис" шүлгийг Пүрэвдорж захиалгаар бичсэн (би тэр үед хамт оюутан байсан болохоор бас хэлэх юмтай Д.Н), Ванган шоронд суусан, Чимид "нэг муу хужаагийн эрлийз хүүхнийг хүчиндээд хаячихсан" гэх зэргээр аль хэр баримт нотолгоотойгоор "буу халсан" хэрэг вэ. Соёлын зүтгэлтнүүдийн тухай өнөө үеийн соёлтой нэгэн ярьж байгаа гэхэд зарим үед чихээ тагламаар үг хэллэг сонсогдож байгаа нь хачирхалтай. 1993-1997 онд бараг таван жил шахам МЗЭ-д М.Ложоо гуайтай хамт алба ажил гүйцэтгэж явахад ахмад зохиолчдын тухай ярьсан, дурссан юм зөндөө бий боловч "Өндөр ээж"-ийн талаар цухуйлгасан үг би олж сонсоогүй. Далимд хэлэхэд, Ложоо гуайг Сайншандаас шилжиж ирэхэд ажилд авсан хүн нь тэр үеийн дарга Д.Сэнгээ гэж ярьдаг байсан шиг санагдах юм. Бүхэлд нь харахад энэ ярилцлага утга зохиолд хамаатай элдэв юмыг сүрхий "давсалж", уншигчдын анхаарлыг татахыг хичээсэн юм биш байгаа даа гэсэн бодол төрүүлмээр байна. Монгол Улсын төрийн шагналт зохиолч Чойжамцын Ойдов гуай "Далан худалч" жүжигтээ "Давс амттай гэвч дангаар нь идэж болохгүй" гэж бичсэнийг олон жилийн дараа хүүд нь нэг сануулахад гэмгүй юм шиг санагдсаны улмаас энэ хэдэн үгийг хэлхэж толилуулав. 
Төрийн шагналт зохиолч Д.НЯмаа 
