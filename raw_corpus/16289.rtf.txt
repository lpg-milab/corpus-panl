№ 12 (16289)           
1986 оны нэгдүгээр сарын 14.
эцсийн оны сургамж, ЭХНИЙ ЖИЛИЙН ГАРАА

Таван жилийн шургуу хөдөлмөрийн барианы жил 1985 оны төлөвлөгөөний биелэлтийн урьдчилсан дүнгийн тухай БНМАУ-ын Статистикийн төв газрын мэдээлэл нийтлэгдлээ. << Манай орны хөдөлмөрчид МАХН-ын удирдлагын дор улс төр, хөдөлмөрийн өндөр идэвх чармайлт гарган ажиллаж, ЗХУ болон социалист хамтын нөхөрлөлийн бусад орны бүх талын интернационалч тусламж, дэмжлэгт тулгуурлан МАХН-ын XVIII их хурал, Намын Төв Хорооны сүүлчийн бүгд хурлуудын шийдвэрийг хэрэгжүүлэх, улс ардын аж ахуй, соёлыг 1985 онд хөгжүүлэх төлөвлөгөөт зорилтыг биелүүлэх үйлсэд ихээхэн амжилт оллоо >> гэж Статистикийн төв газрын мэдээлэлд дурджээ. 1984 оныхоос аж үйлдвэрийн бүтээгдэхүүн долоо орчин хувь, хөдөө аж ахуйнх 13 хувь өсч, шинээр ашиглалтад оруулсан барилга байгууламжийн тоо 200 шахмаар нэмэгдсэн байна. Аж үйлдвэрийн бүтээгдэхүүний үйлдвэрлэл, борлуулалт, барилга угсралтын ажил, ачаа эргэлт, тээвэрлэлт, ашиглан худалдаалах бараа гүйлгээ, холбоо, нийтийн аж ахуй, үйлчилгээний орлогын төлөвлөгөө давснаас гадна аж үйлдвэр, барилга, тээврийн салбарт хөдөлмөрийн бүтээмж дээшлүүлэх, өртөг зардал хямдруулах, ашиг нэмэгдүүлэх зэрэг үр ашиг, чанарын үзүүлэлтийн төлөвлөгөө биелсэн байна. Ардын боловсрол, эрүүлийг хамгаалах, соёл, шинжлэх ухааныг хөгжүүлэх арга хэмжээнүүд төлөвлөсний дагуу бүрэн хэрэгжжээ. Манай олонхи үйлдвэр, аж ахуйн газар, хөдөлмөрийн хамт олон өнгөрсөн оны зорилтыг үндсэнд нь амжилттай биелүүлснээр шинэ таван жилийн гараа эрчтэй эхлэх суурь тавьж оны эхний өдрүүдээс жигд ажиллагааг хангаж байна. 

Статистикийн мэдээгээр өнгөрсөн замаа эргэн шинжиж дүгнэлт хийвэл нууц бололцоог дээд зэргээр дайчилж, газар бүр ажлын дэг журам, зохион байгуулалт, хүмүүсийн сахилга, хариуцлагыг шаардлагын хэмжээнд хүртэл өндөр байлгаж, жигд ажилласансан бол манай амжилт үнэхээр эрс арвижих бололцоо байлаа. Гэтэл үйлдвэрлэл явуулах бэлтгэлийг урьдчилан сайтар хангаагүй, нөөц бололцоог дайчлаагүй, ажилд ёс төдий хандаж, хүмүүсийн хариуцлагыг дээшлүүлээгүй, гол гогцоо асуудалд анхаарал төвлөрүүлж чадаагүй зэрэг нийтлэг дутагдлаас болж Өвөрхангай аймгийн ханын материалын үйлдвэр, Баянхонгор аймгийн тоосгоны завод, Хархорины гурил, тэжээлийн комбинат, Баруунхараагийн тэжээлийн үйлдвэр, Налайхын нүүрсний уурхай, техник туслалцааны үйлдвэрийн барилгын трест зэрэг нэлээд газар 1985 оны төлөвлөгөөг үндсэн үзүүлэлтээр нь тасалжээ. Төлөвлөгөөнөөс дутаасныг үнийн дүнгээр илэрхийлбэл олон сая төгрөг болохын зэрэгцээ энэхүү тасалдлын цаана олон арван хэрэглэгч тодорхой нэрийн бүтээгдэхүүн ажил үйлчилгээгээр хохирч улмаар тухайн салбарын үйл ажиллагаанд муу нөлөө үзүүлээд зогсоогүй, нийт улс ардын аж ахуйн жигд хэвийн ажиллагаа, уялдаа холбоог хангахад саад бэрхшээл учруулж байгаа хэрэг юм. 

Үйлдвэр, аж ахуйн газар бүрийн өнгөрсөн оны ажлын ололт, дутагдал одоо нэгэнт ийм тодорхой харагдаж байгаа болохоор өчигдрийн сургамжаас дүгнэлт хийж ажилдаа тал бүрээр шүүмжлэлтэй хандаж сайныг бататган, саарыг арилгаж, 1986 оны төлөвлөгөө жилийн эхнээс жигд биелүүлэх арга замыг сүвэгчилж зууштай арга хэмжээ авах, ялангуяа урьд өмнөхөөс илүү цар хүрээтэй 1986 оны зорилтыг хэрэгжүүлэхэд хөдөлмөрийн хамт олон, иргэн бүрийн хийж гүйцэтгэх үүрэг зорилтыг нарийвчилж жигд ажиллагааг хангах ёстой. Өнгөрсөн онуудад жил, улирлын эхэнд назгайрч эцэс рүү нь довтолгодог дутагдал ноёрхож байсны уршгаар үйлдвэрлэлийн ажиллагаа үе үе доголдож, цогцолбор аргаар аж ахуй эрхлэх арга барил үгүйлэгдэж байлаа. 

Манай өнөөгийн гол шаардлага бол төлөвлөгөөг зөвхөн үнийн дүн, өртгийн үзүүлэлтээр биш, тодорхой нэрийн бүтээгдэхүүн, ажил, үйлчилгээний биет хэмжээгээр бүрэн ханган биелүүлэхэд оршиж байна. Аж үйлдвэрийн бүтээгдэхүүний үйлдвэрлэл, барилгын ажлын төлөвлөгөөг үнийн дүнгээр биелүүлж, нэр төрөл, ашиглалтад өгөх объектоор тасалдаг, эсвэл улс ардын аж ахуйн чухал ач холбогдолтой барилга байгууламжийн оронд жижиг объектыг урьдчилан ашиглалтад оруулснаар төлөвлөгөө биелүүлсэн нэр олоод ашиглалтад өгөх хүч чадлын төлөвлөгөөг тасалдаг дутагдал өнгөрсөн жилүүдэд газар авсныг арилгах нь гүйцэтгэгч байгууллагуудын чухал үүрэг мөн. Бүтээгдэхүүн, ажил, үйлчилгээний чанарыг дээшлүүлэх, ер нь хүч хөдөлмөр, хөрөнгө, материал зарцуулж бий болгосон бүхэн нь үйлдвэрлэл, ахуйн хэрэгцээ, шаардлагыг бүрэн хангах ёстой. 

Манай улс ардын аж ахуйн материалтехникийн бааз үлэмж бэхжин мэргэжилтэй боловсон хүчний эгнээ ихээхэн өссөн нь тавигдсан зорилтыг амжилттай хэрэгжүүлэх сайхан нөхцөл бүрдүүлж байгаа учир чанар сайтай бүтээгдэхүүн, ажил үйлчилгээний өндөр өсөлтийг хангахад бий болсон хүн хүч, техник, материалын нөөц бололцоог дээд зэргээр ашиглах нь шийдвэрлэх ач холбогдолтой. 

МАХН-ын Төв Хорооны XI бүгд хурлаас улс ардын аж ахуйд байгаа нөөц бололцоог дайчлан ашиглаж төлөвлөгөөт зорилтыг бүрэн биелүүлэх, эдийн засгийн хөгжлийг түргэтгэх талаар өндөр зорилт дэвшүүлээд үүнд шийдвэрлэх үүрэгтэй хүний хүчин зүйлийг идэвхжүүлэхийг онцлон заалаа. Материал баялаг бүхнийг бүтээгч хөдөлмөрийн хамт олон, хүн бүрийн идэвхтэй, ухамсартай ажиллагаанаас л төлөвлөгөөт зорилтын хувь заяа шалтгаалдаг тул үйлдвэр, аж ахуйн газар, тэдгээрийн дэргэдэх нам, олон нийтийн байгууллага, хүн нэг бүртэй тодорхой ажиллах, тэдний нийгмийн идэвхийг өрнүүлэх, бүтээн байгуулах үйлсэд эзний ёсоор оролцуулахыг эрхэмлэж, социалист уралдааныг үүнд бүрэн чиглүүлж ажиллах шаардлагатай байна. 

Хөдөлмөрийн хамт олон, нийгмийн гишүүн бүр МАХН-ын XIX их хурал угтах, их хурлын шийдвэрийг хэрэгжүүлэх, гавшгай хөдөлмөртөө гялалзсан амжилт гаргах нь 1986 оны төлөвлөгөөт зорилтыг тоо, нэр төрөл, чанарын үзүүлэлтээр бүрэн биелүүлэх найдвартай хүчин зүйл болох ёстой. 

