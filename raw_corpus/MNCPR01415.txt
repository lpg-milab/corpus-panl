Уран нугараачдын нээлттэй өдөрлөг боллоо

Монголын циркийн дэргэдэх "Шинэ цирк" төвийн залуу нугараачдын нээлттэй өдөрлөг өчигдөр боллоо. Дээрх төв нь явуулын циркийг өнгөрөгч зургадугаар сарын 1-нээс эхлэн хоёр сарын хугацаанд хөдөө орон нутгаар аялуулаад иржээ.
Дархан-Уул, Орхон, Хэнтий, Сэлэнгэ, Дорнод зэрэг аймгаар аялан тоглолтоо хийгээд ирсэн байна. Энэ удаа уг явуулын циркийн зуны хаалтын хөтөлбөрийг өчигдөр Нийслэлийнхэнд сонирхуулсан юм. Өглөөний 11 цагт Баянгол дүүрэгт орших 40 дүгээр дунд сургуулийн өмнөх талбайд 800 хүний суудалтай циркийн дугуй асрыг босгосон байв. Эхний ээлжинд ерөнхий боловсролын сургуулийн бага болон дунд ангийн сурагчдад үзүүлбэрээ сонирхуулахаар бэлтгэжээ. Учир нь "Уран нугараачдыг аль болох багаас нь бэлтгэвэл илүү үр дүнд хүрдэг" гэж "Шинэ цирк" төвийн багш Д.Отгонцэцэг хэлж байсан юм. Мөн тэдэнд уран нугаралтын гайхамшгийг мэдрүүлж, уран нугараач болох хүсэл эрмэлзэлтэй болгох нь энэхүү өдөрлөгийн гол зорилго ажээ. Өдөрлөг "Цагаригтай нугаралт"-аар эхэлсэн юм. Үзэгч хүүхдүүд шуугилдаж, хөтөлбөр зарлагчийн яриа бүдэг сонсогдож байсан ч уран нугаралтын гайхалтай үзүүлбэрт тэдний чимээ дарагдаж, тоглолт бүрийг шимтэн үзэж эхлэв. Ганц уран нугаралт ч бус жёнглёр, акробат гээд циркийн бүхий л төрлийн үзүүлбэрийг энэ төвийн сурагчид үзүүлсэн юм. 2005 онд зохиогдсон дэлхийн циркчдийн тэмцээнээс "Хүрэл арслан" цом хүртсэн "Бороо" үзүүлбэр болон саяхан Москвад болсон уран нугаралтын олон улсын тэмцээнээс "Гурвалсан морьт" шагналыг хүртсэн зургаан хос, таван хосын нугаралт зэрэг олон гайхалтай үзүүлбэрийг бяцхан үзэгчдэд сонирхууллаа. "Шинэ цирк" төв нь 2000 онд байгуулагдсан бөгөөд өнөөг хүртэл гадны олон орны циркчдийг Монголд урьж тоглуулснаас гадна хөдөө орон нутаг болон ОХУ, БНХАУ, Франц, Итали, Герман, Израйль, Турк зэрэг орон ба Тайваньд өөрсдийн тоглолтоо сонирхуулж байжээ. Мөн явуулын цирк дэргэдээ залуу нугараачдын сургуультай бөгөөд нугарах хүсэлтэй хүүхдүүдийг бүртгэдэг байна. "Энэхүү явуулын цирк зуны нөхцөлд ажиллах боломжтой учир энэхүү өдөрлөгөөр хаалтаа хийж байгаа нь энэ. Гэхдээ үзүүлэх тоглолт, бэлтгэл сургуулилт цаашид үргэлжилнэ. Монголын уран нугаралт зогсонги байдалд ороогүй, хөгжлийн дээд түвшинд хүрснийг харуулах болно" хэмээн төвийн захирал Д.Зоригт хэлж байлаа. Уг төвд 5-6 жил бэлтгэгдсэн нийт 60-70 гаруй нугараач байгаа юм байна. Уран нугаралтын өдөрлөгт Дархан-Уул аймгийн нугараачид ирж оролцож байгаа. Энэ өдөрлөгийн хамгийн бяцхан нугараач болох Д.Ууганбаяр "Үелзүүр" хэмээх уран нугаралтын үзүүлбэрээ сонирхуулсан юм. "Нугарахаар нэг л гоё байдаг юм. Анх манай эгч намайг нугараач бол гэсэн болохоор нугарахаар шийдсэн" гэж ярих энэ бяцхан охин үзэгчдээс хамгийн их дэмжлэг авсан юм. Мөн "Бороо" үзүүлбэрийн нугараач Б.Энхмаа "нугараач байхын сайхан нь үргэлж завгүй, нэг зүйлд байнга хичээж, зүтгэж байдагт оршдог" гэж байв. Мөн Дархан хотоос оролцож буй "Хос хун" үзүүлбэрийг сонирхуулсан Э.Хонгорзул, М.Номингэрэл нар "Үеийнхээ охидод нугараач болоорой гэж захья. Яагаад гэвэл биднийг үзүүлбэрээ үзүүлэхэд хүмүүс алга ташин хүлээж авдаг юм. Хүн баярлуулж, гайхшруулж байдаг юм" гэж байлаа. Түүнчлэн саяхан Монтекарлогийн шагнал хүртсэн "Бамбар" үзүүлбэрийг хүүхдүүд ихэд сонирхон хүлээж авсан юм. Нэг цагийн турш бяцхан үзэгчдийг гайхшруулсан энэхүү хөтөлбөрийг оройн 18 цагт насанд хүрэгчдэд толилуулах юм байна. Өнөөдөр Монголын уран нугаралтын хөгжил ямар түвшинд байгааг найруулагч Д.Зоригтоос сонирхоход "Хөдөө орон нутгаар явж байхад Дархан, Эрдэнэтэд уран нугаралт гайгүй түвшинд явж байна. Уг нь манай улс уран нугаралтаар дэлхийд гайхуулах ёстой. Уран нугараачдыг бэлтгэх, үүнийг хойч үеийнхэнд өвлүүлэн үлдээх нь бидний үүрэг. Тиймээс ч бид энэ ажлыг зохион байгуулж, явсан газар бүрээс өөрийн сургуульдаа хүүхэд элсүүлсэн. Одоогоор Дархан-Уул аймгаас арван хүүхэд ирчихээд байгаа. Цаашид нэмэгдэнэ гэж бодож байна. Энэ нээлттэй өдөрлөгийг үзэж байгаа бяцхан охидод нугарах хүсэл, мөрөөдөл бий бол манай төвийн багш нартай энд уулзаж бүртгүүлж болно" гэв. Ер нь нугараач болох охидод тавигдах нарийн шалгуур байдаггүй юм байна. Мэргэжлийн багш нар хүүхдүүдийн бие бялдар, уян хатан байдлыг нь харгалзан шалгаж авдаг аж. 
Я.МӨНГӨНЦЭЦЭГ 


