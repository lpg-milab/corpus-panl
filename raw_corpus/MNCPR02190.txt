Эрдэнийн чулуугаар бусдыг гоёж суудаг хүмүүс

1996 он. Санаа, зорилго нийлсэн дөрвөн залуу бизнес эрхлэхээр болжээ. Нэг нь өөрт байгаа тоног төхөөрөмжөө, нөгөө нь жаахан хурааж цуглуулсан үнэт чулуугаа аваад нийлж ажиллахаар болов. Үнэт чулуу засдаг ганц хятад машинтай л ажлаа эхэлж байлаа. Эхэндээ бөгж, ээмэг, зүүлтний шигтгээ засч янзалдаг байсан тэдэнд нэг боломжийн санал ирсэн нь цаашид санхүүгийн хувьд хөл дээрээ баттай зогсох эх үүсвэр болжээ. 1997 оны үед манай хүүхнүүд дугуй хар манан шигтгээтэй монет болон мөнгөн ээмэг, бөгж зүүж эхэлснийг санаж байгаа байх. Бараг насанд хүрсэн эмэгтэй бүр л зүүж гангарч байв шүү. Тэрхүү ээмгийг хийдэг хүмүүс нь дээрх дөрвөн залуу. Захиалгын дагуу нэлээд олныг хийсэн нь ийн монгол хүүхэн бүрт хүрэлцээтэй болжээ. Үүнээс хойш чулуу заслын машинаа ч сольж, үйлчлүүлэгчид ч олон болж. Нэгэнт зах зээлд үйлчлүүлэгчидтэй болж, хүмүүс танил болохын хэрээр залуус тус тусдаа биеэ дааж гарчээ. Харин голомтоо сахиж үлдсэн нь одоог хүртэл үнэт эрдэнийн чулуугаар дагнан ажиллаж байгаа "Опал Жеймс" компани юм. Компанийн гол хүмүүс буюу хамаг ажлаа хийдэг нь эхнэр нөхөр хоёр. Тэр хоёр одоогоос дөрвөн жилийн өмнө "өрх тусгаарлаж" гарахдаа хоёр лангуу дүүрэн бүтээгдэхүүнтэй, өөрийн гэсэн үйлчлүүлэгчтэй болсон байлаа. Нэрнийхээ дагуу мэргэжлээ эзэмшсэн болов уу гэж андуурам С.Алтандөш бол үнэт чулуун эрдэнийн засалчин мэргэжилтэй. Швед, Америк, Германд үнэт чулуу заслаар мэргэжил эзэмшжээ. Одоо өөрсдийн хийдэг болон захиалгаар ирсэн үнэт чулууг засдаг, дизайнаа ч хийдэг. Харин үнэт чулуунаас гарсан үлдэгдэл, жижиг хэсгээр ээмэг, бөгж, гоёлын зүүлт хийдэг нэг залуу бий. Машин тоног төхөөрөмжийн хувьд жил гаруйн өмнөхөн Америкаас хамгийн сүүлийн үеийн үнэт эрдэнийн чулуу заслын машин оруулж ирсэн гэсэн. Ийм машин овор хэмжээ бага. Жижиг ширээний чинээ хэмжээтэй боловч үнэ өртөг нь өндөр байдаг аж. Хүмүүс үнэт чулууг байгаль дээр байсан тэр чигээр нь авчирч, гоё болгоод өг гэнэ. Үүний тулд тэд нэг америк эрээс чулуу заслын 3000 гаруй загвар бүхий патент худалдаж авсан байна. Эдгээр загвар дээрээ Алтандөш өөрөө ч нэмж загвар хийнэ. Саяхан өнөө америк монголчуудад зориулсан "Монголын од" нэртэй загварыг зохион бүтээжээ. Ийм загвараар засч янзалсан том жижиг болор үзүүлсэн. "Монголын од" бол дэлхийн үнэт чулуу засалчдын дунд мэргэжлийн засалт болсон загвар юм. Үнэт чулууг засч янзална гэдэг ур ухаан шаардсан нарийн чимхлүүр ажил аж. Чулуу заслын жижиг үйлдвэртээ тэд өдөржин ажиллана. Ихэнхдээ л захиалгаар бүтээгдэхүүн үйлдвэрлэнэ. Харин нөхрийнхөө хийсэн бүхнийг зах зээлд борлуулдаг, нэмж захиалга авдаг, реклам сурталчилгаа хийдэг хүн бол эхнэр Д.Оюун. Гадаад худалдааны менежер мэргэжилтэй тэрбээр компанийнхаа захирлын албыг хашдаг. Хотын төвд байрлалтай тэдний үнэт чулуун эдлэлийн дэлгүүрээр хүн тасрахгүй аж. Энэ чулууг засуулах гэсэн юм, ийм чулуу байна уу гэсэн хүмүүсээс гадна тэдний хийсэн бүтээгдэхүүнийг авах хүн олон юм. Чулуун ээмэг бөгж, түлхүүр, утасны зүүлт зэрэг нь эрэлт ихтэй байдаг юм байна. Мөн дэлгүүрт өөрсдийн засч янзалсан эрдэнийн чулуу, хөөрөг болон бусад нэрийн бүтээгдэхүүнүүд ч өрөөстэй харагдана. Оюун захирал өөрөө чулууны хоббитой. Түүний ганц гоёо нь чулуу гэж болно. Олон жил чулуутай харьцаад ирэхээр үнэ цэнэ, өнгө үзэмжийг нь андахгүй мэддэг болсон гэнэ. Чулуугаар өөрөө гоёод зогсохгүй найз нөхөд, эгч дүүсээ ч уруу татна. "Өнөөдөр бид хувцас өмсөөд, байр орон сууцанд амьдраад газар дэлхийгээсээ тасарсан. Тэгвэл хүнийг газар эхтэй холбож өгдөг зүйл бол чулуу юм. Ялангуяа үнэт эрдэнийн чулуунууд газрын хэвлийд хэдэн зуун жилийн турш үүсч бий болдог бөгөөд хүний биед хэрэгтэй маш олон элементийг агуулсан байдаг. Үүнд эрдэнийн чулууны үнэ цэнэ нь оршдог. Ялангуяа төрсөн сарынхаа чулууг зүүсэн хүн янз бүрийн муу энерги, өвчин зовлонгоос ангид байдаг юм шүү" гэж тайлбарлалаа. "Опал жеймс"-ийн нэг онцлог нь тэд байгалийн чулуу тэр дундаа Монгол орныхоо үнэт эрдэнийн чулууг ашигладаг. Мөн тэднийхээр үйлчлүүлсэн хүн бэлэн бүтээгдэхүүн биш өөрийн сонголтоор авах зүйлээ захиалдгаараа бусдаас ялгардаг. Тийм учраас таны зүүсэн ээмэг бөгж, зүүлт чимэглэл өөр хэнд ч байхгүй гэсэн үг. Ийм сэтгэл ханамж эдэлдэг болохоор тэднийхээс хүн тасардаггүй бололтой юм. Тэднийг үнэт чулуугаа хаанаас авдаг юм гэж сонирхлоо. Янз янз л аж. Хувь хүмүүсийн гар дээрээс худалдаж авна. Өөрсдөө ч багахан хэмжээнд олборлолт хийнэ. 10 гаруй төрлийн гартаам, 4-5 төрлийн болор, долоон төрлийн мана, оюу, чүнчигноров, цагаан хаш, цагаан шүр гээд олон янзын үнэт чулууг эх орноосоо олборлодог гэсэн. Байгаль дээрээс нь олборлосон чулуу мэргэжлийн бус хүний нүдэнд жирийн л чулуу шиг харагдана. Харин засч янзалсны дараа жинхэнэ үнэ цэнэ нь тодорч ирдэг байна. Ингэж тэд эрдэнийн чулуун гоёл хийж, үнэт чулуугаар хүн гоёж 10 жил ажиллажээ. Анх тэдний хийсэн үнэт чулуун гоёлуудыг хараад хүмүүс "Жинхэнэ юм уу. Монголд хэзээ ийм чулуу байсан юм бэ" гэж харддаг байсан гэнэ. Тэр үеийг бодвол одоо тэднийх тасралтгүй үйл ажиллагаатай болсон. Хүмүүс ч итгэлгүй нүдээр сэрдэж харахаа больжээ. Гэхдээ тэд үнэт чулуун том бүтээгдэхүүнээ улсын сорьцын хяналтын албаар үнэлүүлж, албан ёсны сертификат авч өгдөг гэсэн. Нэг ёсондоо хуурамч биш гэдгийг баталж өгч байгаа хэрэг. Эрдэнийн чулуу үнэтэй. Гэхдээ хамгийн их үнэ хүрдэг нь нил эрдэнэ, цагаан цэнхэр болор, усан биндэръяа, цэнхэр мана юм. Монголд төдийгүй дэлхийн зах зээлд ч эдгээр чулуу өндөр үнэ хүрдэг гэсэн. Эдний хамгийн их үнэтэй хийсэн урлалыг сонирхлоо. Хувь хүнд зориулж хийсэн, ганц хувь давтагдашгүй гоёлууд чамгүй өртөгтэй гардаг гэсэн. Нарийн ур ухаан, их хөдөлмөр шаарддаг болохоороо тэр. Хөөрөгний толгой, нуухны захиалга ч их ирнэ. Ингэж л тэд эрдэнийн чулуугаар бусдыг гоёж суудаг юм. Хэн юу хүснэ түүнийг нь урлана. Зарим нэгэнд нь заавар зөвлөгөө өгнө. Арван жил энэ чиглэлээр ажилласан болохоор багагүй туршлагатай болсон байна. Тэгээд ч тэд ажилдаа тун дуртай аж. Энэ ажил нь тэдний амьдрал, хүсэл сонирхол, өнөөдрийн амжилт болохоор арга ч үгүй биз ээ. Уншигч та төрсөн сарынхаа чулууг мэдэх үү. Мэдэхгүй бол наашаа суугаарай. Д.Оюун захирал уншигчдад дараах зөвлөгөөг өгсөн юм. Эндээс бас ямар чулуу юунд сайн байдгийг ч мэдэх болно. Нэгдүгээр сар-Анар, ягаан болор Хоёрдугаар сар-Нил эрдэнэ, турмалин Гуравдугаар сар-Усан биндэръяа, чүнчигноров Дөрөвдүгээр сар-Алмаз, усан болор, циркон Тавдугаар сар-Мана, хаш, маргад Зургадугаар сар-Гартаам, сувд, маргад, саран чулуу Долдугаар сар-Рубин, хар мана Наймдугаар сар-Саран чулуу, хар мана, хризолит Есдүгээр сар-Сафир, номин Аравдугаар сар-Опал, турмалин, биндэръяа Арваннэгдүгээр сар-Сафир, муурын нүд, болор, барын нүд Арванхоёрдугаар сар-Оюу, номин, церкон Анар-Энэ чулуу нь цус алдалтаас сэргийлдэг бөгөөд цус төлжүүлэх нөлөөтэй. Болор-Нүдний хараанд болор сайн нөлөөтэй. Хараа муудахаас сэргийлдэг бөгөөд цэвэр тунгалгийн бэлгэдэл энэ чулуу айлд байвал элдэв муу зүйлээс хамгаалдаг. Усан биндэръяа-Гал, усны аюулаас хамгаална. Ус шиг цэнхэр туяа нь хүний сэтгэл санааг сэргээдэг. Мана, гартаам-Даралт тогтвортой байлгадаг. Халуурсан үед хүний халууныг өөртөө шингээж авдаг. Оюу-Хоолой, савны өвчинд тустай. Хаш-Хашийг бөөрний чулуу гэдэг. Бөөрний өвчний үед биедээ зүүж явдаг. Номин-Хорыг анагаадаг. Тэнгэрийн цэнхэр өнгө нь хүний сэтгэл санааг өөдрөг болгодог. 
Д.Оюунтуяа
