Өглөө сэрэх үү, Улаанбаатарчууд

-Утаатай хотод, хортой ус ууж амьдарч болдгийн тодорхой нэгэн жишээ дэлхийн "амьд лаборатори" Улаанбаатар минь- 
Намайг өглөө сэрэхгүй бол битгий гайхаарай. Уусан усанд нь хор байж, Улаанбаатарчууд өглөө сэрэхгүй бол битгий гайхаарай. Өмнөх орой нь хоол хийхдээ хээрийн нэмэгдэл бодис хэдэн грамм орсон нь тодорхой, монголчуудын тэн хагас нь өглөө сэрэхгүй бол битгий гайхаарай, ганц хүний гай багаддаггүйн тод жишээ бэлхэн байна. 
Газар хөдөлнө гээд хавийн амьтан гадаа өнжин, харанхуй болохын алдад залхуу нь хүрч гэртээ оров уу эсвэл шөнө газар хөдлөхгүй гэж бас нэг мэргэн нь айлдав уу бүү мэд тэгсгээд замхарлаа. Тэр газар хөдлөх яах вэ, цаана чинь Туул гол чинь хороор урсаж байна. Галтайн голын эхэнд /Туул гол эх авдаг/ хэдэн том толгойтнууд алт угаагаад эхэлжээ. Харин алт угаахаасаа өмнө ах дүү, хамаатан садан, эргэн тойрныхоо бүх хүмүүст, эрх нохой муурандаа хүртэл амь даатгал хийлгэсэн байж таараа. Мөнгөн устай цианит, натритай хортой, хогтой усыг уусан ч бид яах ч үгүй, үхнэ гэж саналтгүй, айлтгүй, ар нь баталгаатай гэж бодсон бололтой уулыг нурааж, усыг эргүүлж эхэлжээ цаана чинь хүн ард минь. Хэлээд үг авах биш, хэдэн иргэний хөдөлгөөнүүд гараад жагслаа, арга нь барагдсан нь уу амаа үдүүлсэн үү тэгсхийгээд бас таг. 
Баян баян гэвч нэг сонгуулиар 
Баатар баатар гэвч аяга усанд явчих юм биш үү. 
Туул голын эхэн дээр алт угааж байгаа үхэшгүй мөнхийн Кашей маань алт угаасан хороо авч хармаалаад, далан уулын цаана дарж булахгүй нь тодорхой. Ойролцоо байгаа ус руугаа хийгээд асуудлаа шийдчихнэ. Тэр нь урсаж урсаж төр засгийн удирдлагуудын маань өмнө аягатай ус болоод тавигдвал яанаа? Аягүй бол тэр компаний захирлын эрх хүүхдийнх нь ам руу гэнэт асгарчихвал яана? За бүр багаар бодоход энэ зөвшөөрлийг олгож, гарын үсэг зурсан гайхлын гал тогооны гоожуурт орчихлоо гэж бодъё.  "Азны юм болж, муу золиг хордож үхэж" гээд тавлах нэгэн байхад, "Энэ маань амьд сэрүүндээ эх болсон газрынхаа ихэнх хувийг амжилттай зарж борлуулсан шургуу хөдөлмөрч нэгэн бөгөөд тэрхүү хурааж хуримтлуулсан их хөрөнгөнөөсөө 10 метр цагаан даавуу авч одоод үлдсэнийг нь Швейцарийн банкинд дэлхий сөнөтөл хадгалуулаваа хө" гэж харуусах нөгөө нь ч бий биз. Үхэхээ мэдсэн бол ядаж амьтан ах дүүсдээ хэд гурван цаас үлдээхгүй юу тэнэг шар гахай, хэнд ч итгэхгүй тултирч явсаар байгаад тэр шүү дээ. 
Азтай хүмүүс юм даа бид, аяга аягаар нь асгаж байгаа хорноос алзах юмгүй зугтаж чаддаг лут байгаа юм шүү. Ер нь энэ сонгуулиар намууд мөрийн хөтөлбөртөө гадаадаас ус экспортлох гээд оруулчих хэрэгтэй. Хүн бүрт, чухам зүгээр сая саяар нь өгөх шинжтэй мөнгөний оронд, алтаа гаргаж ирээд усаа гадаадаас авъя. Яваандаа ус ховордоод ирэхээр монголчууд цалингаа усаар, авлигаа ч усаар өгөлцөж авалцдаг болно биз. Утаатай хотод, хортой ус ууж амьдарч болдгийн тодорхой нэгэн жишээ дэлхийн "амьд лаборатори" Улаанбаатар минь. Одоо ухаант мэргэн эрхлэх /эзэгнэх эсвэл дураар аашлах гэсэн утга авч байна/ даргын маань санаачилгаар ус ч үгүйгээр амьдрах боломжтой гэдэг тасархай санаа бүхий шинжлэх ухааны томоохон төсөл хэрэгжиж эхлэх нээ. 
Туулын сав газар орчмоор ердөө 191-хэн тоосго, хайрга, дайрганы мөн нүүрс, алтны 193-хан том, бага үйлдвэр карьер ажиллаж байна. Албан бус шөнийн ангуучдыг бол ор тас хасаад тооцоход тэр. Ухаад, тасдаад, түрээд, булаад өдөр шөнөгүй зүтгээд ч Тунгалаг Туулыг тасдаж чаддаггүй та нарын хохь. Үхэж өгдөггүй Туулыг та нар муусайнууд яахав дээ. "Үйл ажиллагаанд чинь халтай" ард түмнээс хашсан хашаа хороог чинь нурааж, хайрлаж хамгаалахын тулд мод бут нөхөж суулгаж байгаа олон түмнийг та нар яаж ч чадахгүй. 
Эцэст нь нэгэн зүйлийг сануулж хэлье. 
Туул гол авлига авахгүйг би өвөг дээдсээрээ андгайлан баталъя. Байгаль өөрийгөө муу бүхнээс цэвэрлэн угаах цаг ирнээ. Тэр үед гоёмсог сайхан орд харш, үнэтэй цэнэтэй машин техник, сэтгэл зүтгэл нийлсэн гэх бүтээлч хамт олноо усанд урсгачихаад энэ муу Туулыг эрт таслах минь яалаа даа гэж бүү дэвслээрэй. Эх бас их ус чинь мөнгө хараад тойроод урсдаггүйг мэдэрнээ. Энэ голыг бараадсан бүхэл бүтэн үндэстэн байсан, байгаа, байх ч болно гэдгийг ахин дахин сануулъя. Хөдөөд зэвсэг барьж тэмцэж болохыг мэдэрлээ, хотод яагаад болохгүй гэж ... 
Миний л Туул гол юм чинь... 
Туулын хамгийн сүүлчийн загас ангаж үхэхэд, зуу зуун сая доллараар чинь ус олж уухаас даа... 
