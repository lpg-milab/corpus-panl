Япон Шиндлер

Дэлхийн II дайны үед еврейчүүдийг хомроголон устгаж байсан тухай бид сайн мэднэ. Европ даяар тэднийг барьж, алж байсан ч аварч хамгаалах гэсэн хүмүүс бас байсан юм. Тэдний нэг нь Оскар Шиндлер. Шиндлерийн аварсан еврейчүүдийн үр удам аль хэдийнээ 7000-д хүрчээ.
Хэдийгээр тэр архи хүүхэнд дуртай эр байсан ч 1200 еврей хүний амийг аварсан хүн юм. Чухам юу Шиндлерийг ийм зүйл хийхэд хүргэснийг өөрөөс нь өөр хэн ч мэдэхгүй байх. "Би өөрийнхөө ажилчдыг хэн бэ гэдгийг сайн мэддэг байсан. Хэрвээ чи хүн гэдэг юу болохыг мэддэг бол хүнтэй хүн шиг харьцаж чадна. 1939 онд тэд энгэртээ таних тэмдэг зүүж Еврей хороололд хашигдан амьдарч байсан бол 1940-41 онд харгислал доромжлол үхэл хүлээж байсан. Хүмүүстэй гахай нохой шиг харьцаж байхад би зүгээр суух ёсгүй, туслах ёстой. Өөр ямар ч сонголт байхгүй" хэмээн ярьж байсан тэрээр 1908 онд Унгарт чинээлэг үйлдвэрийн эзний гэр бүлд төржээ. Америк, Европыг нөмөрсөн хямралын үеэр эцэг эх нь Германд ирсэн бөгөөд багаасаа нацистуудтай нөхөрлөж байсан гэнэ. Хэдий тийм боловч хожим нь түүний бизнесийн хамтрагч дотны найз нь "... Чи биднээс илүү еврейчүүдэд анхаарал тавих юм. Энэ нь харамсалтай ч цаашид хамтран ажиллах боломж алга" хэмээн түүнээс харилцаагаа тасалжээ. Ийнхүү түүний цорийн ганц найдвар нь мөнгө болсон байна. Түүнийхээ хүчээр 1200 хүнийг Осванцим хорих лагераас гарган авч хоёр дахь амьдрал хайрласан юм. Дайны дараа Шиндлер Аргентин руу цагаачлан гарч тэндээ хэд хэдэн бизнес эрхэлсэн боловч амжилтгүй болсон тул Германд буцан ирж еврейчүүдэд туслах зорилгоор Цементийн үйлдвэрт хөрөнгө оруулсан боловч бас л бүтэлгүйтжээ. Амьдралынхаа сүүлчийн өдрүүдийг жижигхэн байшинд өнгөрүүлсэн тэрбээр 1974 онд Германд нас барсан бөгөөд түүний шарил одоо Иерусалимийн Сион ууланд байдаг юм. Түүний амьдралаас сэдэвлэн бүтээсэн "Шиндлерийн бүртгэл" киног та бүхэн сайн мэднэ. Угаас хүчирхийллийг үзэн яддаг байсан Шиндлер хүчтэний өмнө сөхрөн амиа алдацгааж байгаа еврэйчүүдийг аврах гэж үнэн сэтгэлээсээ хичээж байжээ. Түүний нэгэн адил сэтгэлтэй байсан хүн бол Японы иргэн Чиүнэ Сугихара юм. 1940 оны долдугаар сард Хойд Европын нутаг Литви дахь Японы консулын газарт консулын үүрэг гүйцэтгэгчээр дөнгөж томилогдон ирээд байхад нь фашист Герман еврейчүүдийг эсрэг ажлаа эхэлчихсэн байжээ. Ирээд удаагүй байсан Японы дипломатч нэгэн хэцүү шийдвэртэй нүүр тулжээ. Тэрбээр Консулын газрын хашааны гадна зогсох мянга мянган еврей дүрвэгсдэд Японд нэвтрэх эрх олгох эсэхийг шийдэх ёстой байлаа. 1939 онд Польш улс Фашист Германд эзлэгдэж бүхий л Европ даяараа нацист дэглэмийн эрхшээлд орсон он жүүлүүдэд амьд үлдэх ганц зам нь Зөвлөлт Холбоот улс, Японоор дамжин гурав дахь улсууд руу дүрвэн гарах явдал байлаа. Харин үүнд Японы Консулын газраас гаргадаг дамжин өнгөрөх виз чухал үүргийг гүйцэтгэж байжээ. Япон улс Германтай холбоотон байсан учраас харилцаагаа муутгаж дүрвэгсдэд виз олгохыг хүсээгүй юм. Иймээс Сугихара энэ асуудлаар Гадаад хэргийн яам руугаа хоёр удаа утасдаж учир байдлыг тайлбарласан ч "үгүй" гэсэн хариу авчээ. Тэрбээр виз гаргаж өгөхгүй бол эдгээр хүмүүс хорих лагерь руу ачигдаж тэндээ үхнэ гэдгийг маш сайн ойлгож байсан юм. Түүний тэмдэглэлд "Энэ заавруудыг хүлээж авсны дараа би бүхэл шөнөжингөө бодлоо. Эцэст нь хүн чанартай байж өөрийн шийдсэнээрээ хийхээр боллоо" гэж бичсэн байжээ. Долдугаар сарын 29-нөөс эхлээд тэрээр еврейчүүдэд виз олгож эхэлсэн бөгөөд аль болохоор олон хүний визийг гаргаж өгөхийг хичээж байжээ. Үүнээс нэг долоо хоногийн дараа буюу наймдугаар сарын 3-ны өдөр Зөвлөлт Холбоот улсад Литвид өрнөж буй үйл явдлын мэдээлэл очсон бөгөөд шинэ зааварчилгаа өгсөн байна. Энэ шийдвэрийн дагуу есдүгээр сарын 5-ны өдөр гэхэд тус улсад байгаа бүх дипломат газруудыг хаах ёстой болов. Сугихара өөрийн ажлаа зохицуулахын хажуугаар визээ ч гаргасаар л байсан юм. Есдүгээр сарын 5-ны өдрийн өглөө галт тэрэгний буудал дээр зогсоод дараагийнхаа зааварчилгааг авч байхдаа хамгийн сүүлчийнхээ визийг цонхоор нь шидэж өгчээ. Албан мэдээгээр тэрбээр 2139 хүний визийг гаргаж өгсөн гэдэг бүртгэл байдаг ч түүний гаргасан тоо нь 6000 гаруй болсон гэж үздэг ажээ. Олон хүмүүсийг аврах гэж хичээж байсан нь түүнийг болон гэр бүлийхнийг нь аюулд оруулаад байсан юм. Тэрбээр нутаг буцахдаа ч хүртэл галт тэргэнд нойр хоолгүй явж "Амьд үлдэх виз"-ээ бичсээр л байжээ. Түүний тухай мэдээ тэр үеэс хойш дэлхий нийтэд түгэж олон шагналуудад нэрийг нь дэвшүүлж байсан юм. 
Т.Ариунтунгалаг

