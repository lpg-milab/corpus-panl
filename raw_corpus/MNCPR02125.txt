Би найруулагч болж төрсөн, найруулагч чигээрээ дуусна

Өнгөрсөн зуунд "Хүүхэд залуусын нэвтэрхий толь" гэж гурван боть сайхан ном гарсныг бид мэднэ. Тэгвэл XXI зууны ууган нэвтэрхий толины тоонд "Монгол киноны нэвтэрхий толь" зүй ёсоор орно. 
Монгол киноны уран бүтээл, уран бүтээлчдийн намтар түүхийг цагаан толгойн дарааллаар бичсэн нь кино үйлдвэр гэж ямархан том айл байсныг Монголын соёл урлагийн түүхийн хуудсанд мөнхөлсөн хүмүүс бол УГЗ Г.Жигжидсүрэн түүний гэргий Д.Цэцэг нар юм. "Анхны алхам" киногоороо Монголын кино урлагт хөл тавьснаар хүмүүсийн андахгүй болсон "Хүний амь", "Зарлаагүй дайны оршил", "Хатанбаатар", "Алтан шонхор", "Амин мөр" гээд тоолоод барахгүй олон арван кино найруулан дэлгэцнээ амилуулсан чадварлаг найруулагч юм. Манай Жийгээ "Хүн болох багаасаа, хүлэг болох унаганаасаа" гэдэгчлэн дунд сургуульд байхаасаа "Пионерийн үнэн", "Хөдөлмөр" сонин, "Цог" сэтгүүлд шүлэг өгүүллэгүүдээ хэвлүүлж байсан нь ирээдүйн уран бүтээлч болох суурь нь байсан болов уу. Дунд сургуулиа төгсчихөөд хуваарьт сургуульдаа явалгүй Монгол кино үйлдвэрийн ууганчуудын нэг Д.Жигжид гуайн туслахаар орж байсан жижигхэн цагаан залуу тэр цагаас хойш 45 намрыг үдэхдээ монгол киноны нэрт найруулагч болоод зогсохгүй Урлагийн гавьяат зүтгэлтэн болсон. Монголын кино ертөнцөд том, бага хоёр Жийгээ бий. Бага нь болох Г.Жигжидсүрэнг кино урлагийнхан хэрхэн үнэлдгийг сонирхуулъя. Ардын жүжигчин Л.Жамсранжав "Манай Жийгээ кинонд тоглох жүжигчнийг сонгохдоо дүрийн онцлогийг жүжигчнийхээ хувь шинж чанартай хослуулж чаддаг гярхай найруулагч юм" гэжээ. Харин Ардын жүжигчин Л.Цэрэндавга "Жийгээ багш бид хоёр хадаг барьсан багш шавийн барилдлагатай. Тэрээр жүжигчинтэй ажиллах, дүрийнхээ онцлогт анхаарч жүжигчнээ хүндэтгэн тэднийхээ үгийг сонсож, чөлөөтэй нөхцөл байдалд ажиллуулдаг. Ялангуяа жүжигчний өөрт ногдсон дүрийг тодотгох санааг жижиг гэлтгүй хүлээн авч ашигладгаараа амьд дүр бүтээдэг найруулагч" гэсэн нь манай Жийгээ "хар" туршлагатай уран бүтээлч болохыг тодорхойлж байгаа юм. Г.Жигжидсүрэн "Анхны алхам" кинонд манай ууган оператор Б.Самбуутай хамтарч ажилласан. Б.Самбуу агсантай гар нийлж дууны операторынхоо чадварыг түшсэн хэрэг. Багаасаа шүлэг зохиол оролдож ирсний хувьд "Анхны алхам" киноноосоо эхлэн өөрийн найруулсан "Говийн нүдэн", "Зарлаагүй дайны оршил", "Нарны унага", "Суварган цэнхэр уулс", "Эхлэлт" зэрэг киноныхоо дууны шүлгийг бичсэн нь одоо нийтийн хүртээл болсонтой хэн ч маргахгүй үнэн. Г.Жигжидсүрэн энгийн яриандаа л орос хэллэг их хавчуулна. Нэг удаа УГЗ, найруулагч Р.Доржпалам агсан Төрийн шагналт зохиолч С.Дашдооров агсан, Х.Дамдин, Г.Жигжидсүрэн бид нар Маахуурын энгэрт салхиллаа. Шил юм ч хугаслав. Тэгэхэд Г.Жигжидсүрэн "Родилься я режиссёром" гэж хэлсэн нь өчигдөрхөн мэт тод санагдана. Үнэхээр ч "Би найруулагч болж төрсөн, найруулагч чигээрээ дуусна" гэж хэлсэн шигээ уран бүтээл бүр нь ард түмний сэтгэлд мөнх байсаар түүнийг мөнхийн гавьяатай уран бүтээлч, найруулагч болгожээ. Г.Жигжидсүрэнг цаг ямагт найруулагч хэмээн хүндлэх болно. Түүний өөрийгөө тодорхойлж хэлсэн үнэн байна. Тал бүрийн авьяастай энэ хүн Монгол кино үйлдвэрийн 70 жилийн ойд зориулан Үндэсний телевизээр Монгол кино үйлдвэрийн ууганчууд болон уран бүтээлчдийн хөрөг нэвтрүүлгийг хөтөлсөн нь "Монгол киноны нэвтэрхий толь"-ийг бүтээх суурь болов. Монгол кино болон Монголын соёл урлагийн түүхэнд "Алтан суварга" босгосон гавьяатай энэ нэгэн гэр бүлд баярлах ёстой. 
Аруухан овогт П.ДАШХҮҮ 

