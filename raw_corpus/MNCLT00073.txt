Г.ДҮЙНХЭРЖАВ 

ФРОНТЫН ТАНИЛ
 
Огторгуйн уудамд анивалзах түм буман оддын дунд саран авхай их хотын хөл хөдөлгөөнийг сонирхон ажих мэт мэлтийнэ. Уужимхан тасалгаанд сүүмгэр хөх гэрэл тусч, цэнхэр дэлгэцнээ цэг төдий сүүмэлзэх дүрс тодрон тодорсоор нисэх онгоц гялсхийн өнгөрөхөд бөмбөг тэсрэн, байшин барилга нурж, агаарын их буу таг таг хийн дуугарч утаа манас манас гэхэд дайн тулааны гамшиг зовлонг биеэрээ туулсан настангууд шүүрс алдаж, юмыг сайнаар бодох балчир үрс хүн хүндээ юунд ингэж аюул тарина вэ гэж гайхан бүлтэгнэнэ. 
Дайсны онгоц хар утаа суунаглуулан дүүгүүрийн чулуу шиг унахад настайвтар нэг нь "Болж хуна" гэж өөрийн мэдэлгүй амандаа үглэхэд хүүхдүүд ура хашгиран алга ташиж өндөлзөнө. Жижигхэн биетэй, шалмаг түргэн хөдөлгөөнтэй мөнгөн буурал тэргүүнтэй Даш гуай амралтын хувцсаа өмсч диван дээрээ тухлан суугаад сайн муу үггүй цэнхэр дэлгэц ширтэнэ. 
Санаа сэтгэл нь өрөөнөөсөө хэдийн хальж орчлон ертөнцийн хязгааргүй орон зайд хүрсэн байлаа. Хомхой сэтгэлдээ дийлдсэн энэ хөрөнгөтнүүд үү! Дандаа л дайн дажин дэгдээж, энгийн номхон ардын цус нулимсыг урсгаж явдаг яасан өлзий бусын амьтад вэ. Ёстой л буруу номтон гэдэг ийм байдаг байх даа. Бидний амьдарч байгаа газар дэлхийд сайн санаа газар авч хорон муу санаатанд хоргодох газар улам бүр ховордож байгаа нь сайхан ч эднийг гаргуунд нь орхиж болохгүй. Уугуул ус, суугуул нутгаа хамгаалан дайтаж буй Вьетнам түмэнд туслах ажил өнөөдөрхөн явагдсан. 
Олны олон таван цэн гэхлээр болоод л явчихна. Монгол түмэн та нарыг дэмжиж байна гэдэг сэтгэл санааг шингээсэнд л хамаг учир байгаа юм шүү дээ. Бөмбөгний тэсрэлтэнд хот суурин бөөн бөөнөөрөө нурж өрвөлзсөн улаан гал түүнийг хоромхноо улаан хэлээрээ ороон залгиж үнсэн товрог болгон жирийн өтгөс хөгшид, хүүхэд эмэгтэйчүүд үхэтхийн ойчиж байгааг харахад Дашийн бүх бие зарсхийж толгойны үс босох шиг болов. Духны нь үрчлээ улам гүн болж 1939 онд болсон Халхын голын дайны хар сүүдэр биеийг нь жихүүцүүлж, үхэл хагацлаар алхам бүрт заналхийлж байсан аймшигт өдрүүдийн тухай гүн бодолд автжээ. 


Зургадугаар сарын аагим халуун нар дээрээс төөнөж, улайссан элс элгэн дороос өрөвдөх шинжгүй хайрахад хөлс дааварлан тэсэхүйеэ бэрх болсон ч цэрэг эрс түүнийг юман чинээн бодолгүй хориглолтын байрандаа хориглосоор. Дайсны хөдөлгөөнийг нүд цавчилгүй ширтэн хэвтэж, сэрвийх торойх бүхнийг ажиглан сум гарздахгүйг хичээн бууддаг байж билээ. Тэгэхэд би жирийн цэрэг. Дайны олон өдрийг өнгөрөөсөн мэргэн буудагч, хашир туршлагатай хүн болсон байлаа. Газрын хөрсийг нэвт дэвтээсэн хур буугаасай гэж хүсэмжлэн гангийн улаан нар шарсан униарт талыг ширтэвч нэмэргүй ээ. Тэр нэг өдөр хоромхон зуур санаанд оромгүй ширүүн байлдаан болж билээ. Энэ өдрийн тулалдаан миний санаанаас ер гардаггүй. Дандаа л нүдэнд үзэгдэж сэтгэлд дурсагдаж явдаг юм. 
Зүүдэнд ором ёнгиносон муухай дуутай олон саарал онгоц бидний ар тал, нуувчны ойролцоо бөмбөгдөж газрын хөрсийг урвуулах сар том зуухны амаар үнс утаа тургин байх шиг сүртэй юм болж билээ. Манай зоригт шонхрууд түүний эсрэг элэн халин дайрч, дээр дороо орж бие биен дээрээ суман мөндөр буулган онгоцнуудын зарим нь утаа суунаглуулан газар унаж, зарим нь сүүл хавчин мөр буруулан зугтаж хааяа нэг шүхэрчид буух нь харагдана. 
Агаарын байлдаан арай дуусаагүй байтал их бууны сум газар сайгүй дэлбэрэн, газрын хөрсийг онгилон шидэлж чих дүлийрүүллээ. Энэ ч нэлээд юм болох бололтой гэж бодоод утаа, шороон манан дундуур нүдээ нухлан, хахаж цацан байж харвал дайсны танкууд элсэн дунд цатгалан могой шиг мөлхөж араас нь зэвхий хувцастай япон цэргүүд даган давшиж харагдав. Манайхны винтов пулемёт, бөмбөг буудагч, миномет, их буунууд тэдний эсрэг зэрэг зэрэг гал нээлээ. Газар тэнгэр нийлэх шиг болж чих дүлийрэн утаа шороон манан тунгалаг хөх тэнгэрийн өнгийг бүүдийлгэн гутааж дарийн эхүүн үнэр дотор муухайрам ханхалж байсансан. Бууны сум шив шув тусч шороо пор пор хийлгэнэ. Манайхны хэн нэг нь нэгийг албал солио, хоёрыг албал хожоо гэж хэлтэл: 
- Тийм биш нөхдөө! Бид үхэхийн төлөө байлдаж байгаа юм биш. Амьд байж төрөлх эх орноо хамгаалан, харийн хар санаатан дайсныг өлгий нутгаасаа зайлуулахаар байлдаж байгаа болохоор хийморьтой үзэлцэж дандаа хожих ёстой гэсэн салаан даргынх нь баргил бүдүүн хоолой чихэнд нь сонсогдох шиг болоход бид хожихыг бодон бууддагсан. 
Бидний хамт хориглож байсан зөвлөлтийн туслан хамгаалах ангийн цэргүүд мөн л цог золбоотой гялалзаж ялахын төлөө мэрийн буудаж байгаа нь илхэн харагддагсан. Миний хажуухан талд хэвтээд буудаж байсан сэргэлэн цэнхэр нүдтэй орос цэрэг "Сайн бууд" гэж байгаа бололтой дохиод сэтгэл хангалуун инээмсэглэхэд улам ч зориг орох шиг болж билээ. Дайсан давшихаа болиод хориглолтод орлоо. Бидний зорилго зөвхөн хориглоход биш дайсны эзэлсэн газрыг булаан авахад байсан юм. Манай их буунууд зэрэг зэрэг галлаж "Давшаад" гэсэн командаар монгол, орос цэргүүд нуувчнаасаа үсрэн гарч ура хашгиран дайрч билээ. Дайсан байдаг чадлаараа галлаж биднийг урагш ахиулахгүйг хичээнэ. Миний дэргэд байсан тасгийн дарга: 
- Онц буудагч Даш хоёрдугаар тэмдэгтээс баруун тийш хоёр хуруу зайтай байгаа дайсны хөнгөн пулемётын галын точкийг сөнөө гэлээ. 
- Би тушаал ёсоор гүйцэтгэе! гээд овоо хараагаа нийлүүлэн гохоо дарлаа. Пулемёт ч чимээгүй боллоо. 
- Нөхөр түрүүчид, тушаал ёсоор дайсны хөнгөн пулемётын галыг устгалаа. 
- Сайн байна. 
Манайхан дайсны эсрэг ёстой л суман мөндөр буулгаж дахиад дайрлаа. Би ч хамт дайрлаа. Тэгтэл миний хажуу талаас дайсны хөнгөн пулемёт дахин тачигналаа. Би хэвтэнгүүт түүн рүү давшилтын гранатаа шидлээ. Гранатын дэлбэрэлтэнд пулемёт онхолдож газрын хөрс онгилогдон юутай хүүтэйгээ дээш шидэгдлээ. Тэгээд л гардан тулалдаан эхэлж чухам хаана юу болж байгааг ажихын эрхгүй юм боллоо. Хүний бүдэгхэн орилох, гар бууны тас пясхийх дуун чих дөжрүүлэв. 
Би дайралдсан винтовоороо баруун дээд, зүүн доод хамгаалалтууд хийж ёстой л "цохихыг нь цохиж, жадлахыг нь жадалж" галаа. Миний баруухан талд намхан нуруутай, зөвлөлтийн цэргийн нэг хүн цүүцгэр өндөр японтой хоёул барилдан авмагц, япон яах ийхийн завгүй дороо хийгээд авлаа шүү. Би ч үсэрч очоод винтовныхоо бөгсөөр японы дагзан дундуур дэлслээ. Тэгтэл миний араас нэг хүн тэврээд авах нь тэр. Тонгорч орхисон чинь миний өмнө ойчлоо. Би ч буугаа алдлаа. Манай хүн бодийг нь хөтөллөө. Намайг буугаа аваад эргэтэл хажуунаас дахиад нэг япон дайрлаа. Нөхөр маань өрсөж түүнийг тонилголоо. Гэтэл араас буу тасхийн орос нөхөр минь цээжээ даран салгалаад явчихлаа. Эргээд хартал японы офицерийн буу дахин тасхийж мөр рүү минь хүчтэйхэн цохиод авах шиг болов. Би ч түүнийг жадаллаа. Манай морин цэрэг дайсны хажуу талаас ура хашгиран дайрлаа. Япончуудын зарим нь тарган тарвага шиг паацганан зугтахад үлдсэн хэсэг нь зэвсгээ хаяад гантай жилийн тааруухан ургасан заг шиг ёрдойлцон гараа өргөлөө. 
Би, нөхөр дээрээ гүйж очоод шархыг нь түргэхэн боох гэтэл баруун гар минь ясандаа янгиналаа. Аз болоход орос нөхөр минь хөндий цээжээрээ шархадсан байлаа. Бүх чадлаа шавхан байж нөхрийнхөө шархыг боогоод хөлсөө арчтал зүүн гар нь улаан харагдлаа. Санаснаас хөнгөн шарх байсан юм. Түүнийг боолоо. Тэгтэл миний зүүн хөл нойтон оргиод явчихлаа. Нөхөр минь нэг юм хэлээд над руу дөхлөө. Би гутлаа тайллаа. Өнгөцхөн шархаджээ. Түүнийгээ боолоо. Мөрөө яаж ч чадсангүй. Миний аманд түй гэх шүлсгүй, хуруу хөдөлгөх ч тэнхэлгүй болсноо сая мэдлээ. Хамгийн түрүүн ус уух хэрэгтэй байв. Нөхрөө харахад тэр надаас илүү цангасан нь илт. Зүүдэг савтай усаа авч үзтэл хоёр нүх онгойж харагдлаа. Тэгтэл улаан хэрээс тэмдэгтэй орос хүүхэн ирээд миний шархыг боож нөхрийн минь боолтыг заслаа. Бид хоёрт зүүдэг савтай усаа хувааж уулгалаа. 
Бид хоёр ингээд зөвлөлтийн цэргийн хээрийн эмнэлэгт хүргэгдлээ. Тэнд хоёул танилцаж нөхөрлөсөн билээ. Түүний нэрийн Саша гэдэгсэн. Дайн эхлэхээс аваад Саша бид хоёр мөр зэрэгцэн тулалдсан мөртөө бие биеэ таньдаггүй байжээ. Биднийг эмнэлгээс гарахад "төлгөн хуц элгэн хад мөргөв" гэгч япончуудад болж дайн дууссан байж билээ. Сэтгэлд танил дотно энэ бүхнийг дурсан суусан Даш гуай хүндээр шүүрс алдав. Тэгтэл ач хүү нь: 
- Өвөө! Та юу бодоо вэ? Аа яа, яа! Саяын ниссэн пуужин дайсны онгоцыг ёстой мундаг онолоо шүү хэмээн шулганав. Вьетнамын ард түмнээс харийн түрэмгийлэгчидтэй хийж байгаа дайны тухай баримтат кино дууслаа. 
- Өвөө нь авдранд байдаг цоорхой савны түүх, фронтын танил хоёроо бодож сууна. 
- Өвөө та яагаад дандаа түүнийг боддог юм бэ? 
- Өвөөд нь дайн байлдаантай кино үзэхээр эх орныг минь аварсан зөвлөлтийн улаан арми, миний амийг аварсан фронтын танил хоёр үргэлж бодогддог юм гэлээ. 
Даш хананд өлгөөтэй байгаа зөвлөлтийн цэргийн дүрэмт хувцастай залуутай тэврэлдэн байж авахуулсан зургаа сая л анх харж байгаа юм шиг нүд тогтоон байж удаан харлаа. Бид хоёр мөн ч залуу байж дээ гэж бодоход түүний нүдэнд золбоолог оч туяарч байлаа. 
