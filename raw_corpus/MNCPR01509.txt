Архины сурталчилгаа арай ч дэндэж байна уу даа

Манайд хууль гууль болсон тухай амтай болгон ярьдаг ч ачир дээрээ үүний эсрэг тэмцэх хүн өдрийн од шиг цөөхөн. 
Хуулийг улан доороо гишгэж байгаагийн наад захын жишээг монголчууд маань наадмын үеэр залхталаа харлаа. Зурагт, сонин хэвлэлээр архи, шар айрагны зар сурталчилгаа зогсоо зайгүй цуварч байсныг үзэгч, уншигчид санаж буй байх. "Худал үгийг мянга давтвал үнэн болдог" гэдгийг архи үйлдвэрлэгч компаниуд уриагаа болгосон гэлтэй. Улиг болтлоо давтах тэр нэр хаягийг зүүдлэх нь халаг рекламаар "зодуулсан" иргэд маань эгээтэй л шөнө дунд гэнэт "дээлээ тайллаа", "дэлхийд таашаагдсан амт" хэмээн босон харайхын наагуур болов. Согтууруулах ундааны үйлдвэрлэл, худалдааг сурталчлахыг манайд хуулиар хориглосон байдаг. Бүр далд хэлбэрээр сурталчлахыг ч хориглодог. Өөрөөр хэлбэл, шилтэй цэнхрийг шууд харуулахгүй ч сайхан хүүхэн харуулчихаад "малгайгаа солилоо, дээлээ тайллаа" гээд байгаа нь нүглийн нүдийг гурилаар хуурч хууль зөрчиж байгаагийн тод илрэл билээ. Монголдоо томоохонд тооцогддог компаниуд хууль зөрчих талаараа "дүү нартаа" буруу үлгэр үзүүлж буйг зориуд дурдах нь зүйд нийцнэ. Энэ жил Төв цэнгэлдэхэд очсон хүмүүс нэр бүхий нэгэн компанийн тараасан дэвүүрийг нэг хэсэгтээ мартахгүй. Нэрнээс эхлээд нэвт спирт ханхлах шиг сэтгэгдэл үнэртдэггүй юм аа гэхэд "Спирт бал бурам"-ын архины лого бүхий эл дэвүүрийг хүүхэд хөгшидгүй барьж харагдсан. Халуунд сэрүүцүүлэх дэвүүр нь яахав хэрэгтэй юм аа гэж бодъё. Харамсалтай нь хэлбэр нь өөрчлөгдсөн болохоос агуулгаараа шууд л архины сурталчилгаа гэдгийг хууль хяналтынхан мэддэггүй юм болов уу. "Ийм архи байдаг юм байна" гэсэн мэдээлэл Монголын гэрэлт ирээдүй болсон үр хүүхдийн ой ухаанд багаас нь суух ёсгүй л баймаар. Өглөг болгон тараасан эрээн мяраан дэвүүрүүд наадмын талбайгаар нэг хог болон үлдсэн. Уг нь ингэж хууль зөрчин зөрчин хог новш тарьж байхын оронд зар сурталчилгаанд цацсан тэр их мөнгөө нийгэмд хэрэгтэй ганц ч болов буянт үйлд зориулсан бол аштай байх билээ. "Алсын хараатай амьдарцгаая" гэж радио, телевиз аль л нэвтэрч болох агаарын долгион бүхнээр цацах нь харин ч эсрэгээрээ ямар ч алсын "хараагүй" сонсогддог. "Архи амьдралын дайсан" гэдгийг бага багаар ч атугай ойлгуулах байтлаасаа архигүй бол амьдрал утгагүй гэж сурталчлах нь үндэстний хэмжээний эмгэнэл биш гэж үү. Архинаас болж сүйрсэн ард түмэн хүртэл байдгийг үр хойч мэдэж байхад илүүдэхгүй. Өвөг дээдсээс уламжилж ирсэн амьдралын гайхамшигт сургаалыг гуйвуулж өөрийн нэрийн бүтээгдэхүүндээ үг хоршин ашиглах нь хортой ч, хоржоонтой ч явдал яах аргагүй мөн. "Алсын" гэсэн утга төгөлдөр үгийг нь авчихвал "архитай хамт амьдаръя" гэсэн утга санаа л үлдэнэ. Улсын ууган хүнсний үйлдвэр гэж аагирхдаг "АПУ" компани ахын буурь зааж үлгэр үзүүлмээр. Гэвч тийм биш аж. Эрхий мэргэн харваач, эртэй бяртай бөхчүүд, шандаст хурдны уяач хэн ч байсан архи л уугаад байвал амжилтад хүрнэ гэсэн утгатай сурталчилгааг цацаж ард түмнээ "баярлуулав". Алтантүрүү айлд хононо. Алтан түрүү аваачиж өгнө. Асашёорюүтай сэтгүүлч уулзана. Архи хүргэж "АПУ"-г магтуулна. Архины сурталчилгаа биш гэж үүнийг хэн хэлэх билээ. Буурь сууриа олчихсон "томчуул" нь нэг иймэрхүү. Эрэмбээр арай жижиг компаниуд нь FM радиогийн суваг, замын хажуугийн самбаруудыг ёстой нэг эзэгнэх шиг болов. Радио нээх болгонд л "сархад" гэдэг үг сонсдох болов. "Сархад" гэгч угаас архи гэсэн үг гэдгийг ямар ч тэнэг монгол хүн ойлгоно. Архины сурталчилгаа далд байхаа бүр болиод "архи аваарай" гэж улаан цайм хашгирах болсонд хууль гууль болсны гуниг оршино. Ард түмний тархийг "архиар" угааж, сурталчлахыг хуулиар хориглосон бүтээгдэхүүнийг худалдан авахыг уриалагч тулган шаардалтаас үнэндээ хүмүүс "үхтлээ" залхаж байна. Тархи мэдрэлийн тогтолцоонд нь бараг л сурталчилгаанаас хамгаалсан бүрхэвч бий болж байх шиг. Өдөр шөнөгүй цувах зар сурталчилгаа нь буян болохоосоо илүү бузар болох гээд байдаг болсныг архины үйлдвэрлэгчид анзаармаар юм. Зун ч бай, өвөл ч бай савласан цэвэр уснаас ч илүү зарагддаг энэ "хар" усыг сурталчлах шаардлага бий гэж үү. Хүн төрөлхтөн байгаа цагт борлогдсоор байх энэ зүйлийг хуулиа зөрчин зөрчин магтан дуулах нь ойлгомжгүй. Архины үйлдвэрүүдийн сурталчилгаа нь борлуулалтаа нэмэгдүүлэх арга гэхээсээ илүү хүмүүсийн сэтгэлгээг мансууруулах хар тамхи гэлтэй. Архи гэсэн хорыг амжилт, ирээдүйн сайхан амьдрал гэсэн утга үргэлж дагалдахын хэрээр хүүхэд залуусын сэтгэлгээнд нөлөөлсөөр байна. Мөнгөөр зодон, хуулийг завхруулаад сурчихсан энэ "үндэсний үйлдвэрлэгчид" хэдий болтол ингэж даврах юм бол. Тэдэнтэй хариуцлага тооцох эрхтэй мэргэжлийн хяналтын байгууллагынхан нь юугаа хүлээж сууна вэ гэж хэрэглэгчид гайхаж сууна. Хууль зөрчиж ард түмнийг маань "архи уу" гэж уруу татаад байдаг компаниудын бүтээгдэхүүнүүдийг худалдаж авахаа больчихвол нэг хэсэгтээ дэгэнд орно доо, хөөрхий. 
Л.Батцэнгэл
