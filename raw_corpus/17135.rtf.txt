№232 (17135)  
1988 оны есдүгээр сарын  27.
Намын ажилтны эдийн засгийн сэтгэлгээ

Намын Төв Хороонд болсон нам, аж ахуйн идэвхтний зөвлөлгөөн << Аж ахуйн механизмыг боловсронгуй болгон ашиглах, эдийн засгийн шинэчлэл явуулах асуудал олон түмний үзэл бодол. үйл хэрэг болж бүрэн төлөвшөөгүй цагт хүсэж хүлээсэн үр дүнд хүрч чадахгүй >> гэж тэмдэглэсэн юм. Үнэхээр ч нийт хүмүүсийн, тэр тусмаа намын ажилтан бүрийн эдийн засгийн сэтгэлгээг хөгжүүлэх нь эдийн засгийн шинэчлэлийг түргэтгэх гол нөхцөлийн нэг мөн. 

Намын ажилтны эдийн засгийн сэтгэлгээ гэдэг ойлголт нь хөдөлмөрийн хамт олон хувь хүний эдийн засгийн сонирхлыг зөв залж жолоодох замаар тухайн байгууллага, хамт олны эдийн засаг, нийгмийн хөгжлийн зорилтыг шийдвэрлэх арга замыг заах оюун чадавхитай байна гэсэн үг юм. Намын ажилтны эдийн засаг, эрх зүйн гүнзгий мэдлэг нь шинэчлэлийн бодлогыг хэрэгжүүлэх ажлыг улс төрийн аргаар удирдан чиглүүлэх үүргээ биелүүлэхийн үндэс мөн. 

Шинэчлэлийн үйл явц гүнзгийрэх тутам намын ажилтан хүн бүр алс хэтийн Хараатай, өргөн цар хүрээтэй сэтгэх, аливаа асуудлын эдийн засаг, улс төр, нийгмийн ач холбогдлыг гүнзгий ойлголт, түүний эсрэг үр дагаврыг урьдчилан харж чадаж байх чадварыг эзэмших шаардлага улам бүр тавигдаж байна. Аймаг, хот, сум, районы нутаг дэвсгэрийн хэмжээнд эдийн засаг, нийгмийн хөгжлийн асуудлыг шийдвэрлэж, үйлдвэрлэлийн үр ашиг, чанарыг дээшлүүлж, шинэчлэлийн бодлогыг хэрэгжүүлэхийн тулд эдийн засгийн үндэслэл сантай судалгаа тооцоонд тулгуурласан алс хэтийн чиглэлтэй шийдвэр гаргах, түүнийгээ амьд тодорхой ажил хэрэг болгоход намын ажилтан бүр бүтээлчээр хандах учиртай

Энэ оны эхний долоон сарын байдлаар аж Үйлдвэрийн салбарт хөдөлмөрийн бүтээмж дээшлүүлэх төлөвлөгөөг дөрвөн үйлдвэр тутмын нэг нь тасалдуулснаас 14, 6 сая төгрөгийн цэвэр бүтээгдэхүүн үйлдвэрлэх боломж алдсан. Улсын барилгын хорооны техник туслалцааны үйлдвэрийн барилгын трест Завхан, Дундговь, Хөвсгөл аймгийн барилга угсралтын трест, контор зэрэг хуучин байгууллага барилга угсралтын ажлын нэг төгрөгт ногдох зардал хямдруулах эхний хагас жилийн төлөвлөгөөг 6, 3 сая төгрөгөөр хэтрүүлсэн зэргээр үр ашгийн үзүүлэлтүүд хангалтгүй байгаа дутагдал гарсан нь чухамдаа тэндхийн намын байгууллагууд удирдах шинэ эдийн засгийн сэтгэлгээ дутсантай ямар нэг хэмжээгээр холбоотой. 

Намын бүх шатны байгууллагад 24 мянга гаруй намын ажилтан, сонгуультан ажиллаж байна. Энэ бол эдийн засгийн шинэчлэлийг эрчимжүүлэх багагүй хүч мөн. Эдийн засгийн шинэчлэлийг гүнзгийрүүлэх зорилтыг амжилттай хэрэгжүүлэхэд намын ажилтны эдийн засгийн сэтгэлгээг хөгжүүлэх, мэдлэг боловсролыг нь дээшлүүлэх явдал онцгой ач холбогдолтой байна. 

Аймаг, хотын намын хороод аж ахуйн шинэ механизмын тодорхой асуудлуудаар хичээл заах, ярилцлага, семинар, үзүүлэх сургууль зохион байгуулах зэргээр аппаратын ажилтан, намын анхан шатны байгууллагын нарийн бичгийн дарга, идэвхтэн сонгуультны эдийн засгийн мэдлэгийг дээшлүүлэхэд чиглэсэн олон хэлбэрийн ажил зохиож байна. Улаанбаатар, Дархан хот, Сэлэнгэ аймгийн намын хороо ажилтнуудынхаа эдийн засгийн мэдлэгийг дээшлүүлэхийг илүү анхаарч байгаа юм. 

Манай нийгмийг шинэчлэх, ардчилах уйл явц нь хүний сэтгэлгээ хөгжих өргөн бололцоог бий болгож байна. Хүний сэтгэлгээ шинэчлэгдэхгүйгээр арга барил өөрчлөгдөхгүй. Захиран тушаах аргаас эдийн засгийн аргад шилжинэ гэдэг маань захиргааны аргаар ажиллаж сурчихсан, ийм аргын үед өсөж хүмүүжсэн боловсон хүчний сэтгэлгээнд өөрчлөлт хийнэ гэсэн үг. Захирч тушаах, албадах, тулган шаардах сэтгэлгээнээс түргэн салж, эдийн засгийн аргаар удирдан жолоодох арга барилд боловсон хүчнийг сургахын тулд намын ажилтан бүр юуны өмнө өөрийнхөө эдийн засгийн сэтгэлгээг хөгжүүлэхэд анхаарал тавих ёстой. 

Хөдөлмөрийн хамт олон, хүн бүрийг аж ахуйг эрхлэн хөтлөх шинэ арга барилд сургах нь намын байгууллага, түүний ажилтан бүрийн тулгамдсан зорилт болж байна. Эдийн засгийн шинэчлэлийн хүрээнд үйлдвэрлэл, хөдөлмөрийн зохион байгуулалтын шинэ шинэ хэлбэрийг нэвтрүүлэх, төлөвлөлтийн шинэ журамд шилжих. аж ахуйн тооцоотой ажиллах, иргэд хувиараа хөдөлмөр эрхлэх, хөдөлмөрийн хоршоолол байгуулж хөгжүүлэх зэрэг ажил эрчимтэй өрнөж байна. Намын ажилтан хүн энэ бүх шинэ хэлбэрийн ажлын агуулгыг гүнзгий мэдэхгүйгээр тэдгээрийг хамт олон, бие хүний ухаан бодолд шингээж, чиглэсэн зорилготой үйл ажиллагаа болгон зохион байгуулж, төлөвшүүлж чадахгүй. Шинэлэг хэлбэрийн ажлыг нэвтрүүлэхдээ хэлбэрддэг, тооны хойноос хөөцөлддөг дутагдал тууштай арилахгүй байгаад намын ажилтан бүр нухацтай дүгнэлт хийх хэрэгтэй юм. 

Үйлдвэрлэийн үр ашиг, чанарыг дээшлүүлэх үзэл санаагаар хөдөлмөрийн хамт олныг хүмүүжүүлэх, тэдэнд аж ахуйч сэтгэлгээ төлөвшүүлэхэд үзэл суртал, хүмүүжлийн ажлыг чиглүүлэх шаардлагыг эдийн засгийн гүнзгий мэдлэгтэй намын ажилтан гүйцэтгэнэ гэдгийг мартаж болохгүй. 

Байгууллага, хамт олны үйл ажиллагаанд эдийн засгийн нарийн дүн шинжилгээ хийж, дутагдал доголдлын шалтгааныг илрүүлэн арилгах арга хэмжээ авдаггүй, эдийн засгийн алба мэргэжилтнүүдээс ойр зуурын судалгаа нэхэж суудаг арга барил намын зарим байгууллагаас салахгүй байгаад дүгнэлт хийвэл зохино. 

Хөдөлмөрийн хамт олны дотор үйл ажиллагааныхаа эцсийн өндөр үр дүнгийн төлөө тэмцэх уур амьсгал хэр төлөвшиж байгаа нь намын ажилтны эдийн засгийн сэтгэлгээний чухал шалгуур юм. Тийм учраас намын ажилтнуудын эдийн засгийн сэтгэлгээг хөгжүүлж, эдийн засгийн мэдлэгийг системтэй дээшлүүлэх нь намын байгууллагын нэг чухал зорилт мөн. 

