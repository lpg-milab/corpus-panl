"Б.Эрдэнэбат даргаа, амласандаа хүрч машинаа өгнө үү"

Энэ үгийг түүний үгэнд эгдүүцсэн тус намын бага чуулганы гишүүн байсан хэсэг хүн хэлсэн. Намын даргыг хэрхэн худал хэлснийг баримт түшин няцааж буй талаараа манай сонинд тэд хандсан юм. "Эх орон" намын дарга Б.Эрдэнэбат намынхаа Улс төрийн зөвлөл болон Бага чуулганд хамаатан садан байтугай нутгийн хүн ч байхгүй хэмээн хэвлэлээр мэдэгдсэн. 
Намын удирдлагад хамаатан садан болон Хөвсгөл нутгийн хүн байгаад түүнийг нотлоод гаргаад ирвэл "УАЗ-469" машин, мотоцикл өгнө гэдгээ амласан. Гэтэл тийм биш гэдгийг намынх нь хэсэг хүн "Эх орон" намын удирдлага, Бага чуулганы гишүүд ямар төлөөлөл болохыг хүснэгтээр гаргаж нотолж буй аж. Мөн энэ баримт үнэн бөгөөд хэрвээ Б.Эрдэнэбат амласандаа хүрдэг юм бол бид машин, мотоциклтой болно гэдгээ ч ярьж байлаа. Энэхүү гаргасан хүснэгтээ тэд "Эрэл"-ийн намын ургийн бичиг хэмээн нэрлэж, удирдах бүрэлдэхүүнд байгаа хүмүүсийг хэн нь хэн болох хаана юу хийдэг, аль талаараа намын даргатайгаа хамаатан болж буйг дэлгэрэнгүй гаргажээ. Мөн намын дүрмэнд Улс төрийн зөвлөл шийдвэр гаргах ёстой боловч хуралддаггүй зөвхөн Б.Эрдэнэбат дангаараа шийдвэр гаргадаг. Бага чуулганаар намын дүрмэнд өөрчлөлт оруулах, дотоод зохион байгуулалтын асуудлыг хэлэлцэх ёстой боловч Б.Эрдэнэбат болон түүний хамаатан садан л шийдвэр гаргадаг хэмээжээ. Намын гишүүдийн 80, Бага чуулганы гишүүдийн 60 хувь нь "Эрэл" компанийн ажилчид байдаг. Мөн Б.Эрдэнэбатын зөвлөх Зоригт, Р.Мижиддорж нарын 10 хүн Хөвсгөл аймгийнх гэнэ. Хүснэгтийг үндсэн гурван хэсэг хуваажээ. Нэгд, цусан болон ясан төрлийн ахан дүүс хоёрт, эхнэр болон түүний хамаатан гуравт, "Эрэл" компанийнх гэж хуваан хэн юу хийдэг, Б.Эрдэнэбаттай ямар холбоотой болохыг тодорхой дурдсан байна. Эхний хэсэгт бичигдсэн Ч.Ганбаатар, Ч.Гантөмөр, И.Юмчиндулам, Ч.Ганзориг нар нь "Эрэл" компанид ажилладаг, бас хажуугаар нь намынхаа Бага чуулганы гишүүд гэжээ. Хоёр дахь хэсгийг Б.Эрдэнэбатын эхнэр Д.Сэргэлэн толгойлж буй бөгөөд түүний дүү Цовоо, Золбоо нар нь мөн намын Бага чуулганы гишүүн гэнэ. Мөн эцэг Даваахүү нь "Эх орон" намын дэргэдэх Ахмадын хорооны даргаар ажилладаг гэжээ. Түүнчлэн Д.Сэргэлэнгийн найз болох Тогтохсайхан, Чулуунбаатар, Дашпагма зэрэг хүмүүс Бага чуулганы гишүүн аж. Харин "Эрэл" компанид харьяалагддаг Бага чуулганы гишүүд болон удирдах бүрэлдэхүүнд багтдаг хүмүүсийн хэсэгт нэлээдгүй нэрийг зоожээ. "Эрэл" компани болон түүний охин компани болох "Эрэл"-ээр овоглосон барилга, банк, эмнэлэг, сургууль, тоосго, цементийн үйлдвэрийн удирдлагуудаас эхлээд тэнд ажилладаг гэх хүмүүсийг энэ хэсэгт багтаасан байна. Б.ТУГ 
