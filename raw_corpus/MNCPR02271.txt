Хүүхдүүд үнэхээр уншихаа болио юу эсвэл унших ном нь алга уу

ШҮҮМЖ 
Хэдхэн жилийн өмнө бид хүүхдийн зохиолын төрөл мөхлийн ирмэг дээр ирлээ, зохиолчид хүүхдийн зохиолын төрлийг тоохоо больжээ, хүүхэд багачууд унших номгүй боллоо зэргээр бичиж байлаа. Хатуухан боловч үнэн үг.
Харин сүүлийн хэдэн жилд хүүхдийн зохиолын төрөл жанраар бичигсэд чамгүй олширч цөөнгүй ном хэвлэгдэн гарах болов. Гэхдээ тэдгээрийн дийлэнх нь гадаадын хүүхдийн зохиолыг ур дүй муутайхан орчуулж, яаран хэвлүүлсэн бүтээл байсан нь өнөөгийн монгол хүүхдийн оюун сэтгэхүйд төдийлөн нийцэхгүй байсан юм. Одоогийн хүүхдүүд ном уншихаа болилоо гэж багш сурган хүмүүжүүлэгч, эцэг эхчүүд ярилцаж байсан ч хүүхэд шимтэн унших, тэдний сонирхлыг татах ном гарахгүй байгаа талаар шүүмжлэгч судлаач нар төдийлөн анхаарч бичихгүй байна. Монгол хүүхдийн нас сэтгэхүйд тохирсон чанартай зохиол бүтээл дутмаг байна гэсэн миний бодлыг "Гариг Ертөнц" хэвлэлийн газраас эрхлэн гаргасан хүүхдийн ном өөрчилж энэхүү шүүмжийг бичихэд хүргэлээ. Өнгөрсөн оны сүүлээр "Гариг Ертөнц" хэвлэлийн газраас бага дунд насны хүүхдүүдэд зориулан нэлээд хэдэн цуврал ном гаргажээ. Эдгээр ном нь хүүхдийн зохиолчид, шүүмжлэгчдийн анхаарлыг ихээхэн татаж байна. Ялангуяа гол хэрэглэгч болох хүүхэд багачуудын унших дуртай номын жагсаалтанд орсон байх юм. Богино хугацаанд амжилт олсон нууц нь тун энгийн аж. Бага насныханд зориулсан таван номыг хүүхдийн өдөр тутмын амьдралд тохиолддог энгийн мөртөө сургамжтай түүхээс сэдэвлэн бичжээ. Зарим номын чимэг зургийг хүүхдүүд өөрсдөө зурсан байна. Гадны зохиолын ур дүй муутай орчуулга бус, монгол хүүхдүүд өөртөө тохиолдсон үйл явдлуудаа зурж өгүүлжээ. Хүүхдийн ертөнцийн тухай хөндлөнгөөс өгүүлсэнгүй харин ч хүүхдийн нүдээр тэдний ертөнцийг харуулж чадсан бүтээл болжээ гэдгийг онцлон хэлмээр байна. Хүүхдийн оюун сэтгэхүйд тохирохгүй орчуулгын бүтээлүүд, монгол хөрсөнд төдийлөн буухгүй үйл явдлын зохиомж бүхий аар саархан бичлэг бүхий ном зохиолоос илүү хүүхдүүд өөрсдөд нь тохиолдсон, өөрсдөө ургуулан төсөөлсөн, өөрсдийн төсөөлсөн ертөнцийг зурсан номоо шимтэн сонирхож байгааг "Гариг Ертөнц" хэвлэлийн газраас эрхлэн гаргасан цуврал номууд харуулж байна. "Гариг Ертөнц"-ийн эрхлэн гаргасан цуврал ном тус бүр нь хүүхдэд ойртож, тэдний нүдээр бүхнийг харах гэж оролдсоныг ихээхэн олзуурхаж байна. Жишээлэхэд Монгол ардын оньсогыг өнөөгийн хүүхдүүд багачуулд сонирхолтой байх үүднээс хоёр хэсэг болгон талцаж асуулт хариулт хэлэх маягаар тоглох тэмцээн өрнүүлэх сонирхолтой шийдлийг олжээ. Өнөөгийн хүүхдүүд уламжлалаа мартаж байна, оньсого .. энэ тэр ердөө мэдэхгүй, цээжилдэггүй гээд шүүмжилдэг. Гэтэл "Хөлөгт оньсого" номыг уншаад хүүхдүүд хэний ч шахалтгүйгээр хоёр, дөрөв зургуулаа нийлж талцаж тоглоод цээжлэх жишээтэй. Ерөнхий боловсролын сургуулийн дунд, ахлах ангийнханд зориулсан "Мэргэн цоохор" ном нь дээрхтэй төстэй талцан тоглож, асуулт хариултын тэмцээн өрнүүлэх замаар маш олон хэрэгтэй мэдээллийг авч болох өвөрмөц, шинэлэг хэлбэрээр хийгджээ. Энд нэг зүйлийг нэмж хэлэх нь зүйтэй санагдана. Урьд өмнө манайд асуулт хариултын ном хэвлэгдэж байсангүй. Хүүхдийн танин мэдэхүй, сэтгэхүйг хөгжүүлэх зорилготой, мэдээллийг хялбаршуулсан болон цэгцтэй хэлбэрээр хүргэдэг иймэрхүү асуулт хариултын ном гадаадын өндөр хөгжилтэй орнуудад олон хэлбэрээр хэвлэгддэг бөгөөд хүүхдэд мэдээлэл хүргэх үр бүтээлтэй хэлбэрт тооцогддог. Чухам энэ хэлбэрийг "Гариг Ертөнц"-ийнхөн "Мэргэн цоохор" номондоо ашиглажээ. Гэхдээ тэд гадны зохиолыг орчуулан хэвлэсэнгүй. Хүүхдийн ерөнхий мэдлэгийн хүрээг тэлэх зорилгоор ашигтай мэдээллийг хоёр үе шаттай буюу дэлхийн болон Монголын талаархи мэдээлэл хэмээн зэрэгцүүлэн хүргэсэн нь олзуурхууштай санагдлаа. Монгол Харри Поттер буюу Зэрэгцээ орших олон Ертөнц Залуу зохиолч Н.Бадамжавын бичсэн "Зэрэгцээ Ертөнц" хэмээх хүүхдийн уран зөгнөлт адал явдалт тууж нь хүүхдийн зохиолын төрөлд маш чухал шинэлэг ном болжээ. Бүхэлдээ гурван хэсгээс бүрдэнэ гэж зохиогч нь хэлж буй энэ номыг одоогоор цуврал тууж гэж томъёолж байгаа ч хүүхдийн роман гэвэл илүү зохилтой санагдана. "Гариг Ертөнц" хэвлэлийн газар уг туужийн нэгдүгээр хэсгийг хэвлэж олны хүртээл болгоод байгаа бөгөөд ойрын хугацаанд үлдэж буй хоёр цувралыг нь гаргахаар төлөвлөөд байгаа юм байна. Миний санахад, сүүлийн арваад жилд хүүхдийн уран зохиолд ийм том хэмжээний зөгнөлт тууж хэвлэгдэж байсангүй. Оюун ухаант хүний ертөнцтэй зэрэгцэн оршдог олон ертөнц мөн далд ертөнцийн талаархи монголчуудын уламжлалт үзэл, бурхны шашны олон арван чухал мэдээллийг энэхүү туужид уран сайхны аргаар, маш өвөрмөц хэлбэрээр дүрслэн өгүүлжээ. Тууж нь монгол ахуйтай нягт холбогдож, монголчуудын өнө эртний бэлгэдэл тухайлбал (шидэт аранга хэмээн нэрлэгдсэн Очир, долоон наран мандах хөндий гэх мэт) болсон олон үлгэр домгийн элементүүдийг шигтгэж өгснөөрөө өнөөгийн хүүхэд багачууд Монголын Харри Поттерийг "Зэрэгцээ Ертөнц"-ийн гол баатар Суян охин, Анаахай хоёр мэтээр төсөөлж адилтгахуйц тун дориун бүтээл болжээ. Үйл явдлын холбоос, ээдрээ нугачаа, өрнөж буй драм нь хоорондоо нягт холбоотойгоор үл барам нэг нэгнээсээ байнга урган гарч өрнөхүйц хэлбэрээр бичигдсэн нь тун өвөрмөц бөгөөд нөгөө талаар үйл явдлын өрнөж буй орчин, баатруудын дүр төрх, зан авир нь тус бүртээ онцлогтой болжээ. Төрөлхийн хөл муутай зээ охиноо төрж өссөн уугуул нутгийнхаа рашаан усаар эмчлэх гэж зорьж ирсэн эмгэн, хүн төрөлхтний оршин буй ертөнц, бурхад, зэрэгцэн оршиж олон ертөнцийн тухай охиндоо хүүрнэж буйгаар тууж эхэлнэ. Эмээгийн ярианд автсан охин нэг л мэдэхэд агшин зуур зөн мэдрэмжээрээ Долоон нартай шатаам халуун чулуакчуудын (буддын шашны сургаалд дүрсэлдэг халуун там, монгол үлгэрт эрхий мэргэний харвадаг долоон нартай цөл) нүцгэн цөлд очно. Охин улмаар халуун цөлийн жалганд унасан далбагар том чихтэй, ногоон биетэй шамшгар амтай зэрвэс харахад жихүүдэс хүрмээр ч ухаарал гэрэлтсэн том цэнхэр нүдээрээ хүнийг өөрийн эрхгүй илбэдэн татдаг Ануальмус ... .. нэртэй Анаахайд тусалж түүнтэй хамт гээгдсэн шидэт аранга (очирыг) хайн зэрэгцээ орших олон ертөнцөөр хэрэн хэсэж байгаа тухай сонирхолтой адал явдлыг өгүүлжээ. Анаахай гэхэд л тэр бүрий хүн тогтоогоод байхгүй урт нэртэйгээс гадна нэг биедээ номхон даруу, шазруун дүрсгүй хэмээх хоёр анаахайг агуулдаг аж. Анаахай нь олон ертөнцийн хаалгыг манадаг бөгөөд мянган жилд нэг удаа сайн сайхан сэтгэлийг огторгуйгаас оруулж, хорон муу санаа, муу муухайг хаалгаар гаргадаг чухал албыг хашдаг бөгөөд шидэт аранга буюу очиргүйгээр тэр хаалгыг онгойлгож болдоггүй байх жишээтэй. Зохиолд олон сонирхолтой шийдэл гардаг, нөхцөл байдлын ээдрээ нугачааг хэрхэн өвөрмөцөөр бичсэн тухай энд өгүүлье хэмээн санавч уншигч хүүхдүүдийг өөрсдөө уншин хорхойсох байх хэмээн бодоод зохиолын агуулгын талаар өгүүлэхээ үгээр завсарлая. Ямартай ч болов Монголын хүүхдийн утга зохиолын төрөл жанр шинээр нэмэгдэж, ур чадвар, чадал чансаа эрс нэмэгдэж байгааг "Гариг Ертөнц" хэвлэлийн газраас хэвлэсэн дээрх номууд илтгэж байна. Энэхүү товчхон шүүмжийн эцэст нь утга зохиолын төлөө ялангуяа хүүхэд багачууддаа оюуны үнэт хөрөнгө оруулалт хийж буй хэн бүхнийг их урлагийн бурхан Янжинлхам үргэлжид ивээж явтугай хэмээн ерөөл өргөе. 
Утга зохиол судлаач, шүүмжлэгч Б.Асралтцогт 

