Энэ цагийн эмгэнэл буюу хуулуулсан турсаганы үнэ

Засгийн газар хуралдаж Эрүүл мэндийн сайд Л.Гүндалайн турсгыг ёстой нэг хуулж гэнэ ээ. Цаадах нь ч шалдаа буун сөхөрч "Би ахиад тэгэхгүй ээ. Намайг авраач. Би туршлагагүйтлээ" гэж хар хөлсөө цутган гуйж гувшсан юм байх. Турсгаа хуулуулсан гэгдэх сайд Л.Гүндалайн амнаас унасан үгсийг арай албаны өнгө төрхөөр нь сийрүүлж уншигчдадаа хүргэх нь зүйд нийцэх байх.
Л.Гүндалай: Болсон явдлыг би нэлээд бодсон. Эргээд бодоод байхад би үнэхээр буруу зүйл хийжээ. Надад төрийн ажлын туршлага дутлаа. Засгийн газар, нам, төрийн ажил тусдаа гэж бодож явсан минь эндүүрэл байжээ. Ноцтой алдаа гаргасандаа харамсч байна. Маш хатуу сургамж авлаа, хаширлаа. Хэрэв та нөхөд надад дахин итгэл үзүүлбэл би танхимынхаа нэр хүндийг бодож, багаар ажиллах зарчмыг дагах болно. Алдаан дээр минь зарим улстөрч тоглочихлоо. Намайг энэ өндөр албан тушаалд ажиллаж чадна гэж итгэж, найдаад санал болгосон Ерөнхий сайдаасаа уучлалт гуйя. Тойроод сууж байгаа танхимын сайд нараасаа уучлалт хүсье. М.Энхболд: Л.Гүндалай та өөрөө эмч, сайд хүн байж эрүүл бус үйлдэл хийлээ. Үүнээс болж монголын төрийн нэр хүнд унаж, ард түмнээ бухимдууллаа. Өнөөдөр би Ерөнхий сайд байгаагийн хувьд Монголын төр, ард түмнийг, бас МАХН-ын даргын хувьд манай намыг элдвээр хэлж, басамжлаад байгаа хүнтэй нэг тогооноос хоол идэж чадахгүй. Гэхдээ өөрийнх нь хүсэлт, танхимын гишүүдийн саналыг харгалзан энэ удаа огцруулахаас түр түдгэлзье. Дахиж иймэрхүү алдаа гаргавал уучлахгүй шүү. Одоо явж тэр хамтарч ажиллахгүй гээд байгаа дөрвөн газрын даргатайгаа учраа ол. Уучлал гуй. Төрийн нарийн бичгээсээ хурааж авсан тамгаа буцааж өг. Бас гуравдугаар эмнэлгийн даргыг халсан тушаалаа цуцал. Л.Гүндалай ийнхүү далавчаа буудуулан газардлаа. Нэр хүнд, улс төрд орж ирээд олж авсан зөрчилтэй ч гэсэн сонирхолтой имиж, цөөн боловч жилүүдэд ганцаараа дэвж байж олж авсан эрх чөлөө, түмний хөөрөл дээр тоглож байж гэрлийн хурдаар гэрчилгээтэй болж амжсан намаа, хамгийн гол нь үзэл бодол, газар шорооныхоо төлөө хүний аминд хүрэн байж хийсэн тэмцлээ баллаж хаяв. Сайдын сэнтий зарим хүний хувьд хичнээн их үнэтэй зүйл болохыг, бүр улстөрч хүний хувьд сольж, зольж болдоггүй цорын ганц зарчмаас нь хүртэл үнэтэй эд болохыг олон түмэн энэ удаа шавайгаа ханатал харж авав. Тэр хүн ингээд дуусчээ. Ардчилал, шударга ёс, хүний эрх, газар шорооныхоо төлөө хамтран тэмцэж явсан мянга мянган залуусын зүрхийг шархдуулжээ. Тэр хэдхэн сарын дараа өөрөөс нь дэндүү увайгүй нүүр буруулан хаях эрээвэр хураавар хэсэг нөхдийн тоглоом, улс төрийн хатуу амьдралын шоглоом болжээ. Түүнд Гүндалай гэдэг нэр нь, итгэл сэтгэлээ шингээн байж мандат өгч илгээсэн Хөвсгөлчүүд нь, Ард түмний гэх сүржин нэртэй намынх нь хоосон гэрчилгээ, ганц ч цаасан дээр дардсаа буулгаж үзээгүй будаг нь ханхалсан тамга нь ч үлдсэн гэж итгэхэд бэрх харагдана. Хүмүүс түүнийг Гүндалай гэх гоё нэрээр нь ч дуудахаа больжээ. Аан Гүн... юу л гэх болж. Үнэхээр харамсалтай, үнэхээр хайран байна. МАХН-ын нөхдүүд түүнийг ичгүүр сонжуургүй баллахаар шийджээ. Гаднаа баахан дэмий донгосцгоож, төр ард түмний нэрийг барин ханхалзаж, нөгөө муугаа ёстой нэг эргүүтүүлэх шиг болов. Төрийн нэр хүндийн тухай ярьж байснаа давраад намын нэр хүнд рүү гулсан орж, сайдын зөөлөн суудлаас ховхорно гэхээс нүд нь харанхуйлж, ухаан нь самуурчихсан байсан Ард түмний намын даргыг дарж байгаад МАХН-ын туганд мөргүүлчихдэг байжээ. Одоо Л.Гүндалай М.Энхболдын шаардсан болгоныг биелүүлэх гэнэ. Намаас уучлал гуйна, байнгын хороодоос уучлал гуйна. Болоогүй ээ, бас улс төрийн хатгаасаар сайдынхаа эсрэг босч, орой өглөөгүй зурагтаар мэдэгдэл хийн тоглож, өрөвдмөөр ядмагхан жүжгийн гол дүрд тоглож байгаа хэдэн газрын дарга нараас хүртэл уучлал гуйна. Тушаал гаргаад халчихсан нэг эмнэлгийн даргыг бас буцааж авна. Юу юу гэнэ вэ. Нам нь дээрээ байна уу, Төр нь дээрээ байна уу. Л.Гүндалай намд мөргөчихөв үү, төрд мөргөчихөв үү. Ёстой нөгөө юу болоод өнгөрөв өө... .гэж дуунд гардаг шиг юм болов. М.Энхболд тӨрийн сэнтий дээрээс намын нэр хүнд ярьж жижгэрлээ М.Энхболд Ерөнхий сайдын нэрээр далайлган намынхаа унасан нэр хүндэд сүүлчийн хүчээ шавхан байж Л.Гүндалай гэх нэг өвчтэй амьтныг мөргүүлж улам жижгэрэв. Тэр төрийн сайд уу, намын сайд уу. Эрүүл мэндийн сайд Л.Гүндалай хэрэв огцорчихсон бол эдний танхимд энэ удаагийн дайралтаар зөвхөн нэгийн төдий чулуу өнхрөхгүй байлаа. Сүүлийн хагас сарын турш танхимаа яаж 800 жилийн ойн өмнө нэр бүтэн аваад гарчихав гэж өдрийн бодол, шөнийн зүүд болж явсан М.Энхболд Л.Гүндалайн барьцгүй, хөнгөн хийсвэр, хэтэрхий туйлбаргүй зан, албан тушаалын төлөө юугаа ч зольж чадах аймшгийн чанар, улс төрд хань нөхөдгүй харсан зүг рүүгээ ганцаараа өнхөрч яваа эмзэг үеийг нь тааруулж байгаад хавханд оруулж авав. Чингэхдээ өөрөө улс төрчдийнхөө хувьд бүр ч хуншгүй, галбираа олоогүй "амьтан" болохоо давхар харуулав. Бүхэл бүтэн улсын Ерөнхий сайд хүн нэг муу эмнэлгийн дарга эмэгтэйг эрээ цээргүй лоббидож, захын яаманд хэд гурваараа өнхөрч яваа хэдэн увайгүй мэргэжилтнийг ашиглан жүжиг тавиулж тавиулчихаад адаг сүүлд нь ажилд нь буцааж ав гэж ичих нүүрээ ширлэн байж тулгаж суудаг. Манай намыг басамжилж, доромжилж байдаг хүнтэй цаашдаа нэг тогооноос хоол идэж чадахгүй ээ... гэсэн түүний амнаас унасан инээдтэй үг зүгээр л ажил төрлөө хийгээд, төр, засгаа ажиглаад явж байгаа захын сэхээтнүүдийн нүдийг орой дээр нь гаргалаа. Миний бөхийг унагачихлаа, би наадам үзэхгүй ээ гэж ширэв татан явж оддог уран сайхны киноны хатан шиг авир ааш үзүүлж, тогоо шанага, хоол унд ярьж шившгээ хутгасан Ерөнхий сайд өөрөө биднээс уучлал гуйх ёстой санагдаж байна. Тэгж яривал эрийнхээ мөс жудгаар танхим дотроо энэ хүн өөрөө нэлээн доогуурт жагсахаар үзэгдээд дотор эвгүйрүүлж байна. Хувийн өмч гэж хэний өмчийг яриад байна аа? Хүний хувийн өмчид халдсан хэмээн сайд Л.Гүндалайг Засгийн газар буруутгалаа. Эзэд нь тодорхой... хэдэн канад, дээр нь нэмэх нь Сү.Батболд л байгаа шүү дээ. Ядарсан тархитай нэг жижиг орны задарсан түшмэд гадны хэдэн нөхөдтэй нийлээд хуулийн цоорхой ашиглан Монголын хамаг алтыг зөөчихсөн. Эдүгээ манайд хаа сайгүй гарч байгаа энгийн л нэг хэрэг. Тэр эзэд нь шүүхэд хандаад л асуудлаа шийдүүлнэ биз. Засгийн газар шар хүний өмнөөс хар хүн болж, намынхаа нөхдүүдтэй хамт тусдаа тэмцэл явуулж байсан нэг сайдыг хүчээр авчран улаан туганд мөргүүлээд байгаа нь өөрөө ойлгомжгүй асуудал биш гэж үү. Тэрэндээ тулбал Бороогийн алт чинь ард түмний өмч. Монголын баялаг. Хувийн өмч гэж юуг хэлээд, хэнээс хамгаалаад байгаа юм бэ? Яг нарийн яривал Заамарын хөндийд үйл тамаа эдлэн шороо угааж байгаа ядарсан иргэдийн булаагдсан гэр л хувийн өмч. Иргэдээсээ тоонот гэрийг нь булаан, эвдэлж хэмхлэн ачиж байгаа нь Төр хувийн өмчид халдсан хэрэг. Эх орныхоо тольт зүрх болсон Сүхбаатарын талбай дээр иргэд нь гэрээ барьж, дуу хоолойгоо илэрхийлсний төлөө Төрийн тушаалаар хураалгаж хэмхлүүлж байгаа нь энгийн иргэдийн өмчид халдсан жигшүүрт хэрэг биш үү. Эсвэл эрхэм төрийн түшээдэд хөрөнгөтний эд хөрөнгө л өмч, энгийн ард иргэдийн хэдэн үеэрээ амьдарч ирсэн тоонот гэр нь өмч биш юм болов уу. Тэгж яривал газрын баялгаа хамгаалан тэмцэж яваад гадныхны бороохойд өртөөд нэг иргэн маань амь насаа алдчихаад байгаа дэндүү эмгэнэлтэй асуудал цаана нь байгаа. Тэгж яривал төрийн цагдааг хэн нэгэн баян хүн нам, төрд хашиж байгаа албан тушаалаа ашиглан дур зоргоороо дуудан аваачиж, хувийн компанидаа үйлчлүүлж, эгэл түмнийх нь эсрэг хүч хэрэглэж байгаа эрээ цээргүй явдал ард нь байгаа. Үүнийг бүгд л харж байгаа. Энэ бүхний золиос нь тэр жирийн иргэний амь нас байсан нь л өнөөдрийн хамгийн харамсалтай явдал. Уг нь золиос нь тэр биш Л.Гүндалайн сайдын суудал байсан бол арай эрхэмсэг үзэгдэж, монгол төрийн түүхэнд элдэвлэн байж гарч ирсэн нэг залуухан түшээгийн зам мөр арай илүү үнэ цэнэтэй төгсөх байлаа. Гэвч эдүгээ төрийн толгойд гараад ирчихсэн байгаа энэ хэдэн эрсийн цаад мөн чанар хэлэхээс ч ичмээр хувийн өчүүхэн эрх ашиг дээр тогтож, ярихаас ч ичмээр бохир хуйвалдаанаар илжирч, харахаас ч ичмээр увайгүй дүр төрхөөр залран байгаа нь өөрөө эрдэнэт хүний амь наснаас ч илүү үнэлэгдэж байгаад л бидний амьдарч байгаа цаг үеийн эмгэнэл нь байна шүү дээ. 
Б.Ганчимэг
