Халиуны эзэмшил газар нь хааш хаашаа 10 км байдаг

Тоо толгой нь жил ирэх тусам цөөрч буй нэн ховор амьтдын жагсаалтад бүртгэгдээд байгаа халиуны талаар та бүхэндээ сонирхуулъя. 1930 онд анх "Улаан ном"-д орж агнахыг хориглосон энэ амьтны арьс эрт дээр үеэс ихэс дээдсийн тансаг хувцасны хэрэглээнд орж явжээ. Тухайлбал, халиуны арьсан нударгатай нэгэн баян хүнд тооцогдох жишээтэй. Арьс нь маш бөх булга, суусар, үнэг зэрэг бусад ангийн үсийг дагуулахгүй эдэлгээтэй. Халиуны арьсан малгайг гурван үеэрээ дамжин хэрэглэдэг байж.
Бүр ХХ зууны эхээр Увс аймгийн нэгэн хувраг хүн 100 лан мөнгөөр нэг халиуны арьс худалдан авч байсан тухай нутгийн иргэд ам дамжин ярьсаар иржээ. Тухайн үед нэг адуу таван лан мөнгөнөөс хэтэрдэггүй байсан гээд бодоход халиуны арьс ямар үнэтэй, ховор болох нь тодорхой болох байх. Халиу нь хагас усны амьдралтай, усанд сайн сэлдэг. Голын эрэг дагуу эзэмшил газартай. Усан доогуур эрэг рүү нүхээ ухаж нуугдмал байрладаг. Шөнө бүрэнхийд амьдрал нь идэвхждэг учраас нарийн судалгаа хийхэд хүндрэлтэй байдаг гэнэ. Одоогоор нарийвчилсан судалгаа байхгүй ч судлаач С.Цагааны гаргасан тоогоор Монголд 50 орчим халиу байна гэж тэмдэглэгджээ. Нэг халиу хааш хаашаа 10 км орчим газар нутгийг эзэмшдэг болохыг судлаачид тогтоосон байна. Ийм уудам газар нутагт тархсан байна гэдэг нь тус амьтны тоо толгой нь цөөхөн байгааг илтгэнэ. Халиуны зан авирыг тодорхойлж мөрийг нь унших боломж судлаачдад өвөл л олддог гэсэн. Тэд өвөл голын нимгэн мөстэй хэсгийг цоолж агаар амьсгалдаг. Нөгөө нүхээрээ гарч мөсөн дээр гүйлдэн тоглож бас шилгээдэг байна. Урт сүүлтэй. Биеийн урт нь сүүлтэйгээ нийлээд нэг метр орчим. Эр халиуны бие нь 60-90 см, сүүл нь 36-47см, эм нь 59-70 см, сүүл нь 35-42 см. Өндөр нь 30 см аж. Халиу ихэвчлэн загасаар хооллоно. Хоол тэжээлийнх нь 90 гаруй хувь загас, үлдсэн бага хэсгийг усны жижиг шавьж, хөхтөн амьтан эзэлдэг байна. Барьсан загасаа толгойноос нь эхэлж иддэг. Ингэхдээ эрэг дагуу гүехэн ус бүхий хад чулуутай газар ирж хооллоно. Ялгадсаа ойр орчмын бул чулуу тохойрсон элсэн дээр гаргадаг. Энэ нь эзэмшил газраа тэмдэглэж байгаа хэрэг. Халиуны ялгадас нь эрхийн хурууны хэмжээтэй, үнэрлэхэд загас үнэртдэг байна. Тэд бүлээр амьдардаггүй. Зөвхөн үржлийн үедээ л нийлдэг. Хээлээ 60 гаруй хоног тээнэ. Дээд тал нь дөрөв, ихэвчлэн хоёр зулзага гаргана. Зулзагыг нь бойр гэх бөгөөд гарсан жилдээ эхтэйгээ өвөлжөөд хоёр настайдаа үржилд орж тусдаа эзэмшил нутаг хайж явна. Халиу ихэнхдээ тул загастай гол нууранд амьдардаг учраас нялх бойрууд тулын идэш болох нь элбэг. Нялх бойр тулны хоол болж байгаа нь халиуны тоо толгой өсөхгүй байгаа нэг шалтгаан байж болох. Халиу хэд насалдгийг манай судлаачид хараахан тогтоож чадаагүй ч Европод тэжээвэр халиу 10-15 жил насалсан судалгаа байдаг аж. Буйр нуур нь бойр гэдэг нэрээс гаралтай байж болох талаар судлаачид таамагладаг. Учир нь Халх гол Буйр нуурт цутгадаг. Халх голд халиу байдаг нь дээрх таамаглалд хүргэжээ. Халиуны тархац нутаг нь Дархадын хотгорын олон жижиг нуур, Шишт гол, Дорнод Монголын Халх, Нөмрөгийн голоор ихэвчлэн тархсан. Гэхдээ өөр хэд хэдэн газраас халиуны ул мөр олдоод байгаа. Тухайлбал, гурван жилийн өмнө Дарханаас зүүн тийш орших Хүйтний голын орчимд нутгийн байгаль хамгаалагч "Улаан ном"-д орсон халиуг агнасан хачирхам тохиолдол гарчээ. Яагаад ховор амьтан агнах болсон тухай асууж байцаахад хоттой хонь руу дайрсан учраас агнасан гэжээ. Бас өнгөрсөн жил судлаачид Баян-Өлгийн Хотон, Хоргоноор явж байхад халиу агнасан байхтай таарчээ. Мөн л нохой барьсан гэх үнэмшилгүй хариу өгсөн байна. Усны эрэг дагуу амьдардаг, загасаар хооллодог амьтан хонь руу дайрах, нохойд баригдах боломжгүй гэж үздэг. Халиу хэмээх ховор амьтныг энэ мэтчилэнгээр мэр сэр хөнөөж, ховордсоор байгаа бололтой. 
Д.Цогзолмаа
