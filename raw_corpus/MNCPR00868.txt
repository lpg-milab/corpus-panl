Хүрэлсүх угаасаа тогтворгүй, суурь хүмүүжилгүй хүн шүү дээ

Улс төрийн хүрээнд өрнөж буй үйл явдлуудад хатуухан дүгнэлт хийж өөрийнхөө үзэл бодлыг зоримог илэрхийлдгээр нь Баянзүрх дүүргийн Засаг дарга Э.Мөнх-Очирыг уншигчид андахгүй билээ. Ингээд түүнтэй уулзаж ярилцсанаа толилуулж байна. -Улсын ерөнхий прокуророос УИХ-ын гурван гишүүний бүрэн эрхийг түдгэлзүүлж гэмт хэрэгт холбогдуулан шалгах хүсэлтийг тавьсан боловч танай намын парламентын гишүүд хамгаалж үлдлээ. Энэ талаар таны байр суурийг сонирхож болох уу? -Байр суурьсаад байх юу байхав. Нэгэнт л гэмт хэрэгт сэжиглэгдсэн бол шалгуулах ёстой гэдгийг эрүүл ухаантай хүн бүр ойлгож байгаа. "Бүхнээ шалгуулахад бэлэн байна" гэж ярьж байсан атлаа хуулийн байгууллага шалгая гэхээр айгаад яаж хамгаалуулж үлдэж байгааг нь ард түмэн харлаа шүү дээ. Тэгсэн атлаа өөрсдийг нь хамгаалсан УИХ-ын шийдвэр гармагц Хүрэлсүх юу гэж ярихыг бүгдээрээ сонсоо биз дээ. "Очоод тэр ор хөнжил гудас ухна биз" гэж ярьж байна билээ. Ингэж ярьж байгаа хүн бол хуулийнханд юугаа ч үзүүлэхгүй. Нэгэнт эрхийг нь түдгэлзүүлээгүй юм чинь яах ч аргагүй шүү дээ. Би Хүрэлсүхийг, Жунайг, Занданшатарыг сайн мэднэ л дээ. Занданшатар бол айж бэмбэгнэсээр байгаад оруулаад юмаа шалгуулчих байх. Жунай бол угаасаа жудагтай хүн. Тэр хэлсэн л бол түүндээ хүрдэг. Тийм учраас шалгуулна. Харин Хүрэлсүх бол чадахгүй ээ.
-Яасан баталгаатай хэлж байна аа? -Хүн нь тийм байхгүй юу. -Хүрэлсүх гишүүн өнгөрсөн зун Ерөнхийлөгчтэй муудалцаж телевизээр ярилцлага өгч байхдаа "Би "Хадгаламж" банкны хэрэгт ямар ч холбоогүй. Үнэхээр холбоотой юм бол цаазаар авахуулахад ч бэлэн байна" гэж байсан л даа? -Цаадах чинь оройгоор хуульд сураад төгссөн болохоороо бага сага юм гадарлаад байгаа л даа. Ийм хэрэг үйлдэхэд цаазаар авдаггүй гэдгийг мэдэж байгаа учраас тэгж ярьж байгаа юм. (инээв) Энэ бол зүгээр л хулгайн хэрэг шүү дээ. Хулгайчийг цаазаар авдаггүй шүү дээ. -Таны хувьд тэднийг буруутай, хулгай хийсэн гэж итгэлтэй байгаа юм байна, тийм үү? -Тиймээ, итгэлтэй байна. -Бүр гурвуулаа юу? -Үгүй л дээ, би Хүрэлсүхийн тухай ярьж байна шүү дээ. Занданшатар ч гэсэн дээ. Чимэдцэрэнгийн бэлэглэсэн машиныг унаад л явж байсан хүн ш дээ. Тэгэхээр тэр юм аваагүй гэж хэлж чадахгүй. Хүн түүнд "Ланд" бэлэглэчихээд араас нь бензинийх нь мөнгийг өгсөн л байгаа. Машины үнэ дор хаяж 20 сая төгрөг байгаа л даа. Залуучуудын байгууллагыг дэмжих зорилгоор мөнгө өгдөг, авдаг юм бол тэдний дунд их байсан. Харин тэр мөнгийг юунд зарлагадсан нь сонин. Гэхдээ МАСЗХ-ны санхүү хариуцаж байсан залуучууд нь тухайн үедээ бүх баримтыг устгачихсан юм. Тэгэхээр одоо тэрийг тодруулах ямар ч аргагүй болсон байх. -Та МАСЗХ-нд байл уу? -Би байгаагүй. Гэхдээ сайн мэдэж байна. -Анхлан тус холбоог Хүрэлсүхтэй хамтарч байгуулж байсан шиг санагдах юм. Эсвэл би андуурч байна уу? -Тиймээ, та андуурч байна. Байгуулсных нь дараа би хоёр салбарыг нь толгойлж байсан юм. -Энэ гурван гишүүний эрхийг түдгэлзүүлэлгүй авч үлдсэн нь "хүн бүхэн хуулийн өмнө тэгш эрхтэй" гэсэн худлаа юм байна. МАХН-ын гишүүд бусдаасаа давуу эрхтэй юм байна" гэсэн ойлголтыг нийгэмд бүрдүүлээд байгаа. Үүнийг та тус намын гишүүний хувьд мэдэрч байна уу? -Хувьсгалт намдаа биш л дээ. Төрийн дээд албан тушаалтантай холбоотой хүмүүс ямар нэг гэмт хэргээс мултарч үлдээд байгаа юм шүү дээ. Энэ бол аль ч намд адилхан байдаг зүйл. -Үүнд УИХ огт өөрөөр хандаж кноп дарсан л даа. Өөрөөр хэлбэл, тэр гурвыг мартчихаад зөвхөн Ерөнхийлөгчийн бахыг хангах уу, эс хангах уу гэдгээр л саналаа өгсөн шүү дээ? -Наад асуудал чинь Ерөнхийлөгчид огт хамаагүй зүйл. Тэдэнд "мөнгө хулгайл" гэж Ерөнхийлөгч хэлээгүй л бол ямар ч хамаагүй шүү дээ. -Ерөнхийлөгчид таалагдаагүй хүн бүрийг шоронд явуулж байна гэсэн ойлголт нийгэмд бий болчихоод байна шүү дээ. Тэгэхээр түүнээс салгаж ойлгоно гэдэг хэцүү юм даа, тийм үү? -Энхбаярт таалагдаагүйдээ биш л дээ. Тухайлбал, УИХ-ын гишүүн байж байгаад нас барсан бүх гишүүдийг Энхбаярт алуулсан гэж дандаа ярьдаг шүү дээ. УИХ-ын гишүүн Отгонбилэг агсан онгоцоор нисч яваад золгүй ослоор насан эцэслэсэн. Гэтэл саяхны "Ми-8" нисдэг тэрэгний ослоор амь нас эрсдсэн 14 хүний үхэлд бас л Энхбаяр буруудах уу? Одоогийнхоор бол Засгийн газрын гишүүдтэй хариуцлага тооцохын тулд тэдгээр хүмүүсийг Ерөнхийлөгч алсан гэж ярих нь л дээ. За тэгээд, манай талийгаач байна. Харваад л нас барсан. Яагаад гэнэтхэн цус харвасан нь Энхбаяр даргатай ямар ч холбоогүй. Огт өөр юмнаас болсон учраас би цаг нь болохоор хэлнэ. (бодолхийлэв) Бас Зэнээ гуай байна . Энхбаяр даргыг Ерөнхий сайд байхад би уулзах гээд өрөөнийх нь үүдэнд сууж байхад Зэнээ гуай орж ирээд юм ярьж суухдаа "Эрхбиш энэ намын төлөө, энэ төрийн төлөө зүтгэсэн юм байна, надад эмчилгээний хэдэн төгрөг өгөх байх даа" гэж хэлж байсан. Тэгээд Энхбаяр дарга эмчилгээнийх нь мөнгийг өгөөд л явуулсан шүү дээ. Эмчлүүл гэж мөнгө өгсөн болохоос ал гэж мөнгө өгөөгүй юм байгаа биз дээ. Энэ мэтчилэн бүхнийг улс- төржүүлдэг, улс төржүүлэхээрээ Энхбаяртай холбодог нь хэрээс хэтрээд байгаа юм. -Өөрөөр хэлбэл, бүхнийг Энхбаярт нааж байгаа нь өөрт тань таалагдахгүй байна гэсэн үг үү? -Ер нь бүхнийг нэг хүн рүү чихдэгээ болих хэрэгтэй. Энхбаяр даргыг намын дарга, дараа нь Ерөнхий сайд, тэгээд УИХ-ын дарга болж байхад нь би хэлж л байсан. "Намд болохгүй юм их байна шүү. Та нар нэг хүнийг тахин шүтэх гээд байна" гэдэг байсан. Энхбаяр дарга үүнийг мэддэг л байсан. Тэр бол түүний эсрэг биш намыг эрүүлжүүлэх, шинэчлэхтэй холбоотой эрүүл саруул шүүмжлэл байсан юм. Намын боловсон хүчний асуудлыг яаж өөрчилж шинэчлэх вэ гэдэг дээхнэ үеэс л яригдаж байсан шүү дээ. Тэр үед залуучуудын дунд бас нэг нугалаа явагдаад байсан юм. Улаан сарнайгийнхан, МАСЗХ-ныхон гээд дээрээс нь хуучин хэдэн гишүүдийнхээ дэмжлэг татаасаар явдаг хэд нэмэгдчихнэ. Тийм учраас л би тэр үед "Та нар болиоч ээ, та нар буруу юм хийгээд байна шүү дээ" гэдэг байсан байхгүй юу. Гэтэл тэр үед дүмбийтэл дуугүй суучихаад өнөөдөр бүх юм буруудаад ирмэгц муу бүхнээ чихэх хүн хэрэгтэй болсон байх. Тэр нь өнөөдөр Энхбаяр болчихоод байна. Хэрвээ тэр бүхнийг Энхбаяр үнэхээр хийж чадсан юм бол би түүнийг чадалтай хүн л гэнэ. Ямар ч төрд, ямар ч улсад ингэж цойлоод гарчихсан хүн байгаа юм уу. Харин түүнийг тэгж өөгшүүлж байсан тэдгээр хүмүүс нь ярих юмаа зөв олж ярих хэрэгтэй л дээ. -УИХ гурван гишүүний асуудлаар санал хураахдаа Энхбаярын талд уу, эсвэл түүний эсрэг үү гэсэн хандлагаар кноп дарсан тухай та бид хоёр ярилцсан. Тэгэхээр гишүүд тэдний эрхийг түдгэлзүүлэхээс татгалзсан болохоор танай намын парламентын гишүүд экс дарга Энхбаярынхаа эсрэг бүгд зогсчээ гэж ойлгож болох уу? -Тэгж бодож дараагүй л дээ. Харин хулгайч, хулгайчаа хамгаалдаг бичигдээгүй хуулиар л асуудалд хандсан. Ардчилсан нам хэрвээ санал хураалтад оролцсон бол тал нь хамгаалах л байсан. Яагаад гэвэл тал нь бас л хулгайч юм чинь. Тэрнээс биш Энхбаярын эсрэг санал дарсан юм биш. Ер нь тэгээд Энхбаяр, Хүрэлсүх гэдэг хоёр хүнийг юу гэж нэг дэнсэн дээр тавьж кноп дарах билээ дээ. -Хүрэлсүх гишүүнийг та сайн мэднэ гэлээ. Өнгөрсөн зун яав, юу болов гэмээр л гэнэт Ерөнхийлөгчтэй муудалцаж нохой гахайдаа хүрсэн. Угаасаа тийм тавьтаргүй хүн үү эс бөгөөс "Хадгаламж" банкны хэрэгт холбогдон байцаагдаж эхэлмэгцээ хэлмэгдсэн хүн болж харагдах гэснийх юм болов уу? -Ер нь л угаасаа тийм тогтворгүй, суурь хүмүүжилгүй хүн шүү дээ. -Нэгэн цагт яах аргагүй Энхбаяр гэдэг хүнтэй нөхөрлөж явсан хүн, тийм үү? - Юун нөхөрлөх, улаан хамгаалагч нь байсан хүн. Одоо Энхболдыг яаж хамгаалж байна түүн шигээ л хамгаалж явсан. Тэгж яваад өөрийнх нь нэг юм бүтэхээ байхаар нь Цолмон руу нь элдвээр дайрчихаад маргааш өглөө нь уйлж ороод "Ахаа, эгчээ больё оо, уучлаарай" гээд л явж байсан шүү дээ. Одоо ч гэсэн тэгнэ дээ. Тэдний яриад байгаа нэг юм бас надад сонин санагдаад байгаа юм. "Бид нар ухамсартайгаар, зохион байгуулалттайгаар мөнгийг нь хулгайлаагүй юм аа" гээд байдаг. Тэгэхээр ухамсаргүйгээр, зохион байгуулалтгүйгээр гэнэт л халаасны хулгайч аятай гар нь өөрөө яваад орчихсон юм уу, хаашаа юм бэ дээ (инээв). -Хүрэлсүх нэгэн ярилцлагадаа Солонгост хараар ажилладаг эгч маань мөнгө явуулж тэжээдэг шахуу юм ярьсан байсан. Бас нэг удаа хадгаламжиндаа 87 мянган евротой ч гэсэн байсан. Тийм хэмжээний хөрөнгөтэй хүн хэдий хэр мөнгөөр тоглодог юм бол оо? -Хэдий хэр мөнгөөр тоглодгийг ёстой мэдэхгүй юм. Би л хувьдаа таван мянган доллараар бол тоглож чадна. Гэхдээ би хөдөлмөрөөрөө олсон мөнгөө тийм юманд алдах дургүй. Харин дүнхүү хүмүүс яаж мөнгөө алдаж байгааг нь харах зугаатай байдаг юм. (инээв) Ер нь цэвэр хөдөлмөрөөрөө олсон мөнгөөрөө хэн ч тоглохгүй л дээ. Гуч дөчин мянган доллар алдчихаад "За стрессээ сайхан тайлчихлаа" гээд гараад явдаг хүн байдаг гэсэн шүү. -Тэр чинь хэн юм бэ? -Нэрийг нь хэлээд яах юм бэ. -Арай тэр гурвын нэг нь биш биз дээ? -Мэдэхгүй ээ. -Та Бадамжунайг хэр сайн мэдэх вэ? -Сайн мэднэ. -Тэр ийм хэрэг хийж чадах хүн үү? -Би нэг л юм хэлье. Бадамжунай дарга бол хулгай хийх хүн биш. Тэр бол хөрөнгөтэй, чинээтэй хүн. Насаараа хөдөлмөрлөж бизнес эрхэлсэн хүн тэр дайны хөрөнгөтэй байлгүй яахав дээ. Харин Хүрэлсүх бол өөр хэрэг. -Та яагаад Хүрэлсүхийг огт үнэлдэггүй юм бэ. Та хоёрын хооронд эрт урьдын ямар нэг өс байна уу? -Өс байхгүй. Намын нэрийг, намын дэргэдэх залуучуудын байгууллагын нэр хүндийг гутаан доромжилж, залуучуудын намдаа итгэх итгэлийг хөсөрдүүлж байгаад нь би энэ намын гишүүнийхээ хувьд, намын үүр толгойлж байгаагийнхаа хувьд харамсч байна. Намын анхан шатны байгууллагад огт ажиллаж үзээгүй атлаа залуучуудын байгууллагын өмнө гарч жаахан орилчихоод УИХ-ын гишүүн болмогцоо одоо гэмт хэрэг үйлдэж намын нэр хүндийг гутааж байгаад нь харамсч байна. Намынхаа үүрийн хуралд суудаггүй, гишүүнийхээ татварыг төлдөггүй ийм хүн том том юм яриад яваад байх шаардлагагүй гэж бодож байна. -Тэр саяхан намынхаа дэргэд Зүүний хүчний холбоо гээчийг байгуулсан. Энэ ямар учиртай байгууллага юм бол оо. Та МАХН-ын нөлөө бүхий гишүүний хувьд энэ холбооны талаар ямархуу бодолтой байна вэ? -(инээв) Зүүний хүчний холбоонд орж буй хүмүүсийг нь харсан чинь миний л хувьд гараас нь хөтлөөд явчих нэг ч хүн харагдахгүй байна билээ. Зарим нь тэнд яах гэж сууснаа ч ойлгохгүй байгаа юм биш үү, өөрсдийнх нь ярьж байгаагаар бол. -Бүх аймаг, сум, багт төлөөлөлтэй их том байгууллага юм биш үү? -Тэр яахав, нэг их том байгууллага болгож харагдуулах л гэж хичээж байгаа хэрэг шүү дээ. МАСЗХ-нд байж байгаад 35 нас хүрээд хасагдчихсан бүх залуучуудыг хамруулах гэж байгаа юм билээ. Гэхдээ тэр залуучууд Хүрэлсүхийг дагаж тэр холбоонд орж уу, үгүй юу гэдгийг магадлах хэрэгтэй л дээ. Би бол тэднийг үзэл бодлоороо Хүрэлсүхийг дагана гэдэгт итгэхгүй л байна. -Танай намын Их хурлыг угтуулж байгуулсан холбоо байх л даа, тийм үү? -Тэр мэдээж л дээ. -Ялангуяа намын даргын тухай асуудлыг хэлэлцэхэд зориулж байгуулсан холбоо юм болов уу гэж таамаглаад байгаа. -Тэрийг ёстой мэдэхгүй. -Ер нь намын даргаа солих эсэх асуудлыг та юу гэж бодож байна вэ? -Хүрэлсүх бол санаатай л байгаа. -Намын даргаа солих уу? -Тиймээ, өөрөө намын дарга болъё гэсэн санаа бол 24 цагийн туршид л төрж байгаа даа. -Тэгвэл таны бодлоор бол намын даргаа яамаар байна вэ? -Нэг зүйлийг эхлээд тодруулах хэрэгтэй. Намын дарга болсноосоо хойш намд юу хийсэн гэдгээ одоохондоо бидэнд тайлбарлаагүй байгаа. Миний хувьд нам дотор юу хийснийг нь эхлээд мэдмээр байна. Тэгээд цаашдаа яах вэ гэдэг талаар ярилцаад шийдье. Харин энэ удаагийн Их хурлын төлөөлөгчдөд эрдэмтэн докторууд гээд юм мэддэг бүтээлч хүмүүс их ирэх юм шиг байна билээ. Хуучных шиг хэдэн компанийн захирал ирээд суучихгүй байх. -Намын Их хурлын төлөөлөгчдийг сонгохдоо ихээхэн будлиан хутгаж байна гэсэн мэдээлэл дуулдах боллоо. Энэ талаар та юм сонсов уу? -Яахав дээ, хүн бүхэн л Их хурлын төлөөлөгч болох сонирхолтой байгаа биз. Тэр нь гар өргөх хүний тоо л бөглөх гэж байгаа хэрэг. Тухайлбал, таны яриад байгаа намын даргыг солих эсэх, Удирдах зөвлөл, хурлын тэргүүлэгчид гээд анхаарал татсан асуудал олон бий шүү дээ. -Таны ярианаас нэг зүйлийг анхааралгүй өнгөрч болохгүй нь. Та Ерөнхийлөгч Н.Энхбаярт их тал өгсөн байдалтай ярилаа. Зарим тохиолдолд бүр өмөөрлөө шүү дээ? -Өмөөрөх биш шүү дээ. Өнөөдрийг хүртэл, бүхнийг болохгүй болтол нь тэр хүн ганцаараа л яваад байсан юм шиг яриад байгаа нь муухай байхгүй юу. "Алдсан бол алдаагаа залруулах хэрэгтэй шүү" гэж Энхбаяр дарга өөрөө хэлсэн шүү дээ. Хүн өөрөө тэрийгээ мэдээд хэлээд байхад цуг даган баясаад явж байсан хүмүүс нь буруугаа хүлээхийн оронд ганцхан хүн рүү бүхнээ чихээд байгаа нь утгагүй. -Та бас хотын захирагчийг огцруулах гэж Хан-Уул дүүргийн Засаг дарга Д.Загджавтай хамт өргөх бичиг барьсан байх аа? -Тэгсэн. Хэрвээ би УИХ-ын гишүүн байсан бол "Элсний -13"-т ч багтах байсан юм. -Энэ бүгдээс болоод Мөнх-Очир Ерөнхийлөгчийн талд зогсч байна гэсэн дүгнэлтийг улс төрийн хүрээнийхэн хийх вий дээ? -Талд зогсоно гэдэг чинь юу гэсэн үг юм бэ? -Ерөнхийлөгчийн үгээр, түүний командаар ажиллана гэсэн үг л дээ, хатуухан хэлэх юм бол? -Манайхны хамгийн заваан юм бол энэ хардлага шүү дээ. Би хэний ч талд зогсоогүй. Зөвхөн өөрийнхөө үзэл бодолд үнэнчээр үлдэж байна. -Баярлалаа. Танд амжилт хүсье. 
Л.Мөнхбаясгалан

