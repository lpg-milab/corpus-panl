Н.Багабанди Сүхбаатарын одон хүртэв

Харин энэ удаа түүний шагналыг Ерөнхий сайд гардууллаа Ерөнхийлөгч асан Н.Багабанди өчигдөр Сүхбаатарын одон хүртлээ. Ерөнхий сайд М.Энхболд одонг нь гардуулж өгсөн. Одонгоо гардаж авахдаа экс Ерөнхийлөгч маань гэргийгээ дагуулж иржээ. 
Тэргүүн хатагтай А.Оюунбилэг хурц тод өнгийн хувцсаар гангарах дуртайсан. Энэ удаа ч хуучин зуршлаараа номин ногоон өнгийн даашинз өмсч, мөн тийм өнгийн алчуур зүүжээ. Нөхрийнхөө зангиатай даашинзныхаа өнгийг ижилсүүлэхээ ч мартсангүй. Гэргий нь одон хүртсэн нөхөртөө тэвэр дүүрэн цэцгийн баглаагаар бэлэг барив. Төрийн тэргүүн, тэргүүн хатагтай гэдэг өндөр хэргэмээс ангижирсан тэд илүү дотно, нялхамсаг харагдана. Экс Ерөнхийлөгчийг мөнхийн найз Ц.Балдорж нь дагалдсан байв. Экс Ерөнхийлөгчийн одонг Ерөнхий сайд М.Энхболд гардуулсан нь содон. Ерөнхийлөгч энэ өдөр эзгүй байж таарсан. Тэр гадаадад айлчилж яваа. Гэсэн ч Н.Багабандид хаяглагдсан шагнал аль хэдийнэ эзэндээ оччихсон байх ёстой. Чухам хэн гардуулах вэ гэдэгт хамаг учир нь байсан юм биш байгаа. МАХН-ын дарга, Ерөнхийлөгчийн албыг ижилхэн хаших тавилантай эрхмүүдийн "хүйтэн дайн"-ы үетэй энэ бүхэн холбоотой юм болов уу. Анхны Ерөнхийлөгч П.Очирбат Чингэсийн одон авч байлаа. Энэ одонг түүнд хүртээх зарлигийг Н.Багабанди Ерөнхийлөгч гаргаж, Н.Энхбаяр Ерөнхийлөгч гардуулсан түүхтэй. Цаг хугацааны тохиол нь тэгж таарсан юм. Харин экс Ерөнхийлөгчид Сүхбаатарын одон гардуулсан нь зарим хүнд чамлалттай санагджээ. Одон тэмдэг, гавьяа шагналыг баруун солгойгүй түгээдэг мөртлөө яагаад МАХН-ын дарга, УИХ-ын дарга, Монгол Улсын Ерөнхийлөгч байсан хүнд Сүхбаатарын одон гэж... Хэнээс одон гардах нь Н.Багабандийн хувьд ч чухал байсан бололтой. -Жанжин Сүхбаатарын нэрээр мөнхөрсөн Төрийн одонг түүний үүсгэн байгуулсан намын одоогийн даргын гараас хүлээж авсандаа баяртай байна гэж дэмий ч нэг хэлээгүй байх аа. Бас "Монголын ард түмэн намайг хоёр удаа өөрсдийн элч төлөөлөгч болгон УИХ-д гишүүнээр илгээж, хоёр удаа итгэл, сэтгэлээ даатган Монгол Улсын Ерөнхийлөгчөөр сонгож байлаа. Энэ бүхэн ард түмний маань надад олгосон хамгийн хүндтэй шагнал байсан юм" хэмээн онцолсон. Ийнхүү олон олон хүнд одон тэмдэг гардуулж, гавьяа цол олгож байсан экс Ерөнхийлөгч Н.Багабанди өөрөө энгэр цоолов. Одон гардах үедээ тэр "Ургаа хад салхинд эс ганхах, ухаант хүн сайлах муулахад үл автана" гэсэн үгийг өөртөө шивнэж зогсчээ. Тэр бас М.Энхболдод талтай хандаж буйгаа илэрхийлж хэдэн үг хэлэв. "М.Энхболдын тэргүүлсэн Засгийн газар түүхэнд үлдээсэн сайн мөртэй Засгийн газар байгаасай гэж хүсч байна" гэж ерөөгөөд, энэ Засгийн газрын хүнд чиглэсэн алхмуудыг нь сайшаав. Сэтгүүлчид улс төрийн агаар, намуудад түүгээр дүн тавиулахыг хүсч байлаа. Харин энэ эрхэм "Улс төрийн өнөөгийн нөхцөл байдлын талаар дүгнэлт хийж байгаад хэлэх шаардлагатай бол хэлье дээ" гэж хариулсан. Р.Гончигдорж, Л.Энэбиш, С.Төмөр-Очир нарын хөрөг бүхий гудмаар явж өнгөрөхдөө экс Ерөнхийлөгч "Миний зураг энд байдаггүй бил үү" гэж лавласан. Сэтгүүлчдийн нэг нь буйдан дээр цүнхээ мартчихсныг анзаарчихаад "Цүнх хэрэггүй болсон юм байлгүй" гээд хөхөрч байна лээ. 
Б.Эгшиглэн
