№118(16081)             
1981 оны тавдугаар    сарын 17.
ДҮРСЛЭХ УРЛАГ, ҮЙЛДВЭРЛЭЛ

<< МАХН-ын XVIII их хурлын түүхэн шийдвэрийг хэрэгжүүлэх, хөдөлмөрчид, ялангуяа залуу үеийнхний ёс суртахуун, гоо сайхны хүмүүжлийг дээшлүүлэх, тэдний өсөн нэмэгдэж байгаа оюуны хэрэгцээг хангахад дүрслэх урлагийн гүйцэтгэх үүргийг өндөржүүлэх, уран бүтээлийн агуулга, чанарыг улам сайжруулах явдал Монголын урчуудын эвлэлийн нэн тэргүүний зорилт мөн >> гэж МАХН-ын Төв Хорооноос Монголын урчуудын эвлэлийн тавдугаар их хуралд ирүүлсэн баярын бичигт заасан байна. Манай социалист соёлын салшгүй бүрэлдэхүүн хэсэг болсон дүрслэх урлаг хөдөлмөрчин олныхоо оюуны эрэлт шаардлагыг хангах, гоо сайхны хүмүүжлийг дээшлүүлэхэд их үүрэг гүйцэтгэж, үйлдвэрлэл, ахуйн хүрээнд түгээмэл ач холбогдолтой хийхийг хамарсан зайлшгүй хэрэгцээ нь болж, утга агуулга, ур чадвараар байнга өсөх замаар хөгжиж байна. 

Үйлдвэрлэлийн хүрээнд дүрслэх урлагийн үүрэг нөлөө нь хөдөлмөрийн бүтээмжийн чанар, үзэмж, үйлдвэрийн гоо зүйг сайжруулах, ажлын байр, хөдөлмөр зохион байгуулалтын соёлыг дээшлүүлэхэд тус хүргэх ёстой. Бүтээгдэхүүн юуны урьд загвар, зураг төслөөсөө эхэлдэг учраас урлагтай сайн зохион бүтээсэн эх загварын чанараас үйлдвэрлэлийн бүтээгдэхүүний эцсийн үр дүн олон талаар шалтгаална. Манай шилдэг зураачдын зохиосон загвараар хийсэн үндэсний хэлбэртэй гоёмсог хивснээс эхлээд дээл хувцас, бөс даавуу, аяга шаазан, авдар шүүгээ хүртэл эх орны үйлдвэрийн олон төрлийн бүтээгдэхүүнийг хөдөлмөрчид эдэлж байна. Гэвч чихрийн цаасны зураг, гоймон, давс, жигнэмэг зэрэг хөнгөн хүнсний үйлдвэрийн нэлээд бүтээгдэхүүний хайрцаг, боодол, савны чимэглэл манай хүмүүсийн соёлын шаардлагыг тэр бүрий хангаж чадахгүй байна. Ер нь үйлдвэрлэлийн гоо зүйг дээшлүүлэхэд зураач урчуудын уран чадвар, мэдлэг, чармайлтыг дээшлүүлэх талаар үйлдвэрийн газар, урчуудын байгууллагын бүтээлч холбоог ажил хэрэгч болгох нь чухал юм. Тэрчлэн хөдөлмөрчдийн ахуйн соёлд дүрслэх урлагийн бүтээлийн үүргийг эрс сайжруулах шаардлагатай байна. Бэлэг дурсгалын зүйлийн ур хийц дутмаг, үнэ өндөр, орон сууц, албан байгууллага, үйлдвэрийн газрын интерьер зэргийг чимэглэх, дүрслэх урлагийн бүтээл ховор, зарим нэг хуулбар төдий зураг байвч оромдсон, тэр ч байтугай бэртэгчин сонирхолд тааруулсан шинж маягтай зүйл ч байсаар байна. Гоёл чимэглэлийн бүтээл, дизайны асуудлыг өргөн хүрээтэй, ул суурьтай анхаарч, шинэ шатанд гаргах хэрэгтэй. 

Сүүлийн жилүүдэд баяр, ёслол, томоохон үйл явдал, ойнуудад зориулсан бүтээлээр хэд хэдэн үзэсгэлэн гарч, хөдөлмөрчдийн сонирхлыг татав. Тэрчлэн зарим ахмад зураач, урчуудын тайлан үзэсгэлэнгүүд амжилт оллоо. 

Зураач урчуудын ийм амжилтыг ерөнхийд нь нэгтгэн дүгнэж үзвэл манай дүрслэх урлагт дутагдаж байгаа зүйл тодорхой харагдаж байна. Сүүлийн үед монументаль чимэглэлийн урлагт нэлээд ахиц гарч, түүхэн үйл явдал болон бие хүмүүст зориулсан сүр жавхлантай хөшөө дурсгал ойрын жилүүдэд хэд хэд бий боллоо. Гэвч монументаль урлаг нэгдсэн чиглэл, хэтийн төлөвлөгөөгүй гагцхүү аль нэг газрын захиалга, тэмдэглэлт үйл явдлын хэрэгцээнд тулгуурлах маягаар хөгжиж байгааг анхаарч үзвэл зохино. Иймэрхүү байдал аймаг, хотын театр, кино, телевизийн чимэглэл, тайз заслын урлагт үзэгдэж, байна. Хэд хэдэн жүжиг, кино, концертын сайн бүтээл гарсан боловч мөн л төвлөрсөн удирдлага, уялдаа, хэтийн төлөвийн талаар бодууштай зүйл байсаар байна. Тайз, дэлгэцийн зураг, эх загварыг бие даасан уран бүтээлд тооцож, музей, үзвэрийн сан хөмрөгт авч заншаагүйгээс гадна эдгээрийн шүүмж, үнэлгээний асуудал тэр бүрий анхаарагдахгүй байна. 

Манай зураачид зурагт хуудасны олон улсын уралдаанд оролцож шагнал хүртэж байгаа боловч дүрслэх урлагийн дайчин шуурхай энэ хэлбэрийг далайцтай хөгжүүлэхийн тулд загварчлах, лоозогнох төдий зогсонги байдлаас нь гаргах, бүтээлч эрэл хайгуул хийх, тэрчлэн хэвлэх нийтлэх ажлыг ч сайжруулах хэрэгтэй юм. Ардын урлагийг хөгжүүлэх, ялангуяа гар урлалын мартагдаж байгаа төрлүүдийг сэргээж, залуу авьяастнуудад өвлүүлэх ажил бас л үгүйлэгдсээр байна. БНМАУ-ын урлагийн гавьяат зүтгэлтэн М. Амгалан баруун аймгуудын олон ястны урлал, угсаатны зүйн холбогдолтой иж бүрэн судалгаа хийж ардын гоёл чимэг, зүүсгэл, хувцас, эдлэл хэрэгслийн 300 гаруй хуудас зураг бэлтгэн хэвлэлд өгсөн ийм сайхан жишээгээр ажиллууштай байна. 

Манай зураач урчууд ЗСБНХУ болон ах дүү социалист бусад орны зураач нартай уран бүтээлийн хамтын ажиллагаагаа хөгжүүлж монгол, зөвлөлтийн зураачдын хамтарсан << Алтай - Багануур - Говь >> үзэсгэлэнг Улаанбаатар, Москва, Варнаул хотуудад дэлгэн үзүүлсэн нь олны талархал хүлээжээ. Гагцхүү дутагдаж байгаа зүйл бол дүрслэх урлагийн шүүмжлэл судалгаа бөгөөд уран бүтээлийг үнэлэн дүгнэх, онол практикийн үүднээс задлан шинжилж ололт амжилтыг үзэгч олондоо тайлбарлан таниулах, нийтлэх ажил ихээхэн хоцорч байна. Монголын урчуудын эвлэлийн хороо. БНМАУ-ын Соёлын Яам, ШУА-ын холбогдох хүрээлэн, секторууд дүрслэх урлагийн онол, судлал, шүүмжлэлийн ажлыг хөгжүүлэх талаар шийдвэртэй ажил зохиох цаг болжээ. 

Уран хүн эрэл хийж, ямар ч сэдвээр, ямар ч арга барилаар урлаж, амьдралыг дүрслэлээ гэсэн түүний бүтээлийн үнэ цэнэ нь юуны өмнө зохиогчийн ертөнцийг үзэх үзэл, анги нийгмийн идэвхтэй байр сууриар тодорхойлогддог учраас урчуудын эвлэл, түүний дэргэдэх намын байгууллага зураач, урчуудад зөвхөн ур чадвараа төдийгүй ерөнхий соёл эрдэм мэдлэгээ дээшлүүлэх уран сайхны эрэл хийх, бүтээлдээ шүүмжлэлтэй хандах талаар намч, зарчимч шаардлага тавьж, тэдний марксист ленинист гоо зүйн мэдлэг, улс төрийн боловсрол, урлах эрдмийг байнга дээшлүүлэхэд чиглэсэн ажлыг дэс дараатай зохиож, дүрслэх урлаг, амьдрал, үйлдвэрлэлийн холбоог бэхжүүлэх хэрэгтэй байна. 

