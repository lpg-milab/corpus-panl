Ерөнхийлөгч өө, Асгатаа тавиад туучихаагүй биз дээ

ОХУ-ын Холбооны хурлын холбооны зөвлөлийн дарга С.Мироновын айлчлал үргэлжилж байна. Тэрээр өчигдөр үд дунд Төрийн Хүндэтгэлийн өргөөнд Монгол Улсын Ерөнхийлөгч Н.Энхбаярт бараалхсан. Төрийн хүндэтгэлийн өргөөнд Ерөнхийлөгч Н.Энхбаяр зүүн жигүүрээс морилоод минут хүрээгүй хугацааны дараа ноён С.Миронов баруун жигүүрээс эрүүгээ ээтийлгэн толгойгоо түрүүлэн хаялсаар орж яваа харагдсан. Бүрэлдэхүүний хувьд цөөн төлөөлөгчдийн ихэнх нь түүнийг дагалджээ. С.Мироновыг дагалдсан бүрэлдэхүүн дотор ганц эмэгтэй байсан нь "Полиметалл групп"-ын орлогч захирал П.Х.Рустомова байсан юм. П.Х.Рустомова болон "Полиметалл групп"-ын ерөнхийлөгч Н.Е.Белых нар С.Миронов, Н.Энхбаяр нарын уулзалтын үеэр байлцах хүмүүсийн нэрсийг манай ёслолын албанд өгснөөс хойш нэрээ нэмж бичүүлсэн байсан. Урьд өдөр нь Баян-Өлгий аймгаас сонгогдсон гишүүдтэй уулзаж лобби хийхээр оролдсон гэх тэднийг Ерөнхийлөгчид бараалхах үйл явцын үеэр оруулах болов уу, үгүй болов уу гэж сэтгүүлчид анхааралтай ажиглаж байсан.
Эцсийн эцэст С.Мироновын айлчлалын гол шалтгаан "Монголросцветмет"-ийн "Полиметалл"-тай хийсэн гэрээг сэргээх явдал учраас тэд энэ уулзалтад орсон нь мэдээж. Уулзалт товлосон ёсоор дөч орчим минут үргэлжлээд төлөөлөгчид гарч ирсэн бөгөөд "Полиметалл"-ын хоёр захирал сэтгэл хангалуунаар С.Мироновтой гар барилцаж, талархсанаа илэрхийлээд явж одсон. П.Х.Рустомова нь багавтар биетэй, дүр төрхийн хувьд Украины Ерөнхий сайд асан Ю.Тимощенкотой төстэй эмэгтэй бол, Н.Е.Белых нь цэвэрхэн царайтай, уулынхны дүр төрхтэй залуу эр аж. Тэд өөрсдийг нь сонирхож байгаа сэтгүүлч нарт ганц үг ганхийсэнгүй. Тэднийг уулзалтаас гараад явж байхад нь ярилцлага авах гэж оролдоход хүлээзнэхийг хүсч байв. Тэднийг гарах хаалган дээр Холбооны хурлын холбооны зөвлөлийн даргадаа баярлаж талархсанаа хэлэх гэж цөөнгүй минут гарзадсаных нь дараа ёслолын албаны ажилтнуудаар дамжуулан асуултад хариу авмаар байна гэхэд "Одоо ярилцлага өгөх боломжгүй. Цаг зав муу байна" гээд алга болж өгөв. Тэд Ерөнхийлөгч Н.Энхбаяртай уулзаад гарч ирчихээд энэ хэрэгт хүчин зүтгэсэн С.Миронов даргадаа баярласнаа илэрхийлж гараа атгалцаж байснаас нь харахад "Асгатын мөнгөний орд" аль хэдийнэ тэдний халаасанд орчихсон нь илт. Ер нь С.Мироновын айлчлалын бүрэлдэхүүнээс харахад л байдал ойлгомжтой байсан. Түүний дараа орох томоохон албан тушаалтан л гэхэд ажлын албаных нь дарга, тэгээд хэвлэлийн төлөөлөгч, зөвлөх, тамгын газрынх нь санхүү эдийн засгийн газрын дарга гэх мэт. Хоёр орны харилцаанд үр нөлөөгөө үзүүлдэг ажил хэрэгч айлчлалуудтай харьцуулахад өөр зорилго, ашиг сонирхолтой айлчлал гэдэг нь энгийн энэ жишээнээс л батлагдана. Бас айлчлалын бүрэлдэхүүнд нь бизнесийн төлөөлөгчид байхгүй атлаа манайхны эчнээ таних болсон "Полиметалл"-ын захирлууд багтаж, бүр дээрээс нь төрийн томчуудтай хийх уулзалт бүрт шургалсан нь "Асгатын мөнгөний орд"-ыг айлгаж, аргадаж байгаад авах гэж ирснээ нуухыг ч оролдоогүйг нь илтгэнэ. С.Миронов энэ айлчлалынхаа хүрээнд УИХ-ын дарга Ц.Нямдорж, Ерөнхий сайд М.Энхболд, Ерөнхийлөгч Н.Энхбаяр нартай уулзсан. С.Мироновыг урьсан УИХ-ын даргын хувьд тавьсан шаардлагыг нь Засгийн газар оруулаад ирэх юм бол бид шийдээд өгнө гэдгээ уулзалтынхаа дараа л мэдэгдчихсэн. Харин Орост бус дотооддоо боловсрол эзэмшсэн М.Энхболд тэднээс айж эмээлгүйгээр байр сууриа хатуухан мэдэгдсэн юм билээ. Тэр хотын дарга байхдаа Москва хотын захирагч М.Лужковтой гайгүй харилцаатай байсныг эс тооцвол оросуудтай тэр бүр ойртон харилцаж байгаагүй нэгэн. Гуч орчим минут үргэлжилсэн тэдний уулзалт даруухан болсон гэсэн. С.Миронов "Монгол Улсын Ерөнхийлөгчийн айлчлалын үеэр гарын үсэг зурсан Асгатын мөнгөний орд газарт ОХУ-ын "Полиметалл" компани хөрөнгө оруулж, хамтран ажиллах гэрээ хүчингүй болчихоод байгаа. Асуудлыг гэрээнд гарын үсэг зурах үеийн нөхцөл байдалд эргүүлэн оруулах талаар Монгол Улсын Засгийн газар анхаарал тавина гэдэгт итгэж" байна гэж гол сэдэв рүүгээ ороход нь Ерөнхий сайд М.Энхболд угаасаа энэ асуудал Ерөнхийлөгчийн айлчлалын үеэр хэлэлцэх асуудалд багтаагүй байсан гэдгийг онцолжээ. Ер нь энэ айлчлалын өнгө аясыг хараад байхад оросууд Асгатын мөнгөний ордыг эзэмших лиценз бүхий "Монголросцветмет"-тэй хийсэн "Полиметалл"-ын гэрээг сэргээхийн төлөө бүхий л арга мэхээ гаргаж байгаа нь илт байна. Тэд хуучны орос ах нарын зангаргаа үзүүлэхийн зэрэгцээ олон жилийн турш шийдэгдэхгүй явж ирсэн асуудлуудыг ч нааштайгаар шийдэн тал засч байгаа гэх. Тухайлбал, хуучин ЗХУ-ын өмчид байсан долоон орон сууцны асуудлыг нааштайгаар шийднэ гэжээ. Ингэхдээ өөрсдийнх нь зүгээс Монгол дахь хуучин ЗХУ-ын өмч нь одоогийн ОХУ-ын өмч болно гэсэн тогтоол албан ёсоор гарах ёстой гэдгийг онцолсон юм билээ. Өөрөөр хэлбэл, энэ орон сууцуудыг өгөхөд бэлэн байгаа, гэхдээ та нар асуудлаа яаж шийдэхээс шалтгаална гээд нээлттэй үлдээж байгаа нь хэнд ч ойлгомжтой байгаа. Мөн эртнээс нааш манайхны гуйсаар ирсэн визгүй зорчих явдлыг шийднэ гэдгээ ч мэдэгджээ. Энэ бүх "сайн санаа"-ны зөвшөөрөл нь "Асгатын мөнгөний орд"-ыг эргүүлэн авах гэсэн үнэгний сүүл мэт хууралт нь тодорхой. Өмнө нь бэлгэнд авсан Давст уул нь ганцаардаад байгаагийнх уу, тэд зэргэлдээх Асгатыг нь сонирхож байна. Асгат мөнгөний их нөөцтэйгөөс гадна цианит, визмут гээд Менделеевийн үелэх систем дээр л нэр нь байдаг олон дагавар эрдэстэй юм билээ. Ерөнхийлөгчтэй уулзчихаад гарч ирээд баярлалдан гар барилцсан оросуудын дүр зураг найман тэрбум ам.доллараар үнэлэгдсэн "Асгатын мөнгөний орд"-ыг манай томчууд хоёр саяхан ам.доллараар өгөхөөр шийдсэнийг баталж байна. Ерөнхийлөгч Н.Энхбаяр энэ уулзалтынхаа үеэр "ОХУ-д хийсэн айлчлалын хүрээнд Асгатын мөнгөний ордын талаар хэлэлцэх, гарын үсэг зурах асуудал байгаагүй, харин хоёр компанийн яриа хэлэлцээ хийж байсан цаг үе нь тийн таарсан юм. Асгатын ордод ОХУ-ын аль ч компани оролцох нь нээлттэй. Энэ талаарх таны байр суурь тодорхой байгааг ойлголоо. Гэхдээ гэрээ хэлэлцээрийг Монголын хууль, эрх зүйн байдалд нийцүүлэх, хүндэтгэн ажиллах нь зүйтэй" хэмээсэн тухай нь Ерөнхийлөгчийн хэвлэлийн албанаас ирүүлсэн албан мэдээнд дурджээ. Гэхдээ ийм зүйл дуулаад уулзалтаас гарч ирсэн гэхэд С.Миронов огтхон ч гонсойсон шинжгүй байсан. Наанаа өөрийг ярьж, цаанаа өөрөөр хийдэг манайхны занг мэддэг болохоор тэр биз. Мэдээж, энд таван жилийн турш ажиллахдаа монголчуудын аргыг хэрхэн олохоо алга урвуулахын төдийд мэддэг болсон С.Миронов энэ айлчлалаасаа хоосон буцахгүйг бодох биз. Дор хаяж Асгатаар нээнтэглэн, Таван толгойг авах тухай төлөвлөгөө бодчихсон л яваа. Юутай ч хоосон буцаагүйн баталгаа нь хоёр сая ам.долларт манайхан намирчихсан тухай мэдээлэл юм. Ийнхүү Асгатаа Давст уулын араас тавиад туучих нь ээ. 

Э.Энэрэл
