Ерөнхий Сайд тариалангийн бүс нутагт ажиллав

Ерөнхий сайд М.Энхболд энэ сарын найман, есөнд Төв, Сэлэнгэ, Булган аймгийн тариалан бүхий нутагт ажиллав. Мөн Булган аймгийн Эгийн голын усан цахилгаан станцын ус боох хэсэгт буюу далан босгох газрыг очиж үзлээ.
Төв аймагт Эхлээд энэ сарын наймны өдөр өглөө эрт Төв аймгийн Жаргалант сумын Тал булаг багийн нутаг дахь "Хөх баян булаг" компаний тариалалтын байдалтай танилцав. Сумын үр тарианы тарилт дуусах арай болоогүй байгаа юм байна. Төмс, хүнсний ногоо тариалж дууссан гэнэ. Төв аймгийн Жаргалант сум энэ жил 900 гаруй га төмс, 60 гаруй га хүнсний ногоо тариалж, 4200 гаруй га үр тариа тариалж байгаа гэнэ. Жаргалант сум шар төмсөөрөө алдартай. Тэд "Нэг суурин нэг бүтээгдэхүүн" гэсэн шалгаруулалтад "Жаргалант шар төмс" гэсэн брэнд бүтээгдэхүүнтэй болжээ. Гэвч энэ жилээс үрийн төмс их өвчилж байгаа гэцгээж байв. Ерөнхийдөө энэ хавар тариалалт эхэлснээс хойш бороо хур орж тариалалт хойшилсон ч үүнд тариалангийн компаний захирал Ариунболд нэг их санаа зовохгүй байгаагаа хэлж байв. Ерөнхий сайд "Тариаланчдын сэтгэл санаа ямар байна" хэмээн асуухад Жаргалант сумын Засаг дарга Ганболд "Саяны ордог хур бороо хүмүүсийн сэтгэлийг ихэд зассан. Таван сард авдаг хур тундасыг саяны гурав хоногийн бороо бүрэн хангасан" гэж байв. Тариаланчдын зовлон хаа газар адил юм. Тэд зээл урт хугацаатай, хүү багатай байлгахыг хүсдэг. Мөн байгалиас үл хамаардаг усалгаатай болохыг бодож байна. Үүнийг явсан газар болгонд тариаланчид ярьж байв. Мөн дунд, жижиг оврын техник их хэрэгцээтэй болжээ. Техник технологийн шинэчлэлт хэрэгтэй хэмээн ярьцгааж байлаа. Компаний захирал Ариунболдоос Ерөнхий сайд "Бэрхшээл байна уу. Хэдэн ажилчинтай вэ. Даатгал хийлгэсэн үү. Техникээ шинэчилж чадаж байгаа юу" хэмээн асуув. "Бэрхшээл байхгүй, 60-аад ажилчинтай, Даатгуулна. Бид тарих үрнийхээ талыг өөрсдөө бэлтгэсэн" гэх зэргээр ярилцав. Хаана ч очсон Ерөнхий сайдын асуудаг нэг зүйл байна. Тэр нь "Хэдэн хүн ажиллуулдаг вэ". Ганц ч гэсэн иргэн нь ажилтай байвал аятай юу хэмээн боддог бололтой юм. Ерөнхий сайдыг ирэх сургаар хээрийн бригад дээр тариаланчид цугларсан байв. Тэд хөдөө аж ахуйн дэвшилтэд технологи сонирхож, аяллын багт явсан Хүнс, Хөдөө аж ахуйн сайд Д.Тэрбишдагваас элдвийг асууж байлаа. Тус сумын агрономи Алтанцэцэг, Цэвэлмаа нар жижиг оврын ногоо консервлогч гуйгаад бараг бүтээчих шиг болсон. Мөн Батсайхан гэдэг залуу тэднээс "Чипс"-ны үйлдвэр олдох болов уу хэмээн сурлаа. Тэд ах дүүгээрээ 70 гаруй га төмс тариалдаг аж. Тэгээд төмсөөр нь зарснаас бүтээгдэхүүн хийгээд нэмүү өртөг бий болгон борлуулбал ашигтай хэмээн ярьж байв. Тариаланчид яавал юм хийх вэ хэмээн янз бүрээр сэтгэн зүтгэж байгаа нь нүднээ илхэн байв. Энд байнга яригдаж байсан асуудал бол жижиг оврын трактор байлаа. Хувиараа ногоо тариалагчид ам ангайх болгондоо жижиг трактор хэрэгтэй хэмээнэ. ХХАА-ын яамны "толгойн өвчин" энэ бололтой. Зөвхөн Жаргалант сум гэхэд 40 ширхэг ийм трактор захиалсан гэнэ. Яам тарактор оруулж ирэх тендер зарлаад, түүнийгээ шалгаруулжээ. Шалгарсан компани нь трактораа оруулж ирэх гэсэн ч ялагдсан компани нь шүүхдээд, ажил зогссон аж. Яам 500 тракторын захиалга өгөөд байгаа юм байна. Мөн Ерөнхий сайд М.Энхболд тус сумын Загдал багийн "Био Монголия" компаний хүлэмжийн аж ахуйг сонирхов. Тэд өөрсдийн боломжоороо яс мод зангидан гялгар цаасаар бүрж, хүлэмж хийсэн байна. Тус бүр нь 300 метр кавдратын багтаамжтай таван ширхэг хүлэмж хийжээ. Түүндээ өргөст хэмх, улаан лооль тариалсан аж. Үүнийгээ худгаас усалдаг гэнэ. Компаний захирал нь Өвөрхангай аймгаас тус багд шилжиж ирсэн Д.Лхагвасүрэн гэдэг хүн байна. "Усалгаатай байж л газар тариалан хөгжинө" гэж тэр ярилаа. Мөн чацарганы суулгацтай. Бас зуугаад гад царгас тариалж үзжээ. Энэ бүхнээ худгаас усалдаг гэнэ. Царгасны ач тусыг тэрбээр ихэд магтан тайлбарлаж байв. Газрыг азотоор бүрэн хангадаг л гэнэ. Мөн үнээний сүүний гарц, махны амтанд гойд сайнаар нөлөөлдөг ургамал ажээ. Түүний аж ахуйг хараад ХХАА-н сайд "Дуслын усалгааны систем тавин хувийн хөнгөлттэй үнээр ав" хэмээн амалж байв. Сэлэнгэ аймагт Тэндээсээ Сэлэнгэ аймгийн Орхон сумын "Мангирт трейд" компаний тариан талбайд очиж үзлээ. Тариа сайхан соёолж мөр хатгажээ. Сэлэнгийн Засаг дарга Ж.Баярмагнай "Өрхийн аж ахуйг хөгжүүлэх нь хөрөнгө шаардахгүйгээр хүмүүсийн амьжиргаа дээшлүүлэх сайн арга юм. Ер нь газар тариалан энэ жилд ахиц гарах байх . Хур бороо сайхан орлоо" хэмээн ярив. Ерөнхий сайд түүнээс "Тариаланчдын амьжиргааг дээшлүүлэхэд ямар туслалцаа өгч байна" хэмээн сонирхов. Засаг дарга "Газрын асуудлыг шийдэж өгч байгаа. Ялангуяа усалгаатай газрыг ард иргэдэд олгох асуудлыг шийдсэн" хэмээн ярилаа. "Мангирт трейд" компаний захирал, гавъяат эдийн засагч А.Амжаа гуай "Таван сар их сэрүүн байв. Оросууд тавдугаар сард даарвал тэр жилдээ өлсдөггүй гэж ярьдаг. Энэ жил ургац сайн авах байх гэж горьдож байгаа. Ер нь ч нохой жилд манай энд ургац сайн авдаг" хэмээн хэлж байв. Түүнээс Ерөнхий сайд М.Энхболд "Танай компани зээл авсан уу. Хэдэн хүнтэй вэ" гэхэд "Зээл авсан. Сард хоёр хувийн хүүтэй зээл авлаа. Зээл авахад би дургүй. Бид арваад хүнтэй" гэж байв. Аймгийн Засаг дарга Ж.Баярмагнай "Тариалангийн ажил хоёр жилийн циклтэй байдаг. Эхний жилд уринш хийгээд дараа жилд үр тариалж байж ургац авдаг. Тиймээс зээлийн хугацаа урт баймаар байна. А.Амжаа гуай "Орос техникийн сэлбэг оруулж ирвэл бид хуучин техникээ засаж додомдоод цааш явмаар байна. Тиймээс сэлбэг их оруулж ирмээр юм" гэв. Үүнийг ХХАА-ын сайд Д.Тэрбишдагва "Дараа жилээс үүнийг бодолцох нь зүйтэй юм. Бид 330 сая иений техник хэрэгсэл энэ жил оруулж ирнэ. Энэ жил ургац авах байх гэж бодож байна. Зун нар их гарчихгүй бол уул нь гайгүй" гэлээ. Булган аймагт хөдөлмөрчидтэй уулзалт хийв Булган аймгийн хөдөлмөрчидтэй уулзалт хийн үг хэлж, тэдний сонирхсон асуултад хариуллаа. Ерөнхий сайд төсвийн тодотголд гол анхаарлаа хандуулав. Тэрээр хүүхдийн гурван мянга, шинэ хүүхдийн зуун мянга, шинэ гэр бүл бологсдын 500 мянга, дээр нь цалингийн 30 хувийн нэмэгдлийн үлдэгдэл, тэтгэврийн зөрүү гэх зэргийг ярив. Засгийн газар хүүхдийн мөнгийг сан бүрэлдүүлж байгаад нэмнэ гэв. Бүүр арван мянгаар хязгаарлахгүйгээр нэмэгдүүлнэ хэмээн Ерөнхий сайд хэлэв. "Ажлын байрыг нэмэгдүүлэх талаар их анхаарч байгаа" гээд "Үүнд зориулж 500 сая ам.доллар орж ирнэ. Энэ бол их мөнгө. Үр дүн нь гарч л таарна" гэж ярилаа. Тэгээд цааш нь хэлэхдээ "Бид олигтой ажиллаж чадвал мөнгө хангалттай байгаа" гэлээ. Дараа нь хөдөлмөрчдийн асуултад хариуллаа. Уулзалтад УИХ-ын гишүүн Д.Раднаа, УИХ-ын гишүүн Зам, тээвэр, аялал жуулчлалын сайд Ц.Цэнгэл, УИХ-ын гишүүн, Түлш эрчим хүчний яамны сайд Б.Эрдэнэбат, УИХ-ын гишүүн ХХАА-ын сайд Д.Тэрбишдагва нар оролцсон. Ардууд тухайн орон нутагтаа хэрэгцээтэй зүйлийг хэлж, санал тавьж байв. Хүмүүс Д.Раднаа гишүүнийг сүүлийн үед биднээс тойроод байгаа юм биш биз гэж, Ц.Цэнгэл гишүүнийг авлига авсан хэрэгт холбогдоод байгааг асууж, Б.Эрдэнэбат сайдыг Онгийн голыг ширгээсэн чинь үнэн үү хэмээн шалгаалаа. Мөн Эрдэнэт, Булганы засмал замыг нэхэж байв. Д.Раднаа гишүүн: "Эрдэнэт, Булганы замыг энэ онд дуусгана. Би харин ч тойрогтоо их хөрөнгө оруулалт хийж байгаа. Өнгөрсөн дөрвөн жилд 30 тэрбум төгрөг оруулж байсан" гэж байв. Ц.Цэнгэл сайд "Сонингууд худлаа бичдэг. Удам угсаагаа бодсон ч би муу юманд оролцохгүй. Сонинд бүү итгэ" гэв. Б.Эрдэнэбат сайд "Сүүлийн үед бүх голын усны түвшин доошилж ширгэж байгаа. Энэ нь дэлхий даяар дулаарч хуурайшсантай холбоотой. Үүнээс гадна Уянга сум гэрийн мод хийдэг. Үүнийг та бүхэн мэднэ. Модоо их огтолсоноос ус ширгэж байгаа" хэмээн тайлбарлав. Мөн Д.Тэрбишдагва сайд "Ажил хийсэн хүн цол авдаг" гэж хэллээ. Ерөнхий сайдаас хүмүүс янз бүрийн зүйл асууж байв. Тэрээр үгийнхээ эхэнд "Булган аймгийг спорт заалтай болгох талаар ирэх жилийн төсөвт тусгаж өгье" хэмээн амлав "Баасан авгайг зогсоо", "Та энэ Засгийн газраа байгуулахаа ядахдаа хоёр сар хүлээж болоогүй юм уу. Энэ Засгийн газрыг огцруулсан үйлдэл чинь манай намын нэр хүндийг унагаж байна" гэх зэргээр түүнээс асуулаа. Ерөнхий сайд хариулахдаа: Сүхбаатарын талбай дээр жагсаал цуглаан хийх нь зохимжгүй юм болсон. Үүнийг болиулмаар байгаа юм. Би хотын дарга байхдаа энэ талбайг засаж байсан. Миний зассан талбай дээр суулт өлсгөлөн гэцгээн талбай бохирдуулж байгаад би харамсдаг. Засгийн газрыг огцруулахаа хоёр сар тэсэж болоогүй юм уу гэж асуугаад байх юм. Түрүүний Засгийн газар чинь арван сайд нь огцорчихсон, түүнээсээ болоод Засгийн газар нь байхгүй болчихсон байсан шүү дээ. Бид нам дээр зүгээр үүнийг ёсчилсон болохоос. Өөрийн Засгийн газрын сайдуудтайгаа эвтэй байж чадаагүйгээс өмнөх Засгийн газар огцорсон. Зургаан сайдаа авлигач гээд сонин хэвлэлээр зарлаж байсан. Үүнийг тэнд ажиллаж байсан Д.Тэрбишдагва сайд сайн мэдэж байгаа гэх зэргээр хариулж байлаа. Тус аймгийн хөдөлмөрчид төр засгийн тэргүүн сайд нар ингэж олуулаа ирж асуудлыг  хэлэлцэж байгаад баярлаж байна гэцгээж байв. Тэд байсхийгээд л алга нижигнүүлэн ташиж Ерөнхий сайд, сайдуудыг ихэд хүндэлж байв. 
Ж.Сандагдорж
