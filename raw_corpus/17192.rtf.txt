№289(17192)      
1988 оны арван хоёрдугаар сарын 2.  
БҮХ ТҮВШИНД ШИНЭЧЛЭЛ ӨРГӨЖИХ ЁСТОЙ

БНМАУ-ын Ардын Их Хурлын арван нэг дэх удаагийн сонгуулийн V чуулган чуулж БНМАУ-ын эдийн засаг, нийгмийг 1989 онд хөгжүүлэх төлөвлөгөө, улсын нэгдсэн төсөв, Улсын үйлдвэрийн газрын болон Газрын хэвлийн хуулийн төслийг хэлэлцэж баталлаа. 

Улс орны эдийн засаг, нийгмийн амьдралыг өөрчлөн шинэчлэх үйл явц өргөжин гүнзгийрэхэд онцгой түлхэц өгөх ач холбогдолтой энэхүү төлөвлөгөө, төсвийн үзүүлэлт бүрийг хэрэгжүүлж чадвал улс, эх орны хөгжлийг хурдасгахад томоохон алхам хийх болно. Хөдөлмөрийн хамт олноос анх удаа бие дааж боловсруулсан төлөвлөгөөг үндэслэн үндэсний орлогын үйлдвэрлэл, өсөлтийн хурдцыг тогтоож, улс ардын аж ахуйн хөрөнгө оруулалт, улсын нэгдсэн төсвийн орлого, санхүүжилт, салбаруудын хөгжлийн тэнцвэрт харьцааг хангахуйц хэмжээнд боловсруулсан шинэ оны улсын төлөвлөгөө, төсөв нь өмнөх жилүүдийнхээс давшингуй, өөрчлөн шинэчлэх үйл явц нийгмийн амьдралын бүх талыг хамран цогцолбор шинжтэйгээр гүнзгийрэх шинэ Нөхцөлд хэрэгжих болж байгаагаараа онцлог юм. 1989 онд үндэсний орлогын үйлдвэрлэлийг 7, 1 хувь нэмэгдүүлж, цэвэр өсөлтийн гуравны хоёрыг хөдөлмөрийн бүтээмжийн дээшлэлтээр хангаж, нийт салбарт үр ашгийг тууштай ахиулах бөгөөд өмнөх гурван жилийн тасалдлыг нөхөж, эдийн засгийн зарим үзүүлэлтийн зохисгүй харьцаа, хандлагыг өөрчлөх, VIII таван жилийн зорилтыг бүхэлд нь хангах найдвартай суурь дэвсгэрийг бүрдүүлэхийн тулд хичээл зүтгэлээ дайчлан, бүтээмжээ хэлбэрэлтгүй дээшлүүлэхийн зайлшгүйг нийтээр ухамсарлан нэгдмэл чармайлтаар хөдөлмөрийн хамт олон бүр шамдахад л төлөвлөгөө боловсруулж хуульчлан баталсны утга учир, түүний төлөө хүлээх ёс суртахууны хариуцлага оршино. 

Өнгөрсөн хугацаанд улс ардын аж ахуйн үйлдвэрлэлийн үндсэн сан хөмрөг бэхжин, нийгмийн үйлдвэрлэлийн хэмжээ жилээс жилд нэмэгдэж, хөдөлмөрчдийн нийгэм, соёлын тулгамдсан асуудлыг шийдвэрлэхэд ахиц амжилт олсоор ирсэн боловч, аж ахуйн зарим салбар, байгууллага багагүй нөөцийг ашиглаж чадаагүйгээс үр ашиг, чанар дээшлүүлэх хэтийн төлөвлөгөөг хангахад бэрхшээл гарсныг Ардын Их Хурлын чуулган зааж тэмдэглэсэн юм. Тухайлбал, хөдөө аж ахуй, аж үйлдвэрийн салбарт цэвэр бүтээгдэхүүний үйлдвэрлэл төлөвлөсөн хэмжээнд хүрээгүй, нэгж бүтээгдэхүүний үйлдвэрлэлд ногдох материаллаг зардал буураагүй, ашиглалтад оруулах олон барилгын хугацаа сунжирсан зэрэг дутагдал үргэлжилж ирсэн байна. Эдийн засгийн удирдлагыг ардчилж, шинэчлэлийг үйлдвэрлэлийн нэгжид иж бүрнээр тууштай нэвтрүүлэх нь алдагдал хохирлыг нөхөж, эцсийн үр ашгийг нэмэгдүүлэх үндсэн арга зам учраас дээрээс тогтоох үзүүлэлтийг эрс цөөрүүлэн аж ахуйн тооцооны орлого, хуримтлалын хэмжээгээр үйлдвэр, аж ахуйн газрын ажлыг үнэлж дүгнэх, тэдгээрийн бие даасан үйл ажиллагаа эрхийг өргөтгөхөд шинэ оны төлөвлөгөө, төсвийг боловсруулах арга зарчим чиглэсэн байна. 

Улсын төвлөрсөн бэлтгэлд нийлүүлэх махыг 45, 1 мянган тонноор багасгасан нь сүргийн бүтцийг сая шахам өсвөр малаар сэлбэж оновчтой болгох нэмэгдэл бололцоог бүрдүүлж байгаа учир түүнийг аж ахуйн тооцооны шинэ хэлбэрүүдтэй зөв хослуулж нийт мал сүргийг 24 сая, гүүний дотор хээлтэгч малыг 11, 3 саяд хүргэхэд ашиглаж бодитой зорилт болговол зохино. Улсад нийлүүлэх үр тариаг өмнөх оныхоос 17. 5 хувь нэмэгдүүлж түүний бэлтгэлийн үнийг 50 хувь өсгөхөөр төлөвлөгөөнд тусгасанд тариаланч хамт олон бүр хариуцлагатай хандаж ашиг, орлогоо арвижуулахад түүнийг бүтээлчээр тооцох хэрэгтэй. Хөдөө аж ахуйн салбар, нэгжид ажиллаж байгаа хөдөлмөрчин нэг бүр аж ахуйг эрхлэх арга ажиллагаагаа эрс сайжруулан зах зээл, таваар мөнгөний харилцаанд суралцаж, шинэчлэлийг эзний ёсоор анхаарч эцсийн үр дүнг нэмэгдүүлэх үндсэн хөшүүрэг болгон чадамгай бөгөөд шуурхай нэвтрүүлэх хэрэгтэй байна. 

Сүүлийн гурван жилд зарим томоохон барилга байгууламжийг хугацаанд нь ашиглалтад оруулж чадаагүйгээс зөвхөн аж үйлдвэрийн салбарт гэхэд л 30 шахам сая төгрөгийн бүтээгдэхүүн үйлдвэрлэх боломж алдсаныг тооцоолон үзэхийн хамт барилгын ажлын хоцрогдол, оролцогч байгууллагын уялдаа, холбоогүй явцуу дамжлагыг арилгахын тулд аж ахуйн механизмыг хариуцлага, санаачилга дээшлүүлэх хүчтэй хөшүүрэг болохуйцаар шинэчлэн, удирдлагын захиргаадах аргаас тууштай ангижрах бодитой зоримог ажил хийвэл зохино. 

Чуулган дээр яригдсан санал, шүүмжлэлийн дагуу авто тээвэр, материал техникийн хангамжийн салбарын зохион байгуулалт, арга ажиллагааг өнөөгийн шаардлагад нийцүүлж өөрчлөн шинэчлэх нь нийт үр ашгийг дээшлүүлэх, импортын нөөц хэмнэх, үргүй зардлыг багасгах олон талын ач холбогдолтой байна. Ер нь аль ч газарт аж ахуйч биш үрэлгэн байдалтай тэмцэж, материаллаг нөөцийг арвилан хэмнэж, өндөр бүтээмжтэй ажиллахын төлөө хүн бүр чин сэтгэлээсээ чармайж, хүч чадлаа дайчлах эдийн засгийн нөхцөлийг бүрдүүлж, нийгэм, хамт олон, хүний ашиг сонирхлын нэгдлийг зохистойгоор хангахуйц цалин хөлс, урамшууллын хөшүүргийг улам төгөлдөржүүлэн ашиглах нь шинэ оны төлөвлөгөө төсвийг хэрэгжүүлэх нэг гол чиглэл байх ёстой. 

Үйлдвэрлэх хүчний хөгжлийн өнөөгийн түвшинд нийцсэн үйлдвэрлэлийн харилцааны өвөрмөц хэлбэр гэрээ, түрээсийн гэрээгээр ажиллах хөдөлгөөнийг мал аж ахуй, газар тариалан, барилгын байгууллага болон алдагдалтай ажилладаг, зарим үйлдвэр, үйлчилгээний газарт дэлгэрүүлж, тэдгээрийн ажлыг жигдрүүлж, тал бүрээр дэмжиж туслах нь орон нутгийн АДХ-ын гүйцэтгэх захиргааны үргэлж анхаарч байх чухал асуудал мөн. Ирэх онд манай улсын хөдөлмерийн насны хүний тоо нэг саяд хүрэх төлөвтэй учир ажлын байрыг аль болохоор нэмэгдүүлэн бололцоо нөөцийг бүрэн дайчилж, хөрөнгө оруулалт, тоног төхөөрөмж бага шаардах жижиг үйлдвэрлэл, хоршооллыг хөгжүүлэх, хувиараа хөдөлмөр эрхлэгчдийг дэмжин, хөдөлмөрчдийн өргөн хэрэгцээний бараа, хүнсний бүтээгдэхүүний үйлдвэрлэл, хангамжийг нэмэгдүүлэх нь улсын төлөвлөгөөний өвөрмөц бүрэлдэхүүн хэсэг болох ёстой. 

Манай эрдэм шинжилгээний байгууллага, эрдэмтэн мэргэжилтнүүд эдийн засгийн шинэчлэлийг гүнзгийрүүлэх, техникийн дэвшлийг түргэн нэвтрүүлэхэд судалгаа шинжилгээнийхээ голыг чиглүүлж, эрдэм шинжилгээний ажлыг үйлдвэрлэлд, онолыг амьдралд ойртуулах, эдийн засаг, нийгмийн шинэчлэлийн үйлсийг эрчимжүүлэх, шилдэг арга туршлагыг нэгтгэн дүгнэх, гэрээлэгч, түрээслэгч, түрээслүүлэгчийн хоорондын эдийн засгийн харилцааны асуудлыг нарийвчлан судалж, аж ахуйн байгууллагыг зохих зөвлөмж, аргачлалаар хангахад тус хүргэх шаардлагатай байна. Мал аж ахуйн бүтээгдэхүүний чанарыг дээшлүүлэх эдийн засгийн хөшүүргийг жинхэнэ үйлдвэрлэгч, малчдын ашиг сонирхолтой нягт уялдуулах, бага механикжилтын багаж хэрэгслийн үйлдвэрлэл, хангамжийг сайжруулах, хөдөө аж ахуйн бүтээгдэхүүнийг тээвэрлэх, хадгалах, боловсруулах дамжлагад гардаг үрэгдэл хорогдлыг багасгах, сумын төв, суурин газруудад хүнсний бүтээгдэхүүн үйлдвэрлэх боломжийг өргөтгөх нар, салхи, усны хүчийг ашиглах асуудалд хүч анхаарлаа төвлөрүүлж цаг алдалгүй хэрэгжүүлэх шаардлага улсын төлөвлөгөөний хуульчилсан заалтуудаас урган гарч байна. 

Хүний төлөө халамж анхаарал, ард түмний аж амьдрал, соёлын түвшинг дээшлүүлэх асуудал улсын төлөвлөгөө, төсөвт урьдын адил төв байр эзэлж байна. Ирэх оны нийт хөрөнгө оруулалтын гуравны нэг хувь буюу 1, 77 тэрбум төгрөгийг нийгэм, соёлын хүрээний материаллаг баазыг бэхжүүлэхэд, улсын нэгдсэн төсвийн зарлагын дөч орчим хувийг нийгэм соёлын арга хэмжээг санхүүжүүлэхэд зориулах бөгөөд харин улсыг батлан хамгаалах болон удирдлагын зардлыг тав орчим хувь хорогдуулахаар төлөвлөжээ. 

Хүн амын мөнгөн орлого, цалин хөлсний бэл бэнчин нэмэгдэж, худалдан авах чадвар дээшлэх, шинээр барих орон сууц таван жилийн төлөвлөгөөт хэмжээнээс 100 шахам мянган ам метр талбайгаар давах, хөдөөгийн хүн амын соёл, ахуйн үйлчилгээний баазыг бэхжүүлэх томоохон алхам хийж, бригад, тасаг, фермийн 45 хувь, малчдын суурийн дөрөвний нэгийг цахилгаан эрчим хүчний үүсвэртэй болгох, ардын боловсрол, эрүүлийг хамгаалах байгууллагыг өргөжүүлж бэхжүүлэх мэтийн маш чухал арга хэмжээ шинэчлэлийг гүнзгийрүүлэх жилийн төлөвлөгөө төсөвт тусгалаа олжээ. 

Бүгдээр хэлэлцэж, хуульчлан баталсан төлөвлөгөөгөө эзний ёсоор хэрэгжүүлэхийн тулд хөдөө аж ахуй, аж үйлдвэр, барилга, тээвэр, холбоо, үйлчилгээ, соёл, боловсролын нийт байгууллага, хөдөлмөрийн хамт олон бүр хүч бололцоогоо дайчлан эрчимтэй ажиллаж хуучин оноос шинэ онд шилжих бэлтгэлийг одооноос сайтар хангаж үйлдвэрлэлийн салбар, нэгж бүрийн төлөвлөгөөг дайчин шахуу боловсруулан, аж ахуйн тооцооны арга зарчмыг өдөр тутмын амьдралын хэм хэмжээ болгож, удирдлагын эдийн засгийн аргаар шинэ сэтгэлгээгээр ажиллах хэрэгтэй боллоо. 

Аж ахуй, үйлдвэрлэл, зохион байгуулалт сэтгэлгээний бүх түвшинд шинэчлэл хийхийн төлөө бүх ард түмний оргилсон хөдөлгөөн өрнүүлцгээгтүн! 

