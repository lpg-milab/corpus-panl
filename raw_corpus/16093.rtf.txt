№130 (16093)           
1985 оны тавдугаар    сарын 31.
Намын хорооны аппарат

МАХН-ын Төв Хорооны аппаратын ажилтнуудтай хийсэн уулзалт дээр << ...намын төв, орон нутгийн аппаратыг орчин үеийн өндөр шаардлагын түвшинд байлгах явдал манай намын бүх шатны байгууллагын нэн чухал зорилт мөн >> гэж нөхөр Ж. Батмөнх хэлсэн ёсоор намын хороод аппаратынхаа ажилд дүн шинжилгээ хийж, арга барилаа улам боловсронгуй болгох, намын байгууллагын удирдан чиглүүлэх роль, дайчин чадварыг эрс дээшлүүлэх талаар үзэл суртал, зохион байгуулалтын тодорхой ажил зохиох хэрэгтэй байна. 

Намын улс төр, үзэл суртал, зохион байгуулалтын ажлын нэгдлийг хангах, боловсронгуй арга хэлбэрээр ажиллах, үр дүнг дээшлүүлэхийн тулд намын төв, орон нутгийн байгууллагын аппаратын ажлыг хөнгөн шуурхай, эмх цэгцтэй, санаачилгатай дайчин давшингуй, ажил хэрэгч, үр нөлөөтэй болгох гол зорилтыг амжилттай шийдвэрлэх хэрэгтэй юм. Аймаг, хотын намын хороодын ажилд багагүй туршлага хуримтлагдсан боловч орчин үеийн өндөр шаардлагын үүднээс шинийг эрэлхийлж, хуучирсан арга барилыг өөрчлөх, өнөөдрийн тулгамдсан асуудлыг шийдвэрлэхдээ маргаашийн зорилттой нягт холбож далайцтай, алсын хараа, хэтийн төлөвтэй иж бүрэн хандаж байвал зохино. 

Намын хороодын аппарат юуны өмнө боловсон хүчнээс бүрдэл болдог бөгөөд тэдэнтэй хэрхэн ажиллахаас амжилт, бүтээл нь шалтгаалдаг учраас аппаратын ажилтан бүрийг намын байгуулалтын тодорхой асуудлаар, эрхэлсэн ажил дээр нь гүнзгий дадлагажуулж, улс төр, эдийн засгийн боловсрол, мэргэжил, амьдрал, үйлдвэрлэлийн мэдлэгийг нь дээшлүүлж, арга барилыг нь төгөлдөржүүлэхэд намын хороод онцгой анхаарах ёстой. 

Намын хорооны аппаратын ажилтнуудын марксистленинист онолын мэдлэг, намын ажлын практик дадлага, ур чадварыг дээшлүүлж, тэдэнд аливаа асуудалд улс төрийн байр сууринаас ханддаг, намч, ажил хэрэгч, үнэнч шударга зан чанарыг төлөвшүүлж, гүйцэтгэх үлгэрлэх сахилгыг жигд хэвшүүлэх нь чухал. Намын хороодын ажилтнууд нь анхан шатны байгууллагын ажлыг шалгаж зааварлах ур чадвартай, ямарваа ажил зохион байгуулахдаа биечлэн үлгэр үзүүлдэг, шийдвэрийн биелэлтийг заавал шалган дүгнэдэг, олон түмний гүнд орж идэвхжүүлдэг, сурган хүмүүжүүлэх, сэтгэл зүй нийгэм судлалын ухааны үндсийг сайн мэддэг, амьдралд бүх бэлчээр хэрэглэдэг байвал зохино. 

Намын хорооны аппаратын ажилтан бүр, хүнд суртал гаргах, хэлбэрдэх, ерөнхийлөх, асуудлыг дээш доош идэвхгүй дамжуулах, ор нэр болгох зэрэг хоцрогдсон арга барилыг шууд өөрчилж, ажил хэрэгч, шуурхай, бүтээлч бөгөөд эрхэлсэн салбар байгууллагынхаа ажлын онцлог, үйлдвэрлэлийн технологийг нарийн судалж мэдсэний үндсэн дээр эдийн засгийн мэдлэгтэйгээр удирдаж сурах хэрэгтэй. 

Аппаратын дотоод мэдээллийг оновчтой зохион байгуулж, бичиг баримт боловсруулалтыг сайжруулах, эргэж тайлагнах, ажлын үр дүнг хүн нэг бүрээр тооцох, ололтыг тухай бүр үнэлж, дутагдлыг арилгаж, хэлтэс, тасгийн ажлын тухай аппаратын ажилтнуудад тогтмол мэдээлдэг байх нь чухал юм. 

Намын хорооны аппаратын ажилтан бүрийн авьяас чадварыг дайчлахын оронд олон тооны комисс, групп штаб байгуулан бие хүний хариуцлагыг сулруулж, үүрэг даалгавар, ажлыг нийтийн дунд хавтгайруулах нь арга барилын хувьд ч, боловсон хүчний бие даасан ажиллагааг хөгжүүлэхэд ч муугаар нөлөөлж доод шатны байгууллагын санаачилгыг мохоох, улмаар ажлыг нь шүүрэн авч зэрэгцэн хийхэд хүргэдэг дутагдалд дүгнэлт хийж арилгах хэрэгтэй. 

Боловсон хүчний нөөцийг тогтмол судалж тэдэнтэй төлөвлөгөөтэй уйгагүй ажиллах гүйцэтгэлийн хяналт шалгалтын чанар, үр нөлөөг байнга өндөрт байлгах, нарийн мэдлэгтэйгээр шалгалт хийж, ажилд тус болох, дутагдлыг дор бүр нь арилгаж, тэргүүн туршлагыг дэмжин дэлгэрүүлэх нь намын хорооны аппаратын чухал үүрэг мөн. 

Намын хороод бол улс төрийн удирдлагын байгууллага учраас аж ахуй, олон нийтийн байгууллагын ажлыг орлож, зэрэгцэж хийх бус харин тэдгээр байгууллагын бие даасан санаачилга, хариуцлага, бүтээлч үйл ажиллагааг эрс дээшлүүлэхэд нөлөө үзүүлэх, нийгэм эдийн засгийн гол гогцоо асуудлыг шийдвэрлэхэд чадварлагаар удирдан чиглүүлж байх ёстой. 

Аппаратын ажлыг орчны үеийн өндөр шаардлагын түвшинд байлгахад юуны өмнө хөдөлмөр зохион байгуулалтыг шинжлэх ухааны үндэстэй болгож, төлөвлөлтийг сайжруулан, техник хэрэгсэл, шилдэг аргыг шуурхай нэвтрүүлж, гүйцэтгэх ажилтан бүрийн ажлын үр дүнг нарийвчлан тооцоолж, нэгтгэн дүгнэх системийг жигдрүүлэн хэвшүүлж, нэгэнт хүрсэн амжилтыг улам ахиулахын тулд шинийг эрэлхийлдэг, туршилт, шинжилгээ судалгаа байнга хийдэг ЗХУКН, бусад ах дүү коммунист намын туршлагаас цуцалтгүй суралцдаг чанарыг ажилтан бүрт эзэмшүүлбэл зохино. 

Бүх хэсэг нь эмх цэгцтэй, зохион байгуулалттай, ажилтан бүр нь хариуцсан ажилдаа эзэн байж, мэдлэг, мэргэжил, дадлагыг жигд хослуулж чадвал аппаратыг аль болох цомхон, тодорхой үйл ажиллагаанд хэвшүүлж, шуурхай чанарыг нь дээшлүүлж болно гэдгийг анхаарах ёстой. Намын удирдлагын арга барил, намын хорооны аппаратын ажлын чанар нь гаргасан шийдвэрийн биелэлт, юуны өмнө улс төр, аж ахуй, соёлын зорилгыг бодитой үзүүлэлтээр тодорхойлогдох учир ажлын эцсийн үр дүнд тулгуурлан аппаратын болон ажилтнуудын үйл ажиллагаанд үнэлэлт өгч байвал зохино. 

Хөдөлмөрчин олон түмэнтэй холбоогоо бэхжүүлэх чухал хэлбэр болсон хөдөлмөрчдийн захидал, эрэлт хүсэлт, хэвлэл мэдээллийн шүүмжлэлд шуурхай ажил хэрэгч хандаж, мөрөөр нь тодорхой арга хэмжээ авч хэрэгжүүлэхэд намын байгууллагууд онцгой анхаарах ёстой. 

Аймаг, хотын намын хороодын аппаратыг нягт нямбай, нарийн чанд зохион байгуулалттай, шуурхай үйл ажиллагаатай болгож, бүтцийг сайжруулан, төрөлх намынхаа XIX их хурлыг шинэ их амжилт гаар угтахад анхаарлаа төвлөрүүлэх хэрэгтэй байна. 

