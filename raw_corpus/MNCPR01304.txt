Каринтины баяр "САК" болов

Саяхан цэрэг татлага эхэллээ, дууслаа гэсэн дуулиан багатай мэдээ яваад байсан. Одоо "зургаан" оныхон хэдийнэ анги нэгтгэлдээ хуваарилагдан очицгоож ижил эрээн хувцсандаа оржээ.
Зэрэг алхан цэрэг болжээ. Одооны цэрэг жил орчмын хугацаатай тул хоёр долоо хоногт амжин хөл гарын будлианаа цэгцлээд тангаргаа өргөн эх орноо манах юм байна. Өчигдөр Зэвсэгт хүчний 013-дугаар анги дээр тангараг өргөх ёслолын арга хэмжээ болов. Сүүлийн үед жил бүрийн улс тунхагласны түүхт өдрөөр тохиолдуулан " каринтины баяр" болдог болжээ. Энэ өдөр жиндүүхэн боловч салхи тогтуун, мөнх хөх тэнгэрийн дор монгол цэргийн туг зөөлөн намирч, марш эгшиглэнэ. Энд Батлан хамгаалахын сайд М.Сономпил дагалдан яваа генерал, хурандаа нарын хамт ирэхэд ангийн тугчид цоглог хөгжмийн темпэнд байлдааны тугаа залж, сүрлэг ёсолгоо, мэндчилгээ нирхийтэл хадаах нь хийморлог. Дараа нь салаа ротын захирагчид жагсаалаас таван алхам урагш алхан том улаан хавтастай тангаргийн үгийг их дуугаар уншихад шинэ цэргүүд давтан хэлээд нэг нэгээрээ цувран очиж гарын үсгээ зурцгаав. Монгол цэргийн дайчин уламжлалаа давтаж эх орныхоо төлөө эцсээ хүртэл тэмцэж явахаа тангараглаж, зэр зэвсгээ хагас атган, хагас өвдөглөн алтан соёмбот тугнаасаа адис авцгаав. Монгол Улсын төрийн дуулал эгшиглэлээ. Бүгд даган дуулцгаав. Хоёр долоо хоногийн өмнө үдэж мордуулсан хөвгүүдрүүгээ эцэг эхчүүд хонь, хурга нийлэх лугаа баярлалдан холилдон анхны чөлөөт цаг, эхний уулзалт боллоо. Цэрэг эрсийн баяр, чөлөөт цагаа хэрхэн өнгөрүүлдэг газар, хоол, концерт, бөхийн барилдаан үзэх зэрэг арга хэмжээг байлдагчид ар гэрийнхэнтэйгээ хамтдаа үзэж өнгөрүүлэхээр төлөвлөжээ. 013-дугаар ангийн казармын голд нэгэн төмөр оронд ор дэвсгэрийг цэмбийтэл хураасан бөгөөд цаад хананд нь улсын баатар холбоочин ахлах ахлагч Жанчивын хөргийг залсан аж. Энэ анги тайван цагт Монгол орны агаарын хилийг, байлдааны үед холбооны үүргийг гүйцэтгэдэг батлан хамгаалах салбарын чухал объект гэнэ. Дайны үед гар утас болон түүний дахин дамжуулах станц энэ тэр хамгийн найдваргүй холбоогоор тооцогддог. Харин цэргийн морз, өөрсдийн холбоо нь чухал хэрэгсэл бөгөөд орчин үежиж боловсронгуй болсон гэж тайлбарлаж байлаа. Энэ анги дээр 1980, 90- ээд оны дайчдын өмсдөг цайвар ногоон пекиж, "дамбаалан" өмд өмссөн 16 цэрэг нэлээд содон жагссан харагдана. Эд нар орой болгон Монгол телевизийн Үдшийн хэмнэлээр гардаг "Амьдрал өөрөө САК цэрэг эрс" шоуны "түр цэрэг"-үүд аж. Найм наймаараа хоёр тасаг болон цэрэг эрсийн амьдралаар хорь гаран хоноод байгаа бөгөөд энэ өдөр бас тангаргаа өргөж, гэрийнхэнтэйгээ уулзацгаав. "САК эрс" "АК" буу барин жагсах бөгөөд юм асуувал "тийм" эсвэл "үгүй" гэхээс өөр олон долоон юм донгосохоо больтлоо хүмүүжжээ. Гутлаа гялалзтал тосолж, юм оёж, шалыг начигнаж дуугартал өнгө оруулж сурснаас гадна эр хүн шиг цэгцтэй шулуухан ярьдаг боллоо хэмээн олзуурхан байцгаав. Хоёр хүүхэд эндээ үлдээд албаа хаана, өөр хоёр нь өөр анги руу явна. Бусад нь оны босгон дээр халагдана. Ер нь тэр болтол хэн нь ч хасагдахгүйгээр 16-уулаа хугацаагаа дуусгах тул эв найртай хүнлэг шоу болж байгаа гэж тасгийн дарга Ж.Тулга ярив. Одооны цэргүүд ба шоучид хэлэхдээ нөгөө оны ялгаа, дэглэлт, хоолны тураал зэргийг үзээгүй гэцгээнэ. Юм амархан мартагджээ. Цэргийн, ангийн гал тогооны хоол боргилдуухан. Гэвч эрүүл чанартай, элбэг дэлбэг юм. Хүүхдүүдээ эргэн ирсэн эцэг эхчүүд халуун савтай цай компот алим, печень барьж ирцгээсэн нь өхөөрдмөөр нялхамсуу. 18-20 настай эрчүүл хүүхэд мэт оворгүй харагдах нь дайны үеийн киноны дайчдаас эрс ондоо. Цэргүүд анги руугаа ормогц хөвөнтэй өмдөн дээр тавчик өмсөн гүйлдэх нь жаахан сонин харагдахаас бусад нь армид алба хаамаар сайхан болжээ. 
Ж.Гангаа
