Дэлгүүрийн тоог цөөлсөн ч архины хэрэглээ буурахгүй гэв

Найман нэрийн барааны дэлгүүрийн эзэд ингэж үзэж байна. Архи, согтууруулах ундаа худалдаалах тусгай зөвшөөрөлтэй ч бараагаа лацдуулсан 60 гаруй дэлгүүрийн эзэд нэгдэж "Шударга өрсөлдье" нэртэй түр хороо байгуулжээ.
Тэд өчигдөр нийслэлийн Иргэдийн төлөөлөгчдийн хурал (ИТХ)-ын тэргүүлэгчдийн нарийн бичгийн дарга П.Хангалтай уулзлаа. Улаанбаатар хотын захирагч Т.Билэгт согтууруулах ундаа худалдаалах тусгай зөвшөөрөлтэй бүх дэлгүүрийн архи худалдаалах хориог цуцлах тухай захирамж гаргасан. Гэвч Нийслэлийн мэргэжлийн хяналтын газрынхан дээрх зөвшөөрлийг олгохгүй байгаа гэнэ. Энэ талаар тэд "Хяналт, шалгалтынхан архи зарах зөвшөөрлийг олгохдоо танил талдаа л үйлчилж байна. Нэгэнт найман нэрийн барааны дэлгүүрүүдэд согтууруулах ундаа худалдаалах эрхийг буцаан олгох шийдвэр гаргачихаад биднийг ингэж чирэгдүүлсэнд гомдолтой байна. Бидэнд энэ зөвшөөрлийг олгоогүйнхээ шалтгааныг Нийслэлийн мэргэжлийн хяналтын газар тайлбарлаагүй нь сонирхолтой байна" гэлээ. Мөн "Бидний барааг урьдчилан мэдэгдэлгүй гэнэт лацадсан. Ингэснээр дэлгүүрийн орлого зогсож, төлөвлөгдөөгүй алдагдалд ороод байгаа. Дэлгүүрт чанартай гэсэн архийг үйлдвэрлэгчдээс нийлүүлдэг. Архинд иргэд хордсон явдалд биднийг буруутгаж, хохироох буруу. Одоо бид элдэв шаардлагагүйгээр лацдуулсан архиа худалдаалмаар байна" гэсэн юм. Үүнд П.Хангал "ИТХ-аас "Архи, согтууруулах ундаа худалдах, түүгээр үйлчлэх журам боловсруулах ажлын хэсэг байгуулсан. Бид "Согтууруулах ундаа үйлдвэрлэх, импортлох, худалдах, түүгээр үйлчлэх тухай" хууль батлагдсаны дараа хууль мөрдүүлэх журам батална гэсэн үг. Энэ ажилд танай түр хорооны саналыг харгалзах болно. Мөн Улаанбаатар хотын захирагч найман нэрийн барааны бүх дэлгүүрт согтууруулах ундаа худалдаалах зөвшөөрлийг буцаан олгох захирамж гаргасан. Даваа гаригаас эхлэн энэ ажил хэрхэн явагдаж байгаад хяналт тавьж ажиллана. Харин дэлгүүрүүд мөрдөх дүрэм, журмаа сахих хэрэгтэй" гэж хариуллаа. ТомЧуудад ҮйлЧилж, биднийг хӨсӨр хаЯж байна "Шударгаар өрсөлдье" түр хорооны гишүүн Н.Мөнхтуяатай ярилцлаа. -Яагаад түр хороо байгуулахдаа тулсан хэрэг вэ? - Архины нэг үйлдвэрийн буруу үйл ажиллагаанаас болж дэлгүүрүүдийн архи борлуулах эрхийг шууд хассан. Бид нийт орлогынхоо 70-80 хувийг архины худалдаанаас олдог. Согтууруулах ундаа зарахгүй болохоор өдөртөө 5000-10000 төгрөгийн орлоготой ажиллаж байна. Энэ мөнгө банкны зээл, түрээсийн төлбөр, ажилчдын цалингийн хаана нь ч хүрэлцдэггүй. Төр, хууль тогтоогчид архичинтай бус архитай л тэмцэж байна шүү дээ. УИХ-аар батлуулах гэж буй "Согтууруулах ундаа үйлдвэрлэх, импортлох, худалдах, түүгээр үйлчлэх тухай" хуулийн төсөл ч үүнийг баталж байгаа юм. 2000 хүнд архины нэг дэлгүүр ногдохоор болгох юм гэнэ. Олон хүний амьдралыг залгуулж байгаа бизнесийг төр давамгай эрхээ эдлэн хааж, хэдхэн хүний халаасыг түнтийлгэх гэж байна. Энэ бол томчуудад үйлчилж, биднийг хөсөр хаях шийдвэр. Тиймээс бид өөрсдийнхөө эрх ашгийн төлөө "Шударгаар өрсөлдье" гэдэг түр хороо байгуулсан. Манай гишүүд бүгд согтууруулах ундаа худалдаалах тусгай зөвшөөрөлтэй, ном журмынх нь дагуу ажиллаж байсан. -Тэр хууль арай батлагдаагүй байна. Нийслэлийн Засаг дарга архи зарах зөвшөөрлийг эргүүлэн олгох захирамж гаргачихлаа шүү дээ? -Энэ шийдвэрийг дунд шатныхан нь биелүүлэхгүй, хүнд суртал гаргаад байна. Зарим нэг нь танил талаараа дамжуулж л архи борлуулах зөвшөөрөл авсан байна лээ. Нийслэлийн мэргэжлийн хяналтын газрынхан өөрсдийг нь таньдаггүй болохоор хэзээ ч биелэхээргүй шаардлагыг бидэнд тавьж байгаа. Нэг товч дарангуут дээрээсээ ус, хөөс асгардаг галаас хамгаалах хэрэгсэлтэй байх юм гэнэ. Тийм багаж, хэрэгсэл Монголд л лав байдаггүй юм. Бас дэлгүүр бүхэн ачааны түрдэг тэрэг, сагс, зураасан код унших тооцооны машинтай байх ёстой гэх юм. Захын гэр хорооллын дэлгүүрүүдэд яаж ийм юм байх юм бэ. Гэр хорооллын дэлгүүр, хотын төвийн том супер маркетаас өөр шүү дээ. Хэрэглэгчид нь 30, 50 төгрөгийн гүйлгээ хийнэ. Тэр бүрийг "30-ийн бохь, 100-гийн сонгино" гээд бичээд байхаар тэр зураасан код уншдаг тооцооны машин эвдэрчихдэг юм. Байцаагчид найман өрөөтэй дэлгүүрийг худалдаанд бэлтгэх туслах өрөө хүрэлцээгүй байна гэж дүгнэсэн. Ийм боломжгүй юм шаардаж, шахаж байхаар гэнэт лацадсан архийг заруулах хэрэгтэй шүү дээ. Угаасаа бид тусгай зөвшөөрөлтэй. -Согтууруулах ундаа худалдаалах цэгийг цөөрүүлнэ гэсэн. Энэ зөв алхам мөн үү? -Архи зарах цэгийг цөөрүүлснээр архины хэрэглээ буурахгүй шүү дээ. Бид татварын тэмдэгтэй, мэргэжлийн хяналтын газрын дүгнэлттэй архи худалдаалдаг. Ингэснээрээ буруутан болж байгаагаа ойлгохгүй юм. Ер нь төр бизнесийн салбарт хутгалдаад ирэхээрээ хүнд суртал, авлигыг цэцэглүүлдэг шүү дээ. Ижил түвшинд ажиллаж байгаа дэлгүүрүүдийн алийг нь сонгож архи зарах зөвшөөрөл өгөх нь тодорхой. Дуудлага худалдаа зарласан болоод, ахиухан хэдэн төгрөг өгсөн нэгэнд л өгнө. Хэдхэн монополь эрхтэй дэлгүүрүүд л баяжина гэсэн үг. Цаана нь төрөөс дэмжлэг авахгүйгээр амьдралаа залгуулж байсан бид хог дээр хаягдана. Бас өнөөх шагийн гээд байгаа хуурамч архийг нууцаар зарах нь ихэснэ. -Архи хэрэглэдэг хүмүүс цөөрөх юм биш үү? -Архичин гээд л яриад байх юм. Яагаад согтууруулах ундааны зохистой хэрэглээг ярихгүй байгаа юм бэ. Цагаан сараараа аавдаа архитай золгодог, идээний дээж гэж бурхандаа өргөдөг, хааяа алжаалаа тайлах гэж 100 татах чинь тийм хориотой зүйл үү. Уламжилж ирсэн ёс заншил шүү дээ. Тэгээд ч аливаа зүйлийг хорих тусам түүнд дурлагсад олширдог жамтай. Энэ шийдвэр олон сөрөг тал дагуулж байгааг анзаарах хэрэгтэй болов уу. -Танай дэлгүүр нийтдээ хэдэн төгрөгийн архи лацдуулсан бэ? -Манайх Сүхбаатар дүүргийн 15 дугаар хорооны Баянбулаг зусланд найман нэрийн барааны "Бүрд" дэлгүүр ажиллуулдаг. Дэлгүүртээ засвар хийж байсан учраас тийм олон шил архи лацдуулаагүй. Энд цугласан зарим хүн 10 гаруй сая төгрөгөө хаалгачихаад байгаа. Одоо сар шинэ дөхөж байна. Архи зарах зөвшөөрлөө эргүүлэн авмаар байна шүү дээ. -Танай дэлгүүрээс худалдаж авсан хүн хордвол хариуцлага хүлээх үү? -Тусгай зөвшөөрөл авсан л бол хариуцлагыг нь хүлээдэг юм. Бид чанартай, баталгаатай архийг, зохих журмын дагуу худалдаална. 
Б.Цэцэгдэлгэр
