БНСУ-ын даатгалын санд хоёр жил шимтгэл төлсөн бол дөрвөн сая төгрөг авна

БНСУ-д ажиллаж, амьдарч байхдаа тус улсын тэтгэврийн санд шимтгэл төлж байсан иргэдэд шимтгэлийн мөнгийг нь буцаан олгохоор болсон. Үүнтэй холбоотойгоор Монгол Улсын нийгмийн даатгалын газар, БНСУ-ын Үндэсний тэтгэврийн албатай хамтран ажиллах санамж бичигт гарын үсэг зурж 12381 иргэнд 14 орчим тэрбум төгрөгийг буцаан олгохоор болсныг оны өмнө мэдээлж байсан билээ.
Энэ нь Солонгосын тэтгэврийн даатгалд даатгуулж, шимтгэл төлж байгаад гэрээний хугацаа нь дуусч эх орондоо буцаж ирсэн (Е - 8 үйлдвэрлэлийн дадлагажигч, Е - 9 гэрээгээр ажиллагч ангиллын визтэй) хүмүүст хамаарч буй. Үүнд хамрагдахаар тухайн үед хүсэлт гаргасан 1549 хүний материалыг шалгаж, баталгаажуулан тус улсын Үндэсний тэтгэврийн албанд хүргүүлснээс өнөөдрийн байдлаар 942 иргэн тэрбум гаруй төгрөгийн шимтгэлийг "Хаан", "Анод" банкаар дамжуулан гар дээрээ аваад байгаа аж. Одоо ирэх сарын 4-нд БНСУ-ын Үндэсний тэтгэврийн албанаас тэтгэврийн шимтгэл буцаан авах эрх бүхий 1000 дахь иргэний нэхэмжлэлийг шийдвэрлэхээр болжээ. Энэ үеэр Монгол Улсын нийгмийн даатгалын ерөнхий газар, БНСУ-ын Үндэсний тэтгэврийн алба хооронд байгуулсан санамж бичгийн хэрэгжилтийн талаар болон цаашид хийх ажлынхаа талаар харилцан ярилцах юм байна. НДҮЗ-ийн хурлаас БНСУ-д гэрээгээр ажиллаж тус улсын Үндэсний тэтгэврийн албанд шимтгэл төлж байсан иргэдийг шимтгэл төлсөн хугацаагаар нь Монгол Улсын тэтгэврийн даатгалд шилжүүлэн даатгах тухай шийдвэр гарчээ. Ингэснээр гэрээгээр ажиллаж байсан иргэдэд сайн дурын даатгалд даатгуулах, шимтгэл төлсөн жилийг Монгол Улсад ажилласан жилд тооцох таатай нөхцөл бүрдэж байна. Мөн НДГ-аас БНСУ-д ажиллаж амьдарч байгаа 5100 гаруй иргэнтэй нийгмийн даатгалын гэрээ байгуулжээ. Өдгөө тэдгээрийн 1700 гаруй нь тогтмол шимтгэл төлж байгаа бөгөөд тэтгэврийн даатгалын санд өнгөрсөн онд 593.2 сая төгрөгийн шимтгэлийг төвлөрүүлээд байгаа гэнэ. Энэ мэтчилэн зөвхөн БСНУ гэлтгүй бусад оронд ажиллаж амьдарч буй иргэдийг тэтгэврийн шимтгэлийн даатгалд хамруулахаар ажиллаж байгаа юм байна. Одоогоор Унгер, Чех, АНУ, Англи, Герман, Нидэрланд, Ирланд зэрэг долоон орны Үндэсний тэтгэврийн албатай хамтарч ажиллах зорилго тавьж ихэнхэд нь хамтран ажиллах гэрээний төслөө өргөн барьчихаад байгаа аж. Эдгээр оронд 84 мянган монгол иргэн амьдарч байгаа бөгөөд нийт 200 гаруй мянган иргэн гадаадад ажиллаж амьдарч байна гэсэн тоо гарчээ. "Энэ бага биш тоо бөгөөд өнөөх хүмүүс насны эцэст эх орноо зориод ирэхэд тэтгэвэр тогтоолгох боломжгүйгээс халамжийн тэтгэвэрт орох болно. Тиймээс 10-20 жилийн дараа халамжийн тэтгэвэрт хамрагдах хүмүүсийн тоог нэмэхгүйн тулд дээрх ажлыг зохион байгуулах зайлшгүй шаардлагатай болж байна. Үүнтэй холбоотойгоор 6000 монгол иргэн ажиллаж амьдарч байгаа улсуудтай дээрх асуудлаар ярилцаж эхлээд байна" хэмээн Нийгмийн даатгалын газрын дарга С.Эрдэнэ өчигдөр болсон хэвлэлийн бага хурлын үеэр мэдээллээ. Дашрамд дурдахад, БНСУ-д ажиллаж амьдрахдаа тэтгэврийн даатгалд 25 сар шимтгэл төлсөн иргэн гурван сая вонн буюу дөрөв орчим сая төгрөгийн шимтгэлийг буцаан авч байгаа аж. Өдгөө БНСУ-ын үндэсний тэтгэврийн албанаас шимтгэл буцаан авах иргэдийн гадаад паспортын дугаар, төрсөн огноо зэрэг тодорхой мэдээллийг ирүүлээд байгаа бөгөөд иргэд дараахь бичиг баримт бүрдүүлж ирэх шаардлагатай гэсэн. Үүнд, гадаад паспортын нүүр хуудас, визтэй хэсэг, эх орондоо ирснийг баталгаажуулсан тамгатай хэсгийг хуулбарлан нотариатаар батлуулсан байх. Иргэний үнэмлэхний хуулбар, оршин суугаа хаяг болон и-мэйл хаяг, холбогдох утасны дугаар бүхий материалыг бүрдүүлэх юм байна. 
Д.Цогзолмаа
