№275(16552)            
1986 омы арван нэгдүгээр сарын 16.
Дашдоржийн Нацагдорж

Ардын хувьсгалаар эрх чөлөөгөө олж хуучин байдлыг халж, шинэ нийгмийг онцлон байгуулах үйлсийг бадраасан монголын ард түмний түүхэн том ололтын нэг нь намын үйл хэрэгт чин үнэнч, эх оронч, интернационалч шинэ хүн юм. Хувьсгалаар хүмүүжиж төлөвшсөн шинэ хүний шилдэг төлөөлөгчдийн нэг нь их зохиолч Дашдоржийн Нацагдорж мөн. Монголын шинэ үеийн уран зохиолыг үндэслэгч Дашдоржийн Нацагдоржийн төрсний 80 жилийн ойг манай ард түмэн өнөөдөр ёслон тэмдэглэж байна. 

Ардын хувьсгалын анхны жилээс эхлэн нам, төр, олон нийтийн байгууллагад идэвхтэй ажиллаж, хувьсгалын ололтыг бэхжүүлэх, ардын нам, засгийн бодлогыг сурталчлах, соёлын хувьсгалыг өрнүүлэх үйлсэд бүхий л хүч чадал, авьяас билгээ зориулсан Дашдоржийн Нацагдорж бол сод авьяастай зохиолч төдийгүй нийгэм соёлын зүтгэлтэн, манай шинэ цагийн ууган түүхч, орчуулагч, сэтгүүлч хүн байлаа. 

Ардын хувьсгалын эхний жилүүдэд улс төр, нийгмийн үйл хэрэгт идэвхтэй оролцож, намын II, III их хурал, улсын анхдугаар их хуралд төлөөлөгчөөр сууж, манай ардын эрхт улсын анхдугаар үндсэн хуулийг боловсруулалцахад хүчин зүтгэж явсан Дашдоржийн Надагдорж үндэснийхээ соёлын дэвшилт ардчилсан өв дээр тулгуурлан, дэлхийн дэвшилт, ялангуяа социализмын ууган орны зохиолчдын жишээгээр хөдөлмөрийн хүний дүрийг уран зохиолд эн тэргүүн бий болгож, хувьсгалт үзэл санааг тунхаглаж, шинэ уран зохиолын тулгын чулууг тавьж олон төрөл зүйлээр эхлэн туурвисан билээ. Хуучин нийгмийн харанхуй бүдүүлгийн эсрэг эрслэн босч, хувьсгалт аж байдал, шинэ соёлыг цогцлон байгуулахын төлөө идэвхтэй тэмцэгч, шинэ монголын эзэд, эгэл жирийн хүний дүрийг анх удаа уран зохиолын хуудсанд дүрслэн бүтээгчдийн нэг нь болсон Дашдоржийн Нацагдорж манай соёлын түүхэнд шинэчлэгчийн үүрэг гүйцэтгэсэн юм. Аливаа шинэчлэгч соён гэгээрүүлэгч суут хүмүүсийн адил Дашдоржийн Нацагдорж тал бүрийн авьяастай, өргөн далайцтай үйлс бүтээгч байлаа. 

Дашдоржийн Нацагдорж шинэ монголын ууган сэтгүүлчдийн нэг байж, << Ардын цэрэг >> , << Залуучуудын үнэн >> , << Залгамжлагч >> , << Хувьсгалын уран зохиол >> , Шинжлэх ухаан >> зэрэг хэд хэдэн сэтгүүл сониныг бий болгоход идэвхтэй үүрэг гүйцэтгэснээр барахгүй нам, засгийн төв хэвлэлүүдэд сэтгүүл зүйн олон төрөл зүйлийг анх бий болголцсон юм. Дашдоржийн Нацагдорж хувьсгалт театрыг үүсгэлцэж түүний урын санг бүрэлдүүлэн баяжуулах үйлсэд бодитой хандив оруулж, Сүхбаатар тэргүүтэй хувьсгалчдын тухай, шинэ үеийн хөдөлмөрч малчин, сэхээтний тухай жүжгийн зохиолуудыг хошуучлан туурвиж, хожим ардын аман зохиол адал түгэн алдаршсан " Учиртай гурван толгой " зохиолоороо манай дуурийн анхны цомнол бүтээсэн билээ Монгол шинэ жүжгийн зохиолын эхийг тавьсны нь хувьд түүнийг арван есхөн настайд нь Судар бичгийн хүрээлэнгийн шагналаар анх шагнаж байлаа. 

Дашдоржийн Нацагдорж шинэ монголын шинжлэх ухааны байгууллагын ууган зүтгэлтэн, хэл шинжлэл, түүхийн ухааныг хөгжүүлэх үйлсийн нэг пионер, эрдэм дэлгэрүүлэгч байсан бөгөөд монголын түүх, монгол хэлний тайлбар толийг зохиолцсон хүн юм. Түүний << Монголын түүхийн товч >> болон шинжлэх ухааны янз бүрийн салбарын бүтээлийг хялбарчлан сурталчилсан өгүүллүүд ард түмнийг соён гэгээрүүлэхэд чухал ач холбогдолтой болсон юм. 

Дашдоржийн Нацагдорж соёлын хувьсгалын нэрт үйлчин, сурган хүмүүжүүлэгч, авьяаслаг орчуулагч бөгөөд монголын залуучуудын болон пионерийн байгууллагын ууган зүтгэлтний хувьд түүний байгуулсан гавьяа их юм. Марксын зохиолоос эхлээд Марко Пологийн номыг хүртэл, оросын их шүлэгч Александр Пушкины яруу найргаас Америкийн нэрт зохиолч Эдгар Погийн бүтээлийг хүртэл уран яруугаар орчуулсан Нацагдоржийн орчуулга нь манай ард түмнийг дэлхийн соёлтой танилцуулах анхны гүүрийн бат багана болсон билээ. Дашдоржийн Нацагдорж тийнхүү уран бүтээлээрээ ч, үзэл санаа, үйл ажлаараа ч гуйвшгүй интернационалч, халуун эх оронч байлаа. 

<< Уншигчдын сонирхон бахархаж, хүсэн эрмэлзэх сэтгэлийг булаасан бөгөөд ард түмний хүссэнийг нэгэн биеэр хангаж, түмэн зүйлийн хэргийг нэгэн цагт гүйцэтгэх ёстой >> гэж Дашдоржийн Нацагдорж уран зохиол, хэвлэл нийтлэлийн мөн чанарыг тодорхойлж, гандан бууршгүй бүтээлээрээ тэр үгээ хэрэгжүүлж чадсан юм. 

Дашдоржийн Нацагдорж яруу найраг, үргэлжилсэн үгийн ба жүжгийн зохиолын бүхэл бүтэн сургуулийг бий болгосноороо монголын шинэ уран зохиолыг үндэслэгчийн алдар нэрийг эх орон, ард түмнээсээ зүй ёсоор хүртэн алдаршлаа. 

Дашдоржийн Нацагдоржийн халуун эх оронч, туйлбартай интернационалч үйл ажиллагаа, гандан хуучрашгүй уран бүтээл нь шинэ монголын социалист, соёлын алтан санд сонгодог өв эрдэнэ, монголын үндэсний бахархал, дэлхийн дэвшилт соёлд манай өргөх үнэт хандив болж байна. 

Дашдоржийн Нацагдоржийн үүсгэсэн соёлын далай жилээс жилд, оноос онд түүний хойчийг залгамжлагчдын ширгэшгүй авьяас бүтээлээр баяжин баяжсаар байх болно. 

Их зохиолчоос хойч үеийнхэндээ захиж үлдээсэн гал халуун, цогтой эх оронч уриа ёсоор << Хувьтай энэ орондоо хувьсгалт улсаа мандуулж Хойчийн шинэ ертөнц дээр хүндтэй гавьяа байгуулъя >>.

