Цэдэнбалын хүрэл хөшөө

Галданбошгот, Лхагвасүрэн жанжны дүрүүдийг урлагийн салбарт мөнхөлсөн Л.Ганхуяг барималч (Төрийн соёрхолт) Цэдэнбалтай "ноцолдохоор" болжээ. Сая Засгийн газрын хуралдаанаар орж бат болсон байна. Энэ мэдээг сонсоод Увс нутгийнхан туйлаас баярлаж, боломж, чадлаараа сэржим, хандивлах нь тодорхой.
Их бага хаадаа оролцуулаад Монголын төрийг хэн хамгийн удаан удирдсаныг бүртгэвэл Батмөнх даян хаан, Бал дарга хоёрын аль нэг байх. Тэрээр 44 жил "Нам, засгийг" толгойлсон гэж түүхэнд бичигддэг. Энэ хүнд гэрэл сүүдэр аль аль нь бий. Аль ч талаараа бодсон хөшөө нь байх ёстой биз ээ. Ганхуягийн ээлжит урлагийн бүтээлийн чансааг эндээс олж харах нь. Нүд хужирлах, мөнхийн уран баримал хийнэ гэдэг ёстой яршиг төвөгтэй ажил юм. Жаал харж суулаа. Энэ зөвхөн эскиз нь гэнэ. Жинхэнийг нь хийгээд тууз хайчлах цаг нь намраас наашгүй аж. Нар буцаж сэрүү орвол гадаа ажиллах хэцүү тул одооноос шамдангуй яарсхийнэ. Жаал ярьж хөөрөлдөв. Хүрэл зэвсгийн үе гээд л түүх уншдаг. Ингэхэд уг металл Монголд байдаггүй, хийдэггүй гэх нь сонин. Дамаа хүрэл хөшөө ховор. Ганхуягийн тайлбарласнаар ийм төрлийн хөшөөг хийхийн тулд 1200 градуст хайлахааргүй хэв цутгана. Хэвнийхээ гадаргыг лаархуу маягийн юмаар бүрнэ. Гадуур нь дахиад хэв хийнэ. Энэ мэтээр нэг бандайсан юм болгоод газар булж дээр нь хоёр цорго гаргана. Тэгээд шингэн болтол хайлуулсан хүрлээ хоёр хэвний завсраар гоожуулдаг юм уу даа. Нөгөө цоргоор нь лаа ба агаар шахагдан гарч хүрэлдэж дүүргэнэ. Газар газрын барималчид энэ эгзэгтэй үеэр мэддэг бүх л залбирал мааниа уншиж түгшдэг аж. Халуун хайлмаг хэврүү шархийн ороод арайхийж бүтээсэн дүрсийг өөрчлөх, бүр хага шаан цаашаа урсаад явчихвал наанадаж эдийн засгаар шатна. Нэг кг хүрэл хорь гаран доллар. Хөшөөнд өчнөөн зуун кг ордог. Цэдэнбалын хөшөөг таван метр орчин өндөртэй, Драмын театрын хойно, нөгөө нэг хэдэн унаганы баримлын тэнд босгохоор болжээ. Төрийн ордон руу биш зүүн тийшээ харж суугаа чигтэй. Жанжин Сүхийн хөшөө зүүн чигтэй атлаа нүүр нь хойшоо харсан байдаг. Ургах жаргах аль ч нарнаар дандаа сүүдэр унаж, зураг авахуулахад буруу хараастай гэв. Одоо бодох нь ээ нээрэн тийм юм. "Гонжоом"-той босоо хөшөө урлаггүй харагддаг. Тийм тул суугаа, нэг хөлөө ачсан байдалтайг сонгожээ. Хөшөө нь зураг шиг ганцхан талыг харуулдаггүйгээрээ ярвигтай. Хөлдөө мөрний хэмжээний зай өгөхөөр салтаа нь онгойгоод эвгүй болчихдог. Хүн хаанаас нь ч харсан төгс төгөлдөр болгохын тулд хуруу хумс орхилгүй бөөн бодролд автана. Бурхнаас онгод авъяас хангалттай ирсэн тулдаа л өнө мөнхийн бүтээл бүтнэ гэдэгт найдна. Хүрэл хөшөө жаахан ногоорсхийчихээд хэдэн зуун жил ч байж л байдаг аж. Цементэн юм уу төмөр баримал нэг үе тэсвэл их хугацаа. Л.Ганхуяг хувийн урландаа сайхан сонгодог хөгжим тавьчихаад ганцаараа хэдэн өдрөөр бодоод хэвтчихдэг. Үүнд нь авгай хүүхэд нь бүр дасчихсан юм билээ. Тэгж тэгж сая нэг "төрж", хэдэн найз нар нь ирж уран бүтээлийг нь "эх барьж" авна. Тэр жил "Галданбошгот"-ыг хийгээд ид сууж байтал складны оготно хонгилоос гарч ирээд үнхэлцгийг нь хагалахаа алджээ. Мань эр хулганаас үхтлээ айдаг. Сонсголон дахь урланд дутуу орхисон Чингэс, нум сум барьсан Алунгоо эх, Эрдэнэтийн Ш.Отгонбилэг агсны жижиг хүрэл цутгамал гээд олон баримал хөглөрнө. Тэр бүрийг жаахан зайчлаад баар болговол Улаанбаатарт байхгүй өвөрмөц цэнгээний газар баймаар. Баримлын эх дүрийг хүүхэд тоглодог жирийн баримлын шавраар хийчихдэг юм билээ. Хойно сургууль дүүргэж нутаг буцахдаа Ленинградаас хоёр вагон нуурын шавар чирч иржээ. Хил гаалийнхан дарж ирсэн барааг нь задлаад мэл гайхаж, энэ хүн нэг бол алттай шороо хулгайлсан, нэг бол жаахан "юм"-тай нөхөр хэмээн нягт шалгасан гэдэг. Тэр шавраараа хэдэн сайхан бүтээлийн эх загвар босгож үр дүнд төрийн соёрхол хүртсэн хүн. Цэдэнбалын суугаа хүрэл хөшөө 90 насны ойгоор нь босч Улаанбаатарын үзэмж нэгээр нэмэгдэх нь. 
Ж.Гангаа


