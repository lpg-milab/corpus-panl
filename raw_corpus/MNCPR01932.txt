ЦЭРЭНДОРЖ ДАРГЫН ЦЭЦЭГЛЭЛТ НИЙСЛЭЛИЙН ӨМЧИЙН НИМГЭРЭЛТ

"Идсэн эрүү хувхайрч, идүүлсэн бут цэцэглэдэг" гэж ярьдаг. Энэ бол байгаль амьтны зүй тогтлын дагуу зохист харилцаанаас гарсан ардын зүйр цэцэн үг юм. Харин хүн нийгэм дээр эсрэгээр эргэдэг аж.
Тэр дундаа төрийн өмч хөрөнгө хариуцсан хүмүүст бол " Идсэн эрүү нь цэцэглэж, идүүлсэн өмч хөрөнгө шамшийдаг" гэж яригдах болжээ. Ийм хүний тоонд нийслэлийн Өмчийн харилцааны газар (НӨХГ)-ын дарга М.Цэрэндоржийг ойр хүрээнийхэн нь оруулж байна. Тэрбээр уг албан тушаалыг хүлээж аваад тийм ч олон жил болоогүй хүн. Гэхдээ байр суурь авир араншин нь эрс өөрчлөгдсөн нэгэн гэдэг. НӨХГ нь байрлал сайтай тохилог байруудыг аж ахуй нэгж , албан газар Төрийн бус байгууллагуудад түрээсэлж мөнгө босгож нийслэлийн төсөвт оруулах учиртай. Гэтэл тус газрын 2004 оны үйл ажиллагаанд Улсын мэргэжлийн хяналтын газар (УМХГ)-аас шалгалт хийхэд 2,7 тэрбум төгрөгийн зөрчил илэрч 78,2 сая төгрөгийн алдагдалтай гарчээ. Байр түрээслэж ашиг олдог НӨХГ-аас алдагдал гарна гэдэг бол цэвэр буруу зохион байгуулалт ерөнхий түрээслэгчийн урагшгүй ажиллагаатай шууд холбоотой. НӨХГ ийм зөрчил дутагдалтай, бүр алдагдалтай байхад дарга нь тансаг хэрэглэгээнд шилжсэн гэнэ. Тансаг хэрэглээ гэдэгт 2004, 2005 онд " Ниссан патрол" , УБЗ 02-89 дугаар бүхий" Ланд Круйзер маркийн машиныг оруулдаг юм байна.Дээрх хоёр машинаас "Ниссан патрол" жип нь эдүгээ газрын гаваар орсон мэт алга болж. Харин "Ланд Круйзер"-ээ алба, амины бүхий л ажилд унаж байгаа юм байх. Тэрбээр нийслэлийн өмчийн байранд ерөнхий түрээслэгч томилчихоод түүндээ тухайн байрыг давуу эрхээр худалдсан бас бус зүйл гарчээ. Тухайлбал нийслэлийн өмч байсан "Богдхангай" ресторан, зочид буудлын ерөнхий түрээслэгчээр 2003 онд дарга болсныхоо дараахан Б.Сүхбаатарыг томилжээ. М.Цэрэндоржийн хайр ивээлээр томилогдсон цэргийн нөхөр Б.Сүхбаатар нь ерөнхий түрээслэгчээсээ хальж "Хангал буга" ХХК-ийн нэрээр "Богд Хангай" зоогийн газар зочид буудлыг 150 саяхан төгрөгөөр худалдан авч өмчийн эзэн шинэ хөрөнгөтөн болсон байна. Энэ нь түүнийг түншүүддээ нийслэлийн өмчөөр найр тавьсан баримт болон үлджээ. Энэ мэт түүний ерөнхий түрээслэгч томилсон алдаа мадаг их бий. НӨХГ-ын даргын бас нэг содон авьяас илрээд нэлээд уджээ. Тэр нь мөрийтэй тоглоомын газраас салахаа больсон явдал гэнэ. Түүний ордог тоглоомын газар нь "Кекшүюзан хөгжил сан "-гийн төв байр , "Токио Hotel", "Зоос гоёл"-ын арын жижиг зочид буудал гэх мэт газрууд гэж зарим нэг хүн нэрлэж байгаа юм. М. Цэрэндорж даргын хувьд НӨХГ-ын даргын алба нь дайвар. Мөрийтэй тоглоомын газраар явах нь үндсэн ажил нь болсон бололтой. Мөрийтэй тоглоомын газраас салахгүй болсноо ажлынхандаа хөөрхөн ойлгуулж чадсан аж, тэрбээр. Тэдний ажилтнуудын дунд " Манай дарга мөрийтэй тоглоомын газраар явдаг. Гэхдээ огт алддаггүй" гэсэн мессеж. Түүнийг тоглоомын газраас салахгүй болсонтой нь холбогдуулан эрүү үүсгэсэн гэдэг боловч энэ нь эдүгээ баригдах бараагүй, харагдах мөргүй болсон гэж хүмүүс ярих юм. Гэтэл мөрийтэй тоглоомын газар авилга авч өгдөг гол цэг болсон гэж зарим эх сурвалжууд сүүлийн үед мэдээлэх боллоо. Тэнд гэгээ гэрчтэй тоглож хоёр хүн нэг нь нөгөөдөө баахан мөнгө алддаг. Тэр нь нэг нь нөгөөдөө тус хүргэсний шан харамж. Одоогийн ойлголтоор авилга. Авилгачдын авилга өгч авдаг шинэ хэлбэр энэ бололтой. Ингэж л авилга өгөх авах хэлбэрээ өөрчлөн мөрийтэй тоглоомын газарт шилжиж орогнох шинэ оронтой болсон биш үү. НӨХГ-ын дарга мөрийтэй тоглоомын газраар шургалаа л... Мөнгө алддаггүй гэдэг мессеж тараагаад л... Тэгтэл тус газар алдагдалтай, зөрчил нь алиагаа алдсан байдаг . Хувийнх нь хэрэглээний зэрэглэл өөрчлөгдсөн зэрэг нь " Идсэн эрүү цэцэглэдэг, идүүлсэн өмч шамшийдаг"- ын нэг гол элемент юм биш үү. Иймд үүнийг Цэрэндорж даргын цэцэглэлт, нийслэлийн өмчийн нимгэрэлт гэж ойлгож болох юм. 
Г.Эрдэнэбат
