Жа.САРАНТУЯА

ТЭНЭГ ДОРИО

     Май нэгний сүрт жагсаал өндөрлөж цагаан судалтай цэнхэр өмд, цасан цагаан цамцан дээр улаан зангиа ижилсүүлэн зүүсэн охид хөвгүүд барьж жагссан өнгө өнгийн цаасан цэцэгнүүдээ бие бие рүүгээ шидлэн дүрсгүйтэн:
     - Оюунаа... Нараа... Сараа... гэх мэтээр дуудалцсаар тал талруу тав гурваараа салж одоцгоолоо. Харин энэ сумын төвд тэнэг Дорио гэж адлагдаж хүүхэд, нохойн доог болсон хөөрхий нэгэн дүйнгэ эр л даравгар том уруултай амаа хагас анлайж хиртэж сайртсан хүзүүгээ өлийлгөн монхортом хамраасаа гоожих нусаа ч үл хайхран гуниг гутрал шингэсэн бөлцөн нүдэнд нь инээмсэглэл тодрон алсыг ширтэн алмайран зогсжээ.

      Дүйнгэ эрийг ажиглан сайн харвал 43.44 ч байж болох, хүнд хар майжгий бакиал хөлдөө углаж хир даг болсон навсархай өмд магадгүй зуун дээлийн хуулга нийлүүлэн оёсон мэт тэрлэгний тамтагтай ажээ.
      Түүнийг хоёр дугуйтай усны тэрэг мөрлөн амаараа дүүд хэмээн чагнаалдан ус зөөж амьтан царайчилж явдгийг мэдэхээс ийнхүү баяр бахдалтайгаар инээмсэглэн бардам ихэмсэгээр жаргаж зогсохыг хэн ч хараагүй билээ. Тэнэг Дорио ухаант хүмүүсийн мөнгө төгрөг заран авчруулж хүч хөдөлмөр гарган баахан цаасан цэцэг урлан хийгээд эцэст нь ганцхан цаг л хээ хуар гарган, цэцэг жимс мэт болон шидэж орхисон өнөөх зуу зуун цаасан цэцэгсийг түүн цуглуулаад олон хүний хөлөөр онги онги татагдсан газрын хөрсөнд шигтгэн суулгана.
     Мөн энд тэндгүй гишгэгдэж няцарсан нялх ногоог үрээ энхрийлэх эх мэт нэг нэгээр нь нандигнан имрэн босгох гэж оролдох авай.
      Дүйнгэ эр хийсэн ажлаа харан инээд алдан зогссоноо тэрэгтэй ус руугаа ухасхийн өнөөх цаасан цэцэгнүүдээ усалж гарлаа.
      Услагдсан цаасан цэцэгнүүдийн будаг холилдон урсахдаа цоморлигоо нээж дэлгэх ч шиг навчилж нахиалах ч шиг этгээд сонин дүр зураг гаргана. Үүнийг харсан тэнэг Дорио ургаж байна гэж итгэн гоё... гоё гоё цэцэг. цэцгүүд хэмээн үглэн улам улам услана. Тэгтэл хоёр охин гуйж ирэн
      - Ээ тэнэг Дорио!
     Тэнэг Дорио мангар мангар маанаг маанаг гэж шоолцгоон барьж явсан цаасан цэцгээрээ нүүрийг нь шавхрахад Дорио цочин агдас хийхдээ усаа алдан асгачихлаа Элсэнд шингэн орох усыг маанагтан харж зогсох тэнэг Дориогийн нүднээ өнөө инээмсэглэл бүдгэрэн бүдгэрсээр унтарч байлаа.
      Хоёр охин Дорио руу хэлээ гарган элэглээд час,час инээлдэн өнөө эвлүүлж суулгасан цаасан цэцгүүдийг няц няц гишиглэхэд тэнэг Дорио өөрийгөө няцлуулсан мэт навтас навтас хийн дальдчин:
      - Өө та хоёр муухай өөдгүй тэр гоё цэцгүүд их олон цэцэг бас ээж, ногоо цэцэг хөөрхий өвдсөн гэж ээрүүтэн тасалдуулан хэлээд газарт суун хоёр хөлөө тийчлэн тэмээний тавхай мэт хоёр сарвуугаараа нүүрээ даран асгартал уйллаа. 
      Хоёр охин тэнэг Дориогийн юунд ингэтлээ уйлан гашуудаж харамсаад байгааг үл ойлгон учир утгагүй уг хэлэн заасан зүг зүг рүү нь хараа сунгалаа.

      Тэнэг Дориогийн хөрсөнд суулгасан цаасан цэцэгнүүд дөнгөж ургаж буй ногоон зүлэг холдож одсон жаалуудын өмссөн хувцастай өнгө харшин үлэмжийн тансаг үлгэрийн сайхан цэцэрлэгийг бүтээжээ.
      Байгаль хүн хоёрын өөрсдөө ч мэдээгүй бүтээсэн энэхүү гоо үзэсгэлэнг мэдэрч мэдсэн амьд амьтан ганцхан тэнэг Дорио л байлаа...

 


 