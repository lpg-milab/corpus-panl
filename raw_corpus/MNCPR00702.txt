Би хохирогч мөн

Хадгаламж зээлийн хоршоо (ХЗХ)-ны хохирогчид алдсан мөнгөө олж авах олон арга хэрэглэж басхүү олон замаар төр, засаг руу хандаж байна. 
Тэдний асуудлыг шийдвэрлэхгүй нэлээд хугацаа өнгөрүүлж, шүүх хурлууд сунжран хохирогчдын асуудлыг шийдвэрлэх талд чиглэсэн үр дүн гарсангүй хэмээх нийтийн бухимдал бий. Үүний хажуугаар өнөөх хохирогчид хоорондоо бас хэрүүл тэмцэл ихтэй байх шиг. Нөхцөл байдалд тохируулсан улс төрийн шийдвэрийг ядарсан хохирогчдод тулган хэрэгжүүлж байна гэсэн тайлбар ч хөвөх болжээ. Тухайлбал, "ХЗХ-ны хохирогчдын эрх ашгийг хамгаалах холбоо"-ны тэргүүн Д.Туяаг хохирогчдыг хутган үймүүлэх, улс төрийн захиалгат эрх ашиг хамгаалсан үйл ажиллагаа явуулдаг гэгдэж байна. Үнэн бодит байдлыг лавлан Д.Туяатай уулзлаа. 
-Таныг аль ч ХЗХ-нд хохиролгүй. Хямарсан олны дунд хохирогч нэр зүүж, ямар нэг явуулга хэрэгжүүлж байна гэж яригдах юм? -Заавал хохирогч хүн л ХЗХ-нд мөнгөө алдсан хүмүүсийн эрх ашгийг хамгаалж тэмцэх ёсгүй биз дээ. Хохирогч биш хүн яагаад хохирсон хүмүүсийн төлөө тэмцэж болохгүй гэж. Гэхдээ гол нь би өөрөө хохирогч нь үнэн. Гурван хоршоонд ойрын хамаатантайгаа нийтдээ 40 орчим сая төгрөгөө алдчихсан юм аа. -Өмнө нь "Даяар Монгол" хөдөлгөөний Д.Рэнцэнтавхайг хоригдоход түүнийг хохирогч биш гэж бүртгэж шүүгээд гаргаад ирсэн байдаг. Үүн шиг хүчний байгууллага, хохирогчдын асуудалтай холбоотой аль нэг газар таны хохирогч болохыг батлахаас илүү та одоо өөрөө баталбал илүү үнэмшилтэй байх? -Болно оо. "Төгс Эрдэнэ" хоршооны 050014002, "Бүтээн байгуулалт хөгжлийн сан" хоршооны 041105001, "Нью Болор Оргил" хоршооны 1052-31 гэсэн дугаартай гэрчилгээ, батламжийн дэвтэр нь надад байна. Нийтдээ 20 гаруй сая төгрөг. Нагац дүүгийн маань бас 20 орчим саяараа хохирсон. -Дайны хажуугаар дажин гэгчээр танай ХЗХ-ныхон хохирлоо барагдуулах гэж байна гэхдээ яахаараа хоорондоо эв түнжингүй, муудаж тэрсэлдээд явдаг юм бэ? -Нийт 22 дампуурсан хоршооны хохирогчдын Удирдах зөвлөлийн гишүүд байдаг. Бүгд тусдаа тэмцэл хийгээд үр дүн үздэггүй. Миний бие санаачилж, эдийн засагч Н.Дашзэвэг гуай дээр очиж зөвлөгөө авч байж энэ холбоог байгуулсан юм. Эхний 1000 гаруй гишүүн Н.Дашзэвэг гуайг холбооныхоо тэргүүнээр сонгосон. Тэр маш их ажилтай байдаг тул барахгүй гээд би тэргүүн нь болсон юм. Хоршооны хохирогчид эв нэгдэлгүй, тархай бутархай байгаа нь үнэн. Гэхдээ тэдгээр дундаас манай холбоо хамгийн голыг барьж ажиллагаа явуулж, томоохон шийдвэр гарах түвшинд хүрч ажиллаж чадсан. Түр хороонууд манайд нэгдсэн. Тархай ажиллаж байхдаа нэгэн рүүгээ чулуу шидэж байсан нэг нь надаас уучлалт гуйгаад одоо нэгдсэн. -Үр дүн болсон тэр томоохон шийдвэр гээд байгаа нь юу вэ? -Нэгдүгээрт, "Бүтээн байгуулалт хөгжлийн сан" ХЗХ-ноос өмнө шүүх хурал нь болсон хоршоонуудын гишүүдийн хохирлыг тооцохдоо асар их хохирол гаргасан. Хоршоонд өгсөн үндсэн мөнгөнөөс нь өмнө авч байсан хүүг хасаад тооцсон байгаа. Харин манай холбооны тэмцлийн ачаар дараа дараагийн шүүх хурал болсон хоршооны гишүүдийн хохирлыг үндсэн мөнгөн дээр нь нэг сарын хүү тооцож олгуулахаар болсон. Хоёрдугаарт, асуудалтай холбогдох нэг удаагийн хуулийн төсөл тодорхой шатандаа ирлээ, холбогдох хүмүүсийн анхаарлын төвд орлоо. Холбоо байгуулагдаад ийш тийш нь холбогдох бүх л газарт хаяглаж нийт 760 албан бичиг үйлдсэн байна. Хууль журмын хүрээнд тэмцсэнээр ийм үр дүн үзсэн юм аа. Тэрнээс биш гадаа жагсаад, хүн бүр рүү үсэрч давшаад байх нь асуудлыг шийдэх гарц биш байна гэж үзсэн хэрэг байлаа. -Нялх хүүхэдтэй эмэгтэй 200 шахам сая төгрөгөө ХЗХ-нд өгсөн баримт бий. Ер нь эцэстээ ХЗХ-ны гишүүд байсан хүмүүсийн тэр их мөнгөний эх үүсвэр нь юу байв гэгдэх яриа бас нийтийн дунд ирсэн л дээ? -Миний хувьд, би Улаанбаатар хотод төрж өссөн. Би эмч хүн. Миний туулж өнгөрүүлсэн амьдралыг одоогийн Эрүүл мэндийн шинжлэх ухааны их сургуульд мэдэх хүн олон бий. Аз жаргал гэдгийг тэр бүр мэдэрч байгаагүй хүн шүү, би. Хүндээр өвдөөд, бөгсөн биеэсээ доош мэдээгүй болонгуут гэдсэнд байсан хүүхдийн минь эцэг намайг хаяж явсан. Улаан нялзрай хүүхэдтэй бүсгүй хүүхдэдээ эцэг минь байр авч өгсөн. Анагаахын дундад багшилж байсан ч таван төгрөгийн илүүг харж БНСУ руу ажиллахаар явсан. Аавынхаа авч өгсөн байрыг худалдсан. Энд нэг юмыг онцолж хэлмээр байна. БНСУ-д ажиллаж байхад миний виз дууслаа. Тэр үеэр тус улсад гаднаас ажиллагчдыг албадан гаргах тухай асуудал дэгдсэн. Тэгэхэд жижиг, дунд бизнес эрхлэгчид нь нийлээд, тус тусынхаа үйлдвэрт ажиллаж байгаа гадныхны төлөө тэмцэж, төр засагтаа хандаж байгаа юм. Ерөнхийлөгч нь үйлдвэрүүдээр явж гаднаас ирсэн ажилчидтай уулзаж, "Би та нарын визийг тодорхой хугацаанд сунгаж өгнө. Та нар сайн мөнгө хурааж, эх орондоо очиж амьдрал ахуйгаа дээшлүүлээрэй" гэж захиж байлаа. Тэгээд энэ шугамаар гурван удаагийн сунгалтаар нь би дөрвөн жил хар ажил хийж яваад ирсэн. Шавь нартайгаа л тэнд мөр зэрэгцээд ажилладаг байлаа. Хүний газрын төр, засаг тэгж хандаж, үр хүүхдэдээ зориулсан таван төгрөгөө тэврээд ирж байхад өөрийн эх орондоо ирээд юу болов. Ингэж бодохоор л би их гомддог юм. -Таныг аль нэг намын явуулгаар ХЗХ-ны хохирогчдыг зохион байгуулаад байна. Сүүлдээ бүр тагнуулд байсан нэг залуутай суух гэж байгаа нь баталгаа боллоо гэхчилэн яриа гарсан байна лээ? -Би гэр бүлгүй л дээ, өрх толгойлсон эмэгтэй. Түүгээр маань далимдуулж нөгөө гүтгэн гүжирдэгсэд тэгж ярьсан л байх. Тэдний зай талбай болж, гүтгэлэг гаргасан хэвлэл, мэдээллийн хэрэгслийг шүүхэд өгнө өө. Одоо ганц хүүтэй. Түүнийгээ өв тэгш боловсролтой болгочих юмсан гэсэн хэдэн төгрөгөө алдчихаад ингэж тэмцэж яваа хүн дээ. Яахав, тэр мөнгө олдсон ч олдоогүй ч олон хүний эрх ашиг байна. Энэ улсын сургасан, зааснаар сэхээтэн иргэн байж амьдарсныгаа бусдад зориулъя. 
Б.ХАЖИДМАА
