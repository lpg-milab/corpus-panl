Тэмээний хорголын чинээ мөндөр бууж 187 мал үхжээ

Сүүлийн үед нийт нутгаар хур, бороогоор тасрахгүй байгаа. Үүнээс үүдээд голын усны түвшин нэмэгдсэнээс, ихэвчлэн эцэг эхийн анхаарал болгоомжгүйгээс болж бага насны хүүхдүүд үерт их автаж байна.
Энэ сар гарснаар Нийслэлийн онцгой байдлын газарт нийт долоон дуудлага ирсэн бөгөөд эдгээр тохиолдлын зургаа нь нас барсан гэнэ. Золгүйгээр амиа алдагсдын дөрөв нь хүүхэд байжээ. Үерт автагсад ихэвчлэн Туул голд осолдсон байна. Байгаль, цаг уурын нөхцөлөөс шалтгаалан үндсэндээ гурван төрлийн үер болдог гэнэ. Хур бороо удаан хугацаагаар үргэлжлэн орсноос гол мөрний түвшин нэмэгдэж, усны голдрил савнаасаа халин гарч орчны нам дор газар усанд автахыг гол мөрний үер гэдэг. Үүний нэг жишээ нь 1966 оны долдугаар сарын 10-12-ны өдрүүдэд орсон үер юм. Энэ үерээр туул гол савнаасаа хальж одоогийн Хан-Уул дүүргийн нутаг дэвсгэр усанд автаж 100 гаруй хүн эндэж, 1300 орчим айл өрхийг нүүлгэн шилжүүлж, 2000 гаруй хүн уснаас гаргаж байжээ. Мөн аадар бороо эрчимтэй орсны улмаас их хэмжээний ус богино хугацаанд уулын сайр жалгаар цугларч доошлон давалгаа хэлбэртэй болж жалга, элс, хайрга чулуу агуулсан хүчтэй урсгал үүсэхийг уруйн үер гэдэг байна. 1982 оны наймдугаар сард Улаанбаатар хотод 20 минутын турш хур тунадас бууснаас 87 хүн амь эрсдэж, 262 айл өрхийг нүүлгэх арга хэмжээ авч байсан аж. Харин хавар талын цас хайлснаас гол мөрний усны түвшин эрс нэмэгдэхийг шар усны үер гэдэг. Иймд Нийслэлийн онцгой байдлын ерөнхий газраас үерийн аюултай бүсэд суурьшин амьдарч байгаа 1368 айл өрхийг үерээс сэрэмжлэхийг сануулж байна. Эдгээр айлуудад нүүх санамж бичиг удаа дараа өгөөд байгаа боловч одоогоор 80 айл нүүгээд байгаа аж. Ойрын өдрүүдэд дуу цахилгаантай бороотой байна Өнөөдөр баруун болон төвийн хойд хэсгээр, маргааш баруун зүгийн нутгийн зүүн хэсэг, төв, зүүн зүгийн зарим газраар бороотой аж. Энэ сарын 27-нд зарим нутгаар дуу цахилгаантай бороо орох аж. Мөн Хангай, Хөвсгөл, Хэнтийн уулархаг нутгаар усархаг бороо орох учир голын эрэг дэнжээр нутаглаж буй ард иргэдийг үерийн аюулаас сэрэмжтэй байхыг ус цаг уурын хүрээлэнгээс анхааруулж байна. Ар гэрийнхний нь хүсэлтээр эрлийн ажлыг түр зогсоожээ Сэлэнгэ мөрний орчмоор усны түвшин өмнөх өдрүүдээс багассан боловч үерийн аюултай түвшин хэвээр байгаа аж. Алаг царын голоос Хөвсгөл нуур руу энэ сарын 21-нд Чандмань-Өндөр сумын харьяат 13 настай Э.Далайцэрэн, 12 настай Ж.Дамдинбазар нар салаар явж байгаад эндсэн тухай хэвлэлүүд мэдээлсэн. Аймгийн онцгой байдлын хэсгээс эрлийн хэсэг 22-ны өдөр гарч хүүхдүүдийг өнөөдрийг хүртэл хайж байсан боловч ар гэрийнхний нь хүсэлтээр эрлийн ажиллагааг түр зогсоогоод байгаа юм байна. Харин Сэлэнгэ аймагт усанд осолдсон 36 настай Д.Ганбаатарыг эрж хайх ажил үргэлжилж юм байна. Түүнчлэн Өвөрхангай аймгийн Тэрэгтийн хөтөл Гэр чулууны орчмоор 40 минутын турш хүчтэй бороо орох үеэр тэмээний хорголын чинээ мөндөр буужээ. Үүний улмаас 60-80 см мөсөн бүрхүүл тогтсон байна. Энэ гамшгийн улмаас хоёр саравч, дөрвөн худаг эвдэрч, 187 бог мал үхжээ. Азаар хүний амь эрсдээгүй бололтой. 
Э.УЧРАЛ 
