Төл, төлчин хоёр 

Мал аж ахуйн үйлдвэрлэлийн хамгийн хариуцлагатай, шийдвэрлэх ач холбогдолтой хөдөлмөр болох төл бойжуулах ажил орон даяар эхэллээ. 
Өнөө жил улсын хэмжээгээр нийтдээ 9 , 3 сая төл бойжуулах зорилт тавьж байна. 
Үүнийг биелүүлж чадвал ноднингоос наад зах нь найман буман төл илүү бойжуулж таван жилийн эхний гурван жилд мал аж ахуйд учирсан хохирлыг нөхөж, сүргийн тогтвортой өсөлтийг хангах боломж бий болгоно. 

Тариаланд бол намрын ургац хураахтай ялгалгүй онцгой үйлс болохын хувьд мал аж ахуйд хавар төл хүлээн авч хорогдолгүй бойжуулах ажил бид бүхнээс шургуу хөдөлмөр, зүтгэл чармайлт шаарддаг. 
Таван хошуу малынхаа үр төлийг арчилгаа маллагааны сайн нөхцөлд өсгөн нэгбүрчлэн бөөцийлж, гарз хохиролгүй бойжуулж жилээс жилд амжилт бүтээлээ ахиулан мал сүргээ өсгөн арвижуулахад сайхан хувь нэмэр оруулдаг олон зуун төлчдийн үлгэр жишээ, туршлагыг мартаж болохгүй. 
Өнгөрөгч онд Ховдын Дарви сумын нэгдлийí хоньчин, улсын хошой аварга малчин Ш.Лхагва, Булганы Баян-Агт сумын нэгдлийн хоньчин, Ардын Их Хурлын депутат М.Марууш нар суурь сүргийнхээ тооноос давуулж наяас ерэн хурга, Говь-Алтайн Цогт сумын нэгдлийн ямаачин, улсын хошой аварга малчин Д.Содном, Завханы Дөрвөлжин сумын нэгдлийн ямаачин С.Саандар нар 54-68 ишиг илүү бойжуулсан юм. 
Ховдын Буянт сумын нэгдлийн үхэрчин, улсын хошой аварга малчин Л.Шонхор, Өвөрхангайн Хайрхандулаан сумын нэгдлийн үхэрчин, Ардын Их Хурлын депутат Ц.Сандуйбазар, Сүхбаатарын Сүхбаатар сумын нэгдлийн адуучин, улсын хошой аварга малчин X.Сугар, Ховдын Зэрэг сумын нэгдлийн тэмээчин, улсын аварга малчин Ө.Бямбаа нар төл бойжуулах талаар дээд амжилт тогтоосон билээ. 
Урьд жилүүдэд зуун эхээс харьцангуй цөөн төл бойжуулж ажлаараа сүүлдэж байсан Сэлэнгèйн Ерөөгийн сангийн аж ахуйн төлчид ч ажилдаа дүгнэлт хийж Зөвлөлт Киргизийн малчдын туршлагаар хээлтэгч малыг эртээс тэжээж, төлийн байрны эрүүл ахуйн шаардлагыг хангаж чийгтэхээс сэргийлж амжилт олсон байна. 
Ховдын Зэрэг сумын << Хөдөлмөр >> нэгдлийнхэн оны эхний зуун хээлтэгчээс ботго 52, унага 81, тугал 75, хурга зуу, ишиг 102-ыг бойжуулж улсад тэргүүн байр эзэлж төлчдийн баяр хийсэн зэрэг үлгэр жишээч ажиллагаатай төлчдийн эгнээ энэ онд улам өргөжих нь дамжиггүй юм. 

Өнөө жил төллөх арван нэгэн сая шахам хээлтэгчийг угтуулан тэжээж, төл бүрийг мэнд бойжуулах үүрэг хүлээсэн хорин зургаан мянган суурийн дал гаруй мянган төлчин мал маллагааны хамгийн онцгой чухал ажил үйлсийн гараагаа эхлээд байна. 
Улсын хэмжээгээр төллөсөн малыг ноднингийн мөн үетэй харьцуулахад тооны хувьд олон мянгаар цөөн байна. 
Баян-Өлгий, Булган, Дундговь, Өвөрхангай, Хөвсгөл, Хэнтий зэрэг аймагт одоо гараад байгаа төлөөс хорогдолгүй байна. 
Гэтэл мал аж ахуйн үйлдвэрлэлийн горим хатуу баримталдаггүй, төлчний хариуцлага санаачилга сул, төл бойжуулах арга барил дутмаг зэрэг хүнээс шалтгаалах дутагдал бүрэн арилаагүйн улмаас малын төллөлт дөнгөж эхлэнгүүт улсын хэмжээгээр таван зуугаад төл хорогдсоны ерээд хувь Өмнөговь, Төв, Сэлэнгэ аймагт ногдож байна. 

Өнгөрч буй өвлийн цаг агаарын байдлаас шалтгаалан хээлтэгч малын тарга хүч төдий л буураагүй ч гэсэн усны хүрэлцээ дутмагаас мал жилбэгүй төллөх төлөвтэйг харгалзан юуны урьд эх малыг зөөврийн усаар хангаж, шүүслэг тэжээл өгч байнгын хяналтад байлгах шаардлагатай боллоо. 

Ноднин олонхи аймагт цаг агаар хүндэрсэн хэдий ч арваад мянган суурийн төлчид нэг ч төлийн гарз хохиролгүйгээр сүргээ өсгөсөн үлгэр дууриалаар ажиллаж, өнөө жилийн илүү тааламжтай нөхцөл бололцоог чадварлаг ашиглаж төл бүрийг мэнд бойжуулахыг төлчин бүр чармайвал зохино. 

Аймаг, сум, нэгдэл, аж ахуй бүрт эдийн засгийн шинэчлэлийг бодитойгоор нэвтрүүлж, гэрээ, түрээсийн олон хэлбэрээр ажиллах бололцоог ашиглаж төлчдийн хувийн болон нийгмийн сонирхлын нэгдлийг хангах нь чухал байна. 
Нэгдэл, аж ахуйн удирдлага ч гэсэн гэрээгээр малчид, төлчдийн өмнө хүлээсэн үүргээ зүйлчлэн биелүүлж, хүний хүчин зүйлийг эдийн засгийн аргатай сайтар хослуулан ажиллах бүх нөхцөлийг бүрдүүлэх хэрэгтэй. 
Бие дааж, бүтээлчээр сэтгэж ажиллах шинэчлэлийн гол шаардлагын төлчин бүр заавар, дээрээс шийдвэр хүлээлгүйгээр хийвэл зохих ажлынхаа дутууг яаравчлан гүйцээж, бог мал бөөнөөр төллөхөд барьцалдахгүйгээр хоол хүнсээ хүртэл хагас боловсруулан зэхэж, түлээ түлш, дулаан хувцас гэхчлэн хувийн бэлтгэлээ эртээс базааж, суурь, хамт олон, өрх гэрийн хөдөлмөрийн хуваарийг нарийвчилж нөөц бололцоо, арга туршлагаа дайчлан ажиллах шаардлагатай болж байна. 

Сүргийн нөхөн үйлдвэрлэлийн хамгийí чухал ажлын үед аймаг, сумын нам, улс, олон нийтийн байгууллагаас малчид, төлчдөө байнга анхааран халамжилж, нэн тэргүүнд тэдний эрүүл мэнд, ахуй нөхцөлд санаа тавьж, хөдөлмөр хамгааллын хувцас, шаардлагатай багаж хэрэгслээр хангаж, худалдаа, ахуйн үйлчилгээг малчдын суурьд шууд хүргэж, үзэл суртал, хүмүүжлийн ажил, урлаг, соёлын үйлчилгээ, ер нь төл сайн бойжуулахад хөдөлмөрчдийн бүтээлч санаачилгыг өрнүүлэх бололцоотой хөшүүрэг бүрийг ажиллагаанд оруулбал зохино. 
Төлийг хорогдолгүй мэнд бойжуулах нь ганцхаí төлчний үүрэг төдий биш, мал аж ахуйн мэргэжилтэн, удирдах ажилтны чармайлтаас шалтгаалах учраас эзний ёсоор цэгнэн үзэж туслахын тулд төлчдийн бүтээлч санаачилгыг боогдуулан зааварлах арга зуршлаа өөрчилж, хамгийн гол нь мэргэжлийн удирдлагаар тэднийг хангаж, хүн хүч дутсан хэсэгт бодит туслалцаа үзүүлж ажиллах хэрэгтэй. 
Орон нутагт төлд зориулж жар гаруй нэр төрлийí есөн сая шахам төгрөгийн эм, багаж, тарилга хүргүүлснийг эдийн засгийн тооцоотой, ариг хямгатай, үр дүнтэй зарцуулахын хамт төлчид өөрсдөө нөөц бололцоогоо ашиглаж ургамал, амьтан, эрдэс бодисын гаралтай эмчилгээ сувилгааны бэлдмэл сүү орлох тэжээл зэхэх нь ч зүйтэй байна. 

Мал сүргээ бэлчээрийн соргогт хариулж, тарга хүчийг чамбайруулан, хээл авахуулж, хур тэвээрэгтэй онд мэнд оруулсан зун, намар, өвлийн нөр их хөдөлмөрийн эцсийн үр дүн төл бойжуулах ээлжит ажлаар л шийдвэрлэгдэх учир малчин төлчин бүр хичээцгээхтүн! 
Тэгвэл мал өсгөх талаар бид бүхний хүсэл мөрөөдөл биелэх гол нөхцөл бүрдэх болно. 


