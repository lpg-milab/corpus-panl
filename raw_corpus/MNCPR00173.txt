Ээлжит судалгаа эрх баригчдын зүрхэнд шар ус хуруулж байна

"Сант марал" судалгааны төв нийгмийн сэтгэл зүйг ахин нэг тандаж улстөрчдийн зүрхэнд шар ус хурууллаа. Бусад судалгааны төвүүдээсээ хараат бус гэх үндсэн үзүүлэлтээр хол тасарсан эл төвийн гаргасан судалгаа, хийсэн ажлуудад тэртээ тэргүй олон нийт давуу итгэдэг. Энэ удаагийн судалгаа урьд өмнө байгаагүй олон шинэ зүйлд анхаарлаа хандуулснаараа нийгмийн анхаарлыг зүй ёсоор татаж байна. 
Социологийн судалгаа бол нийгмийн сэтгэл зүйг хэмжиж байдаг барометр. Халууны шил ч гэж хэлж болно. Энэ удаагийн судалгаанд оролцогчид "Хэрвээ маргааш сонгууль болвол та аль намын төлөө саналаа өгөх вэ" гэсэн ээлжит асуулгад 32,8 нь МАХН-д , 22,0 хувь нь Ардчилсан намд гэж хариулжээ. Шинэ шинэ намууд шил даран төрж буй энэхүү сонин цаг үед монголын улс төрийг дээрх хоёр хүчин дээр тулгуурласан хоёр л том блокт хуваах сонирхол олон нийтийн санаа бодолд гүн гүнзгий суусаар байгааг ээлжит судалгаа ахин нотолжээ. Санаанд нь таарахгүй нэг л юм болвол "Би явж нам байгууллаа" гээд хаалга саван гарч гүйх явдал газар авсан өнөө үеийн өвчнийг олон нийт хаа нэгтээ сүрхий дуулиантайгаар тархаж айлын хүүхдүүдийг халууруулж биеэр нь юм тууруулж аваад тэгэсгээд нам дарагддаг салхин цэцэг төдий зүйлхэнд тооцсон байна. Нийтийн зүгээс ирүүлж буй энэ мессеж тэдний хувьд голыг нь горойлгосон таагүй явдал мөнөөсөө мөн. Дээрхийг баталсан дараагийн нэг асуулгад таны анхаарлыг хандуулъя. "Хамгийн сайн нам аль нам бэ?" гэсэн ээлжит асуулгад санал асуулгад оролцогчдын 30,4 хувь нь МАХН, 16,8 хувь нь Ардчилсан нам гэж хариулжээ. Бас л дийлэнх хувь нь МАХН, АН гэсэн хоёр том хүчин дээр суурилсан улс төрийн сонголт хийж байна. "Намуудын давуу тал ба сул тал юу вэ" гэсэн асуулга энэ судалгааны хамгийн сонирхолтой хэсэг. МАХН-н давуу талыг ажиглагчид "удирдлага нь" гэж үзсэн бол Ардчилсан намын давуу талыг "эрхэм зорилго нь" гэж үзжээ. Удирдлага, эрхэм зорилго гэх хоёр ойлголт мэдээж хооронд нь харьцуулашгүй өөр зүйлс гэдгийг уншигчид маань мэдэж байгаа. Дээрх асуулгын нөгөө талд гарсан хариу бас л анхаарал татахаар. Судалгаанд оролцогчдын 21,6 хувь нь МАХН-ын сул тал юу вэ гэсэн асуулгад "Удирдлага" гэж хариулжээ. Харин Ардчилсан намын сул талыг "Эв нэгдэлгүй" хэмээн дүгнэсэн байна. Эв нэгдэлгүй хэмээх энэ тодорхойлолт бидний хувьд сонссоор залхсан дүгнэлт мөн боловч яах аргагүй энэ нам дотор бугласан цорын ганц буглаа үеийн үед чих дөжирч сэтгэл ядартал хөндөгддөг дотоодын хэл үг, хэрүүл тэмцэл нь байсаар байгааг 2008 оны сонгууль дөхсөн энэ үед ахин сануулснаараа ихээхэн үнэ цэнэтэй. Одоо та бүхний анхаарлыг судалгааны хамгийн гол цөм рүү хандуулахыг хүсч байна. Улс орондоо нэр хүндтэй хүмүүсээс хэнийг нь манай орны улс төрийн амьдралд чухал үүрэг нөлөөтэйгөөр оролцоосой гэж хүсдэг вэ ? гэсэн асуулгыг Цахиагийн Элбэгдорж хол тасархай тэргүүлжээ. Түүний араас Ерөнхийлөгч Н.Энхбаяр, БНН-ын дарга Б.Жаргалсайхан, Эрүүл мэндийн сайд Л.Гүндалай, Ерөнхийлөгч асан Н.Багабанди, УИХ-ын дарга Ц.Нямдорж, УИХ-ын гишүүн Э.Бат-Үүл, ИЗН-ын дарга С.Оюун нар жагсчээ. Ардчилсан намын хувьд олон нийт ч ялгаагүй тус намын дэмжигчид нь ч ялгаагүй Ерөнхий сайд асан Ц.Элбэгдоржид өндөр итгэл үзүүлж байгаа нь судалгаанаас илт харагдаж байна. Түүний араас Р.Гончигдорж, Р.Амаржаргал, Э.Бат-Үүл нар жагссан ч тэдний авсан оноо нийлээд ч Ц.Элбэгдоржийнход бараадсангүй. Олон чухал үзүүлэлтүүдээр ангилан явуулсан дээрх судалгааны бүх -төрөлд Ерөнхий сайд асан Ц.Элбэгдорж бусад улстөрчдийг тоосоороо булж орхисон нь түүний засгийн газрыг хэт бусармаг аргаар хугацаанаас нь өмнө огцруулсан, хийж амжуулсан олон чухал ажлууд нь ард түмний сэтгэл зүрхэнд хүрсэн, авилга хээл хахуультай хийсэн тэмцэлд нь олон түмэн талархалтай хандаж байсны илрэл гэж үзэхээс өөр арга алга. Түүнийг их ярьлаа, бид ярихгүй зүгээр л хийнэ гэх мэтийн өрөвдөлтэй шүүмжлэлээр булж суудаг олон "том" улстөрчид өнөөдөр ядарсан түмнээс аль хэдийнэ тасран пээдийжээ. Тэднийг хар машиныхаа дохиог хангинуулан хүлээн авалтаас хүлээн авалтын хооронд давхилдаж явахад ард олон гудамжинд залуусын дунд цувныхаа захыг босгочихоод эгэл жирийн алхаж яваа Элбэгдорж руу цэцэг шидэлж байна. Магадгүй энэ үе түүний улс төрийн амьдралынх нь хамгийн сонирхолтой, амттай үеүдийнх нь нэгээхэн хэсэг болон үлдэх биз ээ. Ерөнхийлөгч асан Н.Багабандийг олон нийт улс орныхоо төлөө идэвхитэй амьдраасай гэж хүссээр байгааг ээлжит судалгааны дүн ахин харуулж байна. Цаг нь болоход цасан дороос яргуй цухуйх шиг их улс төрд ирнэ, ард түмэн намайг хэзээ дуудна тэр цагт нь би тэдний төлөө зүтгэхэд бэлэн хэмээн сэтгэл догдлуулан амлаж байсан тэрээр төвийн хэвлэлүүдээр одоо болтол гуйлгаж гувшуулсаар гэртээ чимээгүйхэн суусаар байна. Гэсэн ч хувийн хүчирхэг рейтинг нь түүнийг яаруулж, зарим талаар хүчтэй тулган шавдуулж байх шиг. Дээрх жагсаалтын гурав, дөрөвдүгээр байрт БНН, АТН гэх хоёр жижиг намуудын дарга нар жагсчээ. Б.Жаргалсайхан, Л.Гүндалай хоёр хэдийгээр Засгийн газар огцрох үеэр олон түмнийг хэдхэн цагийн зөрүүн дээр годройттол хулхидаж хувь хүнийхээ хувьд ч, улстөрчийнхөө хувьд ч нэлээдгүй таагүй байр байдал үзүүлсэн ч олон нийт горь тасралгүй тэднээс хариуцлагатай улс төр шаардсаар байгааг энэ удаагийн судалгаа харуулж байна. Ерөнхийлөгч Н.Энхбаярын нэр хүнд жилийн өмнөхөөс олон хувиар буурсан үзүүлэлт гарсан нь ажиглагчдын дунд олон талын яриа хөөрөө үүсгэж байна. Улс орондоо нэр хүндтэй хүмүүсээс хэнийг нь манай орны улс төрийн амьдралд чухал үүрэг нөлөөтэй оролцоосой гэж хүсдэгээ илэрхийлэхдээ олон түмэн маань түүний засаг тэргүүлж байх үеийн танхимаас өөртэй нь нийлээд ердөө дөрөвхөн хүнийг нэрлэсэн нь улс төрийн хүрээнд шуугиан тарилаа. Н.Энхбаярын Засгийн газраас тэд Ц.Нямдоржийг л эхний арван хүний дотор нэрлэжээ. 19 хүн жагсаахад Н.Энхбаяр хоёрт, Ц.Нямдорж зургаад, тэртээ 14 дүгээрт Ч.Улаан, 17 дугаарт Ц.Мөнх-Оргилын нэр оров. Нөгөө шинэчлэгчид, нөгөө залуу хүчтэй улстөрчид гэгдэн далбаан дор нь мандаж байсан улсаас хэн нь ч алга. Сү.Батболд, П.Нямдаваа, Ч.Ганзориг... гээд өөр хэн хэн ч билээ. Тэдний бараа алга. Н.Энхбаярын нэр хүндийг доош нь чангаах өдий төдий балаг бий гэх ч түүний хэвлэл мэдээллийнхэнтэй харьцаж буй байр байдал онооноос нь нэлээн том зулгааж байгааг дээр дооргүй ярьж байна. Магтаалын улаан сэтгүүл зүйгээр толгойг нь манартал эргүүлсэн түүний тойрон хүрээлэгчид эдүгээ амь амиа хичээн урт шар дээлт яах вэ, зөвхөн намайг л бодооч, тэр хүнээс болж би балрах гээд байна хэмээн ичгүүр сонжуургүй гуйн, сонин хэвлэлийн уран сайхны багийнханд мөнгө шидэн гүйлдэж явна. Тэр шинэ монголын хүчтэй хөвгүүдийн нэг яах аргагүй мөн ч улс төрчийн хувьд хүн таньдаггүй, бусдад итгэлээ өгөх дургүй, ямагт хар сэрээр цээжээ уран өөрийгөө хийгээд өрөөлийг тамлаж байдаг ойлгомжгүй байдал, цаг үргэлж хов живэнд умбаж, өглөө үдэшгүй эргэлзэж байдаг заваан дутагдлуудаасаа болж эдүгээ хасах онооны хүүдий болон дуусахад хүрч байна. Тэр эргэн тойрноо мөнгөтэй, тохиолдлын хүмүүсээр дүүргэж монголын улс төрийг сайн дурынхнаар дүүргэхэд том үүрэг гүйцэтгэжээ. Энэ удаагийн судалгаа улстөрчийнх нь хувьд ганцхан эмэгтэйд дүн тавилаа. Тэр бол ИЗН-ын дарга С.Оюун. Түүний рейтинг угаасаа нэг их дээшээ доошоо хэлбэлздэггүй. Жендерийн асуудал хүчтэй яригдаж байгаа энэ үед монголын улс төр дэх эмэгтэйчүүд хэтэрхий сул ажиллаж, эмэгтэйчүүдийн нэрийг улс төрийн амьдралд чухал үүрэг нөлөөтэй хүмүүсийн жагсаалтад оруулж ирж чадсангүй гэж дүгнэж болдохоор харагдаж байна. Өөр бас нэгэн сонин зүйл ажиглагдлаа. Тэр нь улс орныхоо амьдралд чухал үүрэг нөлөөтэй оролцуулах хүсэлтэй байгаа улстөрчдийн жагсаалтын эхний тав байтугай, эхний аравт Засгийн газар тэргүүлж байгаа одоогийн Ерөнхий сайдыг нэрлээгүй явдал юм. Энэ асуудал нь улс төр бизнесийн хүрээнийхэн дунд жинхэнэ шивэр авир яриа хөөрөөний хорон сэдэв болж байна. Тэгэхээр М.Энхболдын зүгээс олон түмний дунд орж ирсэн шийдмэг ажиллагаа, гарт баригдаж нүдэнд үзэгдэх бодитой алхмууд хүлээгдэж эхэлжээ. Эерэг, дулаахан дүр төрхтэй энэ залуу их улс төрийн тайзан дээр ихээхэн өөр "ажиллах", бүлэглэл дагасан хуучин лидерүүдийн гунигт амьдралаас хөндийхөн биеэ авч явах, хүчтэй том улс төрчдөөс жийрхэн зай барих биш хамтрах, ойлголцох зарчим барих шаардлага тулж ирсэн байхыг үгүйсгэхгүй. Олон нийт плакатан дээрээс удирдагчдын зураг харж амьдрахаас эрс татгалзах болсон нэн шинэ үед гарч ирсэн хүн гэдгээ эрхбиш тэр мэддэг биз ээ. Ардчилсан намын лидерүүдээс Ц.Элбэгдоржоос гадна УИХ-ын гишүүн Р.Амаржаргал, Э.Бат-Үүл, Р.Гончигдорж, М.Энхсайхан,З.Энхболд нарын рейтинг өндөр байгаа нь энэ удаагийн судалгаагаар харагдаж байна. Бусдын өр лүү нэг биш удаа өшиглөн, хөөж тууж байсан М.Энхсайхан эдүгээ өөрийгөө хөөгдчихлөө хэмээн шазуур зууж, салан тусгаарлахаа зарлаж эхэлсэн ч шинэ намын оршин тогтнох орон зай энэ удаагийн судалгаагаар дахин бүрхэг, бараг ирээдүйгүй болох нь батлагдав. Ардчилсан намын бараг тэн хагасыг дагуулчих нь хэмээн мэдэгдэж байсан тэдний хэсэг нөхдийг нэдэр дээрээ бараг хэн ч дагахгүй гэх таамаглал сүүлийн үед түгэж байна. МАХН-ын лидерүүд дотроос Н.Багабанди, Ц.Нямдорж хоёрын нэр хүнд өмнөхөөс өссөн дүн энэ удаагийн судалгаагаар гарсан бол шинээр улс төрд орж байгаа хүмүүсээс хэнийг илүү дэмжих вэ гэсэн асуултад "Эрс шинэчлэл" хөдөлгөөний тэргүүн Ганбаатарын нэр тэргүүлжээ. Харин "Хаана л нохой шувуу шуугина тэнд Ганбаатар" гэх нэгэн инээдэмтэй шог яриа түгээд буйг анхааран үзэж, үг үйлдэл болгоноо нарийн цэнэж байвал өөрийнх нь хэтийн ажил үйлсэд хэрэгтэй болов уу гэх үүднээс нөхөрсөгөөр эл хошин мэдээг дуулгав. Эрүүл нийгэм хөдөлгөөний Магнайд мөн л судалгаанд оролцогчдын 10,2 хувь нь саналаа өгчээ. Хачирхалтай нь Батзандангийн нэр орж ирээгүй байна. Энэ ч бас сонин ажиглалт байж мэднэ. Нийгмийн санаа бодлыг тандан хэмжиж байдаг халууны шил болох социологийн судалгааг улс төр хийж байгаа эрхмүүд энэ мэтээр анхааралтай үзэж судалж байгаа гэдэгт найдан энэхүү тайлбараа өндөрлөж байна. 
Б.Ганчимэг
