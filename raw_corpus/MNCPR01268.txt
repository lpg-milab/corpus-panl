Хол биш, ойртож буй Оюу толгой

Монголын ирээдүй өмнийн цэнхэр говьд бий гэх. Зарим нь үүнийг үгүйсгэх. Тэр ирээдүйг яаж байгуулах тал дээр дээр дооргүй талцан уралцах нь ч байна. Сонсохоос үзэх нь дээр гэдэг. Энэ үүднээс өнгөрсөн бямба гаригт Оюу толгойд хөл тавилаа. Өмнө нь нэг биш удаа ирж байсан болоод тэр үү юу өөрчлөгдсөнийг голлон сонирхож явав. 
Оюу толгой гэсэн хаяг нь сэтгүүл, сонин дээр үргэлж гардаг байсан анхны хашаа дүүрэн гэр бүхий хуучин кэмп нь эзгүйрчээ. Энэ нь өмнөхөөсөө шинэ, тохилог кэмпүүд баригдаж ажилчид нь тийшээ шилжин суурьшсантай холбоотой аж. Босоо ам буюу далд уурхайн өрөмдлөг дээр очиж үзлээ. 1300-1500 метр гүнд хүрэх ёстойгоос одоогоор 1175-д хүрээд байгааг уурхайн ахлах инженер Б.Ариунболд сэтгүүлчдэд танилцууллаа. Тэрээр анх канад, австрали мэргэжилтнүүдийн дэргэд дадлага хийсээр өдий зэрэгт хүрчээ. Монголчууд маань шинэ ажил, дэвшилд суралцаж байна гэж Оюу толгой төслийн орон нутаг болон олон нийттэй харилцах ажлын менежер Б.Баярмаа ярьж байна. Тэрээр Өмнөговийн унаган бүсгүй. Энэ мэтээр Оюу толгойн нийт 1400 гаруй ажиллагсдын 10-20 хувийг эзлэх гадаадын хэдэн мэргэжилтнүүдийг эс тооцвол энд бүгд монголчууд ажилладаг, тэр дундаа нутгийнхан архаг ажилчид болжээ. Оюу толгойгоос хамгийн ойр Ханбогд сумынхан саяхан л төв бараадан нүүдэллэж, сумын төв бараг эзгүйрч байсан бол одоо эргээд, Оюу толгойд ажилд орох гээд өөр нутгийнхан ч шилжин ирэх болсноор сумын хүн ам хурдан өсч байгаа гэнэ. Нэгэнт ажилчдын асуудал хөндөгдсөнийх, гүний өрөмдлөг дээр хятад ажилчид олноор ирж ажиллаж байна гэж дуулснаа Оюу толгой төслийн дэд захирал Т.Мөнхбатаас асуувал, энд хятадууд байхгүйг та өөрөө харж байгаа биз дээ гэж байв. Сэтгүүлчид ирснийх, манай төслийн талаар тэр дээгүүр юу хийгээд, Улаанбаатарт ер нь юу болоод байна вэ гэж тэд дор дороо санал бодлоо хэлцгээж байлаа. Барилгын даамал С.Цэрэнханд: -Иргэний хөдөлгөөнийхөн манай бодит байдлын талаар өөрсдөө үзээгүй байж өрөөсгөл юм ярьж олны толгойг эргүүлж байна. Өөрсдөө ирж газар дээр нь үзээсэй билээ. Энэ хэрүүл маргаан, ташаа ойлголт бүхий мэдээллүүд бидний ажилд үнэхээр саад болж сөргөөр нөлөөлөх нь байна. Ажиллахад хүнд байна. 600 сая ам.долларын хөрөнгө оруулалт зогсож талаар болох нь. Та нарын ард түмэн гэж яриад байдаг монголчуудын нэг хэсгийн төлөөлөл, та нартай адил хүмүүс ингэж ярьж байна гэдгийг иргэний хөдөлгөөнийхөн ойлгоосой. Инженер С.Гансүх: -Төр, засгийнхныг дүлэгнэж суух хооронд өнгөрсөн дөрвөн жилийн хөрөнгө оруулалт, бүтээн байгуулалт зогсох нь. Хайран хөрөнгө болох нь. Уг нь үүний хувь ашиг монголчууд бидэнд, бидний хүүхдүүдэд, Монголд үлдэх юм шүү дээ. Тиймээс асуудлыг нэг мөр шийдээч гэж ажилчид бид УИХ болон Засгийн газрын гишүүдэд хандан захидал бичээд сууж байна. 800 хүн гарын үсэг зураад байгаа. Тэр 34 хувийн ногдол ашиг монголчууд бидэнд үнэгүй ирж байгаа, 68 хувийн татварыг чинь одоо ажиллаж эхлээгүй, ашиг орлого гараагүй нөхцөлд, зэс боловсруулах, хайлуулах үйлдвэрээ ч бариагүй байхад яаж төлөх юм болоо. Дараа нь авч болохоор. Манай төр, засагт ухаантай хүмүүс суудаг гэдэгт уг нь итгэдэг юмсан. Энэ их ухсан нүх, нүсэр техник иргэний хөдөлгөөнийхөнд биднийг олборлолт хийж ашиглалт явуулж байгаа юм шиг харагддаг байх. Тийм биш ээ гэдгийг хэлье. Энэ бол ил уурхайнууд дөнгөж баригдаж эхэлж байгаа, Монголд байхгүй их бүтээн байгуулалтын эхлэл нь юм шүү гэдгийг дамжуулаач гэж байв. Энэ бол нийслэл хотоос 500 гаруй км газарт өрнөсөн яриа. 
Б.УРАМ 

