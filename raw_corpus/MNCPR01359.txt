Оюу толгойг очиж үзэв

Буцаж байгаа цагийн ёнгиносон шуургатай нэгэн уйтгарт өдөр" Оюу толгой" гэдэг газрыг өөрийн биеэр очиж үзэх боломжинд суув. Саяхан Монгол Улсын Ерөнхийлөгч энэхүү өмнөд хилээр айлчилж түүнийг дагалдан олон хүн явсан билээ. Энэ бүрэлдэхүүнд яваагүй. Ерөнхийлөгчийг буцсаны маргааш буюу өнгөрдөг бямба гаригийн үүрээр газар нутгаа хамгаалах хөдөлгөөнүүдийн "Ерөнхийлөгч" наруудтай хамт өглөө тэнд, үдэш энд ирэв. Эртээр хотод цас их орж байсан бол Өмнөговийн Ханбогдод элс орж байлаа. Өвсний сөл тасраагүй модны навч ногооноороо. Энэ зун долоон сараас хойш бороо хэд орж говьд сайхан зун болсон гэлцэнэ. "Азийн сан"-гийн хөтөлбөрийн хүрээнд төрийн ба төрийн бус байгууллагын төлөөлөгчид саяхан АНУ-д аялж хариуцлагатай уурхай" гэж юу байдаг талаар газар дээр нь очиж үзсэн. Тэр аяллын төгсгөлийн шат нь Монголд үргэлжилж Оюу толгойн орд газрыг нүдээр халиаснаар өндөрлөх учиртай. "Айвенхоу Майнз" компанийн талаар "Өдрийн сонин" өөдтэй үг дуугардаггүй. Роберт Фридланд гэдэг хүнтэй бид урьд өмнө хувийн өш хонзонтой болоод тэр биш юм. 
Манай хоёр хөршүүдээс хавьгүй ардчилалтай Америк Канад зүгээс ирсэн мөнгө чадалтай энэ байгууллагыг Монголд хөрөнгө оруулалт хийхээр зориглосныг дэмжихийн дээдээр дэмжих газар нь манайх юм л даа. Гэвч нэг л буруу яваад байдгийг нь анзаарсан. Эх орны минь эрх ашигт нөлөөлөхөөр үйлдэл эндээс их сонсогдсон. Ялангуяа төр засгийн өндөрлөгүүдтэй сүлбэлдэж сая саяар нь мөнгө доллар өгч зээлдүүлдэг. Орост төлөх өрийн хагас хугас эндээс боссон байдаг. Монголын ард түмэнд хандаж хэлэхдээ их гоё юм ярьдаг атлаа гадаад ертөнцөд өөр үг хэлдэг. Хувьцаагаа борлуулахын тулд Фридланд гуай зэс, алтны дэлхийн бирж дээр гомдмоор үгийг хайр найргүй урсгасан даа. Тэнд /Монголд/ юу ч хийсэн болохоор эзгүй газар их алт зэс оллоо. Төр засаг сул. Ард олон нь ядуу. Монголтой голлон харьцахгүйгээр Хятад руу зах зээлээ нээнэ. Нутгийн хүмүүст нь үл ялиг юм амсуулаад хамаг байдгийг нь хамах боломж гарлаа. Явцгаая цөмөөрөө гэх утгатай уриаг нэлээд дээрэнгүй аясаар илэрхийлсэн "сайт"- ууд бий. Бас мань эрийг нутаг усных нь баахан тусгүй нөхөр гэж амтай болгон нь захиж улам жийрхэх сэтгэгдлийг төрүүлсэн. Ерөнхийдөө энэ бүх мэдээллүүд үнэн байсаар атал дуулаагүй царайлж аяганы хариуд нь агтаа барьж, амаа олохгүй магтах нь манай зарчим биш юм. Айвенхоу Майнзын Монгол талын төлөөлөгчид ажлын дадлага, туршлагатай олон нийттэй харьцаж сурсан айхтар чадварлаг нөхдүүд аж. Дэл сул үг алдана гэж үгүй. Тэгсэн атлаа тасралтгүй ярьж тайлбарлана. Эд нар нийт мянга гаруй хүнийг онгоц, унаагаар зөөж авчран газар дээрээ байдлаа үзүүлж учир начрыг зөвөөр сэнхрүүлж буцаажээ. Очсон бүгд эргэж ирэхдээ Оюу толгой Монголын ирээдүй, орчин үеийн оюунлаг уурхай энд бослоо, бид жаргаж үхжээ. Юу дуртайг нь зөвшөөрөхгүй юугаа хүлээгээд байгаа юм бэ бушуулаач гэх. Оюу толгойн баялаг тоймгүй юм байна ш тэй. Алт, зэс чинь хүнд цул эд гэсэн ийм их олон сая тонныг дэлхий даалгүй доошоо цөмөрч алдчих вий дээ. Яаж ашгүй та нар минь мэдээ вэ. За хурдал, хурдал. Ухаад бай гэхэд тэд гараа алдлан, нүд нь сэргэж "Харин тийм. Энэ юу ч биш зөвхөн нэг хэсэг нь. Өшөө зөндөө алт зэс бий. Монгол Алтайн нуруу өгсөөд Баянхонгор, Говь-Алтай хүртэл тандаж үзсэн. Нулиа нуль. Манайхан ёстой өөдгүй. Жаахан юм хийхээр хэл ам татлаад. Бид одоо яадгийм. Алтайн нуруу хүртэлх тэр их газрын нийт хайгуулын лицензийнхээ талыг нь ерөөсөө болилоо..." Үнэндээ том уурхай босох юм билээ. Галт тэрэг ч хөдөлсөн бололтой. Гэхдээ очсон бүх л сценарийг мань мэтийн юмны цаад учрыг нь гадарлахгүй хөөргөн сэтгэлгээнд тохируулан найруулах нь жаахан сэжигтэй. Их ч хол нүднээс далд газар юм байгаа. Их ч мөнгө хаясан. Хүссэн болгон зам зуураа харах боломжгүй. Харуулах дээрээ тулбал нэг л шугамаар, нэг л замаар, нэг л хүний заавар, зөвшөөрлөөр нэг л юмыг үзүүлнэ. Сүүдэргүй дан гэрэл нүдэнд байнга үзэгдэнэ гэдэг гайхамшиг байх. Эсвэл би жаахан "юм"-тай болсондогуу. Атаархсан, хардах гол ад мөр бол Засгийн эрх баригчид. Хот тосгон сүндэрлэж, Эрдэнэт, Дархан босохгүй тул эгэл ардууд ийшээ, тэгтлээ их анхаарал хандуулахгүй. Эрдэнэтээс их мөнгө татварт орж ирэхийн цагт дээр байгаа нөгөө хэдэн авилгач нар маань шударгаар бидэндээ тарааж өгөх болов уу. Аягүй бол дахиад сонгуульд өрсөлдөж магадгүй. Өрсөлдвөл мөнгө хэрэг болж юу магад. Энэ далд битүү газар энэ их хөрөнгөн дээр (хэрэв тэдний нотолж буй үнэн бол) гэр бариад ердөө 3000 хүн буруу харж сууж байгаад 40 жил урагш алт зөөх юм гэнэ лээ. Хэдий хэр юм урагшаа явж байна гэдгийг тоолж суух газар нь нөгөө Адьшаагийн Гашуун сухайт боомт. Төмрийг тугалга гээд олон жил андуурсандаа. Одоо алт зэсийг ялгахтайгаа болоо байлгүй. Дэлхийд нэгд орох уурхайн баялгийг Өмнөговиос цэрэгт татагдсан хэдэн хүүхдүүдэд манай төр засаг бүрэн найдаад хянуулах байх. Нэг өдөр Фридланд гуай хятад түнштэйгээ хамт хэвлэлийн хурал хийж " Нөгөө Оюу толгойг өнгийгөөд үзсэн чинь тийм ч олигтой биш байна шүү хөө. Ердөө ашиг олсонгүй таван жил боллоо.Та нар авбал авбаа..." гээд сууж байх вий. "Бороо гоулд"-д нэг иймэрхүү юм болсон туршлага бий. Таван жил татвараас чөлөөллөө. За одоо ашгаа өг гэсэн чинь уурлаа биз дээ. Оюу толгойг анх 1957 оноос бүртгэжээ. Хожим 1983 онд Д. Гарамжав гэдэг нөхөр зэс байна гэж илрүүлсэн аж. "Магма" гэдэг компани хэд хэдэн газар өрөмдөж үзсэн боловч бүтэлтэй юм болоогүй. Өрмийн машин нь эвдэрч, хугараад байгаль их хохироосон байна. Бараг болих дээрээ тулсан. Энэ үед Айвенхоу Майнз (2000 оны тавдугаар сард) ирж зоримгоор  үзэж, тараад өнөөдрийг хүртэл нөөцийн тандалт хийж байгаа. Эдний нэг захирал өмнөд Африкт явж байгаад ослоор өөд болсон тул гүний ордоо түүний нэрээр "Хюго Даммет" гэж нэрлэжээ. Оюут толгойн ашигт малтмалын нэг хэсгийг нь дээрээс нь хуулж авна. Харин "Хюго Даммет"-ийг ёроолоос нь суйлж авах аж. 2008 он буюу 33 сарын дараа эхний хүдрийг зөөх төсөл яригдаж байна. Энэ хүртэл амжаад хийх ажил гэвэл тандалтаа бүрэн дуусгана. Өрөмдлөгийн техникүүд одоо хэдхэн үлдсэн. Ихэнх нь буцжээ. Иймэрхүү маягтай гээд ил, далд уурхайн зураг компьютерт тэмдэглэгдээд үндсэндээ бэлэн болсон. Уурхайг хэрхэн ашиглах тухай Монголын төр засагтай хийх гэрээ, баяжуулах үйлдвэрийн барилга босгох хөрөнгө олох, ус, түлш шатахуун, зам тээвэр бэлдэх ажлууд шил дараална. Хамгийн гол нь хувьцааг сайтар зарж мөнгө босгох. Саяхан Английн "Рио Тинто" компанитай хамтрахаар тохиролцсон. Энэ их азтай явдал боллоо гэлцэж байв. Гэв гэнэт 30 хувийг нь эзэмших өөр нэг Канад найз бий болов. Компани одоогийн байдлаар гүний уурхайнхаа орох цооног, лифтийг барих ажилдаа оржээ. Цахилгаан лифтээр гүн рүү 500 метр орж болох юм байна. Энийг хүнд үзүүлэх зорилгоор хийсэн бололтой. Жинхэнэ уурхайгаас хүдэр хувиндах цооног нь өөр газар бүр их үнээр босох нь тодорхой. Гүний уурхайг хаа байсан есөн жилийн дараа барих боловч одоогоос ингэж хүмүүст сурталчилж байхаар төлөвлөсөн. Сонирхоход, хамаг нөөц нь сүүлд барих гүний уурхай "Хюго Дамме"-д байгаа. Ил уурхайд ч бас алт, зэс бий гэж тайлбарлав. Манай бараа чанартай, худалдаж аваарай гэдэг шиг энэ талын мэдээллийг сэтгэл харамгүй их л удаан дахин, дахин хэлж байв. Цоолж гаргаж ирсэн дээжийн урт нь гэхэд л 570 километр. Тэгэхэд нэг метрийг ухахад 100 доллар орсон... Танай энд монгол ажилчид олон уу гэхэд 90 хувь нь гэж хариулав. Дотоодын ажилчид 150-400 доллараар цалинждаг бол гадаадынхан 2000-3000 долларын үнэтэй. -Тэр чухал ажлыг нь монголчууд хийж чаддаггүй юм уу. Дээд боловсролтой олон сайхан геологич нар орчин үеийн энэ технологийн учрыг олтлоо хэр удах вэ гэхэд бид суралцаж байгаа. Гэхдээ энэ чиглэлээр гадаадад сургуульд явуулаагүй. Эрдэнэтийн уурхайнхан энд ирээд ч орчин үеийн барууны уурхайн техникийг мэдэхгүй. Их өөр бүтэцтэй. Гэхдээ эд нар бид нараар зарим нэг зүйлээ хийлгэх байх гэж найддаг гэсэн. Олборлосон хүдэрээ зөөх асуудал дээр саяхнаас Гашуун сухайт гэдэг дөт замыг сонгожээ. Хойд талаас Таван толгойд нүүрс илэрч хажуугаар нь давхих болсноос ийн санаа авсан бололтой. Түүнээс биш зүүн тийшээ ихээ хол даялж явсаар хүрэх Дорноговийн Ханги-Ман-далын боомтыг төлөвлөөд байж. Чухам яагаад тийм холуур явж Өвөрмонголын Бугат хот хүрэх гэж байсан гайхалтай. Их говийн Дархан газрыг хайрлаад тэгж явна гэж төлөвлөсөн гэх амархан тайлбар байна лээ. Энэ юу л бол. Их говийн дархан цаазат газарт Гашуун сухайт чиглэлд хоорондоо зайтай дархлаагүй нэг хоолой байдаг шүү дээ. Одоо тэр дундуур явах байх. Оюу толгойн толгойны нэг өвчин бол байгаль орчны асуудал бөлгөө. Энэ тухай саяхнаас бүр хүчтэй яригдаж эхэлсэн. Түрүүн дурдсан гүний уурхайн "сурталчилгааны" цооногийг хийх, бэхлэх ажилд зориулж хэд хэдэн карьер ухаж цемент зуурчээ. Тэрнийг нь УМХГ-ынхан очиж шалгаж бул, хаа гэж сүржигнэсэн юм билээ. Бараг л Оюу толгойг хаачихаад ирлээ гэх нь холгүй юм яриад байсан. Газар дээрээ тийм биш аж. Өмнөговийн онгон байгаль нь Хангай нутгийн алтыг нь ухаад хаячихсан уурхайн талбайгаас арай дор. Бараг тоолчихоор хэдэн бут шаваг, нүцгэн саарал хөрсийг дээш нь эргүүлсэн ч яалаа. Доош нь булсан ч ялгаагүй өнө мөнх түйрэнгээр шуурсан хэвээрээ. Эд нарын ярианд нэг сэдэв цухас дурдагдаад өнгөрсөн. Тэр нь юу гэхээр эргэн тойрон дахь гүний худгийн усыг бид байнга шинжилж, судалж байгаа гэсэн юм. Уурхайн ойролцоо айлуудыг (11 хот айл) холдуулж нүүлгээд нэжгээд худаг гаргаж, пин барьж, бас 32 ширхэг малыг үнэгүй өгсөн байна. Яваандаа уурхай нээгдээд ус нь татарвал, бид хувингаар ус зөөж гэрт нь оруулж өгнө гэсэн байна лээ. Уурхай нээгдвэл тэр хавьд гүний ус татарч юу магад гэж зүгээр л болгоомжилсон юм. Тэрнээс биш юу ч болохгүй. Харин ч ус нэмэгдэнэ гэж байна лээ. Оюу толгойгоос хойш 50 км газар газрын гүнд ихээхэн усны нөөц хайрган дунд шургаастайг сансраас олж харсан байна. Цас борооноор тэжээгддэг гадаргын усны сав газар, ба булаг шанд энд байхгүй. Ер нь говьд юунийх нь гол нуур байдаг билээ. Их л ховор шүү дээ. Гэхдээ үе үе цахилдаг, хайлаас, бударгана ихээр тааралддаг. Тэр бүү хэл Оюу толгойгоос 70 км орчим зүүн тийш Галбын говьд битүү заган ой найгадаг. "Уугуул" хөдөлгөөний н.Даян хэлэхдээ "Тэр заган ойг Сүүж уулын нинжа нар түлээд дуусч байна" гэсэн. Эдгээр мод бут Өмнөговьд жилийн турш шаагитал бороо орсноор ургасан юм биш. Ёроолдоо ихээхэн ус байдгийн хүчинд " Баянбүрд" бий болсон гэж газарзүйд заадаг даа. Тэгэхээр тэр гүний ус эхний ээлжинд "будаа" болох юм билээ. Алт зэсээ ухаж дуусахаас нь өмнө Галбын говь, Гүний хоолой гэдэг газрын гүнээс хоолойгоор татаж авсан ус нь сорогдоод дуусчих вий дээ. Нэр нь хүртэл Гүний хоолой, Оюу толгой, Галав юүлэх гээд нээрээ баян нутаг юм аа. Сансараас харжээ суусан чинь Дэмчигийн хийдийн хойд талын нэг гозгор чулуу руу гэрэл цацарсан их энерги цутгаж байна гэнэ шүү. Дэлхийн хувьд хонхор юм руу ус юүлдэг бол сансрын энерги гозгор дээр овоорох нь харь үзэгдэл Манай нутагт "Асгатын гол нь рашаан, Автлаанх Гомбосүрэн нь хувилгаан болсон юмдаг уу..." гэсэн дуу байдаг. Тэрэн шиг саяхнаас хүмүүсийг доллартай болгодог " Баяжихийн агуй", юунд ч үл дийлдэх бирд лугаа илбийн их хүчийг авагч Дэмчигийн хийд зэрэг газрууд дараалан нээгдэж Оюу толгойтой дүйхүйц чухал явдал болжээ. Бараг энэ жилээс л ийм нэгэн ид шид сонсогдох болсон тул очиж "шалгав". Ханбогд хайрханы арын нэгэн агуйд "ардын зоос, аравтын дэвсгэрт"- ийг хаданд цоортол үрээд, тэгээд баахан чихэр жимс, архи, сүү өгч " панаалдаад" шууд " ядуурлаас ангижирч " байна лээ. Харин Данзанравжаагийн орон суурин Дэмчиг гэгээний хийдийн туурин дээр очсон хүн нэг гозгор хадаасны таван дээр ацаа шаан суугаад "Үлэмжийн чанар" дууг хангинатал дуулваас нэг л биш болцорно. Ингээд яваад байхаар нээрэн сүүдэртэй муу тал тэнд ерөөсөө байхгүй байгаа биз. Бусад олон сайн юмнуудыг бид цаддаг бол уйдахаар л сонссон тул орхисон материалыг " www.ot.mn" руу ороод үзчихээрэй. 
Ж.Гангаа
