Үндэсний эв нэгдлийн илэрхийлэгч Ерөнхийлөгч ганцхан Буддын шашинд элгэмсэг хандах нь хууль зөрчөөгүй гэж үү?

Хууль хуулийн дээд Үндсэн хуульд Ерөнхийлөгч ард түмний эв нэгдлийг илэрхийлэгч байх ёстой гэж заасан байдаг. Үнэхээр ч парламентын засаглалтай манай орны хувьд бэлгэдлийн Ерөнхийлөгч маань
Монголын ард түмний эв нэгдлийн баталгаа болж байх учиртай. Энэ утгаараа Монгол орны өнцөг булан бүрт амьдрагч зон олныхоо яс үндэс, шашин шүтлэгийг нь эс харгалзан бүгдэд нь адил тэгш хандана гэсэн үг л дээ. Харин эхийг нь эцээж, тугалыг нь тураалгүй ижил тэгш хандах зарчмаа манай Ерөнхийлөгч умартаад байх шиг. Орон даяараа өргөн дэлгэр тэмдэглэн өнгөрүүлсэн цагаан сарын шинийн нэгэнд Ерөнхийлөгч Н.Энхбаяр тэргүүтэй төр, засгийн өндөрлөгүүд шарын шашны төв болох Гандантэгчинлэн хийдэд харуул хамгаалалт болон сүр дуулиантай заларч, сүсэгтэн олныг хүлээлгэн байж, арц хүжийн үнэрт алгаа хавсран залбирал үйлдэж байхыг бид цэнхэр дэлгэцээр бишгүйдээ харлаа. Сүүлийн 10 шахам жил байнга давтагдсан төрийн өндөрлөгүүдийн ийм үйлдэл хэвшил болсон хэдий ч буддын шашинг чин сэтгэлээсээ сүслэн дээдлэгч Н.Энхбаяр Ерөнхийлөгч болсноос хойш "дооз" нь ихдээд байгаа нь нууц биш. Хаашаа л харна, торгон дээл өмсч, алт, мөнгөн бүс бүсэлсэн, янз бүрийн хэлбэр хийцийн малгай толгой дээрээ духдуулсан дарга нар нүдээ хагас анин алгаа хавсран залбирч, маани хэлж буй бололтой амаа хөдөлгөн байх дүр зураг үзэгдэх болж. Үндсэн хуульд зааснаар "Төр нь шашнаа хүндэтгэж, шашин нь төрөө дээдэлж" буй нь энэ. Нөгөө талаар монголчуудын үе дамжин шүтэж ирсэн шашны зан үйлийг далимдуулж, өөрсдийн нэр хүндийг өсгөх, уруудан доройтсон намдаа хүмүүсийн сэтгэл зүйг ашиглан "очков" цуглуулж буй хэрэг. Яг үнэндээ бол улс төрийн асар том шоу хийж байгаа хэлбэр юм. Гэтэл Үндсэн хуульд "Төрийн байгууллага шашны, сүм хийд улс төрийн үйл ажиллагаа эрхлэн явуулж болохгүй" гээд заачихжээ. Шуудхан хэлэхэд, Ерөнхийлөгч Н.Энхбаяр шашныг улс төрд ашиглах нь хэрээс хэтэрлээ. Цагаан сарын шинийн нэгэнд Ерөнхийлөгч, Ерөнхий сайд, УИХ-ын дарга нар нь шил дараалан Ганданд очиж, сунаж мөргөөд байгаа нь шашны баяр мэт ойлголтыг олонхид төрүүлж байна. Үнэндээ цагаан сар гэдэг чинь жил бүр тохиодог хаврын эхэн сарыг угтаж буй баяр шүү дээ. Хүйтний ам цаашилж, хөхүүрийн ам наашилж буйн илрэл болсон энэ баярыг зөвхөн манайд ч бус, Азийн орнууд, тэр дундаа Хятад, Солонгост өргөн дэлгэр тэмдэглэдгийг хүн бүр л мэднэ. Гэтэл манай томчуул үүнийг сайн дураараа шашны баяр болгож хувиргаад энд тэндгүй залбирч мөргөөд явах юм. XXI зуунтай хөл нийлүүлэн алхаж байгаа европжсон монгол гэнэтхэн л цагаан сараар тэртээд таягдан хаясан нийгэмдээ эргэн очиж өмссөн хувцас, тавьсан ууцаараа уралдаад феодалжчихдаг нь үүнтэй холбоотой. Минж, булган дээлэндээ дарагдаж, алтан бүсээр гангарах удирдагч нараа харахад хэддүгээр зуунд амьдарч байгаадаа ч эргэлзмээр. Хувь хүн ямар шашин шүтэх нь түүнд хуулиар олгогдсон тэр хүний эрх. Энэ үүднээсээ Н.Энхбаяр улаан буддист байж болно. Харин Монгол Улсын Ерөнхийлөгч гэдэг байр сууринаас бол зөвхөн шарын шашинг даган баясаад бусдыг нь огоорч болохгүй. Яагаад гэхээр ардчилсан нийгэмд олон түмэн хуулиар хориглоогүй бүх зүйлийг хийж болдог бол, эрх баригчид хуулиар зөвшөөрөгдөөгүй бол юуг ч дур мэдэн хийж болдоггүй. Үүний хооронд асар их зөрөө бий. Тэгэхээр шинийн нэгэнд алтан ганжирт булган малгай духдуулсхийн торгон дээлийн хормой өшигчин Гандантэгчинлэн хийдэд мөргөж яваа Ерөнхийлөгч үндэсний эв нэгдлийг илэрхийлэгч байх гол утга чанараа алдаад байгаа хэрэг биш үү? ! Яагаад гэвэл өнөөдөр Монголд шашны үйл ажиллагаа явуулах хууль ёсны зөвшөөрөл авсан 385 байгууллага байдаг тухай албаны тоо бий. Үүнд буддын, лалын, христийн гээд манайд дэлгэрсэн шашны бүх урсгал чиглэл багтаж байгаа. Гэтэл эв нэгдлийн илэрхийлэл болсон Ерөнхийлөгч нь ганцхан буддын шашныг нь онцлоод хүндэтгэл үзүүлээд байж болохгүй биз дээ. Настангуудад ад шоо үзэгдээд байдаг христийнхэнд ч, лалынханд ч адилхан л хандах хэрэгтэй. Тиймээс Ганданд очиж мөргөдөг бол, Христийн сүмд ч очиж залбирал үйлдэх, лалынхны ёс заншлыг ч гүйцэлдүүлэх болж таарч байна. Эсвэл аль алиныг нь болих хэрэгтэй. Ингэж байж сая эв нэгдлийн баталгаа болж чадна. Түүнээс биш дээл өмсөөд мөргөсөн бол загалмай зүүж залбираад, чалма өмсч наминчил гэсэнгүй. Харин ард түмнээ хүндэтгэж байгаа л юм бол тэднийхээ шүтдэг шашинг ч мөн хүндэтгэх учиртайг хэлж байна. Энэ тухай Төр, сүм хийдийн харилцааны тухай хуулинд "Иргэдийг шашин шүтлэгийн ялгаа болон шашин шүтэх, эс шүтэх байдлаар нь ялгаварлан гадуурхах, доромжлох, хагалан бутаргах үйл ажиллагаа явуулахыг хориглоно" гэж заасан нь нэгийг хэлэх биз ээ. Өнөөгийн залуус христийн шашинг түлхүү сонирхох болсон нь нууц биш. Тэднийг хүндэтгэх хэрэгтэй. Дээр нь Монгол орон казах, монгол гэдэг хоёр үндэстнээс бүрддэг гээд хэлчихэд нэг их хилсдэхгүй болов уу. Тийм болохоор мусульманчуудын шүтдэг ислам шашинд ч хүндэтгэлтэй хандах хэрэгтэй санагдана. Энд нэг зүйлийг хэлэхэд манай Ерөнхийлөгч Н.Энхбаярыг цагаан сарын баяраа тэмдэглээд буддын шашинд хүндэтгэл үзүүлж явах зуурт болж өнгөрсөн мусальманчуудын өргөл барих баярыг тохиолдуулан АНУ-ын Ерөнхийлөгч Жорж Буш Монголын ислам шашинтнуудад хэдийнэ баярын мэндчилгээ ирүүлээд амжжээ. Жинхэнэ утгаараа шашныг хүндэтгэнэ гэдэг энэ л байх. Ер нь худлаа хэлдэггүй, хулгай хийдэггүй гэх мэтээр ямарваа нүгэл үйлддэггүй хүнийг шүтлэгтэй хүн гэдэг болохоос харсан болгондоо мөргөн залбирсныг шүтлэгтэй гэж тооцдоггүй л болов уу. Тэр тусмаа олны сэтгэлийг шүтлэгээр нь татахыг оролдож улс төр хийхийг бүр ч шүтлэг гэж үзэхгүй нь тодорхой. Үүнийг хуулинд "Шашны нэр хүнд, хүн амын сүсэг бишрэлийг улс төрийн нам, байгууллага, албан тушаалтны эрх ашигт нийцүүлэн ашиглах"-ыг хориглоно гээд тов тодорхой заачихжээ. Мөн "Төрийн байгууллага, албан тушаалтан хууль тогтоомжид зааснаас бусад тохиолдолд сүм хийдийн дотоод хэрэгт хөндлөнгөөс оролцохыг хориглоно" гэсэн заалт ч байна. Тэгэхээр төрийн нэрийн өмнөөс олны сүсэг бишрэлээр дамжуулан сэтгэл зүрхэнд нь нөлөөлөх оролдлого хийж байгаа, үүнээсээ болж бусад шашныг үл тоомсорлон алагчлах байдал үзүүлж байгаа эв нэгдлийг илэрхийлэгчийн байх ёстой байр суурийг хуульчлан тогтоовол ямар вэ? Буддын шашинд илүү элгэмсэж хандах Ерөнхийлөгчийн хандлага хууль зөрчиж буй эсэх талаар мэргэжлийн хүмүүс үгээ хэлэх болсон юм биш үү? Ер нь энэ Н.Энхбаяр гэдэг хүн ямар ч их буян хийх юм бэ дээ. Зарим тохиолдолд нүгэл их хийсэн хүн л буян хийдэг гэж ярьдаг даа. 
Н.Саранчимэг
