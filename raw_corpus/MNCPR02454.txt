Цоож нь байдаг л юм бол түлхүүр нь байна

Цоож, түлхүүрийг дэлхийн жишигт, стандартын дагуу үйлдвэрлэдэг мэргэжлийн түлхүүрчин Монголд байдаг аж. Ийм үндсэн мэргэжил, ажлын орон тоо байх, үгүйг ч манайхан бараг мэддэггүй байх. Тэгээд ч хаа нэгтээ булан тохой бараадсан "Түлхүүр олшруулна" гэсэн хаягтай л бол түүнийг түлхүүрчин мэтээр төсөөлдөг. Тэгвэл ийм ховор мэргэжилтэн хуруу дарам байдгийг сураглалаа.
Гэртээ зүгээр сууж байснаас бусдын адил түлхүүр олшруулах цэг ажиллуулахаар сэтгэл шулуудсан залууг Ижилсэгийн Алтангэрэл гэдэг. Одоогоос таван жилийн өмнө энэ бизнест хөл тавьсан түүнд тухайн үед бусдад магтуулах бус өөрөөрөө бахархах сэтгэл төрдөг байсан гэдэг. Нөгөөтэйгүүр, үйлчлүүлэгчээсээ хараалын үгийг сонсож сэтгэл гонсойж үлдэх үе бишгүй л тохиолддог байсан гэсэн. Тэр бүрийг Алтангэрэл тэвчээд л өнгөрдөг төдийгүй илүү ихийг бүтээхээ өөртөө амлаад л үлджээ. Тэрээр гадуур тааралдах түлхүүр олшруулагчдын нэгэн адил албан байгууллагын булан тохой бараадаж, зам дагуу байранд үйлчилгээ хийдэг байж. Харин өдгөө Алтангэрэлийг түлхүүрийн мэргэшсэн цорын ганц мэргэжилтэн гэвэл хэн ч маргахгүй болжээ. Учир нь Монгол Улсад ийм мэргэжилтэй хоёрхон хүн байдгийн нэг Алтангэрэл. Нөгөө нь түүний дүү Батсуурь юм билээ. Уг нь энэ мэргэжлийг дэлхийд "Locksmiths" монголчилбол, "цоожны дархан" хэмээн нэрлэдэг аж. Харин манайд өнөөдрийг хүртэл түлхүүр цоожны орон зай бүү хэл, стандарт гэж юм огт байдаггүйгээс тэд Монголдоо жирийн түлхүүр олшруулагчдын эгнээнд шилжжээ. Гэсэн ч тэдний үйлчилгээ бусдаас өвөрмөц. Түлхүүр нь хийц сайтай. Бас бат бөх, найдвартай хэмээн үйлчлүүлэгчид нь ам сайтай байна лээ. Нэг ёсондоо түлхүүрийг дэлхийн жишигт, стандартын дагуу үйлдвэрлэдгээрээ мэргэжлийн онцлогоо илтгэнэ. Ховор мэргэжлийг ах дүү хоёулхнаа эзэмшсэн нь учиртай. Ер нь тэднийх гэр бүлээрээ гарын дүйтэй хүмүүс юм. Цаашилбал аав, ээж нь хүүхдүүдээ оюутан байх хугацаанд одоогийн түлхүүрчидтэй мөр зэрэгцэн "тэмцэж" түлхүүр үйлдвэрлэдэг байжээ. Энэ нь тэдний гэр бүлийн мөнгө олох амьжиргааны гол эх үүсвэр байсан гэдэг. Тухайн үед Алтангэрэл Хөдөлмөрийн дээд сургуулийг эдийн засагч, менежер мэргэжлээр дүүргэж, гэрийнхнийхээ эрхэлж буй үйл ажиллагааг өвлөхөөр шийдсэн нь тэр. Сургуулиа төгсөөд л аав, ээждээ туслахын хажуугаар Америкийн "Locksmiths"-ийн интернэт сургалтад хамрагдаж "цоожны дархан" мэргэжил эзэмшсэн түүхтэй. Түүний энэ мэргэжилд бас нэгэн нууц буй нь үргэлжлүүлэн суралцсаар байх явдал. Өөрөөр хэлбэл, тэрбээр АНУ-ын "Locksmiths" хэмээх холбооны гишүүн бөгөөд цаг үргэлж мэргэжлийнхээ тухай шинэ соргог мэдээллүүдээс хоцордоггүй. Холбооноос нь түүнд хэрэгтэй ном сэтгүүлийг тогтмол илгээнэ. Тэгээд ч мэргэжлээрээ ажиллаж л байгаа бол гүнзгийрүүлсэн  интернэт сургалтад тогтмол хамрагдаж байх учиртай болоод л тэр юм. Түүнээс бусад мэргэжлийн адил сурч төгсөөд, эцэслэнэ гэж ер үгүй. И.Алтангэрэл "Locksmiths"-д сурч байхдаа үйлдвэрлэлийн дадлагаа Хонгконг дахь салбарт нь хийж байсан удаатай. Одооноос хэдэн жилийн өмнөхөн манайхан гадаадын орнуудад ажиллаж, амьдрахаар "нүүдэллэж" эхлэх тэр үед дархан залуу мэргэжлээ бататгаж бууриа сахиж үлджээ. Ховорхон мэргэжлийг хоёулхнаа эзэмшсэн ах дүү хоёрын бизнес өнөөдөр "Key Master Center" буюу "Түлхүүрийн мастер төв" нэртэйгээр үргэлжилж байна. Автомашины хаалгыг 60 секундэд онгойлгох АРГАТАЙ ХҮН "Дөлгөөн нуур"-ын ойрхон байрлах энэ төв ганц сарын дотор 200-300 мянган шинэ түлхүүрийг хорвоод "мэндлүүлнэ". Энэ мэтчилэнгээр жилд хичнээн түлхүүр олшруулдгийг тоолж баршгүй. Ялангуяа автомашины түлхүүр олшруулахад үйл ажиллагаагаа чиглүүлдэг тэдэнд өвөрмөц авьяас бий. Түлхүүрээ гээчихээд яахаа ч мэдэхгүй эргэлзэж, тээнэгэлзсэн нэгний төмөр хүлгийнхэн нь хаалгыг онгойлгож өгөхөд ердөө 60 секунд л байхад хангалттай. Саяхнаас "Түлхүүрийн мастер төв"-ийнхөн шинэ үйлчлүүлэгчидтэй болсон нь гадаадын олон оронд сурч буй оюутан залуус юм. Ялангуяа, Германд суралцдаг залуус ихэд үйлчлүүлэх болж. Учир нь тухайн улсад хамгийн бага өртөг буюу 15-25 еврогоор олшруулах түлхүүрээ тэд Монголд 3000-5000 төгрөгийн үнэтэйгээр хувилуулсанд олзуурхаж буцжээ. Энэ төвд хүссэн бүхэн боломжийн өртөгт тааруулан үйлчлүүлэх боломжтой. Тэнд гурван мянган төгрөгөөс өгсүүлээд 1650 ам.долларын үнэтэй түлхүүр ч бий. Өндөр үнээр хийж буй түлхүүр тухайн автомашинд суурилагдсан хулгайн эсрэг системийн өртөгтэй дүйцэхүйц байгаа гэсэн. Эзэн хиЧээвэл заЯа хиЧээдэг Монголчууд бид "Эзэн хичээвэл заяа хичээдэг" хэмээдэг улс. Мэргэжлээрээ бусдаас өвөрмөц ах дүүс амьдрал дээр ч тэр хэрээр элбэг дэлбэг амьдарч явна. Тэд уйгагүй хөдөлмөрлөснийхөө ачаар өдгөө хувьдаа байр, автомашинтай болжээ. Дашрамд дурдахад, өнөөдөр манай улсад цоож, түлхүүрийн хууль зүйн акт, орчин хэрэгтэй хэмээн залуус хэлж байсан.Өөрөөр хэлбэл, манайхаас бусад оронд хүссэн хүн бүр энэ чиглэлээр бизнес эрхлэх нь бүү хэл, түлхүүрээ ч зөвшөөрөлгүйгээр олшруулах эрхгүй байдаг гэсэн. Шаардлагатай тохиолдолд холбогдох байгууллагад хандаж зөвшөөрлийн хуудас бичүүлэх жишээтэй аж. Эдгээр нь тэдний дурдаж, бас хүсэж буй цоож, түлхүүрийн хууль, эрх зүйн орчин хэмээхийн нэгээхэн хэсэг болой. Тэдний ярьснаар 60 секунд дотор түлхүүргүй, цоожлогдсон автомашиныг нь онгойлгож өгсөнд зарим нэгэн талархдаг бол нөгөө нэг хэсэг нь маш хялбар мэтээр төсөөлж төлөх ёстой үнээс татгалзах нь ч бий гэнэ. Үнэнийг хэлэхэд, ах, дүү хоёрын "60 секунд" хугацаатай ажил "хулгайч байж магад" гэсэн нэгэн сэжгийг төрүүлснийг нуух юун. Тэсэлгүй энэ тухай лавлахад, тэд инээмсэглэн "Бид хар буруу зүйл хийдэггүй. Тэгээд ч бахархаж явдаг мэргэжлийнхээ үр шимийг үзэх гэж, түлхүүрчний орчин, орон зайг тэлэх гэж бор зүрхээрээ зүтгэж явна" гэлээ. Энд дуулгахад тэдэнд хяналт тавьж ажилладаг байгууллага харин манайд бий. Манайд байхгүй мэргэжлийг эзэмшсэн ах дүү хоёр уншигч танд мэргэжлийн зөвлөгөө өгч байна. Тэр нь орон гэрийнхээ болон автомашиныхаа цоож, түлхүүрийг заасан хугацааных нь дагуу сольж, ойр ойрхон шинэчилж байх явдал юм. Ингэснээр хулгай, аюул заналд өртөлгүй сэтгэл амар амьдарч болох нь. Тэгээд ч цоож нь байдаг л юм бол түлхүүр нь тэдэнд бий. Биднийг ийн хуучлах хооронд сандарч тэвдсэн олон хүн "Түлхүүрийн мастер төв"-ийн хаалгыг зогсоо зайгүй онголзуулж байв. Мөн гарч явах мөчид ч түлхүүр барьсан хүмүүс зөрж орж харагдсан. Тэр бүхэнд ах дүү хоёр ер түүртсэн шинжгүй, толгой эргэм багаж дунд ажилласаар хоцорлоо. 
Чапаевын Анна

