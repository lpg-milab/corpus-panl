№123 (16086)           
1985 оны тавдугаар   сарын   23.
МЭДЛЭГИЙН ШАЛГУУР

Орон даяар, бүх шатны сургуулиудад анги  дэвших, сургууль төгсгөх шалгалт эхэллээ. Эрдэмтэн профессор, багш нарын сургалт хүмүүжлийн ажлын өгөөж, оюутан, сурагчдын сурч мэдэхийн төлөө чармайсан бүтээлч идэвхтэй үйл ажиллагааны үр дүнг хаврын шалгалт ил тод харуулах учраас оюутан зурагчид, багш нарын аль алинд ихээхэн хариуцлага ногдуулдаг юм. 

Их, дээд, тусгай мэргэжлийн дунд, техник мэргэжлийн сургуулиудын хорь гаруй мянган оюутан, сурагч 100 шахам мэргэжлээр энэ жил төгсч, эх орныхоо улс ардын аж ахуй, соёлын салбаруудад очиж ажиллана. Тэрчлэн ерөнхий боловсролын дунд сургуулийн найм, аравдугаар ангийг 50 гаруй мянган хүүхэд төгсгөж сонгож авсан мэргэжлийнхээ дагуу сургуульд элсэн цааш суралцах, үйлдвэрлэл дээр гарч ажиллах асуудлыг шийдвэрлэх болно. Манай оюутан сурагчид хаврын шалгалтаар онц сайн дүн үзүүлэхийг эрмэлзэхийн хамтаар сургуулиа амжилттай төгсгөж улс орныхоо аль хэрэгцээт газар очиж ажиллах хүсэл тэмүүлэл дүүрэн хаврын шалгалттай золгож байна. Сургуулиа төгсөөд анги, хамт олноороо хөдөө аж ахуйд очиж үр бүтээлтэй ажилладаг сайхан уламжлал манайд тогтсон ёсоор энэ 1984 - 1985 оны хичээлийн жилд Төв аймгийн Жаргалантын сангийн аж ахуйн арван жилийн дунд сургуулийн аравдугаар ангийн хамт олон өөрсдийн хүсэлтээр материаллаг үйлдвэрлэлд илгээлтээр ажиллахаар санаачилга гаргаж Хөтөлийн цементийн үйлдвэрт очихоор чиглэсэн зорилго, сэдсэн саналтайгаар шалгалтдаа бэлтгэж байна. Улсын багшийн дээд сургуулийн биологийн дөрөвдүгээр ангийн оюутнууд сургуулиа төгсөөд хамт олноороо хөдөөний дунд сургуулиудад очиж ажиллахаар бусад дээд, дунд сургууль төгсөгчдийг уриалаад, сурлагын сайн дүнтэйгээр багшлах албаныхаа анхны нэр хүндтэй томилолтыг авахаар шамдаж байна. Анагаах ухаан, хөдөө аж ахуй, инженерийн болон бусад мэргэжлээр төгсөх ангийн оюутнууд ч ийм саналыг дэмжиж, шалгалтаа амжилттай өгч ажил хөдөлмөрт мэдлэг авьяас залуу насныхаа чадлыг сорих урам зориг дүүрэн байна. 

Манай орны олон шатны сургуулийн оюутан сурагчид нийт хөдөлмөрчдийн нэгэн адил төрөлх намынхаа XIX их хурлыг угтаж өндөр амжилт гаргах, ялангуяа хаврын шалгалтад бэлтгэл сайтай орж, хэн юу сурснаа эх орон, нам, улс, эцэг эхийнхээ өмнө тайлагнах хүсэлтэй байна. Шалгалт өгөх нь зөвхөн сайн дүн авахын төлөө биш харин сурч мэдсэнээ нэгтгэн дүгнэж, дутуу ойлгосноо гүйцээн бататгаж, гол хөдөлмөр болох сурлагынхаа үр дүнг цэгнэж юуны урьд өөрөө өөртөө дүгнэлт хийхэд ач холбогдолтой юм. 

Нөгөөтэйгүүр оюутан, сурагчдаа шалгалтад сайн бэлтгүүлж тодорхой төлөвлөгөө, цагийн нарийн хуваарьтай ажиллуулж, сурлага хөдөлмөрийн сайхан амжилт үзүүлэх нөхцөлийг ханган бүрдүүлэх нь сургууль багш нарын байнгын халамжинд байлгаж тодорхой зорилго, системтэй, зохион байгуулалтын арга хэмжээ авахыг шаардаж байна. Гэтэл шалгалтад дан ганц оюутан сурагчид бэлтгэх мэт ойлгож сургалтын төлөвлөгөө, программын ёсоор бүрэн хичээллэх, сорил дадлагын ажлыг нямбай хийлгэх байтал ор нэр болгож өнгөрөөх дутагдал элбэг байна. Оюутан, сурагчдын идэвх санаачилгыг өрнүүлэн, тэднийг бие даасан бүтээлч ажиллагаанд сургахын оронд ном, сурах бичгээс хуулуулан бичүүлснээр, эсвэл хоосон цээжлүүлснээр санаа амардаг гэм сургуулиудад үзэгдсээр байна. Сургалтын ажилд иймэрхүү хариуцлагагүй хандсанаас болж, дээд, тусгай мэргэжлийн дунд сургууль төгсөгчдийн зарим хэсэг шалгалтаар авсан мэдлэгийн өндөр үнэлгээ нь ажил, үйлдвэрлэл дээр очих үедээ бодит мэдлэг, дипломын дүн хоёр зөрөх ч тохиолдол цөөнгүй байна. Шалгалтын дүн бодитой биш байсны улмаас ерөнхий боловсролын сургуулийн найм, аравдугаар анги төгсөгчдийн нэлээд хэсэг нь хэдхэн долоо хоногийн дараа, их, дээд, тусгай мэргэжлийн дунд сургуулийн элсэлтийн шалгалтад орохоороо хангалтгүй дүн үзүүлж сургуульд орж чадахгүйд хүрдэг зохисгүй үзэгдэл өнөөгийн практик гарсаар байна. 

Сургуулийн захиргаа, намын байгууллага, багш нар иймэрхүү байдалд дүгнэлт хийж төгсөгчдийнхөө ололт амжилт, доголдлыг эргэн харж, жил жилийн сургалтын ажилд анхаарах, ялангуяа шалгалтын үеэр дутагдлыг дахин давтахгүйн тулд тухай бүрт нь эрс шийдвэртэй ажил зохиож байх хэрэгтэй. Анги дэвших, сургууль төгсгөх шалгалт авахдаа оюутан, сурагчдын мэдлэг, чадвар, бие даан сурах арга барил, хөдөлмөрлөх идэвх оролдлого зэрэг үндсэн үзүүлэлтийг харгалзах, мэдлэгийн өнгөц, гүнзгий эсэхийг анхаарч байх нь зүйтэй. 

Мэдлэг, хүмүүжлээр сайн боловсон хүчин бэлтгэх эрх ашгийн үүднээс сургуулиудын нам, захиргаа, олон нийтийн байгууллага оюутан, сурагчдыг шалгалтад хариуцлагатай бэлтгүүлэхэд зарчимт шаардлагыг эрс дээшлүүлж, оюутан сурагчдыг хичээлээ давтах боломжоор хангах хэрэгтэй. Сургуулийн анги, танхим, лаборатори, багаж хэрэгсэл, номын санг оюутан, сурагчид дээд зэргээр ашиглах боломжийг бүрдүүлэх нь сургууль бүрийн хойшлуулшгүй үүрэг мөн, 

Зайлшгүй шаардлагатай зарим сэдвээр нэмэлт хичээл, давтлага хийх, зөвлөлгөө өгөхөд багш нарыг идэвхтэй дайчлан оролцуулах ёстой. Шалгалт өгөх, авах хариуцлагыг аль аль талдаа дээшлүүлж, шалгалтын хүмүүжүүлэх нөлөөг сайжруулж, шалгалтыг сурагч, оюутны мэдлэгийг системтэй төвлөрсөн дүгнэлтэд хүртэл цэгцлэхүйц чанаржуулахын хамт гагцхүү дүн авахын тулд оромдох, хууран мэхлэх эсвэл нүүр тал харах аливаа оролдлогыг тухай бүр шийдвэртэй таслан зогсоож байвал зохино. 

Анги дэвших, сургууль төгсөх шалгалт бол сурагч, оюутны сурлагын дүнгийн хамтаар сургууль багш нарын сургалт, хүмүүжлийн ажлын үзүүлэлтийг илэрхийлэх чухал ач холбогдолтой ажил учраас сургуулиуд, түүний нам, ХЗЭ, оюутны байгууллагууд шалгалтын бэлтгэл, явцад байнга хяналт тавьж, багш, оюутан, сурагчдыг идэвх, санаачилгатай ажиллуулж улсын шалгалтын үр нөлөө, өгөөжийг дээшлүүлэхэд тал бүрээр анхаарах хэрэгтэй. 

