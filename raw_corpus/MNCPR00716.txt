Би ясны реалист зохиолч

"Харуул Алтай" роман, "Хөгжөөнтэй туужууд", "Тайгын цэнхэр манан" туужууд, "Морьтой ч болоосой", "Хөхөө гэрлэх дөхлөө" киногоороо уншигч, үзэгчдийн оюуны ертөнцөд өөрийн орон зайгаа эзэлсэн Төрийн шагналт зохиолч Д.Гармаатай уулзаж хөөрөлдсөнөө уншигчдадаа толилуулъя. 
Тэрбээр гарын шавь, "Бемби сан" хэвлэлийн газрын захирал Н.Ганболдтой хамтран адал явдалт зохиолын "Мэргэн зэв" цувралыг санаачилж, "Алтан бурхны эрэлд", "Хүлэг морьдын янцгаах гаслант дуун", "Талийгаачаас асуу" хэмээх гурван роман туурвиад байгаа аж. -Та Монголын утга зохиолд хийсэн бүтээсэн зүйлтэй ахмад үеийн зохиолч. Өөрийн тань үе, өнөөгийн утга зохиолын талаар ярилцвал сонин байх бол уу? -Би Монголын зохиолчдын байгууллагад 1955 оноос хойш 52 дахь жилдээ уран бүтээлээ туурвиж байна. Үзэж туулсан амьдрал, баярлаж гунихын шалтгаанаас сэтгэлдээ төрсөн ертөнцийг урлаж өдий хүрлээ. 1929 онд анх байгуулагдсан манай уран зохиолын ахмад үеийнхэн гуч, дөчөөд оны хэлмэгдлийн хүнд гашуун бүхнийг нуруун дээрээ үүрч, зарим нь амь насаа хүртэл алдсаныг чи мэдэж байгаа. Их Д.Нацагдорж, С.Буяннэмэх, Ши.Аюуш, М.Ядамсүрэн, Б.Ренчин, Ц.Дамдинсүрэн бүгд л шоронд орж айдас хүйдэс бүрхсэн үед ч бийрээ орхилгүй туурвиж байсан. Энэ гунигт цаг улирч, дайны гашуун зовлон амсхийж эхэлсэн үед миний уран бүтээлийн гараа эхэлсэн дээ. Д.Сэнгээ гуай М.Горькийн сургууль төгсч ирээд бидний хэсэг залуусыг уран зохиолд уруу татсан өрнүүн давалгаатай үе л дээ. МУИС-ийн, УБИС-ийн гэсэн утга зохиолын хоёр том сургууль байлаа. С.Эрдэнэ, М.Ширчинсүрэн, Д.Маам, Д.Мягмар, Л.Түдэв, Л.Чойжилсүрэн нар бүгд л тэр үед авьяас билгийн жигүүрээ дэлгэсэн дээ. Бидний бичиж туурвиж байсан социалист реализм тухайн үедээ ардын аман зохиол, магтаалын яруу найргаас хамаагүй шинэлэг сэтгэлгээний чиглэл байсан. Чухамдаа одоогийн өндөрлөгт хүрэхэд нөлөөлсөн гэдэгтэй хэн ч маргаж чадахгүй байх. Бидэнд "Энхрий хайрт намаа магтан дуулъя", "Социализм мандтугай" гэж аялдан дагаж явсан дутагдал бий. Үргэлжилсэн үгийн зохиолд баатруудаа дан хараар будах, эсвэл нэг хүнийг бурханчлан шүтэх үзэгдэл байсан. -Утга зохиолын эдүгээгийн тухайд та ямар бодолтой явдаг вэ? -Ерээд оны үеэс залуусын шинэ давалгаан гарч ирсээн. Одоогийн утга зохиолыг чөлөөт сэтгэлгээний, бид л гарч ирээд Монголын уран зохиолыг цоо шинээр эхлүүлж байна гэх "измуудыг" хооронд нь мөргөлдүүлж сөргөлдүүлэх хандлага давамгайлах болж. Үүнд бас хоёр тал бий. Би бол ясны реалист зохиолч. Бодит амьдралыг, хөдөлмөрийн баатрууд, энгийн хүмүүсийн сайн сайхныг алдаршуулан магтах уран бүтээлч хүний эрхэм зорилго нь байлаа. Шинэ үеийн онолчид гарч ирээд л бүхнийг үгүйсгээд байгаа болохоос дэлхийн утга зохиолын бүх л төрөл зүйл реализм, сюрреализм, шидэт реализм, хийсвэрлэх урлаг, постмодернизм бүгд манайд чөлөөтэй байсан. Монголын утга зохиолыг симфони хөгжим гэж бодвол тэр л лимбэ, тэр л бүрээ бөмбөр, их хийл, ятга одоогийн рок бүгд байсан. Орчин үед яруу найраг үсрэнгүй хөгжиж байна. Олон улсын яруу найргийн баяр манайд боллоо. Харин бусад төрөл хоцрогдонгуй байгаа шүү. Энэ нь ахмад зохиолчид сайн бүтээл хийхгүй санаа амарчихсан, хойноос нь залгамжлаад гарч ирэх хүн цөөн байгаатай холбоотой. Явуухуланг тавь, жараад онд янаг амрагийн шүлэг их бичиж байна гэж шүүмжилж байсан. Өнөөдөр дорнын их найрагч болсон. Б.Лхагвасүрэнгийн шүлгийн дүрслэл нь этгээд ойлгомжгүй л гэгдэж байсан. С.Эрдэнэ уянгын өгүүллэгүүдээрээ уншигчдыг байлдан дагуулж, Ч.Лодойдамба гуайн "Тунгалаг Тамир" олныг шуугиулаад л. Одоо тийм цойлсон хүн харагдахгүй юм. Жүжиг, кино бүр шалдаа буусан. Харин хүүхдийн зохиол сэргэх хандлагатай. Хамгийн их сөнөчихөөд байгаа төрөл бол судлал, шүүмжлэл. -Та ч олон сайхан кино зохиосон байх аа? -"Морьтой ч болоосой" кино миний уран бүтээлийн эхлэл. Миний уран бүтээлийн гараа төдийгүй Монголын инээдмийн киноны үндэс суурийг тавьсан гэж судлаачид "Морьтой ч болоосой", "Хөхөө гэрлэх дөхлөө" кинонуудыг минь өндрөөр үнэлдэг юм билээ. Энэ хоёр киногоороо уран бүтээлийн "зам явах" хийж, Горькийн нэрэмжит УЗДС-д элсэж, төгсөөд МЗЭ-д олон жил зохиолоо бичих урам онгодыг авсан гэж боддог. -"Морьтой ч болоосой"-гийн хоёрдугаар анги гарлаа гэж дуулдаад сураггүй болсон. Яасан юм бол? -"Тунгалаг Тамир"-ын Хонгорт тоглодог Нямдаваа найруулж хоёрдугаар ангийг хийсэн ч олигтой болж чадаагүй. Олон түмэнд үзүүлж гаргаад ч нэмэргүй тааруухан юм болсон. -"Харуул Алтай" романыг таны уран бүтээлийн оргил бүтээл гэж уншигчид ярьдаг. Гол баатар Бадам бодит хүн гэл үү? -Энэ роман миний томоохон уран бүтээлүүдийн нэг л дээ. Кино зохиолч Х.Хүчитхар "Таны зохиолын эх дүртэй Парист уулзсан" гэж ярьдаг юм. Зохиолын Бадам бол бодит дүр. Торгуудын Балт вангийн охин Нэржидмаа хил хязгаарын үймээн самууны дүйвээнээр төрсөн нутаг Ховдын Булганаас дүрвэж Шинжаанаар дамжин явсаар Парист очин франц хүнтэй гэрлэж үр хүүхдийг нь төрүүлэн, янз бүрийн амьдрал туулж байгаад нас барж. Монгол нутагтаа эргэж ирээгүй. Харин Бадам бол насныхаа эцэст эх нутагтаа ирж залуу нас, амьдралаа дурсч байгаад эндээ үлдэхгүй бол болохгүй юм байна гээд Харуул Алтайдаа амиа тавьдаг. Ангал руу унаад үхчихдэг. Үүгээрээ би хүнд уугуул ус, суугуул нуртгаас илүү зүйл орчлонд байхгүй гэсэн санааг дэвшүүлсэн юм. Би Ховдод томилолтоор явж байгаад хил хамгаалах газрын Бошигт, чекист Гэрэлчулуун нарын хүмүүстэй уулзаж байхдаа анх санааг нь олсон хэрэг. -"Харуул Алтай" хэдэн хувь хэвлэгдэж байв? -45 мянган хувь хэвлэгдээд, нэг сарын дотор дууссан. Хөдөө хадланд манай зохиолчдын бригад явж байсан. Манайхан "Сарын дотор алга болдог ямар балай ном биччихээ вэ, чи" гэж инээдэм болж байлаа. Шашныг муулсан энэ тэр гээд жаахан учир дутагдалтай зүйл байдаг л юм. Сүүлд шинэчилж хэвлэсэн. -Надад анхны эх нь аятайхан байсан юм шиг санагддаг. -Би шинэчилж хэвлэснийхээ дараа тэр үнэн гэж бодоод байгаа шүү. Төрийн шагналт, утга зохиолын судлаач шүүмжлэгч Д.Цэнд гуай "Чи зохиолоо яагаад хасч, нэмж засварласан юм бэ? Түүх түүхээрээ, уран зохиол ч тухайн нийгмийнхээ тусгал байх ёстой" гэж байна лээ. -Уран бүтээлч хүн амьдралаас сэдэв, ертөнцийг үзэх үзлээ олж авдаг нь ойлгомжтой. Таны "Хөгжөөнтэй туужууд"-ын хэн нь таны бага нас бол? -Би их дүрсгүй хүүхэд байлаа. "Хөгжөөнтэй туужууд"-ын ууланд очин лаа асаан хичээлээ давтдаг, овооны мөнгө түүдэг, оргодог Цэдэн чинь би байгаа юм. -Зохиолчдыг онгодоо хөглөх гэж нанчид нэлээд хүртдэг гэсэн яриа байдаг даа? -Архи ууснаар онгод ороод гайхамшигтай туурвил хийгээд байдаг уран бүтээлч гэж байхгүй. Залуу насандаа бага сага балгадаг л байлаа. Ер нь томхон зохиол бичсэний дараа тархиа цэвэрлэх гэж уух бол байх л даа. Нөгөө олон дүр, зөрчил чинь тархинаас гарахгүй хоногшчих явдал байдаг. С.Удвал гуай "Энэ Гармаа зохиолчдын хороонд байвал архичин болж дуусахыг байг гэх газаргүй. Уг нь юм хиймээр хүүхэд байгаа юм" гээд Монголын радио руу томилж байлаа. Ухаантай хүний алсын хараа байж. Радиод очоод эх орныхоо өнцөг булан бүхэнд очсон доо. -Сайхан бүсгүйд сэтгэл алдардаггүй эр хүн ховор. Та ч бас залуудаа нүд алдаж, сэтгэл алдуурахын жаргал зовлонг эдэлж явсан байлгүй? -Сайхан бүсгүй зөрөөд өнгөрөхөд сэтгэл алддаггүй, эргэж хардаггүй хүн хаанаас байхав. Залуу насандаа хайрлаж, хайрлуулахын халуун шаналанг амсаж л явлаа. Эхнэрээ гомдоох тохиолдол ч байсан. Алдаж эндэхэд минь байнга түшиг болж өдий хүрсэн ханьдаа л баярлах юм. -Үр хүүхдүүдээс тань зохиолч болчихмоор хүн байна уу? -Том охин нэг ном гаргасан. Одоо АНУ-Д байгаа. Цаашид бичихгүй юм шиг билээ. Харин ач хүү маань л бичдэг хүн болж магадгүй гэж горьдоод байна. -Хийсэн бүтээсэндээ сэтгэл ханадаг уу, та? -Миний бусдаас ялгагдах араншин байдаг. Хийсэн зүйлдээ байнга өөрийгөө голдог. Өөрийгөө голох ухаан ямар ч хүнд байж урагшаа явна. Зайлшгүй барьж авах сэдвүүд гараад ирдэг. Өнөө цагт л гэхэд Монголын уламжлалт гэр бүлийн харилцаа эрс өөрчлөгдлөө. Нийгмийн амьдралд эмэгтэйчүүдийн үүрэх хариуцлага нэмэгдэж байна. Залуус архинд орсноос болж хүүхдүүд өнчирч байна. Зохиолч хүний хувьд энэ бүхэнд эмзэглэж ерээд оноос гэр бүлийн роман хэд хэдийг бичсэн. Гэвч дандаа ийм роман бичээд байвал явцуурна. -Таныг шавьтайгаа нийлж адал явдлын цуврал роман туурвисан гэж сонссон. Ямар зохиолууд юм бэ? -Манайд адал явдлын зохиол буурай хөгжсөн. Нийгмийн хувьсалтай холбоотойгоор сүүлийн 15-16 жилийн хугацаанд хүний санаа зүүдэнд оромгүй аймшигт, шинэ шинэ гэмт хэрэг их гарах боллоо. Тийм учраас ард түмэндээ сэрэмжлүүлэг болгох үүднээс "Мэргэн зэв" цагдаагийн гурван цуврал романыг гарынхаа шавь, "Бемби сан" хэвлэлийн газрын эзэн Н.Ганболдын хамт бичлээ. Хууль зүйн яам, Монгол улсад гэмт хэргээс урьдчилан сэргийлэх ажлыг зохицуулах зөвлөл, хууль цагдаагийн байгууллагынхан бидний энэ ажлыг их дэмжиж байгаа. Малын хулгайгаас сэргийлэх зорилгоор "Хүлэг морьдын янцгаах гаслант дуун", хадгаламж зээлийн хоршооны хэрэгтэй холбоотой "Талийгаачаас асуу", соёлын үнэт зүйлс алдагдаж байгаа тухай "Алтан бурхны эрэлд" хэмээх цуврал романууд. Хэдийгээр нийгэм маань ном уншихгүйгээс болоод ёс суртахууны ялзралд ороод байгаа ч бидний номыг уншаад ухаарах сэхээрэхийн амтанд орох байх аа. "Мэргэн зэв" цувралаар нийт зургаан роман хэвлэгдэх юм. 
Л.Батцэнгэл 


