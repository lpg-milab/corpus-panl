Монголдоо номер нэг соёлын өвийг хайрлан хамгаалалгүй хаячихаж

Монголын сэхээтний төлөөлөл, бичгийн цөөн хэдэн хүний нэгд тооцогдох Г.Акимтай хөөрөлдлөө. Төв номын сангийн захирлын албыг хашиж яваа энэ эрхмийг "Зуун жилийн ганцаардал" (Г.Маркес), "Цаазын тавцан" (Чингиз Айтматов), "Дээрхийн гэгээн XIV Далай лам Данзанжамц", "Тэнгэрийн нохой" зэрэг орчуулгын болон зохиол бүтээлээр нь уншигчид андахгүй танина.
Утга зохиолын доктор, профессор, соёлын гавьяат зүтгэлтэн, дуун хөрвүүлэгч. Орос, англи хэлтэй. Нэрт сэтгүүлч Г.Аким өөрийгөө англи хэл гадарлана, доторлохгүй ээ гэж даруухнаар хэлж сууна лээ. -Танаар сонин юутай байна. Хийж буй ажлын сониноо дуулгаач? -Номын санд ирээд гурван жил гаруй боллоо. Номын сангийн ажлыг цэгцэлж гольдролд нь оруулж цааш хөгжих эх суурийг нь тавья гэж бодож зүтгэсэн. Юутай ч орчин үеийн номын сан болох эх үндсээ тавьчихлаа гэж бодож байна. Үндэсний төв номын сан олон улсын статусаар хөгжинө. Гэхдээ дэлхийн номын сангийн хөгжлийг гүйцэх бид болоогүй байна. Бүх ном электрон катологитой, дижитал хэлбэрт хэдийнэ орсон байхад манайх дөнгөж эхлэлийн байдалтай явна. Одоо манайд дижитал болох эх нь тавигдаж Энэтхэгийн төсөл хэрэгжиж эхэлсэн. -Шинэ номын сан баригдах газрын маргааны асуудал цэгцэрсэн үү? -Кувейтийн тусламжаар орчин үеийн Үндэсний номын сан байгуулах санаачилга Ерөнхийлөгчийн зүгээс гарсан. Ганцхан газрын асуудал дээр жаахан маргаантай, хүлээзнэж байна. Уран барилгын шийдэл, хадгалалт хамгаалалт нь ч тэр Монголын залуус эрдэмтдийн тухалж суух, эрдмийн ажил хийх, ном зохиол уншиж байх боломжтой иж бүрэн тансаг байх юм. Өнөөдөр зуун зууны эрдэмтдийн бүтээсэн ном бүтээл маш хэцүү байдалтай байгаа. Номын сангаа орчин үеийн дэвшилд оруулахын тулд гадаад дотоодын байгууллагад хандаж хөрөнгө мөнгөний туслалцаа үзүүлээч гэж гуйж явна. Амласан газрууд бий ч яг одоо хөрөнгө мөнгө шийдвэрлэсэн юм алга. -Номын өв сангийн хадгалалт хамгаалалт хэр явж ирсэн юм бэ? -Ерөөсөө хаячихаж. Энэ номын санг агуулахын байдалтай орхисон. Энэ бол оюуны өв гэдгийн хувьд Монголдоо нэг. Алт мөнгө гэж ярих юм бол Монголын хоёр дахь сан хөмрөг. XIII, XIV зууны үед бүтээсэн ном бидний үед ирээд устчихвал мөн хайран даа. Зургаа, долоон зуун жил үрэгдээгүй юм бидний үед үрэгдэж байвал харамсалтайяа. Үрэгдвэл хойч үе маань үзэж чадахгүй болох нь ээ дээ. Хойч үедээ зөвхөн газар доорх шороо, алт мөнгөө өгнө гэж ярихынхаа хажуугаар оюуныхаа соёлын үнэт зүйлсийг үлдээх ёстой. Монгол хүн оюун ухаанаараа хөгжинө. Барилдаад хөгжихгүй ээ. Морь уралдуулаад хөгжихгүй ээ. Хөгжиж сэтгэх чадвартай, урьд үеэ судалж түүн дээрээ дөрөөлж алсыг харж байж Монгол Улс хөгжнө. Хүний тархи хөгжихгүйгээр улсын хөгжлийг авч явна гэж байхгүй. Гэтэл хөгжүүлэх юм нь юунд гэвэл номонд л бий. Магадгүй интернэтэд биш. Ном өөрөө оюун ухаан юм. Хүний тархинаас эрчим хүч цацардгийг шинжлэх ухаан баталсан. Тэр эрчим хүчийг манай хойч үе авах ёстой биз дээ. Хүн биеийн, оюуны эрчим хүчгүйгээр амьдарч чадахгүй. Монголоо мартмааргҮй байна -Та яах аргагүй Монголын томоохон сэхээтний нэг. Монголын хэл, соёлын хөгжил дэвшилд хэлмээр зүйл байх юм уу? -Манайх нэг юмыг хайхарч өгөхгүй юм. Энэ чиг рүү ерөөсөө явж өгөхгүй байна. Би монгол хүн шүү гэдэг сэтгэл монгол хүн болгонд байх ёстой. Би монгол хүн шүү гэж омгорхох, бахархах сэтгэлийг хүн болгонд суулгаж өгөх ёстой. -Үндэсний соёлыг ухамсарлах тал дээр таны санал бодол? -Үндэсний үзлийг 70 гаруй жилийн турш муухай гэж номлочихож. Пролетарийн интернационализм хэрэгтэй гэж коммунист суртал ухуулга хүмүүсийн тархийг олон жилийн турш балбаж л дээ. Хүмүүсийн энэ сэтгэхүй нэг л тавигдаж өгөхгүй байна. Чи монгол хүн гэж өөрийгөө үнэлэхгүй юм бол Монгол Улсаа яаж хөгжүүлэх юм бэ. Би чинь монгол хүн учраас оюун ухаанаа хөгжүүлэх ёстой, Монголынхоо соёлыг, түүхийг мэдэх ёстой. Тэгээд Монголынхоо ирээдүйг байгуулахад чадлынхаа хэрээр оролцох ёстой гэсэн сэтгэлгээ хүн болгонд суувал Монгол Улс арай ондоо болно гэж би боддог. -Даяаршлын нийгэмд "Би монгол" гэж хэнхдэгээ балбахын оронд дэлхийн үнэт зүйлстэй хөл нийлүүлэн алхах нь өнөөгийн нийгмийн хандлага биш үү. Түүнээс төрсөн нутаг усаа, Монголоо гэх сэтгэлгүй хүн байхгүй болов уу? -Монголоо гэх сэтгэлгүй хүн байна аа. Яагаад ингэж хэлж байгаа гэвэл монгол бичгээ авахад дургүй байна. Монголынхоо үндэснийхээ соёлд дургүй. Монголоо гэж байгаа юм бол яагаад Монголоо гэсэн юманд дургүй байгаа юм бэ. Оюун ухааныг нь хөгжүүлэх яагаад дургүй байгаа юм. Уран зохиолыг яагаад хичээлийн программаас хасах гээд байгаа билээ. Хөгжлийн программаар монгол хэлийг англи хэлээр солих юм гэнэ. Би тэр улсуудыг Монголдоо хайртай, Монголоо гэж боддог хүмүүс гэхгүй. Англи хэл, англи утга зохиол, англи соёлд дуртай байж болно. Тэр дуртай хүмүүс нь биднийг зүгээр байлгаад өгөөч. Монгол нутагтаа Монголоороо яриад монгол бичгээрээ бичих бололцоог нь өгөөч. Үнэхээр АНУ, Английн соёлд дуртай юм бол тэндээ очоод амьдраач. Заавал биднийг гадны соёл руу шахах хэрэг юу байна. Расул Гамзатовын хэлсэн үг "Эх хэл минь үхвэл би маргааш үхнэ". Монгол хэл байхгүй болчихвол монгол гэх юм байхгүй болно. Түүх давтагддаг юм байна. 1980-аад оны үед нэгдүгээр ангиас эхлэн орос хэл сургаж Пушкиныг эх хэлээр нь уншуулна гэсэн уриа лоозонтой байв. Намын дээд сургуулиас сумын үүрийн намын дарга нарыг заавал орос хэлтэй байлгана гэхэд нэг багш "Хоттой хоньтойгоо оросоор ярих юм уу" гэж хэлээд хэлмэгдэж байсан. Тэгвэл одоо хөгжлийн хөтөлбөрөөр төрийн бүх албан хаагч англиар ярих юм гэнэ. Өөрөөр хэлбэл, багийн дарга англи хэл сурах болох нь. Тэр багийн дарга одоо хэнтэй англиар ярих юм. Хоньтойгоо ярих юм уу, хаашаа юм. Манайх нэг хэтэрхийллээс нөгөө хэтэрхийлэл рүү савчихдаа их дуртай юм. Орос гээд савж байсан бол одоо АНУ. Дунд нь нөгөө монгол гэдэг юмаа мартчихаад байх юм. Монголоо мартмааргүй байна. Ямар уянгалаг найруулга хэлтэй байсан билээ. Одоо яхир, хахир ярианд шилжсэн. Бичгийн найруулга нь хүртэл тийм болж. Гэтэл барууныхан тэр яхир, хахираасаа салах гэж хичээж байна. Манай уртын дууг яагаад сурах гээд давхиад байгаа юм. Морин хуур, хөөмийг сурах гээд АНУ-аас ирж байна. Энэ чинь хяхтнасан хахир хөгжим, ярианаасаа залхаж эхэлсний илрэл. Уянгалаг зүйл хүнийг тайвшруулдаг, стрессээс авардаг, мэдрэлийн айхтар хямралаас гаргадаг гэдгийг дэлхий мэдчихээд эргээд манайхыг сонирхож байна. Гэтэл бид барууныхны хаях гэж оролдоод байгаа юм руу зүтгээд байдаг. Тийм учраас би Монголоороо байя гэж хэлэх дуртай. Намайг үндсэрхэг үзэлтэн, хэнхэг гэж элдвээр хэлдэг л юм. ЗӨвлӨлтӨӨс орЧуулах зохиолын жагсаалтыг ирҮҮлдэг байсан -Таны орчуулсан "Зуун жилийн ганцаардал", "Цаазын тавцан"-г уншаагүй боловсролтой хүн гэж байхгүй. Орчуулгын нэрт мастер гэдгийн хувьд сүүлийн үед ямар бүтээл дээр сууж байна вэ. Таны гараас гарах бүтээлийг хүлээж буй уншигчид цөөнгүй? -Орчуулгаар АНУ-ын эрдэмтэн Херолд Лэмвийн "Чингис хотол түмний хаан" номон дээр сууж байна. 1920-иод оны үед бичигдсэн, барууны АНУ-ын түүхчдийн дотроос Чингисийг элдвийн дайралт гүтгэлт, хар домгоос салгасан бүтээл. Тэр номыг Монголынхоо уншигчдад өгчих юмсан гэсэн бодолтой. Бичээчийн хувьд "Хөрстөд ганц Чингис хаан буюу хөх монголчуудын өлзий учрал" нэртэй ном гаргасан. Чингисийн өөрийнх нь айлдсан сургаал айлдварыг эвлүүлж ертөнцийг үзэх үзлийг гаргасан ном. Чингисийн төрсөн газар ус, байлдаж явсан нутаг орноор өөрийн биеэр явж, зурагжуулсан. -Дэлхийн утга зохиолын чиг хандлага, хөгжил хаашаа явж байна вэ. Нэгэнтээ Оросын утга зохиол манай уран зохиолын суурь дэвсгэр болж байсан үе бий? -Оросын утга зохиолоор дамжуулж миний үе, надаас өмнөх үеийн сэхээтнүүд боловсрол олжээ. Орос хэлээр дамжуулж барууны утга зохиолтой тодорхой хэмжээгээр танилцаж байж. Гэхдээ бидэнд үзэл сурталжсан утга зохиолыг танилцуулж байсан. Өөрөөр хэлбэл, Сартрыг бид мэдэхгүй. Яагаад гэвэл хөрөнгөтний урсгал гэгдэнэ. Тэр үед Зөвлөлтөөс бидний орчуулах зохиолын жагсаалтыг ирүүлдэг байсан. Тэгэхээр бид дэлхийн утга зохиолын хөгжил чухам юунд хүрчих вэ гэдгийг мэдэхгүй явсан ш дээ. Зөвхөн социалист реалист чиглэлийг орчуулж гаргаж байсан. Бродский, Сольжныцин, Пастернак гэхээр мэдэхгүй болчихож байгаа юм. Сольжныцины бүтээлийг манай Очирбат орчуулаад гаргаж чадаагүй ш дээ. Бид өчнөөн янзын урсгал чиглэл, сонин зохиолчдыг мэдэхгүй явсан. -Тэгвэл өнөөдөр Оросын болон барууны утга зохиолоос орчуулгын бүтээл хэр хурдацтайгаар орж ирж чадаж байна вэ. Та шүүмжлэлтэй хандах уу, эсвэл? -Олигтой юм үнэхээр гарахгүй байна. Бизнесийн чигтэй юм их гарах болж. Саятан болсон зам гэх мэт номыг их авдаг болсон юм биш үү. Оюуны чадамжтай, хүнийг юм бодуулах номыг худалдан авах нь бага бололтой. Харин Баабар, Гомбосүрэн нар маань менежмэнт сайтай юм уу, номоо борлуулчихаж байна. Мань мэт нь чадахгүй, хүнд гарын үсэг зурж өгөөд дуусах юм. Гэхдээ одоо юу л бол юу гаргаж болж байна, чөлөөтэй ш дээ. Энэ нь 1990-ээд оны ардчиллын буян. Бидний ганц олж авсан эрх чөлөө, миний хамгийн эрхэмлэж явдаг зүйл бол үзэл бодлоо чөлөөтэй илэрхийлэх, юу ч бичиж болох эрх чөлөөтэй болсонд. Энэ бол монголчуудын олж авсан хамгийн том эрх чөлөө. -Монголд ардчилал хөгжихөд таны оруулсан хувь нэмэр байдаг. Та хүний эрхийн төлөө, шударга зүйлсийн төлөө байнгын тэмцэж яваа харагддаг? -1990 оны есдүгээр сараас "Ил товчоо" сонин гаргасан. Монгол Улсын эрх ашгийн төлөө, жинхэнэ чөлөөт сонин байсан. Аль нэг нам хүчний талд үйлчилдэггүй байсан болохоор дампуурсан. Миний менежмэнт ч муу байсан биз. Би 37 удаа шүүх, цагдаа, дотоод яам хүчний байгууллагуудад дуудагдсан байдаг. МАХН нэр хүнд гутаалаа гэж 86 сая төгрөг нэхэмжилсэн. Тагнуулын ерөнхий газар надад гурван жилийн ял оноох гэж хүчилсэн гэх мэтчилэнгээр өртөж явсан нь бий. Гэлээ гээд би үзэл бодолдоо үнэнч юмаа бичээд явж ирсэн. Сэтгүүлч нөхдөдөө баярлаж явдаг юм. Тэр үед нэгнээ хамгаалах, өмгөөлөх, дуу хоолойгоо нэгтгэх нь сайн байсан юм шүү. Намайг барих гээд судалгаа явуулахдаа намайг өмгөөлөх 30 сэтгүүлч байвал барихаа больё гэсэн яриаг "Ганц худаг"-аас надад хэлж сэрэмжлүүлж байсан. Би айгаагүй л дээ. Балбавал балбана биз, бархирвал бархирна биз. "Би байя аа" гээд хашгираад байна биз. -Нэрт бичгийн хүн Б.Ринчен гуайтай уулзаж явсан шавь нарын нэг гэж дуулсан юм байна. Энэ дурсамжаа хуваалцаач? -Би Ри багштай дотно шадар яваагүй ээ. Би тэр хүний орчуулсан орчуулга, номыг нь үзэж байж тэр хүний үзэл бодол, найруулах ухааныг нь авсан юм. Тийм учраас би номынх нь шавь юм. Тэр хүнийг харж байсан дурсамжаа ярихад уулзалтад дээр нь нэг удаа сууж байсан. Ри багш хүн шуугилдах тусам дуугаа намсгачихдаг. Тэгэнгүүт ярьж байсан улсууд чимээгүй болчихдог. Хоёр ч удаа утсаар ярьж үг асууж байсан. Миний биеэр харилцсан харьцаа гэвэл ердөө л энэ. Тэр их хүний нугаршгүй эрхэм чанарыг биширдэг. Монголоор найруулах, монгол бичиг эрхэмлэхийг номыг нь уншиж байж олж авсан. ХҮн ӨӨрийнхӨӨ Чадахыг хийх хэрэгтэй. Дээгүүр сэвэх хэрэггүй. Өөрийгөө ч улс эх орноо ч хохирооно -Та бага насныхаа тухай яриач. Таны номын мөрд шулуудах зам мөр хэрхэн тавигдсаныг сонирхъё? -Миний аав Готов бага ангийн багш, оросоор жаахан ярьчихдаг. Дорнодын Бяруутын бага сургуулийг 1930 оны үед төгсөөд 15-тайгаасаа хойш багшлах болсон гэдэг. Матад суманд анх цана, тэшүүр, хөл бөмбөгийг бий болгосон. Намайг номонд дуртай болгосон нь аавын хүч. Намайг хоёрдугаар ангид байхад Сталины зохиолыг унш гэлээ. Би чинь ааваасаа эмээнэ, үгэнд нь ороод уншив. Большевик нам л гэнэ, ямар юмаа ойлгохов дээ. Ааваа би ойлгохгүй байна аа гэсэн чинь "Дахиад унш. Тэгэхээр ойлгодог юм" гэв. Дахиад уншлаа. Надаар гурав уншуулсан юм. Тэр нь ямар учиртай гэвэл намайг унших техниктэй болгож байж. Хүмүүс номыг үг үсэгчлэн уншдаг бол би ерөнхийд нь хараад үг, утгыг нь аваад явчихдаг юм. "Зоригт жуулчид" гэдэг номыг аав авчирч өгөөд надад уншуулсан. Зуныхаа амралтаар аялал хийж байгаа хүүхдүүдийн талаар гардаг. Одоо би хөдөө аялал хийж тэнэж явах дуртай. Миний аавын өгсөн бүхэн маань намайг өдий зэрэгт хүргэсэн. -Та Монголд боловсрол эзэмшсэн үү? -Би эх орны бүтээгдэхүүн. Багшийн дээд сургууль төгссөн. Би зураг жаахан оролддог байсан. Шугам зургийн ангид хуваарилагдчихав. Тооны хичээл баахан үздэг гэнгүүт айгаад орос хэлний анги руу шилжсэн. -Та гэр бүлээ танилцуулаач? -Гэр бүлийн хүн маань орос хэлний багш. Манайх гурван хүүтэй байж байгаад нэг хүүгээ алдсан. Таван ачтай. Одоо 65 хүрлээ. Хэнхэглээд явж л байна. -Улс төрийн идэвх хэр вэ. Танд албан тушаалын санал ирж байв уу? -Намын их хуралд нэрээ дэвшүүлээч гэсэн саналыг 1990-ээд оны үед тавьж байсан. Хүн өөрийнхөө чадах юмыг хийх ёстой. Өөрөөсөө дээгүүр сэвж хэрэггүй. Улс эх орноо ч, өөрийгөө ч хохирооно. Харин энэ номын сангийн ажлыг өчнөөн жил номтой зууралдсаны хувьд бармаар санагдаад. -Өнөөгийн зарим нэг улстөрчид эхлээд өөрийгөө боловсруулж хөгжүүлмээр харагдах юм? -Дур эзнээ голдоггүй, дунд чөмөг сүүжээ голдоггүй гэдэг. Тэгээд явж л байхаас. Би чадах юмаа хийж явбал барав. Номын сангийн ажил маань голдрил олоод явчихвал Монголын соёлын өмнө хийж байгаа миний тэмцэл. 1980-аад оноос хойш эх орны хөгжилтэй холбоотой зүйл эрээчжээ. Өчнөөн хашгирлаа. Би хашгираад тус нь юу байна. Миний үгийг хэн авч байгаа юм. -Тэгээд хашгирахгүй бай л даа? -Чадахгүй юм чинь. Төрийн хүнд суртлын машинтай үзэж ирлээ. Одоо ч энд би тэмцэл хийж байна. Чадах салбартаа өөрийнхөө хувь нэмрийг оруулъя. Тухайлбал, номын сангийн газрыг давхар, давхар түрээслүүлчихдэгийг эсэргүүцэж л явна. Гэвч миний бичсэнийг хүртэл тавих сонин олдохоо больсон. -Яагаад? -Хэлмэгдсэн хүмүүсийн толгойны яснаас болсон юм уу даа. Би Г.Пүрэвбат лам, дам утгаараа Ерөнхийлөгч Н.Энхбаяр хоёрыг өмөөрсөн болж хувирсан. Хэлмэгдэж буудуулсан 600 гаруй толгойн гавлын ясыг ухахад тухайн үед хүн сэжиглээд ойртохгүй байсан шүү дээ. Харин Бурханч лам Г.Пүрэвбат бид хоёр явж ясыг ухаад, би ном бичиж гаргасан. Гэтэл манайхан нууцаар ул мөр алга болгож үгүй хийхэд оролцсон гэж үзсэн. Хэрэв нуух байсан бол ном бичихгүй байсан. Нэг хүнийг муу хэлэхийн тулд нөгөөг гүтгэж болдоггүй юм. -Та насаараа номын мөр хөөлөө. Танд ном бүтээлээс гадна хөрөнгө мөнгө хэр бий вэ? -Оюуны ажилд зүтгэж байгаа болохоор ямар ч байсан би гуйлга гуйхгүй. Надад хадгалсан хур хөрөнгө, баахан боодол мөнгө байхгүй. Мөр бүтэн, гэдэс цатгалан өөрийнхөө амьдралыг болгоод явж байна. Тэгээд ч нэг их хөрөнгө хураагаад яах юм билээ, үхээд л өгнө. Үлдсэнийг үр хүүхэд хэрэглэх л юм биз. Уг нь оюуны бүтээлийг үнэлдэг улс оронд над шиг бичээч, 17, 18 ном орчуулчихсан хүн тав, зургаан өрөө сууцтай. Тэтгэвэрт гарлаа гэхэд өлсөнө гэж зовохгүй байдаг гэнэ лээ. Миний ганц хөрөнгө гэвэл "Сюзүки" маркийн жийп. Манайх хоёр өрөө байртай. Найм, есүүлээ бужигналдаад амьдарч байна. 
Б.Долзодмаа
