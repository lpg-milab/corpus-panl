Япон хэмнэл

Японы Гадаад Хэвлэлийн төвөөс Азийн сэтгүүлчдийг хамруулдаг урт хугацааны хөтөлбөрт хамрагдахаар болсон Монголын хоёр сэтгүүлч намрын налгар өдрүүд Улаанбаатарт үргэлжилж байх тэр үед өмссөн хувцас агшаам халуун нар шарсан Токиод газардсан билээ.
Бидэнд Япон орон газарзүйн байрлалын хувьд, сэтгэлийн хувьд ч ойрхон гүрэн. Япон оронд зорчдог монгол хүмүүс ч олон, ажиллаж амьдарч байсан хүмүүс ч цөөнгүй. Гэхдээ бид нүүр царайны хувьд адилхан ч сэтгэлгээний хувьд асар ялгаатай хүмүүс юм.Энэ оронд анх удаа хөл тавьсан хүний нүдээр тэр нууцлаг нийгэм, өвөрмөц соёл, амьдралын хэв маяг нь үнэхээр гайхшруулам байсныг дөч хоногийн хугацаанд мэдэрснээрээ та бүхэнтэйгээ хуваалцъя гэж бодож байна. Япон наслалт-Япон хөгшид Хилийн шалган нэвтрүүлэх дээр дугаарлан зогсч байхдаа л манайд бол илүү гэж тооцогдох нэг ажлын байрын эзнийг анхааран харлаа. Жар нэлээд гарч, дал шахсан өвгөн нэг хүн явахад тааруулж хоёр талаар нь татсан уяаг дагасаар ирсэн олон зорчигчдыг "Та энэ цонхон дээр оч, та тийшээ оч" хэмээн зохицуулна. Мэдээж, ямар ч хүндрэл гарахгүй, тэр талд нь очсон бол түргэн явж байна гэсэн хармын бодол хэнд ч төрүүлэхгүй байх тэр хялбар боловч хэрэгтэй ажлыг нас дээр гарсан тэрээр хийж байлаа. Японд олонтоо зорчиж, тэнд ажиллаж амьдарч байсан хүмүүсийн хувьд энд тэндгүй ажиллах өндөр настнууд тийм ч сонирхол татах хүмүүс биш байх л даа. Харин тэнд хөл тавимагцаа миний анзаарсан зүйл бол манайхаар хүнсний зах руу сүү, маханд гарахаас өөр ажилгүй настнууд идэвхийлэн ажиллаж байсан тэр явдал билээ. Мэдээж, дэлхийд Япон улс өндөр наслалтын үзүүлэлтээрээ тэргүүлж бас хөгшчүүдийн тоогоороо ч давамгайлж байгаа. Эндхийн хөдөөд хөгшид их суудаг гэж хэлэх нь мундахгүй. Гэтэл Токиод ч хөгшид энд тэндгүй ажиллаж харагдана даа. Японд таксины залуу жолооч гэж огт байхгүй. Энэ ажлыг хөгшид л хийнэ. Жараас дээш насны хүмүүс таксины жолооч хийдэг байх. Гэхдээ япончуудын насыг өөрсдийнхөөрөө хараад дүгнэх ямар ч боломж байхгүй. Тэд бидний бодсон наснаас даруй таваас арван насаар залуу харагддаг учраас жаран настнууд ч такси барьдаггүй байж магадгүй ээ. Тэтгэвэрт гарсан хүн ажилгүй гэртээ сууна гэж бараг л байхгүй юм билээ дээ. Тэнд амьдардаг хүмүүсийн хэлснээр "Япон хүн үхэн үхтлээ л ажилладаг" аж. Хөгшдөд ч таарах ажил бэлээхэн гараад л ирнэ. Хэрэв зам засварын ажил хийгдэж байвал нэг мод бариулаад л зогсооно. Тэр хүн зам хөндлөн гарах гэж байгаа зорчигчдын аюулгүй байдлыг хангаж, машин тэргийг түр зогсоох зэргээр зохицуулалт хийж өгнө. Ерөөсөө хашаа болгоны ам дээр нэг хүн зогсч, орж гарч буй машинуудыг хүнгүй болтол нь хүлээлгэн явган зорчигчдын аюулгүй байдлыг хангадаг болохоор ахмадуудад зориулсан ажил мундахгүй. Томоохон компанид зөвлөх хийхээс эхлээд музейд сайн дурын ажилтнаар ажиллах, сургуулийн хүүхдүүдийг дагуулж тайлбарлагч хийн сүм, дуган үзүүлэх бүхий л ажилд хөгшчүүд харагдах юм билээ. Бас хоолны газруудад хижээл авгайчууд л зөөгч хийнэ. Салхи мэт хурдлан хоолоо хүргээд өгөх манай залуу зөөгч нараас хамаагүй шуурхай. Залуучууд нь хот суурин газрыг бараадаж, хөгшид нь тариалан дээрээ үлдэж байгаа тухайн яриа чих дэлсэнэ. Токиогоос өмнө зүгт байх Оттавара хэмээх жижигхэн хотод бид очсон юм. 150 км зайтай Оттавара руу шинкансэн гэх хурдан галт тэргээр 1.5 цаг яваад очно. Тэр жижиг хотыг хөдөө аж ахуйн хот гэж болно. Шаагин урсах гол, битүү ногоон модоор баян ууландаа хөгшид айвуу тайван сайхан амьдардаг шиг санагдсан. Бидний очсон фермерийнх ам бүл хоёулаа. Жар гарсан хоёр хөгшин жимс ногоо тарьж амьдардаг юм билээ. Гучин жилийн өмнөөс лийр тарьж, анх модоо ургатал гурван жил хүлээсэн тэр хоёрын хөдөлмөрийг багсайтал ургасан, нярай хүүхдийн толгой шиг олон лийрт анхилам үнэр сэнгэнүүлсэн цэцэрлэг нь илтгэнэ. 0.83 гектар газартаа таван төрлийн лийр тарьдаг гэж байсан. Хоёр давхар байшин, хураасан лийрээ савалдаг төхөөрөмж, тэгээд машин тэргээ багтаадаг саравч нь үнэндээ томгүй. Гэхдээ газрыг сөөмөөр хэмждэг Япон орны хувьд энэ аргагүй биз ээ. Хоёр жимсчин маань гурван машин, хоёр трактор, нэг комбайнтай. Өөрсдөө савласан лийрээ хэд гурваараа нийлж байгуулсан дэлгүүрт тавьж борлуулдаг гэж байсан. Тэд үүнээсээ 6 сая иений ашиг олдог ч, гурван саяыг нь эргээд зарлагаддаг гэж байлаа. Эмх цэгцтэй, энд тэндээс бондойж булцайсан лийр цухуйсан тэдний аж ахуйн дэргэд хогийн ургамалд дарагдсан нэг цэцэрлэг байлаа. Учрыг асуухад хот суурин газраас хүүхдүүдээ ирж, фермерийн аж ахуйг нь үргэлжлүүлэн авахыг хүлээж суусан хөгшдийг бурхан болсноос нь хойш ийнхүү гунигт автжээ. Хүүхдүүд нь ч ирж ээж, аавынхаа ажлыг үргэлжлүүлсэнгүй. Цэцэрлэг ч хогондоо дарагдаж, тоосонд даруулжээ. Энэ энгийн мэт түүх өнөөгийн Японы тухай олныг хэлэх мэт санагдаж байлаа. Ер нь Азийнхан дунд ээж, ааваа дэргэдээ чирсээр өтөлдөг заншил түгээмэл. Харин Японд ганцаар амьдардаг хөгшид олон гэсэн. Тиймээс тэднийг гуниглаж гансрах үед нь дэм болдог роботууд ч их юм билээ. Хөгшдөд хоол ундыг дөхүүлж өгдөг нь байхаас гадна уйлж, аргадуулж үр хүүхдийн үүрэг гүйцэтгэдэг нь ч бий. Зураг дээрх жижиг цагаан робот бол тийм зорилготой хийгдсэн гэж байсан. Өхөөрдүүлж илүүлээд л эрхлэн дуугардаг энэ хиймэл амьтан үрийн ачлал хүссэн япон хөгшдөд хань болдог ажээ. Өдгөө энэ улсад төрөлтийн тоо багассаар байгаа. Өөрөөр хэлбэл ганихарсан хөгшдийн тоо тэтгэврийн тогтолцооны хямралтай зэрэгцэн нэмэгдэнэ л гэсэн үг. Одоо л гэхэд Оттавара гээд энэ жижиг хотын хүн амын 25 хувь нь 65-аас дээш насныхан. Тэр ч бүү хэл энэ үзүүлэлт нь өндөрт тооцогддог мужид 65-аас дээш насныхан хүн амын 40 хувийг эзэлдэг гэнэ лээ. Япон цаг Дэлхийд нэртэй брэнд цагууд Японых л байдаг. Швейцарь, Япон цаг гэж ирээд л ярьдаг. Харин энэ удаад би япончуудын цаг барьдаг сэтгэлгээний тухай өгүүлье. Тэнд хэн нэгэн хүнтэй болзсон бол тухайн цагийнхаа сүүлчийн минутад очиход ч хангалтгүй юм билээ. Ерөнхийдөө бол болзсон цагаасаа 10 минутын өмнө очсон байх хэрэгтэй, бас нөгөө хүнээсээ түрүүлж очсон бол чухал үзүүлэлт гэж япончууд боддог. Биднийг анх Японд хөл тавихад уулзахаар тогтсон газар хэн ч байсангүй. Энэ бол бидний хувьд тэгтэл гайхмаар зүйл биш билээ. Удахгүй ирэх биз ээ гээд хүлээж байсан бидэн рүү амьсгаадаж, царай нь цонхийсон нэгэн залуу байдгаараа гүйсээр ирсэн нь 40 өдрийн турш гар хөл маань болж явсан Жуня Сугавара маань байсан юм. Лаосоос ирэх сэтгүүлчдийг тосч буудалд хүргэж өгөөд эргээд наашаа жирийсэн тэрээр биднийг нисэх онгоцны буудал хооронд үйлчилдэг лимузин автобуснаас бууснаас таван минутын дараа ирсэн нь түүний хувьд нэн гэмшилтэй асуудал байсныг сүүлд л ойлгосон. Хэрэв бид нэг газар руу очихоор тохирсон бол тухайн цагаасаа цагийн өмнө, эсвэл нэг цаг хагасын өмнө гардаг байлаа. Тэгээд байнга л нөгөө газраа 20-30 минутын өмнө очно. Энэ бол тэдний хувьд асуудал биш. Учир нь замд тохиолдож болох замын түгжрээ гэх мэт эрсдэлийг тооцож байгаа нь тэр гэнэ. Түрүүлээд очсон бид тухайн байгууллагынхаа хаалганаас зайтай хэсэг юм ярьж зогсч байгаад л ороод явчихдаг байв. Д.Ариунзаяа маань "Япончууд түрүүлж оччихоод байшингийн буланд нь зогсч байгаад цаг нь болохоор ордог гэнэ лээ" гэж сургаар ярьж байсныг өөрсдөө сүүлд ийн баталсан билээ. Аль болохоор усыг нь уусан газрынхаа ёсоор болзсон цагаасаа түрүүлж очоод хүлээж байдаг болсон гээч. Тэднийг хараад байхад түрүүлж ирж чадаагүйдээ хүртэл шаналаад байх шиг харагддаг юм. Мэдээж, ингэж цаг барьдаг газар метро, галт тэрэг, хурдан галт тэрэгнүүдийн ирэх цаг ян тан. "Kyodo news" мэдээллийн агентлагийн ажилтан Х.Миаваки гуай "Англид галт тэрэгнүүд хэзээ ирэх мэдэгдэхгүй. Тун замбараагүй шүү" гээд санаа алдаж байсан билээ. Нийтийн тээврийн үйлчилгээ нь ч цаг барихыг үзүүлж өгдөг Японы иргэн Англид гурван жил гаруй амьдрахдаа зовж байжээ гэж бодогдоод авав. Япон эрчүүд алхам бүртээ нэгэндээ элэгсгээр хандаж, бүр залхмаар их уучлалт хүсэх Япон орны сайн сайхны тухай яривал цаг их орно. Гэхдээ бас ойлгож үл чадах ч асуудал байна аа. Бүгд нэг ижил цав цагаан цамц, гял цал болсон хар костюм пиджактай эрчүүд энд тэндгүй явна. Метронд зэрэгцээд суусан нэг хэвэнд цутгасан мэт эрчүүд зарим нь унтаж, зарим нь гар утсаараа тоглож, бас зарим нь ном уншиж, эротик сэтгүүл үзэж яваагаараа л ялгагдана. Түүнээс өөр огт ялгаа үгүй. Бас тэгээд оройд хоолны газар зэрэгцэж суучихаад хоол идэх, шар айраг шимэцгээх хүмүүс нь бас л эрчүүд. Үгүй ядаж, нэг бүсгүй хүн тэдний дунд байвал их чимэг болохсон. Эрэгтэй, эмэгтэй хүн хамт суугаад хооллох нь хорвоогийн үзэсгэлэнгийн нэг өнгө байдаг сан. Гэтэл Японд тийм нэгэн өнгө аяз үнэхээр дутаж байна. Мэдээж, хамтдаа яваа охид залуус байна л даа. Гэхдээ 30 гарсан хүүхнүүдийг дэлгүүрээс өөр газар цөөхөн харсан гэж болно. Гэргийнхээ хийсэн гарын хоолыг амтархан идэхээр ажлаа дуусгасан эрчүүд яарах бас л сайхан амьдрал даа. Харин япон эрчүүд бол тийм биш. Өдөржин хийх ёстой ажлаа нухалж, ажил дээрээ гар утсаар бүү хэл өөр хоорондоо ч ярилгүйгээр ажлаа хийнэ. Магадгүй тиймдээ ч дэлхийд хөгжлөөрөө тэргүүлж байгаа байх л даа. Гэхдээ хэт роботчилогдсон, "төмөрчлөгдсөн" ч гэмээр юмуу тэдний ажлын цаг дуусмагц хэлд орцгоож, бүгдээрээ аль нэг газарт хоол идэж хатуухан юм уухаар гардаг юм билээ. Лаосоос ирсэн сэтгүүлч залуу хүртэл тэр хэмнэлийг гайхаж, "Хэрэв би ингээд оройтоод очихгүй байдаг бол манай найз охин утсаар орилоод л загнаж байгаа даа" гэж байсан билээ. Харин бааранд сууж байгаа эрчүүдийн гар утас дуугарахгүй. Дуугарсан байлаа ч эхнэр нь биш. Нөхрөө ажлынхаа нэг хэсгийг хийж байна гэж эхнэрүүд нь үздэг учраас эрэл сурал болдоггүй ажээ. Эрчүүдийн тэр нийгмийн учрыг олж ядсан лаос, монгол сурвалжлагч бид үеийнхээ япон залуу Хираяамагаас "Та нар яагаад ажлаа дуусгаад гэртээ харьдаггүй юм бэ. Гэртээ харьж эхнэрийнхээ хоолыг идэхийн оронд хоолны газар ордог нь ямар учиртай юм бэ" гэж "эрүүдэхэд" "Бид стрессээ тайлж байгаа юм" гэсэн билээ. Бид ч дуугүй байлгүй "Манай монгол эрчүүд ажлаа дуусгаад эхнэрийнхээ гарын хоолыг идэж, хүүхдүүдтэйгээ тоглож алжаалаа тайлдаг" гээд авсан л даа. Түүний хувьд ойлгоход хэцүү байсан байх, харин лаос эрд монгол эрчүүд их таалагдсан шүү. Түүнээс хэд хоногийн өмнө галт тэрэгний буудал дээр мань зүүн Азиас ирсэн эрхэм монгол эрийг харсан юм. Хэдийгээр гадуур цамцаа тайлан хайнга гэгч базаад барьчихсан, жинхэнэ данагар данагар алхлах залуутай үг сольж үзээгүй ч монгол гэдгийг нь байгаа байдлаар нь хэлүүлэлтгүй мэдсэн билээ. Тиймээс ч "Чи монгол бүсгүйчүүдийг мэднэ. Тэгвэл монгол эрчүүд ийм байдаг юм" гэж Сонгхамд хэлсэн билээ. Тэр "Монгол эрчүүд мундаг хүчтэй, бадриун хүмүүс байна" гээд их баясч байсан сан. Арлын орны эрчүүдийн тухай яриагаа жаахан хазайлгачихлаа. Японы Гадаад Хэргийн Яаманд ажилладаг, одоогоор хүний эхнэр болж амжаагүй байгаа япон бүсгүйтэй гэртээ шууд харьдаггүй эрчүүдийн нь талаар яриа өрнүүлэхэд "Хэрэв хамтран ажиллагч, дарга нартайгаа хамт явж архи ууж, яриа өрнүүлэхгүй бол нөхөр нь хэзээ ч дэвшихгүй. Дэвшихгүй бол цалин ч нэмэгдэхгүй шүү дээ. Тиймээс эхнэрүүд энэ тал дээр гомдол гаргадаггүй. Нөхрүүдээ ажлаа л хийж байна гэж үздэг" хэмээсэн билээ. Хэдийгээр энэ улсад эмэгтэйчүүдийн ажил эрхлэлт нэмэгдэж байгаа ч хүүхдээ хараад гэртээ суудаг, зөвхөн эрчүүд нь ажилладаг тэр хатуу уламжлал мөддөө салахгүй дэг ээ. Эрчүүдийн хувьд өглөөнөөс үдэш болтол ажиллаж, үдшээс шөнө болтол идэж ууж ажлаа ярих энэ амьдрал тэдний ядаргааг яг үнэндээ ясанд нь тулгачихсан юм шиг санагдсан. Бүгд л их харшсан царайтай харагдаад байсан нь санаа дагасных ч байж магадгүй л дээ. Япон эрчүүдийн тухай ярьсных залуучуудын нь тухай дурдахгүй өнгөрөх аргагүй. Туниа муутай турьхан бас түүнийгээ илүү тод гаргах нарийхан өмд өмссөн залуучууд олон харагдана. Мэдээж, тэдний лакдаж сэгсийлгэсэн үсний засалтыг резинэн өмднөөс нь салгах аргагүй. Япон охид тийм залуустаа их дуртай гэсэн. Манай эрчүүд эхнэрүүддээ л авч өгөх том том цүнхнүүдийг япон залуучууд барина. Гоё нэхээстэй ноосон цамц, эмэгтэйлэг гэмээр загварууд бас тэднийг илэрхийлэх өнгө төрх. Гэхдээ эдгээр залуус ажил албанд ороод ирэхээрээ нөгөөх хар костюмаа өмсч, нэг хэвэнд цутгасан мэт амьдралаараа амьдрах байх гээд бодохоор харштлаа ажиллахаасаа өмнө үсээ сэгсийлгээд дуртай хувцсаа өмсөөд яваг дээ гэж бодогдож байлаа. Үргэлжлэл бий 
Э.Энэрэл
