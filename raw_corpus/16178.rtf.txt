№215(16178)
1985 ОНЫ ЕСДҮГЭЭР САРЫН 6.
Үрийн үтрэм

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг хэрэгжүүлэх анхны жилийн ургацын дээж гурилын үйлдвэрүүдэд бууж эхэллээ. Манай газар тариалангийн үйлдвэрлэлийн хамгийн хариуцлагатай оргил ажлын энэ үед тариаланч механикжуулагчдын ажил хөдөлмөрийн зохион байгуулалт, үр дүнгээс зөвхөн төлөвлөгөөт таван жилийн эцсийн шийдвэрлэх оны ургац хураалт хамаарахаар барахгүй, ирэх жилийн хаврын тариалалтын хувь заяа шийдвэрлэгдэнэ. Есдүгээр сарын гуравны байдлаар өнгөрөгч оны мөн үеийнхээс 4,1 мянган гагийн тариаг илүү цайруулж, га тутмаас 5, 8 центнерээр их ургац хурааж эхлээд байгаа нь байгалийн өгөөж сайныхаас гадна өнгөрөгч хавар нийт үрийн ер гаруй хувь, улаан буудайн үрийн 98 хувийг кондицын шаардлагыг дүүрэн хангаж сайн үрээр, чанартай, зөв тариалсны ач нөлөө мөн. Тариалангийн нөхөн үйлдвэрлэлийн үндсийн үндэс, арвин ургацын их сурвалж нь үр болдог учраас ирэх жил тарих үрийг энэ намар зөв сонгон авч, кондицын шаардлагад хүргэн боловсруулж хүрэлцэх хэмжээгээр нөөцлөх зорилт ургац хураалтын ажлын нэг гол бүрэлдэхүүн хэсэг байх ёстой. 

Тарианы болц жигд биш, үрийн цутгалт хангалтгүй байгаа энэ жилийн хувьд ирэх хавар тариалах үрийг зөв сонгож нөөцлөх нь бүр ч хариуцлагатай, онцгой анхаарал тавих шаардлагатай асуудал юм. 

Талбайн хээрийн хянан баталгааны дагуу дээрх хэрэгцээг бүрэн хангах хэмжээний үрийг нөөцлөн авч, цаг улирлын дулаан, хүн хүчний бололцоотойд чанартай цэвэрлэж, дугаарлан кондицын шаардлагад хүргэж хадгалах хэрэгтэй байна. Ирэх онд тариалах ажлыг үрийн үтрэм дээр хийдэг учраас үтрэмийг үр сонгон технологийн дагуу бэлтгэн хооллох бүхий л ургацын чанарын толь гэж нэрлэдэг нь энэ ажлын өндөр ач холбогдлыг тодорхойлж байна. 

Манай орны сангийн аж ахуй тэжээлийн аж ахуйд үрийг урсгал дамжлагаар цэвэрлэн, дугаарладаг механикжсан үтрэм идэвхтэй агааржуулах төхөөрөмжийг тоноглогдсон бөгөөд олон мянган тоннын багтаамжтай агуулах, улсын аюулаас хамгаалах үрийн нөөц хадгалахад зориулсан тусгай агуулахаас гадна улсын хэмжээний 300 гаруй га үтрэмийн талбайн нэлээдийг нь цардаж тохижуулсан учраас ирэх хаврын тариалалтад хэрэглэх үрийг зохистой хугацаанд цэвэрлэж дугаарлан, хадгалахад хүрэлцээтэй агуулахын бололцоо манайд байгаа юм. 

Төв аймгийн Угтаалын сангийн аж ахуйн төвийн, Жаргалантын сангийн аж ахуйн Загдалын, Сэлэнгэ аймгийн Зүүнхараагийн сангийн аж ахуйн Тэрхийн, Хэнтий аймгийн Хурхын сангийн аж ахуйн төвийн үтрэмийнхэн зэрэг үрийн будаа хүлээн авах бэлтгэлийг сайн хангадаг, үтрэмийн хөдөлмөр зохион байгуулалтыг оновчтой хийдэг газар цөөнгүй бий. 

Гэвч нийт аж ахуйд үрийн үтрэм бүр ингэж жигд ажиллахгүй байгаагаас үр нөөцлөн бэлтгэж хадгалах ажилд урьд өмнө ноцтой дутагдал гарч байсан бөгөөд энэ жилийн тухайд гэвэл Дорнод аймгийн Халхгол, Хэрлэн, Сэлэнгэ аймгийн Баруунхараа зэрэг нэлээд аж ахуй үтрэмийн талбайг үрийн, таваарын гэж зааглан тодорхой хаягтай, хашаатай болгоогүй, тэрчлэн шинэ ургацын дээж хүлээн авч эхлэх хүртэл үтрэмээ олигтой бэлтгээгүй байсан байна. Олонхи аж ахуй үрийн үтрэм, агуулах, будаа цэвэрлэх машины засварыг онцгойлон анхаарахын оронд таваарын тарианыхтай адил хийдэг дутагдал жил бүр давтагдсаар байна. Мөн ургац хураалтын үед гагцхүү улсад тушаах таваарын тарианы төлөвлөгөөг л биелүүлэхийг урьдал болгоод үр өөрчлөхийг хоёрдугаарт тавьдаг учраас кондицын шаардлага хангахуйц үргүй үлдэж, тухайн бүсэд нутагших, нутагшихгүй янз бүрийн сортын үрийг өөр аж ахуйгаас авч хэрэглэхэд хүрдэг ноцтой дутагдал гарсаар байна. Сүүлийн гурван жилийн дунджаар Дорнод аймгийн Хэрлэнгийн сангийн аж ахуйн үрд нөөцөлсөн үрийн 87, 6 хувь нь кондицын шаардлага хангаагүйгээс өөр аймаг, аж ахуйгаас үр олохын тулд олон мянган төгрөгийн зардал гаргаж байсан юм. Тариа хурааж байх үед ирэх хаврынхаа тариалах үрийг ингэж анзаарахгүй явдаг тариаланч хэрхэвч байж болохгүй гэдгийг шаргал намрын өгөөмөр энэ өдрүүдэд аж ахуй бүр хатуу санах ёстой. 

Одоо нийт аж ахуйн ургацын баланс тогтоогдож, ирэх оны тариалалтыг хэрэглэх таримал, сортын хэмжээ нэгэнт тодорхой болсон тул түүнийг буулгах талбай, цэвэрлэх хугацаа, ажиллах хүч, шаардагдах машин техникийн байдлыг дахин хариуцлагатайгаар нарийвчлан хянаж, дутууг ойрын өдрүүдэд гүйцээвэл зохино. Үрд авах сорт, таримлуудыг үржүүлэг бүрээр зааглан буулгах зургийг гаргаж, тус бүрт нь пайз, хаяг хийж байрлуулах ёстой. Үрийг арван нэгдүгээр сарын нэгний дотор багтаан цэвэрлэж дугаарлан, хуучин үрийн үлдэгдэлгүй, зохих дүрмийн дагуу сайтар ариутгасан үтрэмд хадгалах нь аж ахуй бүрийн удирдлага, мэргэжилтнүүд, хамт олны амин чухал ажил юм. 

Хур бороо элбэг энэ жилийн хувьд үрийг идэвхтэй салхилуураар сайн хатааж, чийгийн нь хэмжээг 15 хувьд хүргэж хадгалах шаардлагатай байгааг тооцоолж, үрийн үтрэмийн гол технологич болсон аж ахуйн үрийн агрономичийн хариуцлага, санаачилгыг дээшлүүлж, сортын хянан батлагчдын дүнгээр ямар зэргийн, хичнээн хэмжээний үр буух ёстойг үндэс болгон, үтрэмд үрийн будааг хүлээн авах, байрлуулах төлөвлөгөө бүдүүвчийг боловсруулан ерөнхий агрономичоор батлуулж, үтрэмийн эрхлэгч тоо бүртгэгчдэд хүлээлгэн өгч, түүндээ тогтмол хяналт тавьж байх үүргийг нь ширхэгчлэн биелүүлэх хэрэгтэй. Үрийн үтрэм зөвхөн өөрийн аж ахуйн төдийгүй, улсын нөөцөд чанар сайтай үрийг зохих хуваарийн дагуу бэлтгэн нийлүүлэх үүргээ хэр зэрэг биелүүлэхээс ажлын амжилт шалтгаална. 

Төрөлх хайрт намынхаа ээлжит XIX их хурлын өмнө шинэ таван жилийн төлөвлөгөөний анхны оны гарааны хаврын тариалалтад хэрэглэх үр бэлтгэж байгаа учраас энэ намрын үр бэлтгэх, цэвэрлэх, дугаарлах, нөөцлөх ажил онцгой хариуцлагатан үйлс гэдгийг нийт тариаланч, механикжуулагчдад гүнзгий ухамсарлуулж, үрийн үтрэм бүрт ихээхэн анхаарал тавьж, тэргүүн туршлага дэлгэрүүлэн гавшгай хөдөлмөр өрнүүлэх нь төв, орон нутгийн нам, улс, аяг ахуйн болон олон нийт хяналтын байгууллагын хойшлуулшгүй дайчин зорилтын нэг болж байна. 

