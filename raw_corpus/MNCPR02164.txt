Дөчин жилийн дараахь уулзалт...

Наадмын өмнөх долоо хоногийн баасан гаригт буюу долдугаар сарын 7-ны өдрийн 13 цагт Говь-Алтай аймгийн төвийн арван жилийн сургуулийн 1966 оны төгсөгчид Сүхбаатарын талбайд уулзалдлаа.
Тэд арав төгсөөд өдгөө 40 дэх жилтэйгээ золгож буй. Дөчин жилийн ой, Их монгол улс байгуулагдсаны 800, Ардын хувьсгалын 85 жилийн ойн баяр наадамтай давхцаж буй учраас энэ их ойн баяр наадмыг үзэхийн зэрэгцээ олноороо цугларахыг зорьжээ. Товлосон цагт 20 гаруй хүн цугларч бусдыгаа хүлээн хөл амраах сандал ч үгүй талбайд толгой дээрээс шарах халуун нарыг ч үл ажран хөгшчүүл ангийнхныгаа тэвчээртэй хүлээн зогсоно. Энгэр дүүрэн одон тэмдэг зүүсэн бор костюмтай хижээл эр бөөгнөрч зогссон олныг зорин ирж явлаа. Түүний бараанаар "Тэр одон тэмдэгт чинь манай ангийнх биш биз" хэмээн нэг эмэгтэй таньж ядан заатал таних нэг нь түүн рүү хошуурч, танихгүй хэсэг нь ард хоцров. Бүр дэргэд нүүр тулаад ирсэн боловч түүнийг ангийн нэг хэсэг нөхөд нь таньсангүй. Ангийнхныгаа алмайруулсан энэ эр бол Говь-Алтай аймгийн Байгалийн голомтот халварт өвчинтэй тэмцэх газрын их эмч Ч.Түмэннасан. Тэрбээр тарваган тахлын голомтод 16 удаа орж 21 хүнийг эмчилсэн, тахлын уушгины хэлбэрийг анх удаа эмчилсэн алдартай эмч аж. Зуны улиралд түүний ажил эхэлдэг учраас ангийнхаа уулзалтад оролцож чаддаггүйгээс ийнхүү 40 жилийн дараа гэнэт гарч ирж буй. Уг нь энэ ангийнхан жил бүр уулзаж амралтад явдаг уламжлалтай ч өнөө жилийнх шиг олуулаа уулзаагүй гэнэ. Тэд "дөчин жилийн уулзалтад 20 гаруй нь ертөнцийн мөнх бусыг үзүүлсэн сурагтай. Тиймээс 50 жилийн уулзалтад хэд нь ч байх юм билээ" хэмээн өнөө жил маш сайн зар тараасан байна. Энэ ангийнхан өдгөө монгол орны өнцөг булан бүрт амьдарч байгаа учраас эртнээс зар тараасны хүчинд ийнхүү олуулаа цугларч чадлаа хэмээн баяртай байлаа. Тухайн үед аймгийн төвийн болон Тонхил, Бигэр, Төгрөг, Баян-Уул, Халиун сумын долоон жилийн сургуулийн төгсөгчид тус сургуулийн VII ангид дэвшин суралцдаг байсан бөгөөд 90 гаруй хүүхэд цугларан ирж гурван бүлэгт хуваагдан хичээллэсэн байна. Тэднийг Х ангид элсэх жил үйлдвэр сургалтаар өргөн хүрээний мэргэжил олгох сургалтын программ хэрэгжиж охидыг ялган цэцэрлэгийн багш, хөвгүүдийг хоёр хуваан автослесарь, барилгын үйлдвэрлэл мэргэжлээр сургаж тухайн чиглэлээр нь үйлдвэрлэлийн дадлага хийлгэж мэргэжлийн аттестат өвөртлөж байсан онцлогтой анги. Бүжидмаа ангийн даргатай эмэгтэйчүүдийн"10а", П.Банзрагч ангийн даргатай эрэгтэйчүүдийн "10б", Д.Дүгэрсүрэн даргатай эрэгтэйчүүдийн "10в" анги хэдийгээр гурван бүлэгт хуваагдсан ч нэг ангийнхан юм. Х ангийг 96 хүүхэдтэй төгсч байсан энэ хамт олны 80 орчим хувь нь их, дээд сургуульд элсэн суралцсан байна. Цахилгаан (элчин сайд), О.Ажигцэрэн, О.Баатар, Бархас, Пүрэвжав, Бадарч, Цэрэн, Гомбо Дашзэвэг, Бүдээхээ зэрэг гавьяат, ахмад тэргүүний багш нараар хичээл заалгаж байсан нь тэдний сурлагын амжилтад сайнаар нөлөөлж ирээдүйн гэрэлт замын эхлэлийг тавьсан гэлцэж багш нараараа шавь нар нь бахархана лээ. Энэ удаагийн уулзалтад Баатар багш уригдан ирсэн бөгөөд тэрбээр шавь нараасаа ялгарахгүй ануухнаараа харагдсан. Гурван ангийн сурагчид хичээл сурлагандаа идэвх зүтгэлтэй, сахилга бат сайтай, аливаа ажилд идэвхийлэн оролцдог Г.Дүгэрсүрэн, Бүжидмаа, Ч.Түмэннасан, Монхообор, М.Самдан, Эрдэнэ, Ц.Санчин, Я.Зэнээмидэр, Д.Лхамсүрэн, Р.Жамъянсэнгэ, Т.Доржгомбо нарын олон хүүхдүүд байсныг дурсдаг. Сурахын зэрэгцээ урлаг, спортын онцгой авъяастай хүүхдүүд олон байснаас заримыг дурдвал, Д.Пүрэв IX ангид байхдаа үндэсний бөхийн идэрчүүдийн аварга шалгаруулах тэмцээнд III байр эзэлж хүрэл медаль хүртэж, энэ нь тус аймагт бөхийн төрлөөр авсан анхны медаль байв. Мөн онд аймгийн аварга шалгаруулах барилдаанд аймгийн начин цол авч аймгийн наадмаар цолоо батлан "нэмэх начин" чимэгтэй бөх болж байсан тэрээр хожим мөн л аймагт хоёр удаа үзүүрлэн аймгийн заан болсон гээд анги хамт олны бахархал болсон хүн. Г.Дүгэрсүрэн 1966 оны идэрчүүдийн улсын аваргад оролцож амжилттай барилдаж, Эрдэнэ, Д Доосмоо хөнгөн атлетик, Д.Лхамсүрэн теннис, Ц. Санчин, хоёр ихэр Г. Батжаргал, Г. Энхжаргал, Эрдэнэбилэг нар гар, сагсан бөмбөгөөр Монголын пионер сурагчдын Анхдугаар спартакиадад, эмэгтэйчүүдээс О.Жавзмаа аймгийн идэрчүүдийн шигшээд тоглож улсын аваргаас хүрэл медаль хүртэж байв. Түүнчлэн Монголын зохиолчдын хорооны гишүүн Л.Ширчин, Даваасүрэн нар зохиолч болох гараагаа арав төгсөхдөө эхэлчихсэн байсан гэдэг. Батчулуун, Бавуудорж нар ч уран зургийн мастерууд болох нь тодорхой болоод байсан бөгөөд анги, сургуулийн ханын сонин гаргах, зурах бүхий л ажилд багш нартаа уригдан залагдаж явдаг хүүхдүүд байж. Я.Зэнээмидэр Х анги төгсөх жилээ математикийн улсын олимпиадад III байр эзлэж олон улсын олимпиадад оролцсон байна. Жаргал үлээвэр хөгжим, П.Банзрагч баянхуур, С.Норжмаа, Хорол, Оюунцэцэг, Мөнхөө нар ардын хөгжмөөр хөгжимдөж Н.Өнөр ардын бүжиг биелгээ хийдэг байв. Энэхүү авъяасаа улам хөгжүүлсэн нөхөд түүнийхээ үр шимийг хүртэж, үнэлүүлж цол хэргэм хүртэцгээжээ. Тухайлбал, Батчулуун урлаг судлалын ухаанаар шинжлэх ухааны доктор (Монгол), Ц.Санчин, Сүрэнхорлоо нар техникийн (ЗХУ), Монхообор хими (ЗХУ), Зэнээмэдэр (Унгар) эдийн засгийн мэдээллийн технологиор докторын зэрэг хамгаалсан байна. Улсын бага хурлын гишүүнээр сонгогдож, ардчилсан шинэ үндсэн хуулийг батлалцсан Д.Жанцан, Г.Дүгэрсүрэн агсан Хөнгөн хүнсний үйлдвэрийн яамны орлогч сайд, ЗХУ-д худалдааны төлөөлөгчөөр ажиллаж байсан. Н.Жаргал , Могноон, Диваанямсан нар хурандаа, Цэрэнбалжид Батаа дэд хурандаа цолтойгоор армийн анги нэгтгэл удирдаж явсан гээд бүгдийг дурдах нь боломжгүй. . Бас нэгэн онцлох үйл явдал бол тэр үед тус сургуулийн захиргаа багш нарын санаачилгаар урлаг уран сайхны "Од" чуулга байгуулагдаж дуу, хөгжим, бүжиг, жүжиг гэсэн дөрвөн ангид сургуулилан 1965 оны хавар Монголын пионерийн байгууллагын 40 жилийн ойгоор Улаанбаатар хотноо пионерийн ордонд концерт жүжиг тоглож Гэгээрлийн Яам, Пионерийн төв Зөвлөлөөс өндөр үнэлгээ авч байжээ. Энэ тоглолтонд Д.Монгол, Н.Жаргал, Д.Пүрэв, С.Норжмоо, Оюунцэцэг, Хорол, Н.Өнөр нарын олон авъяаслаг хүүхдүүд оролцсон гэдэг. Аравдугаар анги төгсөх хавар Ш.Сүрэнжав, Ш.Эрдэнэбат нарын зохиосон "Арав дахь хавраа үдье" дуу гарч яг л энэ дууны шүлэг шиг эрдэм номын гэгээн танхимаа, эрдмийн жигүүр ургуулсан хүндэт багш нараа орхиод, ижилдэн дассан найз нөхдөөсөө холдон тус бүрийн зам мөр хувь заяаныхаа харгуй замаар эргэн эргэн харсаар алслан одсон, тэр цагаас хойш даруй 40 жил өнгөрчээ. Энэ бол тэдний идэвхтэй амьдралын алтан үе. Энэ хугацаанд дээд сургууль төгсөн мэргэжил эзэмшиж, улс орноо хөгжүүлэхэд тодорхой хувь нэмрээ оруулж, хань ижлээ олж амьдралаа төвхнүүлэн үр хүүхэд, ач, зээгээ өсгөн амсхийх чөлөөгүй ажиллаж хөдөлмөрлөсөөр ирсэн. Гэвч цэл залуу насандаа хамт суралцаж ижилдэн дассан олон найз нөхдөө хаана ч явсан санан дурсаж, сэтгэл зүрхэндээ санагалзан олон жилийг ардаа орхисон боловч жил бүр уулзалтуудыг олон, цөөн бүрэлдэхүүнтэйгээр удаа дараа зохион байгуулж санан мөрөөдсөн сэтгэлээ баясгаж яваа билээ. Энэ жил Монголын Их эзэнт гүрэн байгуулагдсаны 800 жил, Монгол улсад ардын хувьсгал ялан мандсаны 85 жилийн аугаа их түүхт ойтой, тэдний Х ангиа төгссөний 40 жилийн ой тохиож буй энэ билиг ерөөлт цаг дор гурван бүлгийн нийт хамт олноо төлөөлөн эх орныхоо нийслэл Улаанбаатарт ирж халуун бүлээрээ цуглаж хамаг амьдралаа ханатлаа нэг ярьж авцгаахаар амралтын газрыг зорьсон. Тэдний уулзалт бие биедээ урам зориг, инээд хөөр, эрч хүч өгч дахин уулзахын ерөөл тавин салаа бизээ. 
Д.Цогзолмаа

