№303 (16580)            
1986 оны арван  хоёрдугаар сарын  19.
Улс төрийн мэдээлэл

<< Үзэл суртлын ажлын өнөөгийн нэн чухал зорилт бол намын их хурлын шийдвэр, түүний үзэл санааг олон түмэнд ягштал ойлгуулж, тэдний бүтээлч идэвх, санаачилгыг бүх талаар өрнүүлэхэд оршино >> гэж нөхөр Ж. Батмөнх МАХН-ын Төв Хорооны II бүгд хуралд тавьсан илтгэлдээ онцлон тэмдэглээд намын ухуулга, суртал нэвтрүүлэг, улс төр, хүмүүжлийн аж лыг зохион байгуулахдаа намын эдийн засаг, нийгмийн бодлогыг хэрэгжүүлэх үйлсийг үзэл суртлын талаар хангахад бүрэн чиглүүлэх ёстой гэж заалаа. 

Манай намын үзэл суртал, улс төр хүмүүжлийн ажлын хэвшиж тогтсон, үр нөлөөтэй түгээмэл нэг хэлбэр бол үйлдвэр, аж ахуйн газар, байгууллагууд дээр тогтмол хийдэг улс төрийн мэдээлэл бөгөөд нам, засгийн бодлого, шийдвэрийг хөдөлмөрчдөд шуурхай хүргэх, улс орны дотоодод болон дэлхий дахинд болж байгаа хамгийн сүүлийн үеийн үйл явдлын халуун мөрөөр нь олон түмэнд мэдээлэл тайлбарлах, тодорхой, зөв чиг баримжаа олгох үүрэгтэй бөгөөд тэр чанараараа ч хүмүүсийн оюун санааны эрэлт хэрэгцээний том үзүүлэлт болж байдаг юм. 

МАХН-ын Төв Хороо улс төр хүмүүжлийн ажлын зохион байгуулалтад зарим өөрчлөлт оруулж, улс төрийн сургууль, лекц, улс төрийн сонсголын цагийг хорогдуулахаар шийдвэрлэсэн нь хүнд өгөх мэдлэг, үзэх судлах зүйл, мэдээллийн хэмжээг багасгаж. хялбарчилж буй хэрэг огтхон ч биш, харин тухайн ажлын чанарт тавих шаардлагыг эрс өндөржүүлж, бүтээлч, идэвхтэй арга хэлбэрийг сонгон олоход л юуны өмнө чиглэж байгаа билээ. 

Улс төрийн сургууль явагддаггүй үе буюу тавдугаар сарын нэгнээс аравдугаар сарын нэгэн хүртэлх хугацаанд улс төрийн сонсголыг долоо хоног тутам хийж байхаар тогтоолд заасан нь улс төрийн мэдээллийн ач холбогдлыг өндөрт өргөснөөр барахгүй хөдөлмөрчдийн мэдээлэл хүлээн авах хэрэгцээг тасалдалгүй жигд хангах нөхцөл бурдүүлнэ. Улс орны дотоодод болон олон улсын тавцан дээр өдөр тутам шинэ шинэ үйл явдал болж. олны анхаарал татсан асуудал амьдралаар байнга дэвшигдэн гарч байгаа өнөө үед улс төрийн мэдээллийн үүрэг, түүний хэрэгцээ урьдахьтай зүйрлэшгүй их өсч байна. 

Янз бүрийн бус нутагт өдий төдий үйл явдал дараа дараагаар өрнөж байгаа өнөөгийн дэлхий дахины нөхцөл тэдгээрийн мөн чанарыг хүмүүст цаг тухайд нь гүнзгий тайлбарлаж таниулан мэдүүлж зөв чиг баримжаа олгож байхад улс төрийн мэдээлэл сонсгол их үүрэгтэй юм. Чухам энэ шаардлагын үүднээс улс төрийн сонсголын чадамж, үр өгөөжийг байнга дээшлүүлж, арга хэлбэрийг боловсронгуй болгож тухайн үед олон түмний анхаарал, сонирхлыг ихэд татаж буй асуудлаар хийж байх нь гол шаардлага юм. Аль дайралдсан сэдвээр, бололцоотой хүнээр бэлэнчлэн яриа хийлгэдэг хэлбэрдэх хуучин хандлагыг өөрчлөх нь сонсогчдын оюуны эрэлт хэрэгцээний өсөлтөөс шууд урган гарч буй шаардлага мөн. 

Намын зохион байгууллага өөрийн идэвхтнүүдэд улс төрийн сонсгол зохион байгуулж хийлгэх үүрэг хуваарилж өгчихсөнөөр ажлаа хязгаарлаж зөнд нь орхиДог учраас сонсгол хийх хүн эрж хайн ямар ч сэдвээр хамаагүй ямар нэгэн яриа хийлгэхийн хүслэнд автагдан гуйж явах тохиолдол ч гарч байна. Хамт олны дотор улс төрийн сонсгол хийх онцгой ажилд бодлогогүй хандаж ор нэр бөглөж, тоо хөөцөлдөхөд хүрдэг ийм дутагдлыг арилгах хэрэгтэй. Улс төрийн сонсгол дээр бичмэл бэлэн материалыг сэтгэл ч үгүй, итгэл ч үгүй шууд унших юм уу сэдвийн багтаамж, агуулгын хувьд лекц байхаас биш, сонсголын цагт илт багтахааргүй, өргөн зүйлийг өм цөм ярьж хүмүүст асуудлын мөн чанарыг цээж цэгцтэй ойлголт өгч чадахгүйгээр зэрэмдэглэх байдал үзэгдсээр байна. Улс төрийн сонсголд ингэж ээлж өнгөрөх төдийгөөр хандах нь юуны урьд улс орны амьдралын гол асуудал, олон улсын чухал үйл явдлыг цаг тухайд нь гүнзгий ойлгох, улс төр, шинжлэх ухаан, техникийн мэдлэг, оюуны баялгаа зузаатгах гэсэн хөдөлмөрчдийн хүсэл эрмэлзэлд хохирол учруулж байгаа хэрэг юм. 

Ажил эхлэхийн өмнө гучхан минутад багтаан улс төрийн сонсгол хийдэг нь санамсаргүй тогтоосон бачуу хугацаа биш харин тухайн улс төрийн сонсголоор яривал зохих сэдвийг зөв сонгож, маш товч тодорхой цэгцтэй ойлголт өгч, мэдлэгийн шинэ цэнэгийг хүмүүст олгох зорилготойг мартаж болохгүй. Сонсголын дараа байгууллага, Газрын дотоод ажлын чанартай зүйлийг зарлан мэдээлэх нэрийдлээр цагийг хэт сунжруулан хурал болгон хувиргах зуршил байж таарахгүй юм. Хэзээ ч хуучрахааргүй сэдвийг сонсголоор ярих биш, тухайн үед хамт олон ихээхэн анхааран сонирхож байгаа цаг үеийн онцгой асуудлаар л улс төрийн мэдээлэл, хийж байх, өөрөөр хэлбэл сонсголоор ярих сэдэв цаг үеэ тун сайн олсон байх шаардлагатай. 

Нам, засгаас улс орны өмнө чухал зорилт дэвшүүлж тодорхой тогтоол, шийдвэр гаргасан даруйд л түүний үзэл санаа, ач холбогдол, хэрэгжүүлэх арга замыг хамт олонд улс төрийн сонсголоор ярьж нийтийн анхаарлыг чиглүүлдэг байх учиртай. Энэ бүхэнд улс төрийн мэдээлэгчдийн бэлтгэл, мэдлэг чадвар авхаалж самбаа онцгой үүрэгтэй. Чухамхүү улс төрийн мэдээлэгчдийн улс төр, онолын бэлтгэл, ярьж тайлбарлах ур чадвар сонсголыг сонирхолтой, чанартай болгох гол нөхцөл мөн. Тиймээс улс төрийн мэдээлэгчдийн бүрэлдэхүүнийг байнга сайжруулж, тодорхой чиглэлээр тэднийг төрөлжүүлэн мэргэшүүлэх, улс орны болон тухайн хамт олны ажил амьдрал, олон улсын байдлын тухай мэдээллээр тогтмол хангахад намын байгууллагууд үргэлж тусалж байвал зохино. 

Улс төрийн сонсголд олон улсын байдлыг зонхилон яриад улс орны болон тухай хамт олны дотоод амьдралын асуудал, ёс суртахууны сэдвийг дутмаг тусгах, зарим талаар орхигдуулдаг дутагдлыг шийдвэртэй арилгаж, сэдвийн хүрээг өргөтгөн, улс төрийн мэдээллийн бодлогыг хамт олны санаа сэтгэл, эрэлт хэрэгцээг сайтар судалж тусган нарийн бодож боловсруулж байх хэрэгтэй. 

Улс төрийн мэдээлэл хичнээн шуурхай, хичнээн сонирхолтой, чанартай байх тусам түүнд оролцох хүмүүсийн идэвх оролцоо, эрэлт сонирхол төдийчинээ өсөх нь эргэлзээгүй гэдэг шаардлагын үүднээс намын байгууллагууд сонсгол бүрийг хүмүүст шинэ соргог мэдээлэл, шинэ мэдлэг өгөхөөр чанар чансаатай, өгөөжтэй зохион байгуулж чухам үүгээр л улс төрийн сонсголын чанар, үр нөлөөг хэмжиж байвал зохино. 

