"Хатанбаатар ван" морио унаад төв талбай дээр гарч ирэх нь

Монгол Улсын урлагийн гавьяат зүтгэлтэн Л.Эрдэнэбулганы тэсвэр тэвчээрийн хүлээс зад тавин алдарчээ. Олон түмний хайрлан хүндэтгэдэг Баатар ван морио унаад, Хатанбаатар Магсаржавынхаа дүрд хувилан жанжин Сүхийн талбай дээр гарч ирэхээр шийджээ. 
Түүний гомдол харуусал, уур хилэн бадарч, нүдгүй юм шиг сохор өнөө цагийн тоглоомын төрд үгээ хэлэхээр шийдсэн байна. Холливудын алдарт жүжигчин Том Круз, Мадонна нарын хэсэг нэр хүндтэй хүмүүс Ерөнхийлөгчтэйгөө Иракийн асуудал дээр санал нэгдэхгүй байгаагаа илэрхийлж, сая сая шүтэн бишрэгчдээ золтой л Бушийн эсрэг босгочихоогүй. Дэлхийн хүмүүс үзэл бодлоо ийнхүү бидэнтэй зүйрлэшгүй чөлөөтэй илэрхийлдэг. Энэ утгаараа Баатар Ван морьтойгоо "сэлэм"-ээ эргүүлээд талбай дээр гараад ирэхэд шинэ цагийн сэтгэл зүрхээ цагдуулах дургүй нийгэм "энэ юу болов, хаая хүүе" гэж нүдээ орой дээрээ гаргаад байхгүй л дээ. Энэ бол зүгээр л асуудлын өнгөн тал юм. Харин Л.Эрдэнэбулган яагаад ийн гэнэт шатан дүрэлзэх болов гэдэг нь сонирхолтой асуудал яах аргагүй мөн. Япончууд манай их эзэн Чингис хааны тухай кино хийнэ гэж хэдэн жил сүр дуулиан болж, манай нэрт жүжигчин Сосорбарамын нэр хүнд, сэтгэл зүрх хоёроор нь баахан тоглож, адаг сүүлд нь хөсөр хаяж орхисныг бид бүгдээрээ харсан. Энэ үйл явдал ганцхан манай нэгэн авьяаслаг жүжигчний нервээр тоглоод өнгөрсөн явдал биш байжээ. Манай кино урлагийнхны бүгдийнх нь дотоод эгдүүцлийг бадрааж орхисон балагтай явдал байж. Хөгжмийн театрын цорын ганц мэргэжлийн найруулагч Л.Эрдэнэбулганы эдүгээн энэ хилэн ч чухам энэ үеэс эхтэй эд бололтой. "За яахав, бэлтэй улс нөгөө лаагаа иднэ үү, луувангаа иднэ үү өөрсдөө мэдэх хэрэг юм байна. Тэрийг л мэдэрлээ. Сосорбарамыгаа бодож жаахан зангираад тайвширлаа" хэмээж байсан Баатар Вангийн уур цухлыг Засгийн газрын саяхан баталсан нэгэн тогтоол нэг мөсөн тэсэлж хаях нь тэр. Япончууд манай их Монгол Улс байгуулагдсаны 800 жилийн ойд зориулж тэр яриад байсан Чингис хааны тухай киногоо хийх нь үнэн болж. Гэхдээ их хааны дүрд монгол хүн бус япон хүн тоглуулж шүү. Ингээд зогссонгүй. Тэдний энэ ажилд нь манай зулгуй Засгийн газар ядарсан төсвөөсөө 280 сая төгрөг гаргаж өгөх хачирхалтай шийдвэр гаргаж орхижээ. Та итгэж байна уу. Үнэхээр ийм явдал болж. Охиноо өгөөд дээр нь хонины гарзтай гэгчээр Их эзэн Чингис хааныхаа дүрд монгол жүжигчнээ ч тоглуулах эрхгүй хаягдсан монголчууд яахаараа тэдэнд 280 саяыгаа өгөх ёстой юм бэ. Болоогүй ээ, дээр нь газар нутгаа, цэргүүдээ кино зурганд нь үнэ өртөггүй найр тавин зулж өгөх болсон юм байх. Ийм юм байж болох уу. Эзэн Чингис хааныхаа тухай кино хийх гэж манайхан хөрөнгө мөнгөний гачаалд автан энд тэндгүй зүдэрч байхад элгэнд нь сум зоосон ийм өөдгүй шийдвэр гаргасан эрх мэдэлтнүүдийн эсрэг гудамжинд гарч нэгийгээ үзнэ гэж байгаа өвгөн найруулагчийн өөдөөс хэн өнөөдөр үг хэлэх юм бэ. Хэн ч чадахгүй. "Монгол кино"-нэгтгэлийн захирал Ж.Солонго Чингис хааны тухай кино хийхээр зориг шулуудан зүтгэж байгаа. УГЗ Л.Эрдэнэбулган мөн адил Соргодогийн Жаргалсайханы зохиолыг шилж сонгон аваад, пробоо дуусгачихаад ард түмэндээ хандан гуйлга гуйж явахад төр засаг нь гөлөөг ч гэж ган хийгээгүй атал япончуудад ийнхүү хормойгоо дэвссэн нь байж болшгүй явдал байх. Үнэн хэрэгтээ дээр байгаа эрх мэдэлтнүүдийн ийнхүү дур мэдэн зольж, үрж байгаа мөнгө доор байгаа бидний хөлс хүчээ баран байж татварт өгсөн хэд. Ард түмнийхээ татварт өгсөн хэдийг, ажилчин ангийнхаа хөлс хүчээр олсон хэдийг асуух ч үгүй ингэж асгаж байдаг төр байснаас байгаагүй нь дээр гэж урлагийнхан үзэж байна. Баатар Вангийн удаах хилэн Монгол орон нь их ойгоо дотоодын хэрүүл тэмцэл, үл ойлголцол, ард түмний ядууран доройтсон аж амьдралаас эхтэй. Ихэс нь улам дээшээ, эгэл олон нь улам доошоо тасран бие биеэсээ холдож буй өнөөгийн нийгмийн гажгаас үүдэлтэй гэнэ. Тэр иргэний нийгмийн сайн сайхны төлөөх зарим хөдөлгөөнүүдийн шаардлагууд зүрхийг нь өөрийн эрхгүй онож хатган зовоож байгаа тухай ч дурсаж байв. Аль нам нь хамаа байхгүй, улс орныхоо төлөө юм хийх гэж сэтгэл зүрхээ шатааж яваа олон аавын хөвгүүдийн үйл хэргийг улстөржин унагаж, уландаа гишгэх болсон бусармаг явдлыг тэр үзэн ядаж байгаагаа мөн хэлж байна. Дээшээ гарч ирээд хэлсэн ярьснаа умартчихдаг, худал амлаж, хулгай загнаж явдаг зарим төрийн түшээдэд тэр сөнөж мөхөхийн ирмэгт тулж ирээд байгаа урлагийнхнаа өмгөөлж, өвдөг нь цоорхой ард олноо өмөөрч төв талбай дээрээс үгээ хүргэхээр шийджээ. Нэгэнт ийм мэдээлэл аваад олон түмэнд хүргэж байгаа сэтгүүлчийн хувьд түүний утсанд холбогдож асууж лавлалаа. Харин Баатар Ван "хэрэв сонсохгүй бол тэмцлийн хурц хэлбэрийг ч сонгож магадгүй, би бие сэтгэл хоёроо энэ тэмцэлд бэлтгэсэн" гэсэн шийдэмгий үгийг шидээд утсаа таслав. Халхын цогтой тэмцэгч Хатанбаатар Магсаржавын дүрээр дэлгэцнээ мөнхөрч, олон түмнийхээ хайр хүндэтгэлийн хоймор эрхэмсэг заларч явдаг энэ эрхэм гутаагдан доромжлогдож байгаа ард түмнээ сэрээж ахиад "Морин доо" хэмээн тал нутгийг сэртэл хашгирах нь ээ. 
Б.Ганчимэг
