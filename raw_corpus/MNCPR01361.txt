Радио, телевиз сонгуулийн сурталчилгааг үнэгүй хийнэ

Төрийн байгуулалтын байнгын хороо өчигдөр хуралдаж Сонгуулийн хуулийг хэлэлцэв.Гишүүд асуудлаа тал талаас нь хэлэлцэж сонгуулийн хуулиа урагшлуулахыг хичээж байна.
Тэгэхгүй бол ч бас болохгүй бололтой. Сонгуулийн системээ тохирч байж цааш явахгүй бол хэнд ч хэрэггүй ийм юм хэлэлцэж яах юм гэлцэн хойшлуулах нь дээр гэлцэв. Тэр тоолонгоор гишүүн Д.Одхүү хуулиа хамгаалан босож "ажлын хэсгийн бүхэл бүтэн гурван сар хийсэн хөдөлмөрийг та бүхэн бодсонгүй, хажуунаас гэнэт орж ирээд л хийсэн бүтээсэн болгоныг баллаж орхилоо" гэж ундууцна. Сонгуулийн хуулийг ямар системээр явуулахаа тохироогүй ч аль ч системээр явуулсан ч хэрэг болох зүйлсийг хэлэлцэхээр тохирч хуулийг хэлэлцэж байгаа юм. Жишээ нь ямар ч системээр сонгууль явуулсан шударга өрсөлдөөнийг заавал бий болгож байж сонгууль хийнэ биз дээ. Гэвч өнөөдөр С.Оюун гишүүн урьд хурлуудад тавьж байсан саналаа бас л хэлж байсан юм. Тэр нь "Сонгуулийн хуулийн концепц өөрчлөгдсөн байна. Анх бидний өргөн барьсан хууль биш боллоо. Нэг бол бид хуулиа татаж авъя. Аль эсвэл намууд системээ тохир, цааш хэлэлцэх боломжгүй боллоо" гэв. Үүнд хариу болгож МАХН-ын бүлгийн дарга Д.Идэвхтэн "Намуудтай санал солилцож байгаа. Ардчилсан намтай ярилцсан. Тэд холимог хувилбарыг санал болгож байсан. 25: 51 гэсэн хувилбар сонгож байгаа гэсэн. Харин МАХН можаритор системийг сонгоно" гэлээ. (25:51 гэдэг нь 25 гишүүн нэрсээр сонгогдож үлдсэн 51 гишүүн нь намын санал авсан байдлаар сонгогдохыг хэлнэ). Харин ИЗ-БНН хуучнаар нь 76 тойрог байхад болно гэсэн бөгөөд Б.Жаргалсайхан гишүүн МАХН-тай санал нэг байна гэж хэлсэн. Бид "Эх-Орон" намаас бас асуухад тэд томсгосон тойргийн төлөө байна гэж байна лээ" гэж хэллээ. Д.Арвин гишүүн "Бид яахаараа ИЗ-БНН-тай та нар яах гэж байна хэмээн хэлэлцэж байдаг юм бэ. Манай намыг энэ намтай дүйцүүлж болох гэж үү" хэмээн бүлгийн даргаасаа асуух шаардахыг хослуулан хандсан. Л.Гүндалай гишүүн "Ард түмний нам гэж нэг нам байгаа түүнийг та нар мэдсэн үү. Дарга нь би байна" хэмээн байнгын хороон дарга С.Батболдоос асуухад өөдөөс нь "Танай нам дээд шүүхэд бүртгүүлсэн үү, бүртгүүлээгүй байж" хэмээн амыг нь таглав. Намын нэрийг саналын хуудсан дээр ямар дарааллаар тэмдэглэх тухай жаал маргалдсан. "Намын нэрийг сонгуулийн хуудсан дээр тэмдэглэхдээ урьдах сонгуульд санал авсан дарааллаар бүртгэе" гэсэн санал Л.Гүндалай гишүүн гаргасан юм байна. Тэгвэл С.Оюун гишүүн болохоор "нэрсийн дарааллыг шодож байрлуулъя, сая Ерөнхийлөгчийн сонгуульд ингэж байрлуулсан туршлага бий" гэж байв. Ц.Нямдорж гишүүн "Гүндалай гишүүн та одоо нам байгуулбал танай нам, намуудын нэрсийн дарааллын тавдах дугаарт бичигдэх нь ээ дээ янз нь " гэхэд гишүүн тийм эрх нь үүсч магадгүй хэмээн даруухан хариулж, гишүүд хэсэг хөгжилдөв. Энэ хоёр гишүүний санал дэмжигдсэнгүй. Мөн энэ хуульд сонгуулийг 45 хоногт багтааж явуулах санал дэмжигдэж сонгуулийн хорооны зөвшөөрөлгүй нэр дэвшигчийг баривчилбал тэр хуулийн ажилтан ажлаасаа халагдаж дуусах санал дэмжигдэж байлаа. Нэг сонин зүйл байнгын хороон дээр гишүүдийн зуун хувийн шахуу санал авсан. Тэр нь бүх л хэвшлийн радио, телевиз нэр дэвшигчийн сурталчилгааг төлбөртэй хийхийг хориглох санал байлаа. Энэ хууль батлагдвал манай радио, телевизийнхэн сонгуулийн сурталчилгаанд үнэгүй явах боллоо. 
Ж.Сандагдорж

