АВТОМАТ ТОГЛООМ БОЛ КАЗИНО БИШ

УИХ-ын хаврын чуулганаар Онцгой албан татварын хуульд нэмэлт, өөрчлөлт оруулах тухай хуулийн төслийг хэлэлцэж эхлэв. Үүнд урд хөршийн лобби оролцож буй сурагтай. Учир нь бизнесийн онцгой төрөлд багтдаг бооцоот тоглоомын газрын нэг электрон хүрдэнд 8000, автомат тоглоомд 300 ам. долларын онцгой татвар ногдуулахаар уг хуулийн төсөлд тусгажээ. Төр бооцоот тоглоомыг онцгой албан татварт хамруулах нь зөв. 
Гэсэн ч татварын өндөр босгоор далдуур хумьж эхлэхээр зэхсэн нь энэ төрлийн зах зээлийг гадаадынханд булаалгаж магадгүй байна. Ер нь энэ зэргийн татварын ачааллыг монголчууд нуруундаа үүрч барах уу. Аль эсвэл барилга, нийтийн хоолны салбарт ерөнхийдөө ноёлж, одоо автомат тоглоомд сэмхэн хүч түрээд буй хятад, орос, солонгосчуудын бэлэн зууш болохгүй гэх газаргүй. Хуулийн төсөлд очиж очиж онцгой татварыг ам.доллараар хэмжсэн нь хачирхалтай. Цөөхөн монголчуудын өвөрт хэдэн ногоон багтах билээ. Харин хятад, солонгос, орос, чех эзэдтэй "далд казино" гэж нэрлэгдсэн харийнхан элдэв мөнгөө эргүүлж, заримыг нь угааж ч элбэг чадна. Канадын мистер Флинээс эхлээд монголчуудыг хулхидсан тэнэмэлүүд цөөнгүй. Орчин цагийн тансаг орон сууцтай болох гэнэн мөрөөдлөө тэнэмэл чехтэй хамт торны цаана хорьсон залуус шиг Солонгосын компанид чадуулсан Бако сууцныхан одоо бухимдалдаа бүтэж үхэх гэж байна. Тиймээс Хууль зүй, дотоод хэргийн яамны дэргэд байгуулагдсан Хонжворт тоглоомын тухай хууль боловсруулах ажлын хэсэг харийнхныг энэ мэт дураар нь тонгочуулахгүй хатуухан хууль гаргах хэрэгтэй. Тэд өөрсдөд нь халтай чангахан хууль гарвал олдгоо олсон болохоор орхиод гарахад алдах юмгүй хүмүүс. Иймээс ч УИХ-ын эрхэм гишүүдийн амыг харж суугаа. Энэ нь ид хэлэлцэж буй Онцгой албан татварын хуульд нэмэлт, өөрчлөлт оруулах тухай хуулийн төслийн дээрх заалттай ч шууд холбоотой. Учир нь онцгой татварын сарын хэмжээг 300-8000 ам. доллар байхаар тусгаад байгаа. Мөн аль ч улсын казино, автомат тоглоомын газарт хожил авсан хүнээс хүн амын орлогын албан татвар гэж авдаггүй ажээ. Гэтэл манайд өмнө нь сохроор 10 хувь гэж тогтоосныг өдгөө 30 болгох санал гаргасан байх юм. Өдөр нь 300 мянгыг алдсан хүн үдэш 200 мянгыг хожоод ч 60 мянгаа энэхүү татварт өгөх болов уу. Энэ төрлийн онцгой татвараас жилд дөрвөн тэрбумыг төсөвт төвлөрүүлэхээр төлөвлөсөн байна. Харин амьдрал дээр өндөр татварт түүртсэн зарим нь зах зээлээ орхивол татвар төлөгчдийн эгнээ шингэрч таарна. Ер нь хонжворт, бооцоот тоглоомын үйл ажиллагааг зохицуулах тухай хууль аль эртнээс шаардагдаж эхэлсэн. Үүнийг Монгол Улсын ХЗДХ-ийн сайдын 2003 оны 155 дугаар тушаалаар "Төлбөрт таавар, бооцоот тоглоомын үйл ажиллагаа явуулах журам"-ыг үндэслэн шийдвэрлэж, тусгай зөвшөөрлийг хэтэрхий хавтгайруулжээ. Иймээс 151 аж ахуйн нэгж, иргэд эрх авснаас яг одоо 86 нь л хэвийн үйл ажиллагаа явуулдаг юм байна. Харамсалтай нь тэдгээрийн ихэнх босс гадаадын иргэд байдаг аж. Тэд дээрх журамд "Тоглогч хожсон тохиолдолд түүнд тоглоомын дүрэмд заасан шагнал, бооцоог шуурхай олгох бөгөөд хожоогүй бол бооцоот тоглоомын дүрэмд заасны дагуу шийдвэрлэнэ" гэсэн мухар сохор заалтыг иш үндэс болгох дуртай. Хуулийн оронд одоо хүртэл мөрдөж буй эл журамд бооцооны хязгаарыг тогтоогоогүйг далимдуулан гадаадын тоглогчдын ангайснаар сая саяар тоглуулж, хөөрхий муусайн монголчуудыг хөлдөө чирдэг нь гэм биш зан, гэнэт биш хууч болжээ. Эгээ л хууль мэт. Уг нь бооцоонд бага лимит тавьчихвал бага олж, бага шатах юм. Манайхан ч угаасаа мөрийгөө авбал шунадаг, алдвал улангасдаг араншинтай хүмүүс. Иймээс мөнгөө өм цөм тавиад туучихсан хэдхэн тоглогч дандаа л харь эзэдтэй тоглоомын газарт аз сорьсон байх юм билээ. Түүгээр ч зогсохгүй гадаадын хөрөнгө оруулалттай газрууд нийслэлийн ИТХ-ын Тэргүүлэгчдээс гаргасан шөнийн 22 цаг хүртэл ажиллах тогтоолын заалтыг ч уландаа гишгэж, үүр цайтал тоглуулсаар байдаг нь нууц биш. Жишээлбэл, хүүхдийн паркийн зүүн урд байдаг хужаа эзэнтэй "Golden club", "Хан бройн" хойд талын чех ноёнтой "Деспирадо" клуб шөнийн гурван цаг хүртэл хаалга бариагүй ч монголчуудыг шагайлгадаггүй юм билээ. Их хэмжээний мөнгө эргэлдүүлдэг тэдний хувьд хаалга сэжигтэй тогшсон хэн нэгний гарыг цайлгах энүүхэнд ажээ. Иймээс бүх татвар төлөгчид адил тэгш ногдох татварын хэмжээг тогтоож, жигд төлдөг байх боломжтой хувилбарын саналыг монголчуудынхаа амнаас сонсвол амьдралд хэрэгжиж болмоор. Монгол Улсаа Азийн бар болгоно гэж ам гарсан анхны Ерөнхийлөгч П.Очирбатын эхлүүлсэн "Алт" хөтөлбөрийн дагуу газар шороогоо онгичуулж, гадаадынхны өмнө бөхөлзөж нахилзан гар тоссон нь өнөөдөр монголчуудыг гийгүүлсэнгүй. Харин ч харийнханд хамаагүй давуу эрх олгоод алт сандайлсан гуйлгачин хэвээрээ бор хоног, шар өдрийг өнгөрөөж сууна. Хойноос урдаас ирчихээд хот минийх, хотонд ороод хонь минийх болсоор буйгийн сонгодог жишээ бол энэ. ОХУ-ын Дум автомат тоглоомын газруудын асуудлаа ширүүхэн хэлэлцэж буйг сонирхоод интернет сөхөхөд дотооддоо үйлдвэрлэсэн автомат тоглоомын машинууд нь олон улсын стандартад нийцсэн хожлын тодорхой хувийн программчлалгүй мөртлөө орон даяар эгээ л ТҮЦ шиг үржчихсэн юм байна лээ. Авууштай нь казино, бооцоот тоглоомын газрыг зөвхөн үндэсний компани, Оросын иргэн эрхэлж болохыг хатуу хуульчилжээ. Мөн Өмнөд Солонгост ч яг ийм хууль үйлчилдэг аж. Японд казиног хуулиар хориглосон ч, автомат тоглоомын газруудаа үйлчлүүлэгчдийн өсөн нэмэгдэж буй хэрэгцээг харгалзан шоовдорлоогүй юм байна. Автомат тоглоом гэдэг бол шударга өрсөлдөөн, хэнбугай ч хөндлөнгөөс оролцдоггүй, хожил ялагдал хоёрыг зөвхөн машин л тооцдог юм байна. Тоглоомын эхэнд дансаа хэр чадлаараа цэнэглэж, тоглоомын дундаас нь орхих ч юмуу, дахин цэнэглэж болдог давуу талтайг гярхай япончууд эртнээс ажигласан нь лавтай. УИХ-ын чуулганы өнгөрөгч долоо хоногийн хуралдааны үеэр казиногийн тухай яриа содон сонсогдсон. Эрхэм гишүүдийн зарим нь "Монголд казино байгуулж болох юм, гэхдээ зөвхөн гадаадынхныг л тоглуулах хэрэгтэй. Энэ нь валют саах боломж" гэжээ. Гэтэл өнөөдөр яг л казино шиг автомат тоглоомын газрууд ажиллаж байна хэмээн андуурсан нь тэдний нүд тайлж, юм үзээгүйн шинж гэхээсээ илүүтэй кругозор багатайг харуулав. Дээрээ ийнхүү андуурч байхад доороо эцэг эх, эмч, багш нарын ихэнх нь компьютер тоглоомын амтанд орсон багачуудаа бас л казино гэгчид эрхэлж байгаа мэтээр эндүүрч байна. Иймээс ч эдгээрийг хуулийн хүрээнд цэгцлэхээр эхний ээлжинд Хонжворт тоглоомын тухай хуулийн төсөл боловсруулах ажлын хэсэг Хууль зүй, дотоод хэргийн яамны дэргэд байгуулагдсаныг өмнө дурдсан билээ. Анх 1800 оны үеэс бооцоот механик тоглоом гараагаа эхэлж, өдгөө автомат тоглоом дэлхийн аль ч казино, зочид буудал, нисэх онгоцны буудалд хөл тавихад өмнөөс угтдаг болжээ. Манай улс төр, бизнесийн томчуудын тоглох дуртай ч нэрэлхээд нуудаг покер гэхэд л спортын нэгэн төрөл болтлоо өсч, дэлхийн аваргаа шалгаруулж байна. Ер хүн гэдэг амьтан аз сорьж бооцоо тавихаас буцдаггүй нь монгол хүний хуруу гаргаж мөрийцдөг наад захын жишээнээс харагдана. Одоо цагийн том том бай амласан бөхийн барилдаан ч үүний нэг илрэл. Харин казино, бооцоот тоглоом гэхээр жийрхдэг түшмэд тусгай зөвшөөрлөөр санаагаа амрааж, нийгмийн захиалга болсон энэ чиглэлийн хууль батлан гаргахаар шийдсэн нь чухамдаа нийгмийн захиалга юм. Казино гэдэг бол амьд дилертэй бооцооны хязгаар байхгүй түрийвч зузаан хүмүүсийн тоглоом. Харин автомат тоглоом нь ажил амьдралын гараагаа нэгэнт эхэлж, орлогын зохих эх үүсвэртэй болсон 21-23 насныхнаас эхэлж тоглохыг зөвшөөрдөг. Багачуудыг цагаар урхидаж эрхлүүлдэг компьютер тоглоом гурав хоёр зууны заагаар Монголын хаалгыг тогшиж эхэлсэн билээ. Автомат болон компьютер тоглоом амьдралд хэдийнэ нэвтэрсэн ч хүмүүс ялгааг нь төдийлөн мэддэггүй. Мафийн сүлжээ ихтэй Италид ердөө дөрөвхөн казино байдаг, дандаа улсынх гэнэ. Энэ нь гадагшлах валютын урсгалыг хааж, ёстой л гадаадынхнаас мөнгө саах алтан боломж ажээ. Ер нь харийн хүмүүст казино мэтийн томоохон орлоготой бизнесийг өөрийн зах зээлдээ зай тавьж өгвөл татвараас бусад нь харийн эзний халаасанд орж, нөгөө талаар элдвийн бохир мөнгө угаадаг талбар болдгийг аль ч улс орны Засгийн газар анхаарлаасаа гадна орхисонгүй иржээ. Ялангуяа ядуу буурай орны төрийн түшмэдийг авлигадах үүд хаалга болдгийг үгүйсгэхгүй байна. Үнэхээр ч 1998 онд Монголд Макаогаас казино нээх гээд УИХ-ын гурван гишүүнийг шоронд шомбойлгож байсан гашуун сургамж бий. Сонирхуулахад гадны томчууд хил дамнаж тоглохдоо амьд дилертэй казиног илүү сонгодог жишиг нэгэнт тогтжээ. Тиймээс ч тэнд жар далаад насны мэргэжсэн дилерүүд хүртэл алба хашдаг нь чухам хүрдний хэдийн тоон дээр шоогоо шидэж тогтоох, хэнд хожил өгөхөө мэддэг гаршсан хүмүүс байдаг аж. Харин автомат тоглоом бол казино биш. Нэгэнт аль ч үндэстэнд бооцоот тоглоомын хорхойтнууд байдгийн адил манайд ч цөөнгүй тоглогч бий гэдгийг тоглуулагчид нь нуусангүй. Иймээс Сангийн сайд Н.Баяртсайханы санхүүчийн байр сууринаас хандсанаар бол ийм үйлчилгээ эрхэлдэг аж ахуйн нэгж, хувь хүмүүсийн үйл ажиллагааг шууд хааж болохгүй юм байна. Тэгвэл нөхөн олговор олгох болно, тоглоомын ширээг нь устгаагүйгээс хойш далд байдалд шилжинэ гэсэн юм. Арга ч үгүй биз. Өдгөө ажиллаж буй 74 электрон хүрд, 2000 гаруй автомат тоглоом, дээр нь 1000 гаруй хүний ажлын байрыг нэмбэл "Бөмбөгөр"-ийн хохирогчдоос мундахгүй хэл ам тарих биз. Мөн архитай тэмцсэн 90-ээд оны дундуур шаг цэцэглэж, "өвгөнт" үржсэн нь мухар сохроор боомилох бодлогын сөрөг үр дагаврыг ч давтаж магадгүй юм. 
Б.Бямбажав 
