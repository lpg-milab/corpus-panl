Бэлэг хүлээн авагч нь бэлэглэгчийг хөрөнгөө бэлэглэхийг шаардах эрх байхгүй

Ах дүүгийн барилдлагаа нандигнах хэрэгтэй шүү дээ. Хорвоод хүн болгонд заяагаад байдаг хувь тавилан биш.
Нөгөө талаар жаахан ёс зүйтэй байх хэрэгтэй. Ах нь ч ах шиг дүү нь ч дүү шиг байж, амлалтандаа хүрч байх хэрэгтэй гэж бодож байна. Монголчууд эрт үеэс л халзан цагаан хонь амлаад л, өгөөд л ирсэн ард түмэн шүү дээ. Гэхдээ ах дүү хоёрын хооронд асуудал хурцадсан бол /та өгөхгүй юм бол/ дараах зөвлөгөөг өгч байна. Бэлэглэлийн гэрээ нь амьдрал дээр өргөн хэрэглэгддэг бусдын өмчлөлд хөрөнгө шилжүүлэх (өмчлөлийг шилжүүлэн авна гэдэг нь тухайн хөрөнгийг өөрөө мэдэн захиран зарцуулах эрх буюу бусдад худалдах, бэлэглэх, өвлүүлэх... , мөн бусдын эзэмшил, ашиглалтад шилжүүлэх эрхийг бүхэлд нь авна гэсэн үг юм)-тэй холбоотой гэрээнүүдийн нэг юм. Бэлэглэлийн гэрээгээр бэлэглэгч нь бэлэг хүлээн авагчийн зөвшөөрснөөр түүний өмчлөлд тодорхой хөрөнгө хариу төлбөргүй шилжүүлдэг талаар иргэний хуулинд заасан байдаг. Бэлэглэлийн гэрээний зүйл нь бэлэглэгчийн өмчлөлд байгаа хөрөнгө байдаг. Энгийн утгаараа бусдын эсхүл дундын өмчийг бэлэглэж болохгүй гэсэн үг. Нөгөө талаар бэлэглэгчийн өгч байгаа бэлгийг хүлээн авах эсэх нь бэлэг хүлээн авагчийн эрхийн асуудал. Бэлгийг авахыг зөвшөөрч болно. Зөвшөөрөхгүй ч байж болох. Гэхдээ түүний шалтгаан нь тийм ч чухал биш. Бэлгийг авахгүй гэж татгалзах нь амьдрал дээр цөөн тохиолддог ч бэлэглэл нь давхар санаа агуулсан, өөр хэлцлийг халхавчлах зорилгоор хийгдэх гэж байгаа, тухайн этгээд бэлэг авах нь түүний зан үйлд нийцэхгүй эсвэл сэжиглэж байгаа, айж байгаа болон бусад олон шалтгаанаар татгалзах эрх нь нээлттэй байна. Нөгөө талаар бэлэг хүлээн авагчийн хүсэл зоригийн илэрхийллийг шууд шаарддаггүй нэг талын хэлцэл гэдгээрээ ихэнх бусад төрлийн хэлцлүүдээс ялгаатай байдаг. Мөн бэлэг хүлээн авагч нь бэлэглэгчийг хөрөнгөө бэлэглэхийг шаардах эрх байхгүй учраас түүнийг бэлэглүүлэгч гэж нэрлэж болдоггүй онцлогтой. Дээрх асуултын тухайд Нарангэрэл гуай бэлэглэхийг амласан /санал тавьсан/ дүү нь хүлээн зөвшөөрсөн гэдгээрээ гэрээ хийгдсэн гэж үзэх үндэстэй мэт харагдана. Гэвч зарим төрлийн гэрээнд тавигдах нэмэлт шаардлагыг өөрөөр хэлбэл зарим гэрээ хүчин төгөлдөр болох үндэслэлийг хуульд тусгайлан зааж өгсөн байдаг. Тухайлбал: Эд хөрөнгийг шилжүүлснээр, гэрээг бичгээр хийснээр, нотариатаар гэрчлүүлснээр, үл хөдлөх эд хөрөнгийн газар бүртгүүлснээр, зохих этгээдийн зөвшөөрөл авснаар гэх мэтээр. Иргэний хуулийн 276.2-т "Эд хөрөнгө шилжүүлснээр бэлэглэлийн гэрээг байгуулагдсанд тооцно" гэсэн нь тусгай шаардлага тавигдаагүй бэлэглэлийн гэрээнд л хамаатай. Харин энэ тохиолдолд эхлээд "хуулиар тогтоосон хэлбэрээр гэрээ хийснээр өмчлөх эрх үүсдэг хөрөнгийн хувьд бэлэглэлийн гэрээг тухайн хэлбэрээр хийнэ" гэсэн Иргэний хуулийн 276.3-р заалтыг харгалзах бөгөөд 276.4-р заалтад "тодорхой хөрөнгө бэлэглэхээр амласан амлалтыг нотариатаар гэрчлүүлсэн бол үүрэг үүснэ" гэсэн байна. Тэгэхээр зүгээр нэг би чамд тийм зүйл бэлэглэнэ гэж амласан амлалтыг бичгээр баталгаажуулан, нотариатаар гэрчлүүлээгүй л бол бэлгээ авъя гэж шаардах эрх байхгүй юм. Тиймээс та санаа зоволтгүй. Гэхдээ таныг хаа очсон газар, орсон найр болгондоо "би машинаа өгнө" гэж амлачихаад сүүлд нь гүрийгээд байх нь зөв гэж байгаа юм биш. Хууль зүйн хувьд таны талд асуудал шийдэгдэх боломжтой ч гэр бүл, төрөл төрөгсдийнхөө дунд нэр хүндээ алдсан /монголоо алдсан/ хэрэг болж байна гэх байна. Хэдийгээр хуулинд ийнхүү зааж өгсөн байгаа ч гэсэн хэн нэгэн бусдад бэлэг өгөх талаар өгсөн амлалтаа хүн чанар гарган биелүүлэхэд хуулийн дээрх заалт хориг болохгүй гэдгийг анхаарах хэрэгтэй юм. Өөрөөр хэлбэл хэн нэгэн таны өмч хөрөнгөө захиран зарцуулах эрхэд хөндлөнгөөс халдаж, "өө та хоёр нотариатаар гэрчлүүлээгүй юм байна. Одоо буцаа эсхүл шүүхэд өгнө" гэхгүй шүү дээ. Харин тухайн этгээдийн хадамд өгсөн гэрийн тухайд бол өөр. Бэлэглэлийн гэрээг хүчингүй болгох асуудал яригдана. Субъект нь өөр байна. Өөрөөр хэлбэл дүүгийн хадам та хоёрын тухайд бэлэглэлийн гэрээ өмнө нь хийгдээд хүчин төгөлдөр болсон учраас дүүтэйгээ муудалцаад хадмаас нь нэхэх боломжгүй. Харин хадам нь танд дараах хууль бус үйлдэл хийсэн бол гэрээг хүчингүй болгуулж, гэрээ буцаан шаардах боломжтой юм. Үүнд: а/ Дүүгийн чинь хадам таныг гомдоосон ноцтой үйлдэл хийсэн. Гомдоосон ноцтой үйлдлийг тийм хүрээнд байна гэж туйлын утгаар тодорхойлох боломжгүй нь гомдох нь хүн бүрийн ааш араншин, сэтгэлзүйн байдал, онцлогоос шалтгаалан харилцан адилгүй байдагтай холбоотой. Тиймээс та хадам нь намайг гомдоосон гэж нотлох хэрэгтэй болно. Мөн тухайн үйлдэл нь ноцтой байсан гэдгийг. б/ Мөн тэрээр таны эсхүл төрөл төрөгсдийн чинь эрүүл мэнд, амь насыг санаатай хохироосон буюу хохироохыг завдсан. Хэрвээ ийм үндэслэл байвал нотлоход амархан байх болно. Ийнхүү шаардах эрх үүссэнээс хойш хуульд заагдсан хөөн гомдлын шаардлага гаргах болон хөөн хэлэлцэх хугацаа өнгөрөөгүй байх ёстой. \Харилцах утасны дугаар: 70119220 


