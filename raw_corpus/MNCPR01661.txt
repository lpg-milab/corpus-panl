Хэдэн муу сайн хүүхдийг минь төрийн сүлд өршөөнөө

Монголын хүүхэд бүрт сар бүр 10000 төгрөг төрөөс өгөөд байх боломж сая гарлаа. Алт зэсний хэрэглээ ихсэж олдоц ховордсон. Үнэ нь хаа сайгүй өсч цаашид төдийлөн буухгүй хандлагатай гэлцэх юм. Манай уудам нутагт тэр нь ашгүй элбэг юм. УИХ-аас Гэнэтийн ашиг гэдэг хууль боловсруулав. Хэзээнээс монголчууд гэнэт олдсон хоол гэдсэнд цөвтэй гэлцдэг.
Уул уурхай, газрын хэвлий бол гадаад дотоодын ганц нэг хүний өмч биш. Төрийн гэлгүйгээр бүх ард түмний өмч яг мөн гээд ярсхийтэл баталсан хууль байгаа. Ард түмний өмчөөс гэнэт олдсон олз омгийг цөөхүүлхнээ булагнаж идвэл насанд цөвтэй. Тэрэнд орохноо нүгэлгүйгээр нь хэдэн муусайн хүүхэддээ хуваагаад өгчихвөл буян тэр. Энэ хорвоод нүцгэн ирээд нүцгэн буцдаг адилхан тавилантай шүү дээ. Амьддаа нэгнийгээ баярлуулах шиг сайхан юм хаа байхав. Хөөрхий энэ ард түмэн минь "Би ядуу байна шүү дээ" гэж огт нэрэлхэлгүй хэлж байна. XXI зууны соёлт хүн төрөлхтний энэ үед өөрөө хэлэх нь бүү хэл өрөөл тэгэж чичвэл том доромжлолд тооцдог болсон. Үүнээс гадна нэг сэжигтэй юм бий. Манай төрөлт сүүлийн жилүүдэд эрс багассан. Саяхан Дорнодын Сүмбэр суманд явж байхад энэ жил хоёр эх төрлөө гэж сувилагч нь ярьж байсан. 3000 хүнтэй суманд бага тоо байх. гэх мэтчилэнгээр энэ уудам нутагт амьдардаг монгол хүн улам цөөрвөл яанаа. Бид ч яахав болно. Бидний хойч үе үр хүүхэд минь төрсөн нутагтаа атлаа харь элгийнхэнд бүүрэлхүүлж амь зуух вий дээ. Нэг мэдсэн хувь заяа нь Америкийн индиан шиг болох юм шиг үе үе санагдана. Манай хойд, өмнөх хөрш орнууд хэдэн зуун сая, тэрбумаараа чихцэлдэн аж төрдөг. Ер нь Ази тив дэх улс орнуудын хүн ам нутаг усандаа цаашид багтах болов уу? Улс төржих гэдэг дон туссан улс олон боллоо. Авилгач, худалчаараа дуудуулж байж хураасан жаал зугаа хөрөнгө чинь насны эцэст хүүхдэд чинь үлдэх эсэх эргэлзээтэй байна. Ноёны эрхийн тэнэг ганц ганц зожиг хүүхдүүд монгол улсын тусгаар тогтнолын баталгаа болж чадахгүй. Тэгэхээр хүүхэд бүрт сүүлчийн боломжоо хүртэл тэмтэрч "Алтаар өндөглөдөг тахиаг" нэг нэгийг өгөх нь буруу биш. Арван монгол төрүүлсэн эх сард 100 мянган төгрөг авна. Монголын үрс маш олон болоход багтаахгүй, тэжээхгүй зовлон алга. Одоогоор манай казакын ард түмэн айл бүр 5-8 хүүхэдтэй аж төрж байна. Эд нар Монголын хүн амыг өсгөхөд үнэтэй хувь нэмэр оруулдаг. Тэдэнд 10 мянган төгрөг өгөх хэрэгтэй. Тэгэхэд Улаанбаатарын бүсгүйчүүд ганц хүүхэд төрүүлбэл дээдийн заяа. Хүн амыг өсгөх төрийн бодлогод энэ асуудал бий гэдэгт найдна. Ард түмний элч болсон төрийн түшээдийн талаас илүү нь хүүхдэд мөнгө өгөхгүй гэсэн. Үүнийгээ янз бүрээр зөвтгөж, баахан юм ярих байх. Харамсалтай нь тэдэнд итгэх хүн ховор болно. Итгэх нь битгий хэл сэжиглэж хардах логик гаргалгаа улам лавширлаа. хамгийн их найдаж явдаг М.Энхсайхан дарга 2004 оны арваннэгдүгээр сарын 11-ний "Өдрийн сонин"-ы дугаарт нэгэн захидлын хариуг нийтэлж өгөхийг хичээнгүйлэн гуйж билээ. Хөвсгөл аймгийн Б.Должинсүрэн гэдэг (Одоо анги үсрээд долдугаар ангид яваа байх. Мөрөнгийн III арван жил) охинд бичсэн. Сонин бол түүхийн том баримт болдог. М.Энхсайхан бичихдээ, "2004 оны арваннэгдүгээр сарын 9 Хөвсгөл аймгийн Мөрөн хотын III арван жилийн дунд сургуулийн IV ангийн сурагч эрхэм дүү Должинсүрэнд Сайн байна уу, ах нь чиний илгээсэн захидлыг хүлээн аваад хариу бичиж сууна. Хөөрхөн бүтээл хийсэн байна, баярлалаа. Дараагийнхаа бүтээлийг сонгохдоо дандаа өөр шигээ бага, залуу, өөдрөг хүсэл тэмүүлэлтэй, ирээдүйдээ итгэлтэй уран бүтээл хийж байхыг зөвлөе. Захидлаас чинь харахад миний дүү шударга үнэнч бас хэнээс ч айхгүй хэлэх зүйлээ хэлчихдэг шулуун сайхан зантай юм байна. Аав чинь бас тийм хүн байх гэж тааж байна. Би чамайг эрт ухаажсан, эх орондоо хайртай, мэдлэгтэй, ээж, аавдаа тустай хүүхэд болно гэж итгэж байна. Би чамайг ойлгох болов уу гэж бодоод чиний захидалд бичсэн зүйлээс хариулт өгөх гэсэн юм. Томчуудын хувьд гардаг зүйлүүдийг миний дүү тэр болгон ойлгоход хэцүү ч байж мэднэ. Гэхдээ ах нь чамд хандаад чамаас өөр бусад хүмүүстэй тэр болгон хуваалцдаггүй зовлонгоо хэлмээр санагдчихлаа. Хожим миний дүү ахыгаа ойлгох бизээ. Ах нь Итгэлийн мөнгө итгэл алдраагүй байна. Аавд чинь өгсөн батламж бичигдээ "Эх орон-Ардчилал" Эвсэл УИХ-ын 2004 оны сонгуульд амжилттай оролцож ялалт байгуулсан нөхцөлд "Итгэлийн 10 мянган төгрөгийг олгохыг батламжилж байна" гэсэн байгаа. Харамсалтай нь Эвсэл сонгуульд ялалт байгуулж чадсангүй. УИХ-д бид олонхи болж дийлсэнгүй. Хамаг бэрхшээл үүнээс үүдэлтэй. Нам болж талцсан том дарга ах нар чинь нэг нь хүүхдэд мөнгө өгнө, нөгөө нь өгөхгүй гээл маргалдаад хэцүү байгаа юм. Ярилцаж, маргалдаж байж 2005 оны нэгдүгээр сарын 1-нээс гурав болоод гурваас дээш хүүхэдтэй амьдрал ядуу айлын хүүхдүүдэд сар бүр 3000 төгрөг өгөхөөр болж байгаа юм. Үүнд ойролцоогоор 500 мянган хүүхэд хамрагдах юм. Оргүй байснаас, огт мөнгө өгөхгүй байснаас арай дээр. Манайх чинь малаа тоолдог хэрнээ хүүхдээ тоолдоггүй орон шүү дээ. Энэ ажлыг ядаж эхлүүлчихвэл олон юм зөв замдаа орох эхлэл болно гэж би бодоод байгаа юм. Дараа нь тэр болдоггүй дарга ах нартай маргалдаж байгаад бүх хүүхдэд мөнгө өгдөг болгож болно, бас хэмжээг нь нэмээд 10.000 төгрөг хүргэж болно. Миний дүү санал нийлж байна уу. Ах нь итгэл алдраагүй байна. Миний дүү ч гэсэн намайг ойлгох байх. Бид сонгуульд ялалт байгуулаагүй, төрийн дээд байгууллагад олонхи болж чадаагүй нийт 76 суудлын 34 нь Эвслийнх байгаа хэрнээ Итгэлийн мөнгийг өгүүлэх гээд тэмцэлдээд байгаа юм. Амьдрал тэмцэл байдаг. Ах нь хүүхдүүдийн төлөө чадах бүхнээ хийх болно. Үүнд итгэлтэй байж болно. Чи ч том болоод бас ах шигээ болох байх аа. Хичээл номоо сайн хийгээрэй. Хүндэтгэсэн, УИХ-ын гишүүн М.ЭНХСАЙХАН" гэсэн. Шадар сайд өөрөөсөө мөнгө гаргаж өөрийнхөө тойрогт өгч магадгүй. Улс төржихгүйгээр өөр чухал бодлого байгаа гээд байсан. Монгол Улсын Ерөнхийлөгч Н.Энхбаяр энэ бүгдэд эцсийн цэг тавьж, хориг тавих байхаа. Энэ хүн хүүхдийн баярын өдөр төрсөн. Баяр орсон нэртэй. хүүхдийн төлөө "за" гэж хэлээд толгойгоороо "шаар" мөргөн зурагтаар дандаа гардаг. Боломж бололцоо л олдвол та нарын хүүхдэд мөнгө өгнө гэж очсон газар бүртээ ярьж явахыг нь өөрийн биеэр сонсож, гүнээ хүндэтгэх сэтгэгдэл төрсөн юм. Эрхэм Ерөнхийлөгч одоо аль нэг намын хүн биш болсон. Эв эеийг эрхэмлэгч төрийн тэргүүн болсон байна лээ. Хэдэн муу сайн хүүхдийг минь төрийн сүлд өршөөнөө. 
Ж.Гангаа
