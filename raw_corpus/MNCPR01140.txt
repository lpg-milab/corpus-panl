"Корейн эйр" компанийнхан багануурт мод тарилаа

Мод тарина гэдэг буянтай сайн үйлс. Ертөнцөд амьдрал бэлэглэгч энэ буянт арга хэмжээг дэмжин явуулж буй нь сэтгэлийн их хайрыг илтгэнэ. Монголын нисэх хүчнийг шинэ шатанд гаргасан "Корейн эйр" компанийн үүх түүх хийж буй ажлыг олон түмэн андахгүй. Манай улстай харилцан холбоотой ажилладаг "Корейн эйр" компанийн ажилтнууд эх нутгаасаа зорин ирж мод тарилаа.
Тэдний энэ буянт үйлсийг өнгөрсөн баасан гаригт Багануур дүүрэгт очиж сурвалжилсан юм. "Корейн эйр"-д шинээр орсон ажилтнууд гадаадад хийх дадлагын ажлаа Монголд дөрвөн мянган мод суулгахаар төлөвлөсөн байна. Эдний компани шинээр ажиллагсадаа аль нэг улс руу амрааж гадаад орныг үзүүлэхийн зэрэгцээ байгаль дэлхийгээ хамгаалах олон нийтийн сайн үйлсэд татан оролцуулдаг нь нэгэнт тогтсон уламжлал ажээ. Багануур дүүрэг нь нүүрсний уурхай, үйлдвэрүүдтэй хотхон. Үйлдвэрээс дүүргийн төв рүү орох замд зурвас газар бий. Энэ газарт хоёр жилийн өмнөөс мод тарьж эхэлсэн байна. Эхний жил дөрвөн мянган мод суулгасан Солонгосын тус компани өдгөө 12 мянган мод суулгаж байгаа. Урьд жилүүдэд тарьсан суулгац түрүүчээсээ ногоорч сайхан ургажээ. Мод тарьдаг тэр өдөр Багануур дүүрэгт салхи ихтэй сэрүүхэн байв. Солонгосчууд салхи шороонд нүдүүлэн монголын эрс тэс уур амьсгалыг тоосон шинжгүй ажилдаа сэтгэл тавин суулгацыг тарьж байсан нь бахархууштай санагдсан. "Корейн эйр"-ийг дэмжиж МИАТ компанийн ажилтнууд мод тарих ажилд хамтран оролцсон юм. Мөн Багануур дүүргийн Тохижилт үйлчилгээний компани, арван жилийн сурагчид эрвийх дэрвийхээрээ гар бие оролцоцгоолоо. "Корейн эйр" компанийн Маркетингийн алба хариуцсан орлогч захирал Ванг Сун Он "Монголд цөлжилт нэгэнт бий болж. Олон улсад түйрэн хэмээх айхтар хор хөнөөлтэй юм бий болсон. Түйрэн шар шороон шуурганы эх нутгаас нь түүний эсрэг тэмцэх арга хэмжээ авч эхэлбэл тустай. Манай компанийнхан гэлтгүй нийт Солонгосчууд Монголд их элэгтэй, байдаг. Тийм учраас бид мод тарихаар ирсэн. Гурван жилийн хугацаанд 12 мянган мод тарилаа. Магадгүй тэр харагдах уулын бэл хүртэл мод тарих байх" хэмээгээд алсыг харна билээ. Мод хэрхэн ургах, яаж арчлах зэргийг нарийн судлахаар мэргэжлийн хоёр хүн БНСУ-аас ирээд байгаа аж. Нэгэнт тарьсан модоо ургуулж үр шимийг нь хүртэх нь зүйтэй гэцгээж байв. Дашрамд дурдахад "Корейн эйр" компаниас Монголд B727 онгоц бэлэг болгон өгснөөр Ханжин групп болон хоёр орны эдийн засаг, хамтын ажиллагаа харилцаа эхэлсэн түүхтэй. Мөн Ханжин групп нь жил бүр Монголын таван оюутныг сонгон шалгаруулж уг группын харьяа дээд сургуулиудад үнэ төлбөргүй сургадаг. Залуусын боловсролыг дээшлүүлэхэд үнэтэй хувь нэмэр оруулж буй энэ компанийнхан сургах оюутныхаа тоог нэмэх чихэнд чимэгтэй сайхан мэдээ дуулдана билээ. 
Б.Долзодмаа
