№215(16492)    
1986 оны есдүгээр сарын 7.
Соёлын үйлчилгээний жинхэнэ үүрэг

МАХН-ын XIX их хурал соёлыг хөгжүүлэх асуудалд түүний жинхэнэ үүргийг ойлгох үүднээс хандахын чухлыг цохон тэмдэглэсэн юм. Намын соёлыг бодлогыг хэрэгжүүлэх ажил өргөн хүрээтэй. 

Хөдөө нутагт ялангуяа малчин, тариаланч, механикжуулагч нарын дунд зохиож байгаа соёл олон түмний ажлыг улам амьд, тодорхой, сонирхолтой, баялаг агуулгатай болгох шаардлагатай байна. Гэр бүлийн болон багш, шавийн концерт тоглох, ардын театр, чуулга, цөөхүүл хамтлаг байгуулах зэрэг соёл гэгээрлийн ажилд гарч байгаа шинэ шинэ хэлбэрүүдийг улам сонирхолтой болгож, үр нөлөөг нь дээшлүүлэхийг соёлын төдийгүй нам, олон нийтийн байгууллага байнга анхаарч байвал зохино. 

Клуб, музей, номын сан, кино танхим зэрэг соёлын байгууллага хаалга, цонхноосоо эхлээд хүүхэд, залуучууд, хөдөлмөрчдийн соёлжилтод үлгэр жишээ болж чадахуйц байх ёстой. Тийм зорилгоор тохижуулсан Төв аймгийн Эрдэнэсант, сумын соёлын салбарын туршлагыг бусад аймаг, сумын соёлын байгууллагуудад нэвтрүүлэх ажил маш удаан байна. 

Үзүүлэн таниулах бол цаг үеийн ажлыг шуурхай тусгасан байх ёстой. Гэтэл бараг жилийн өмнө хийсэн үзүүлэн таниулах, уриа, лоозонг шинэчлээгүй клуб, улаан булан ч байгаа нь цаг үе, хөдөлмөрчин олны оюун санааны эрэлт хэрэгцээнд нэн хайхрамжгүй хандсан ноцтой дутагдал мөн. Орон нутгийн нам, захиргааны зарим байгууллага үзүүлэн таниулахын ач холбогдлыг дутуу үнэлдэг хуучин сэтгэхүй, ажлын хоцрогдсон арга барилтайгаа зууралддаг явдалтай эвлэрэнгүй хандаж байдгийн бас нэг жишээ гэж хэлж болно. Төв, Сэлэнгэ аймгийн олонхи сангийн аж ахуйн хадлан, тариа, ногооны талбайд өдөржин, шөнөжин ажиллаж байгаа механикжуулагч, оюутан, сурагч, тээвэрчид ажлын явц, цаг үеийн шуурхай мэдээ, сонин, хэвлэлээр гачигдаж байна. Телевизийн нэвтрүүлэг өргөжиж, айл бүр радио хүлээн авагч, транзнстортай болж байгаа өнөөгийн нөхцөлд улс төр гэгээрлийн ажилд гэрэлт сонин, слайд зураг, таксфон зэрэг техник, хэрэгслийг тэр болгон ашиглахгүй байгаа юм. Фото зургийн цаас, хор, магнитфоны кассет, зураг томруулагч аппарат хэрэгслийг элбэгжүүлэх, зөв хуваарилах талаар худалдааны байгууллага ч дорвитой арга хэмжээ авсангүй. 

МҮЭ-ийн Төв Зөвлөл, МХЗЭ-ийн Төв Хороо, Нэгдлийн холбооны дээд зөвлөл, Соёлын Яам хамтарч жил бүр улсын тэргүүний клуб шалгаруулж байх уралдааны болзол гарган ажиллан байгаа боловч цөөнгүй клуб уг болзлыг биелүүлэх тодорхой ажил зохиохгүй байна. Түүгээр ч барахгүй аж ахуйн компанит ажлын үеэр үндсэн ажлаа орхидог клуб, улаан булан, номын сан байсаар байгааг тэвчиж болохгүй. 

Хөдөө нутагт соёл түгээхэд мэргэжлийн урлагийн байгууллага их үүрэг гүйцэтгэдэг. 1986 онд зөвхөн төвийн мэргэжлийн урлагийн байгууллагууд 18 бригад гаргаж, давхардсан тоогоор 326 сум, нэгдэл, сангийн аж ахуй, үйлдвэрийн газрын 350-иад мянган хүнд үйлчилсэн тоо гарч байна. Говь-Алтай, Хөвсгөл аймгийн чуулга, театрууд цөөхүүл бригад гаргаж урлагаар үйлчлэв. Үүний цаана чухам хэнд яаж үйлчлэв гэдэг чанарын үзүүлэлт гарах ёстой. Үзэл суртал, соёлын ажилд хамрагчдын ерөнхий тоогоор санаа амарч, жинхэнэ хүрэх ёстой хүндээ дэлхийн сонгодог болон одоогийн хийдэг бүтээлийг хүргэж чадахгүй байгаа дутагдлыг арилгахад л соёлын үйлчилгээ чиглэх ёстой. Энэ талаар социологийн судалгаа хийж, хүн амын өргөн давхаргын чухам аль хэсэгт ямар төрөл, хэлбэрээр үйлчлэх вэ гэдгийг анхаарч, соёл, урлагийн жинхэнэ мөн чанарыг ойлгож, оюун санааныхаа байнгын хэрэгцээ болгодог хүмүүжлийг төлөвшүүлэх хэрэгтэй байна. 

Орлогын төлөвлөгөөнд баригдаж, мөнгөний хойноос хэт хөөцөлдөөд, хөдөлмөрчдөд соёлоор үйлчлэх асуудлыг ноцтой сулруулдаг практик төлөвлөгөө, санхүү, урлагийн байгууллагын аль алины нь үйл ажиллагаанд оршиж буйг засч залруулах талаар авсан дорвитой арга хэмжээ одоо хүртэл харагдахгүй байна. Ийм байдалд дүгнэлт хийж, урлагийн байгууллага, уран бүтээлч бүрийн бие даасан ажиллагаа санаачилгыг аль болохоор дэмжин идэвхжүүлэх, бүтээлийн чанар, хүртээмжийг сайжруулж дээшлүүлэхийн хамт иш үндэслэлгүйгээр орлогын төлөвлөгөө нэмдгийг зогсоох шаардлагатай. Хөдөө нутгийнхныг соёлжуулах нь ихээхэн хүч хөрөнгө шаардах ажил боловч эцсийн бүлэгт манай хөгжлийн түвшин, нүүр царайг шийдвэрлэх хүний хүчин зүйлийн гол нэг шижим юм. Гэтэл манай зарим аж ахуйн байгууллагын удирдах нөхөд соёлын асуудлыг дайвар мэтээр үзэж, түүнд хайнга хандах явдал ч арилсангүй. Ийм байдлыг эцэс болгож соёлын үйлчилгээний асуудалд иж бүрэн хандаж, түүнд бүтээлч сэхээтнүүдийг хувьсгалт дайчин уламжлалаа шинэ үед баяжуулах замаар идэвхтэй оролцуулах талаар холбогдох байгууллагууд дорвитой ажил зохиох шаардлагатай байна. 

Манай соёл, урлагийн ололт амжилт нь эцсийн эцэст социалист соёлын хувьсгалын явцыг улам түргэтгэх, хөдөлмөрчдийн шинжлэх ухаан, техникийн, мэдлэг, гоо зүй, уран сайхны соёлын хэмжээг дээшлүүлэх, социалист аж төрөх ёсыг хэвшүүлэн тогтоох чухал хүчин зүйл болсон юм. Соёл урлаг бол байгаль, нийгмийн гоо сайхныг хүмүүст эзэмшүүлэх хүчирхэг зэвсэг мөн. Өнгөрсөн үеийн хоцрогдлоос хүмүүсийг ангижруулж, шударга үнэн ёсыг бэхжүүлэн, ёс суртахууны түвшинг дээшлүүлэх, гоо сайхныг эзэмшүүлэхэд уран бүтээлийн үүрэг улам өсч байна. 

Хүний сэтгэл санаа, ёс суртахууныг өөрчлөн шинэтгэх хэрэгсэл болсон соёлыг хөгжүүлэх талаар манай нам, засаг байнга анхаарал халамж тавьж ард түмнийхээ гоо сайхны хүмүүжлийг дээшлүүлэх, оюун ухааны ертөнцийг улам дэлгэр баян болгоход ашиглаж байна. Эх орны маань соёл, урлаг дэлхийн социалист соёлын салшгүй бүрэлдэхүүн хэсэг болж, хүн ардын оюун санааны бодит хэрэгцээ шаардлага хэлбэрэлтгүй өсөж байгаа өнөө үед түүний үйлчилгээний жинхэнэ үүргийг ойлгож, намынхаа соёлын бодлогыг хэрэгжүүлэх нь нам, олон нийт, соёл, аж ахуйн бүх байгууллагын хойшлуулшгүй зорилт мөн. 

