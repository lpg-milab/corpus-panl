№18(15667)
1984 ОНЫ НЭГДҮГЭЭР  САРЫН 21.
Залуу үеийнхний төлөө тавих халамж

Манай нам, засаг залгамж залуу үе хүүхэд, залуучуудынхаа төлөө байнгын анхаарал халамж тавьж, дэс дараатай олон сайхан арга хэмжээ авч, хэрэгжүүлж байна. Пионерийн байгууллагын ажлыг сайжруулах, сурагчдын зуны амралтыг зохион байгуулах, хүүхэд, залуучуудын техникийн сэтгэлгээ, зохион бүтээх авьяасыг хөгжүүлэх, байгаль орчныг хамгаалахад хүүхэд, залуучуудын дунд зохиох ажлыг сайжруулах зэрэг залуу үеийнхний коммунист хүмүүжлийн өнөө үеийн гол гогцоо асуудлаар манай намын гаргасан нэн чухал тогтоол шийдвэрийг хэрэгжүүлэх ажил төв, орон нутагт өрнөж байна. Сурагчийн жилийн хүрээнд пионер, сурагчдын сурлага, хүмүүжлийг чанаржуулан дээшлүүлэх бодитой олон хэлбэрийн ажил зохиолоо. Манай яруу алдарт залуучууд намынхаа хайр халамжийг ажлын өндөр амжилтаар хариулж. улс ардын аж ахуй, соёлын нийт салбарт хүч, эрдэм мэдлэгээ дайчлан шургуу хөдөлмөрлөж байна. 

Нөхөр Ю, Цэдэнбал << Залуучууд бол манай ирээдүй мөн. Нэр төртэй залгамж үеэ бэлтгэхэд тавих анхаарал халамж бол бидний ариун үүрэг мөн>> гэж цохон зааж тэмдэглэсэн билээ. Энэ заалт яам, улс, олон нийт, аж ахуйн бүх байгууллагын ажлын гол чиглэл удирдамж болж байв. 

Тов аймгийн Бүрэн сум нэгдэл, Сэлэнгэ аймгийн Ерөө сум сангийн аж ахуйн нам, захиргааны байгууллага залуучуудыг халамжлан хүмүүжүүлж, малчин, механикжуулагчийн ажил мэргэжилд сурган, үр бүтээлтэй ажиллуулах, хөдөлмөр, соёл, ахуйн нь нөхцөлийг хангах талаар үр дүнтэй ажиллаж байна. Хөвсгөл аймгийн Цагаан-Уул сумын хоньчин Ш. Нанзад, Дундговь аймгийн Луус сумын хоньчин Т. Дагдан, Улаанбаатар хотын авто засварын үйлдвэрийн нэгдлийн сэлбэгийн цехийн ажилчин Г. Дарамсэнгэ, Шарын голын нүүрсний уурхайн экскаваторын машинч Г.Очир нарын зэрэг 28 мянган халамжлан хүмүүжүүлэгч залуу үеийг хүмүүжүүлэх ариун сайхан үйлсдээ мэдлэг, чадвар, арга ухаанаа дайчлан ажиллаж байна. 

Хүүхэд залуучуудыг хүмүүжүүлэх ажлыг манай нийт байгууллага, газар иргэн бүр өнөөгийн шаардлагын хэмжээнд хүртэл сайжруулж байх үүргээ тэр болго жигд анхаардаггүйгээс болж зарим нэг залуу хүн нийгмийн үнэт баялаг болсон чөлөөт цагийг үр ажилгүй өнгөрөөх, түүгээр ч барахгүй хэрэг зөрчилд орох, нийгмийн хэв журам, хөдөлмөрийн сахилга зөрчих явдал гарч байна. 

Залуучуудын дунд зохиох ажлын үр нөлөөг дээшлүүлэхэд юуны өмнө нам, улс, олон нийт, аж ахуйн байгууллагын ажлын уялдаа холбоог бүхий л талаар сайжруулах явдал хамгийн чухал зорилт болж байна. Энэ нь залуучуудыг үзэл суртал, улс төр, хөдөлмөр, ёс суртахуун, бие бялдар, гоо зүйн өв тэгш хүмүүжилтэй иргэн болгоход байгаа бүх хүч, нөөц бололцоог төвлөрүүлэх үндсэн нөхцөл мөн

Аль ч үйлдвэр, аж ахуйн газрын хөдөдмөрийн хамт олны олонхи нь залуус болсон өнөөгийн нөхцөлд хөвгүүд, охидыг хүмүүжүүлэх ажилд удирдах ажилтны үүрэг хариуцлагыг эрс дээшлүүлэхийг нам шаардаж байна. Удирдах ажилтан бүр залуучуудын дунд ажиллаж, санал бодол, хүсэл эрмэлзлийг нь мэдэж, эдний ажил хөдөлмөр, амьдрал ахуй, чөлөөт цагийн олон асуудалд ямагт анхааралтай хандах үүрэгтэй. Түүнчлэн үйлдвэр, аж ахуйн газрыг захиргаанаас залуучуудын чөлөөт цагийг зөв боловсон өнгөрүүлэх, материаллаг баазыг цаашид цуцалтгүй бэхжүүлэх, инженер, техникийн ажилтнуудын ажил үүргийн хуваарьт залуучуудыг хүмүүжүүлэх талаар нарийвчлан тусгаж бүрдүүлэх шаардлагатай байна. Зөвхөн өнгөрсөн онд ерөнхий боловсролын болон техник мэргэжлийн сургууль төгссөн 20 гаруй мянган хөвгүүд, охид улс ардын аж ахуйн төрөл бүрийн салбарт очиж ажиллаж байна. Саяхан сургууль төгсөөд үйлдвэрлэлд шилжин очиж байгаа залуу хүнд анхаарал, халамж тусламж юу юунаас илүү хэрэгтэй. Тэд ний ажил хөдөлмөрийн нь анхны гарааг сайн эхлүүлэх явдал цаашдын нь тогтвор суурьшил, ажлын нь үр бүтээлд олон талаар нөлөөлнө. 

Шинэ, залуу ажилчин, малчин, тариаланчдыг тохилог орон сууцаар хангаж, соёл, ахуйн үйлчилгээг сайжруулан, тэргүүний хүмүүсээр халамжлан хүмүүжүүлж, ажил амьдралын нь эхнээс сахилга, дэг журамд чандлан сургах нь эцсийн эцэст нэр төртэй залуу халааг бэлтгэх үндсэн нөхцөл мөн. Энэ оны тавдугаар сард болох халамжлан хүмүүжүүлэгчдийн бүсийн зөвлөлгөөнийг угтаж халамжлан хүмүүжүүлэх зөвлөл, нөхөрлөл, халамжлан хүмүүжүүлэгчдийн ажлыг эрчимжүүлэх талаар нам, улс, олон нийт, аж ахуйн бүх шатны байгууллага, удирдах нөхөд их ажил хийх шаардлагатай байна. 

Залуу үеийг халамжлан коммунист ёсоор хүмүүжүүлэх ажлын үр нөлөөг гаргасан тогтоол шийдвэр, хийсэн хурал зөвлөлгөөн, ажиллуулсан дугуйлангийн тоогоор биш тэдний улс төр, хүмүүжил, ёс суртахууны өсөлтийн бодит үр дүнгээр хэмжвэл зохино. 

Хүүхэд, залуучуудын хүмүүжлийн ямар ч ажилд тэдний мэдлэг, боловсролын түвшин, ажил мэргэжил насны онцлогийг харгалзах, хүмүүжлийн ажлыг сонирхолтой, шинэ соргог, үр нөлөөтэй хэлбэрээр үзэл суртал, зохион байгуулалтын өндөр хэмжээнд хийж байх нь чухал байна. Хүмүүжлийн ажлын үр дүн нь хөдөлмөрийн хамт олны дотор бие биедээ зарчимт өндөр шаардлага тавьдаг нөхөрсөг бүтээлч идэвхтэй уур, амьсгал бий болж, хоцрогчгүй, хэрэг зөрчилгүй болсноор, аж ахуй, соёлын төлөвлөгөөт зорилтыг нэр төрөл, тоо, чанарын бүх үзүүлэлтээр зохих хугацаанд нь бүрэн биелүүлснээр тодорхойлогдох ёстой. 

Хүүхэд, залуучуудын дунд зохиох хүмүүжлийн ажлын чанар, үр нөлөө намын байгууллагын удирдлага, туслалцаа, хяналт шалгалтаас шууд шалтгаалж байна. Залуучуудын хүмүүжлийн ажлыг хэрхэн анхаарч, ямар үр дүнд хүрч байгаа талаар улс, олон нийт, аж ахуйн удирдах ажилтны илтгэл сонсголыг намын хурлаар тогтмол хэлэлцэх, ажлын байдлыг гүнзгий шалгаж дүгнэлт хийх, залуу үеийг хүмүүжүүлэх ажилд коммунистуудын манлайллыг өндөржүүлэх зэрэг үр нөлөөтэй арга хэлбэрээр намын байгууллага ажиллах нь ам ажил, шийдвэр гүйцэтгэлийн нэгдлийг хангаж, тавьж байгаа зорилтыг шийдвэрлэх нөхцөл мөн. 

