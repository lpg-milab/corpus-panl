№240(17457)       
1989 оны аравдугаар сарын 7
СУРГАХ, СУРАХЫН УТГА

Манай коммунистууд, хөдөлмөрчид марксистленинист улс төрийн боловсролоо дээшлүүлэхэд нийгмээс олдог онцгой боломж улс хөр, эдийн засаг, эрх зүйн ээлжит сургуулийнхаа өвөл цагийн ажлыг эхлээд байна. Олон жилийн турш догматик хандлагатай, зохиомол, албадлагын маягтай, хэлбэрдэх нь голдуу явж ирсэн энэ ажилд өөрчлөлт гаргах ёстой болсон юм. 

<< . . . Улс төрийн сургалтыг эцэс төгсгөлгүй сургуульчлан явуулдаг аргыг өөрчилж, хүмүүсийн сонирхлын түвшин, хүсэл сонирхол, эрхэлдэг ажлын онцлогийг харгалзан уян хатан, цомхон систем байхаар боловсруулах. . . >> гэж МАХН-ын Төв Хорооны V ( 1988 оны ) бүгд хурал заасан байна. 

Улс төрийн сургалт нь олон жилийн турш тогтсон нэг системтэй буюу бүхнийг дээрээс зааж удирдах чиглэлтэй байснаас түүний үр өгөөж тааруухан байлаа. Түүнчлэн улс төрийн сургалтын агуулгад түүхийн сэдэв голлож, өнөөгийн амьдрал, социалист байгуулалтын практик зорилтоос хол хөндий, гэгээрүүлэх, мэдээлэх хэлбэр давамгайлж байлаа. Онолын үндэслэлд тулгуурлан бодит байдалд дүн шинжилгээ хийж, тулгамдсан асуудлыг шийдвэрлэх арга замыг хамтран эрэлхийлэхэд хүмүүсийн оюун бодлыг хамруулсан бүтээлч шинжтэй болгохгүйгээр улс тор, эдийн засаг, эрх зүйн сургалтад өөрчлөлт гарахгүй гэдгийг сургах нь ч, сурах нь ч аль аль нь сайтар ухамсарлахын зэрэгцээ өөрчлөн байгуулалтын явцад гарч байгаа шинэ шинэ юмс үзэгдлийн мөн чанарыг эргэцүүлэн бодож гүнзгий ойлгох, тэдгээрт ухамсартай, идэвх сонирхолтой оролцоход бүх талаар суралцах түгээмэл хэрэглүүр болгох хэрэгтэй байна. 

Марксистленинист онолыг өөрчлөлт, шинэчлэлийн өнөөгийн үйл явцтай нягт холбон онол, намын бодлого, практикийн нэгдлийг хангах нь улс төрийн сургалтын үлдсэн зарчим юм. Бид энэ талаар сүрхий доголдож, нэг бол онолын томъёолол, дүгнэлтийг хоосон номлон цээжилцгээх, эсвэл амьдралтай холбох нэрээр сургалтын онол шинжлэх ухааны түвшинг бууруулж, хичээл сургуулийг аар саар аж ахуйн ажилтай хэтэрхий хутгалдуулах хандлагатай болсныг өөрчлөх ёстой. Ер нь онол судлах эрмэлзэл, түүнд тавих шаардлага сүүлийн үед сүрхий суларч, марксизмленинизмийг үндэслэгчдийн бүтээлийг эх зохиолоор нь биш, түүний тухай өгүүлэл, тайлбараар хялбарчлан үзэх зэргээр амрыг бодож бэлэнчлэх эрмэлзэл газар авч байгааг шийдвэртэй өөрчлөх хэрэгтэй байна. 

Удирдлагын захиран тушаах систем, аргыг зөвтгөсөн хуучирсан нэлээд ойлголтыг өөрчилж, зарим асуудлыг арилган, социализмын хүнлэг, энэрэнгүй, шударга мөн чанар, асар их нөөц бололцоог танин мэдэх, хүн бүр сэтгэлгээ, арга барилдаа хүртэл дүн шинжилгээ хийхэд улс төр, эдийн засаг, эрх зүйн сургалтын өгөөжийг дүүрэн авах учиртай. Социализмын хөгжлийн ерөнхий зүй тогтлыг танин мэдэж, нийгмийн дэвшлийг хангах арга замыг судлахдаа догматик аргаас ангижирч, үзэгдэл юмсыг хөгжил хөдөлгөөн дунд нь зөрчил бэрхшээлтэй нь цогцолбор гинжин холбоонд авч үзэж, нийт хүн төрөлхтний үнэт зүйл, социалист орнуудын нийтлэг туршлагыг харгалзахын зэрэгцээ өөрийн орны түүхэн өвөрмөц нөхцөл, онцлогийг нарийн тооцоолж, бүтээлчээр судлах чиглэлийг сургалтад эрхэмлэвэл зохино. 

Сургалтын системд хийх нэг гол шинэчлэл бол түүнийг ардчилж соён гэгээрэх, танин мэдэх, үнэнд хүрэх гэсэн сонсогчийн эрмэлзэл, түүнд нь бүх талаар туслах багшийн чармайлтыг зөв хослуулж, үнэнийг монополичлох, өөрийн үзэл бодлыг тулгах аливаа оролдлогыг таягдан хаяхад оршино. Сургалтад нийгмийн бүх давхрааны эрх ашиг, хүсэл сонирхол, насны болон ажил мэргэжлийн онцлогийг бодитой тусгахын хамт сонсогчид судлах сэдэв, суртал нэвтрүүлэгч хичээл явуулах аргаа чөлөөтэй сонгон авах нь зүйн хэрэг. 

Хичээл явуулах арга нь гол төлөв суртал нэвтрүүлэгчээс сонсогчид хандсан ганц урсгалтай, лекцийн хэлбэртэй байсныг өөрчилж тэдний хооронд тэгш эрхтэй харилцан ярилцах, чөлөөтэй маргах, аливаа асуудлыг тал талаас нь шүүн хэлэлцэж үнэн мөнийг тодруулж сурах хэрэгтэй юм. Ер нь улс төр, эдийн засаг, эрх зүйн сургалтын хичээл семинар нь олон ургальч үзэл, шүүн тунгаах, сэтгэн бодох, үзэл бодлын жишиж, бүтээлч маргааны зохимжтой хэлбэр, ардчилал, ил тод байдлын жинхэнэ индэр болж өөрчлөгдөх шаардлагатай байна. Маргах соёлд суралцах арга маргааны соёлыг хүмүүс чухам эндээс л олж авдаг байвал зохино. Онолын маргаан зохиох, эх зохиол бие даан судлах, түүнийг өргөнөөр шүүн хэлэлцэхэд улс төрийн сургалтын хичээл түлхэц өгөх ёстой. 

Улс төр, эдийн засаг, эрх зүйн сургалтыг зөвхөн нам, олон нийтийн байгууллагын үүрэг мэтээр үзэж ирсэн өрөөсгөл ойлголтыг өөрчилж, үйлдвэр, аж ахуйн газрын захиргаа, тэдгээр байгууллагын нэгэн адил түүнийг удирдах, зохион байгуулах ажилд бүтээлчээр оролцвол зохино. Эдийн засгийн шинэчлэлийг хийе гэвэл ажиллагчдынхаа эдийн засаг, эрх зүйн мэдлэг, боловсролыг системтэй дээшлүүлэхгүйгээр хэрэгжүүлэх боломжгүй учраас уг мэдлэгийг аж ахуй, эдийн засаг, эрх зүйн бүх нийтийн сургалтын аргаар гүйцэтгэж болно гэдгийг гүнзгий үнэлж үзэх ёстой. 

Сургалтын чанар, үр нөлөө нь эцсийн эцэст суртал нэвтрүүлэгчдийн боловсрол мэдлэгийн хэмжээ, хичээл заах арга чадвараас олон аргаар хамаарах нь тодорхой. Иймд суртал нэвтрүүлэгчдийг сургах, давтан сургах ажлыг төвлөрүүлэн зохион байгуулахын зэрэгцээ аймаг, хотын нам, төр, олон нийтийн байгууллагын санаачилгын үндсэн дээр нийгмийн психологи, сурган хүмүүжүүлэх ухааны аргуудыг сургалтад өргөн хэрэглэх дадлагыг тэдэнд эзэмшүүлэх хэрэгтэй. 

Сургах, сурахын мөн чанарыг хоёр талаасаа гүнзгий ухамсарлаж, бүтээлчээр санал солилцох, үнэнийг олох жинхэнэ индэр болгож, дээр дурдсан наад захын шаардлагыг хангаж баймааж нь улс төр, эдийн засаг, эрх зүйн сургалтад чанарын өөрчлөлт гарах хэрэгтэй. 

