Мөнгөн усны нөлөөлөл хүний мэдрэлд өөрчлөлт оруулдаг гэнэ

Хонгор сумын нөхцөл байдалд дүгнэлт хийх олон улсын шинжээчдийн багт Япон, Англи, Швед, Австри, Герман, Уганда, Австрали зэрэг 12 орны эрдэмтэд оролцоно. Тэдний эхний хэсэг болох Японы мэргэжилтэн энэ сарын 20-27-ны өдрүүдэд тус суманд ажиллаж, иргэдээс шинжилгээ аваад буцсан.
Тэгвэл дараагийн ээлжийнхэн нь уржигдар ирснийг манай сонин мэдээлсэн. Энэ удаад шинжээчдийн багийн ахлагч, Дэлхийн эрүүл мэндийн байгууллага(ДЭМБ)-ын шинжээч доктор Керстен Гудшмидт болон Женев дэх ДЭМБ-ын ажилтан, Паскал Хаефлигер нар иржээ. Тэдний хийх судалгаа, шинжилгээний талаар Гадаад хэргийн яамнаас өчигдөр сэтгүүлчдэд мэдээлэв. Эрдэмтэд Хонгорын иргэдийн цус болон шээснээс дээж авч мөнгөн усны хордлого байгаа эсэхийг шинжлэх юм байна. Мөн манай улсын төрийн байгууллагууд, лабораториуд химийн онцгой байдлын нөхцөлд ажиллах чадавхийг тодорхойлох гэнэ. Шинжээчдийн багийн ахлагч Керстен Гудшмидт химийн гамшгийн онцгой байдлын асуудалд анхаарч ажилладаг нэгэн аж. Харин Женев дэх дэлхийн эрүүл мэндийн ажилтан нь мөнгөн усны нөлөөллийн талаар нэлээд мэргэшсэн юм байна. Саяхан л гэхэд Англид ажиллаад иржээ. Мөн тэрбээр урьд нь Казахстан, Филиппин, Африк зэрэг улсад ажиллаж байж. Түүний дээрх улсуудад судалгаа хийж байсан мөнгөн усны нөлөөлөл нь Хонгорын иргэдийн биед илэрсэн тууралт шиг бус мэдрэлд өөрчлөлт үзүүлсэн байдаг аж. Тиймээс Хонгорын тууралттай иргэдийн арьснаас сорил авах бодолтой байгаа гэнэ. Олон улсын шинжээчид Хонгор суманд ажиллахтай уялдуулан тэдний үйл ажиллагаанд туслах, арьс мэдрэлийн эмч нараас бүрдсэн мэргэжлийн үндэсний эмч нарын багийг ЭМЯ-наас бэлтгээд байгаа аж. Маргааш Австрийн хордлогын мэргэжилтэн мөнгөн усны хэмжээг агаар ус хөрсөнд тодорхойлогч, зөөврийн "LUMEX" аппараттай ирэх юм байна. Тэрбээр Хонгор, Хушаат сумын тус бүр 50 иргэнээс цус, эдийн дээж авч шинжлэх аж. Мөн энэ өдөр Германы Мюнхений эрдэмтэн, Австралийн гамшгийн үеийн менежментийн зөвлөх нар ирэх гэнэ. Харин цианит, мөнгөн ус, ашиглан алт олборлож байсан эрсдэл бүхий газар байгаа мал амьтан, хүнсний ногооноос дээж авч шинжлэх мэргэжилтэн НҮБ-ын Хүнс, хөдөө аж ахуйн байгууллагаас гуравдугаар сарын эхээр ирэхээ мэдэгджээ. Тэгвэл Англи, Шведийн шинжээчид гуравдугаар сарын 7-ноос ирэх юм байна. Тэд голдуу химийн аюулгүй байдлын үнэлгээ хийхэд оролцож, өөрсдийн гаргасан санал зөвлөмжөө нэгтгэн гуравдугаар сарын 10-13-ны өдрүүдэд Хонгорт ажилласан шинжээчдийн багтай хамтран семинар хийх гэнэ. Олон улсын шинжээчдийн хөндлөнгийн ажиглагчаар Монголын ногоон загалмайн нийгэмлэг, Хонгорын нэгдүгээр багийн гурван иргэн оролцож байна. 
М.МӨНХЦЭЦЭГ
