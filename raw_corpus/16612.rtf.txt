№22(16612]
1986 оны нэгдүгээр сарын 25
Цэцэрлэгийн шинэ зорилт

Сургуулийн өмнөх насны хүүхдийн байгууллагыг хөгжүүлэх нь сургуулийн системийг боловсронгуй болгох зорилтын чухал бүрэлдэхүүн хэсэг мөн. 

Одоо улсын хэмжээнд сургуулийн өмнөх насны хүүхдийн 20 хувь, нэгдүгээр ангид элсэж байгаа хүүхдийн 19 хувь нь цэцэрлэгээр хүмүүжин бэлтгэгдэж байна. Хүүхдийн цэцэрлэгийн тоо өсч, түүний материаллаг бааз жилээс жилд бэхэжсээр боловч сургуулийн өмнөх насны хүүхдийн байгууллагын барилга байгууламж, ахуй хангамж нь цэцэрлэгийн насныхны тоон өсөлтийг гүйцэхгүй байгаа нь нөөц бололцоогоо ашиглаж хүүхдийн цэцэрлэгийн барилга барих хөдөлгөөнийг хот, хөдөөд идэвхтэй өрнүүлэхийг шаардаж байна. Улаанбаатар төмөр замын хэрэг эрхлэх газар хүч хөрөнгөөрөө цэцэрлэг барьж байгуулах ажлыг тав, таван жилийн төлөвлөгөөтэйгөөр хийж, төмөр замын өртөөнүүдэд гэрийн цэцэрлэг ажиллуулж, ажилчин, албан хаагчдынхаа хүүхдийг нийгмийн хүмүүжилд аль болох өргөн хамруулж, сургуульд бэлтгэхэд анхаарал тавьж санаачилга гаргаж байна. Тэрчлэн уулын баяжуулах << Эрдэнэт >> үйлдвэр хүүхдийн цэцэрлэг дөрвийг байгуулаад хоёр ээлжээр, мөн Зүүнхараагийн бал бурмын үйлдвэр, Улаанбаатар хотын махконсервын комбинат тус бүр 140 хүүхдийн цэцэрлэгтэй болж, ажилчдынхаа хүүхдийг цэцэрлэгт хамруулсан зэрэг үүсгэл санаачилгыг нийтээр дэмжин хүүхдийн цэцэрлэгийн тоог олшруулж, материаллаг баазыг нь бэхжүүлэх, сургуулийн өмнөх насны хүүхдийг хүмүүжүүлэх ажлыг чанаржуулж, боловсронгуй болгоход хүч туслалцаа үзүүлбэл багачуудыг нийгмийн хүмүүжлээр аль болох өргөн хамрах тухайд тулгамдсан энэ асуудлыг нааштай шийдвэрлэж чадах ёстой. 

<< Сургуулийн өмнөх насны хүүхдийн байгууллагын талаар авах зарим арга хэмжээний тухай >> БНМАУ-ын Сайд нарын Зөвлөлийн тогтоолд << Улс, хоршоолол, үйлдвэр, аж ахуйн газрын өөрийн хөрөнгө, хүчээр аж ахуйн аргаар хүүхдийн цэцэрлэг, ясли барих, өргөтгөх ажлыг бүх талаар дэмжиж, жил, жилийн төлөвлөгөөнд тусгах >> ыг яам, улсын хороо, тусгай газар, аймаг, хотын АДХ-ын гүйцэтгэх захиргаанд даалгажээ. Нэгэнт олгогдсон өөрийн хөрөнгөөр хүүхдийн цэцэрлэг, ясли барих ажлыг үйлдвэр, албан газрууд жил бүрийнхээ төлөвлөгөөнд болон хамт олны социалист уралдааны үүрэгт тусгаж түүнийгээ цаг хугацаанд нь хэрэгжүүлбэл сургуулийн өмнөх насны хүүхдийн байгууллагыг бэхжүүлэхэд томоохон хувь нэмэр оруулж чадна. 

Хүүхдийн цэцэрлэгийг хөгжүүлэх асуудал зөвхөн түүний материаллаг бааз, тавилга, тоног төхөөрөмжийг сайжруулах төдийхнөөр хязгаарлагдахгүй, хүмүүжил, сургалтын ажилд чанарын өөрчлөлт гаргаж цэцэрлэг, сургуулийн залгамж холбоог бэхжүүлэхэд чиглэвэл зохино. Үүнтэй холбогдуулан хүүхдийн цэцэрлэгт явуулах хүмүүжил сургалтьн ажлын агуулгыг шинэчлэн, боловсронгуй болгох, хүмүүжүүлэгч багш нарыг сургалт, арга зүйн хэрэглэгдэхүүнээр хангах, тэдний мэдлэг боловсролыг дээшлүүлэх, арга барилыг нь сайжруулах, сэтгэхүйг шинэчлэхэд юуны өмнө Ардын Боловсролын Яам ажил хэрэгч шуурхай арга хэмжээ авах хэрэгтэй байна. Хүүхдийн балчир оюуныг тэлж, ертөнцийг танин мэдэх, юм сурах, хийх хүслийг нь хөгжүүлэхэд сургуулийн өмнөх  насны хүүхдийн байгууллагын ажилд орчин үеийн шаардлагын дагуу шинэчлэлт хийх ёстой. Сургууль, цэцэрлэг, багш, хүмүүжүүлэгчдийн хамтын ажиллагаа сургалт, хүмүүжлийн ажлын уялдааг сайжруулах талаар хийх ажлыг ч шинэлэг аргаар олон талаас авч үзэж нарийвчлан боловсруулах шаардлагатай юм. 

Хүүхдийн цэцэрлэгийг удирдах арга барилд ч шинэ уур амьсгал, шинэ сэтгэлгээ нэвтрүүлэхийн тулд аймаг, хотын АДХын гүйцэтгэх захиргааны ардын боловсролын хэлтэс ( удирдах газар ) хүүхдийн цэцэрлэгийн хүмүүжил, сургалтын ажилд шинэ шаардлага, хяналт тавих, зөвлөх, туслах, эрхлэгч, хүмүүжүүлэгчдийн мэргэжил боловсролыг нь системтэй дээшлүүлэхэд өөрчлөлт гаргах ёстой. 

Хүүхдийг долоон настайгаас нь сургуульд сургах болсон учраас цэцэрлэгийн насны хүүхдийг нийгмийн хүмүүжлээр хамрах хүрээг өргөтгөхийн хамт цэцэрлэгт явуулах хүмүүжил сургалтын чанар, далайц, хүрээг өргөтгөн сайжруулах, тогтоолын агуулга, хэлбэр, бүтцийг хүртэл боловсронгуй болгох шаардлагатай байна. 

Хүүхдийн цэцэрлэгийн эрхлэгч, хүмүүжүүлэгчдийн хувьд дотоод нөөц бололцоогоо ашиглаж, шинэлэг маягаар ажлаа сайжруулах, багачуудын бие даасан бүтээлч чанарыг хөгжүүлэх, өв тэгш хүмүүжлийн үзүүлэлтийг хангахад шинийг эрж хайж, бүтээлч идэвх санаачилга гаргах нь чухал юм. 

Хүүхдийн цэцэрлэг, эцэг эхийн харилцаа, хамтын ажиллагааг сайжруулах, эцэг эх, хөдөлмөрчдийн дунд зохиох сурган хүмүүжүүлэх суртал нэвтрүүлгийг шинэ шаардлагын үүднээс системтэй болгох, хүүхдийг гэр орны нөхцөлд сургуульд бэлтгэх талаар эцэг, эхэд зөвлөн, туслах ажлыг нэгдсэн удирдлагаар хангахыг орон нутгийн нам, захиргааны байгууллага ч онцгой анхаарах ёстой. 

Хүүхдийн цэцэрлэгийн хоол хүнсний хангамжийг сайжруулж, нэр төрлийг нь олшруулах, жимс, ногоо, сүүн бүтээгдэхүүнээр хангах, өдөр тутмын хоолны илчлэгийг улам дээшлүүлэх талаар Ардын боловсролын Яам, Худалдаа, бэлтгэлийн Яам, Хөдөө аж ахуйн Яам хамтарч дорвитой арга хэмжээ авахаас гадна аймаг, хотын нам, захиргааны байгууллагууд ч ихээхэн санаачилгатай ажиллаж манай хамгийн эрхэм баялаг болох үр хүүхдийн төлөө тавих халамжийг эрс дээшлүүлэх хэрэгтэй байна. 

Сургуулийн өмнөх насны хүүхдийн байгууллагын ажлыг шинэ түвшинд хүргэж, өөрчлөн сайжруулах зорилтын хэрэгжилт нам, улс, олон нийт, ардын боловсролын байгууллага, эцэг эх, хамт олны нэгдсэн чармайлтын үр дүнд бүрэн дүүрэн хэрэгжих ёстой. 


