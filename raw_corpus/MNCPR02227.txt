Хар нүдэн нуурын орон

Зүүдний тайлалд өгүүлснээр их ус, гол мөрөн хүмүүст бялхам аз жаргал, баялаг, буян хишиг далладаг гэнэм. Миний зүүдэнд нутгийн нуурууд байнга цэлэлзэнэ.
Заримдаа би тэр нууруудынхаа цэнхэр толион дээгүүр хөнгөнөөр явж, мандах нарыг тосдог. Монгол орны газрын зурагт Хар-Ус, Хар нуур, түүнээс жаахан хойшлоход хяргас, ялимгүй урагшлахад Дөргөн гээд олон нуурын нутаг тодоос тод харагдана. Тэр миний унасан газар угаасан ус. Ардын уран зохиолч Т.Галсан: Шувууд нь буухаараа Нуур нь үзэгддэггүй Шувууд нь нисэхээр Тэнгэр нь харагддаггүй гэсэн бол мөн л ардын их найрагч Д.Пүрэвдорж: Нууранд нь хун өвөлжсөн Нутагт нь хүн хорогдсон Дөргөн нутаг сайхан нутаг Дөрвөд түмний гайхам өлгий гэж миний нутгийн тухай онгодын үгээ хэлсэн. Аль ч аймгийн, аль ч сумын нутаг өөрийн бахархал олон зүйлтэй , бас онцлог нандин эрдэнэтэй, түүгээрээ Монгол орныхоо баялагийг илтгэдэг. Монголд төдийгүй Төв Азид усаар хүрээлэгдсэн хамгийн том хуурай газар болох 38 км урт, 28 км өргөн Агбаш арал зуд турхантай өвөл дөрөв, таван сумын хүн ард, мал сүргийг элбэгхэн багтааж, тарган тавтай өвөлжүүлж чаддаг. Хар-Ус, Хар нуурын өтгөн зэгс шагшуургатай шугуйд хун, галуу, ангир, нугас, хөх дэглий, хавтаалж, зуун хурга, цахлай зэрэг түмэн хэлийн шувууд хуран чуулж, зэрлэг гахай, заарт харх хийгээд хадран, тул, хайруус загас бужигнадаг. Дэлхийд зартай "Улаан ном"-ын хотон шувуу, нигүүлсэл, ариуслын бэлгэдэл болсон бадамлянхуа цэцэг унаган байгалийн ариун дагшин төр, түмэн олны бахархал болон энэ нутгийг чимэглэдэг. Агь, таана, шаваг, шарилж, гүйлс, харгана, ерхөг, хялгана, хармаг, тэмээн хөх зэрэг өвс ургамал найгасан уул, тал хээр, аргал, янгир, чоно, үнэг, хярс, мануул, туулай, зээр, хар сүүлт зэрэг олон төрлийн амьтан давс шүү, зос будаг, цахиур чулуу, эрт галавын амьтны яс зэрэг эрдэс баялаг манай нутгийн үзэсгэлэнг илтгэдэг. Зуу гаруй жилийн тэртээ арвангурав дугаар Далай ламд бараалхаж, ном хаялцаж явсан Улаангомын Хүрээний их хамба "Анги" Содов болон түүний үе тэнгийнхэн энэ нутгийнхны өвөг дээдэс. Дөрвөдийн Зоригт ханы зуутраг, таргад, шангас, яргай цоохормууд, гахайнхан, бөхөөнхөн, хианар, тугтан, хоогчин, шархаших, чөөсхөөнхөн, гүрдээнхэн, жисаанхан, шаргаанхан, хондогон зэрэг 20 гаруй овог ястны 2000 гаруй дөрвөдийн санал хүсэлтийг төр засаг хүлээн авснаар 1956 онд Ховд аймагт нэг шинэ сум үүсчээ. Сумын нэр нутгийн байх онцлог байх учиртай. Хүмүүс эхлээд газрын цээж, өндрийг бодож, уулсаа зүслэв. Байгалийн сонин тогтоцтой нэг тал нь ув улаан, нөгөө тал нь хав хар, нутаг олондоо догшин сүртэй Алаг уул бий. Бас нутгийн хойморт Сээр, Ёлын уулс омог бардам, хөндөлсөж байхад өглөөний нарыг Аргалантын уулс мишээж тосдог. Уур дээшилж, усан бүлээсэж, ургамал сэргэн үдийн наран голлоход нутгийн өмнө талаар Их цаст Жаргалантын орой тэнгэрт тулж, уул үүл ялгагдахаа болино. Харин тэр их Хайрханы алдрыг Чандмань сумынхан аль хэдийн "эзэгнэчихжээ". Оройн наран баруунтаа ташихуйд өндөр сүрлэг Чаргатын уулс цувран, өвгөн хүн шиг өдрийн явдлыг шинжин ирэх өглөөг саравчилна. Шинэ сумаа уулсаараа нэрлэвэл болох л юм. Хүмүүс дараа нь газрын шим, нутгийн баялгийг бодож, гол нуураа хээлэв. Хар-Ус, Хар нуур... сумын нэрэнд арай л бараандана. Шандас Заг, Баруундалай, Цагаанбулан ... Монголын газрын зурагт томоор тэмдэглэгдээгүй, сумын нэрэнд жаахан жижигдэнэ. ... Завхан голын нэрийг зэргэлдээ аймаг, сумынхан аль хэдийн "зээлчихжээ". Чонохарайхын гол, агбаш арал... дэндүү содон сонин сонсогдож байна, даруухан байвал зүгээр. Ийнхүү хүмүүс хэлэлцэж байх зуур засаг төр нь зарлиг тогтоолоо гаргах цаг тулгарч, аймгийн нэг дарга Адууч гуай нутгийн үүд босго өлзийтэйг бодож "Дөргөн" гээд шинэ суманд алдар хайрлав. Эхний жилүүдэд шинэ нэр хоногшихгүй, энэ нутгийн унаган хүү, улсын начин Лэгшидийн Банди Говь-Алтайн Хөхморьтынх гэж хэвлэлд бичигдэж, урлагийн гавьяат зүтгэлтэн Баярын Равсал Увсын Түргэн сумынх гэж радиогоор хэлэгдэх нь хэвийн үзэгдэл байлаа. Харин одоо монголчууд Дөргөн сумын нэрийг андуурахаа больж, андахаа байжээ. Арслан зааны яс Дөргөний нутгаас олдов. Монголын хамгийн том усан цахилгаан станц Дөргөнд байгуулагдаж эхлэв. Дөргөн сумын тэмээчин Баярын Юнгэрэн Ардын Их Хурлын депутат, Улсын хошой аварга малчин болов. Мянган цагаан ямаатай Будаалайн Пүрэв Дөргөнөөс Монголын гайхамшигт багтав. Х.Гэзэгтэй, Г.Бямба, Б.Бат-Эрдэнэ эцэг, хүү, ач гурав "феодализм, социализм, капитализм"-ыг өртөөлөн бүтэн зууныг эзэгнэсэн мянгат малчин болов. Монгол оронд гэрэл зураг анх үүсэхээс эхлээд тасралтгүй 40 жил хөдөө нутгийн гэрэл зургийн салбарт дагнан ажилласан Цэндийн Хүүхлээ соёлын эгэл зүтгэлтэн болов. Хороо командлагч захирагч Ө.Цагаанбилэг, ахмад нисэгч Б.Баяндүүрэн, хувьсгалт тэмцлийн зүтгэлтэн Д.Дагва, ахмад дайчин Б.Цэрэн, Н.Соном, Д.Самдан, А.Пүрэв, Л.Гээжин, Б.Өнөр, Г.Чимэд, З.Янжив, С.Пунцаг, Г.Өлзийбат зэрэг олон эрс эх орноо батлан хамгаалахад эр бие, амь насаа үл гамнав. Монгол улсын аварга, гавьяат тамирчин О.Балжиннямын хүй дарсан цэгээн чулуу Дөргөн сумын Хоогийн нурганд байхад Улсын гавьяат жүжигчин Батсайханы аав "Хөхөлзүүр" Мижидийн Раднаа тэр жил Дөргөн нутгаас цэргийн албанд морджээ. Загийн тойруу, Цагаан буланд тоглож өссөн бяцхан бор хүү Г.Нямдаваа газар зүйн ухааны доктор, УИХ-ын гишүүн, аймгийн Засаг дарга болжээ. Ахмад дайчин Түвшингийн Эрвийн хүү Жанцан Монгол Улсын Үндсэн хуулийн цэцийн гишүүн, хууль зүйн ухааны доктор профессор болж, сумын анхны эмч Энгэлийн Жоншингийн мэргэжлийг өвлөсөн хүү Бишиндээ нь эрүүл мэндийн даатгалын албанд зүтгэж явна. 23 хүүхэдтэй Шонхцойн ач, гуч, зээ, зээнцэр энэ нутгийн хамгийн нэр хүндтэй хүмүүс болж, ардын урлагийн тод авьяастан, ерөөлч магтаалч Далайн Сунгаравын ач хүү Х.Дэлгэрнасан сумын Засаг "ноён"-оор сонгогджээ. Энэ нутагт сум байгуулагдахаас өмнө бага сургууль байгуулагдаж, өнөөгийн хэллэгээр хязгаар газарт боловсролын үйлчилгээ хүмүүстээ ойртож байсан бол бүрэн дунд сургууль болон өргөжиж, шинэ Мянганы дэлхийд данслагдах Монголын шилдэг иргэд өнөөдөр энд өсөн торнож байна. Сумын сургууль хагас зууны түүхэндээ мянга мянган иргэнийг сурган хүмүүжүүлжээ. Эрчим хүчний шинийг санаачлагч инженер Ц.Жамъяансүрэн төрөлх нутагтаа усан цахилгаан станц байгуулцаж, минерологийн ухааны доктор Ц.Цэдэн "Алт" хөтөлбөрийг хэрэгжүүлэхэд идэвхийлэн ажиллаж, Монголдоо танигдсан алдартан болжээ. Энэ сургуулийн сурагчид дундаас "Шударга журам" медальт Г.Соном, спортын мастер Т.Балжинням, О.Батсүх, Б.Нанзаддорж, О.Баярсайхан, О.Балжинням, Д.Цагаач, З.Мягмарсүрэн, их сургуулийн багш А.Базаррагчаа, Н.Цогзолмаа, Д.Юмсүрэн, бизнесмен санхүүч Ц.Өнөр, багш Д.Дуламжав, инженер Д.Буянхишиг, Залуучуудын хөдөлгөөний идэвхит зүтгэлтэн Т.Сорогжав, чөлөөт уран бүтээлч А.Бямбасүрэн, соёлын тэргүүний ажилтан Б.Батсүх, эдийн засагч Ц.Жалцав, Д.Сүхбаатар, Төрийн захиргааны ажилтан З.Баасандорж, сайн малчин Р.Баянмөнх, Ц.Нордууд, С.Шагдарсүрэн, Н.Пүрэвжав, Д.Бархүү, Д.Болд гээд зуу зуун алдартан төрөн гарсаар байна. Сум байгуулж сургууль, цэцэрлэг, эмнэлэг, хоршоо, холбоо шинээр үүсгэж хөгжүүлэн зөн олондоо нийгэм, соёлын үйлчилгээ, хүргэнэ гэдэг нь үе үеийн олон хүний бүтээлч хөдөлмөр, их хүчин чармайлт, оюун ухаан, идэвхи санаачлагын үр дүн билээ. Даалимбан дээлээ гандтал, дааган морио эцтэл, эр биеэ сульдтал, эмээл хазаараа элэгдтэл төрсөн нутаг түмэн олныхоо төлөө зүтгэж, хөгжүүлсээр шинэ Мянганы хаалгаар оруулсан анхны багш В.Адъяа, малын эмч Г.Мишиг, сумын дарга Ч.Сономпил, соён гэгээрүүлэгч М.Лэгдэн, эмч Б.Цэдэнбалжираас эхлээд өнөөгийн нийгмийн ачааны хүндийг үүрч яваа бүх хүний зүтгэл буяныг зон олон нь мартана гэж үү? Оюунтай дээдсээс ухаан өвлөж, ажилсаг өвгөдөөс амьдрал таньж, уян ээжээсээ хүмүүжил олсон Дөргөн нутгийн өнөө үеийнхэн Монгол Улсын Ерөнхийлөгч Н.Багабанди асны зөвлөснөөр өөрсдийн давуу тал, нутгийн нөөц бололцоо, баялгаа сайн тооцож, үр ашигтай ажиллах замаа нарийн тодорхойлж, түүнээ бодит ажил болгохыг чармайж байна. Увс, Ховд, Завхан, Говь-Алтай дөрвөн аймгийн уулзварт орших энэ сумын нутаг их хөлийн газар болж, хүн ард нь зах зээлийн тогтолцоонд түргэн дасч, цаг үеэ соргог мэдэрч, ахуй амьдралаа өөрсдөө жолоодох арга туршлага сууж, цахилгаан үүсгүүр, сансрын антен, авто машинтай малчдын хот айлууд захаас аван аж төрөх болжээ. Арьс ноос боловсруулах, цагаан идээ, хоол хүнс хийх, оёдол, дарх үйлдэх, байгалийн өгөөж баялаг ашиглах бага дунд үйлдвэрийн ашиг тусыг хүмүүс ойлгож, амьдрах ухаанд суралцаж, бусдын гар харах сэтгэлгээнээс салж байгаа нь өөрийн хөгжлийн үндэс суурь билээ. Дөргөн сум Монгол орныхоо Шинэ Зууны аварга бүтээн байгуулалтын нэгэн өртөө юм. Мянганы зам дөтөлж, усан цахилгаан станцын барилга байгууламж хэдийнэ эхэлжээ. Баруун гурван аймгийн бүхэлд нь өөрийн их үүсвэрийн цахилгаанаар хангахад нутаг орон нь захиалчихсан юм шигээр байгаль эхээс заяасан Хавцалын хүчит боргио, Харайхын голын их ус амсхийх завгүй "зүтгэхээр" бэлэн болжээ. Монгол түмнийхээ оюун ухаанд хөрөнгө оруулж, зохиолч уншигчдын талархал хүлээн, "Цог" сэтгүүлийг гаргахад өгөөмөр гараа сунгасан "Хөгжил трейд" компанийн захирал Х.Алтангэрэл, нутгийн олондоо хамгийн ойрхон байж тус дэм болдог ах дүү П.Ганболд, П.Галбадрах, П.Цогбадрах гээд энэ цагийн хамгийн ажилсаг, сортоотой залуус Дөргөн нутгийнхаа цог золбоог илтгэж байна. Агбаш арал жуулчны баазаа, Сангийн далай давсны иоджуулсан үйлдвэрээ, Өгөөмөрийн тал усалгаатай тариалангийн талбайгаа, Оюут, Зост, Баян-Овоо эрдэнэсийн шинэ уурхайгаа, Харайхын Хавцал жимсний төгөлөө, Хоолын ам, Шарцээхээ галуу нугасны цөөрмөө хүлээж байна. Монголдоо алдартай Увсын баяд хуц, алтан Хөхийн хурдан азарга, Дөрвөлжингийн улаан ухна айл зэргэлдээ Дөргөний түм түмэн сүргийн үүлдэр угсааг сайжруулж байна. Дөргөн нутгийн их ирээдүй, хөгжлийн эх сурвалж нь хүүхэд залуучуудьн боловсрол хүмүүжил, эдийн баялгийн арвин их нөөц, өвөг дээдсийнхээ уламжлалд суурилсан шинэчлэл, нээлттэй дэлхий ертөнцийн техник технологийн шинэ дэвшил тэргүүтэн юм. Дөргөний ирээдүй тодоос тод харагдсаар... 
Дөргөн сумын сургуулийн анхны сурагч, Монгол Улсын гавьяат багш Яргай Цамбын ТҮВШИНТӨГС 

