№75(16038)       
1985 оны гуравдугаар сарын 28
ТАРИАЛАХ  СОЁЛ

Газар бол манай үндэсний зүйрлэшгүй үнэт баялаг, тариалангийн үйлдвэрлэлийн шийдвэрлэх хэрэглэгдэхүүн, үр тариа, төмс, хүнсний ногоо, бусад ургацын яндашгүй үржилтэй эх булаг мөн. << Газарт эзний ёсоор ариг гамтай хандаж сурах, агрономийн албын ажлыг сайжруулах, газар тариалангийн соёлжилтыг зохих түвшинд хүртэл дээшлүүлэхийн тулд их ажил хийх хэрэгтэй байна...>> гэж МАХН-ын XVIII их хурал заасан билээ. 

Манай оронд газар тариалан эрхлэх өнө эртний уламжлал харьцангуй бага байсан учраас газар эдлэх, тариалах соёлыг шинээр хэвшүүлэх ажлыг хөдөлмөрчдийн өргөн давхраа, ялангуяа тариаланч механикжуулагчдын дунд уйгагүй хийх шаардлагатай юм. 

Тариалах соёл гэдэг ойлголтод агрономийн ухааны өргөн хүрээтэй асуудал багтдаг бөгөөд түүний гол агуулга нь газар эдэлбэрийн хуулийг ширхэгчлэн биелүүлэх, агротехнологийг хатуу мөрдөх, хөрсийг ариг гамтай эдлэх, үржил шимийг хэлбэрэлтгүй дээшлүүлэх, агаар, салхи, усны болон бусад элэгдлээс хөрсийг хамгаалан, үр өгөөжтэй ашиглахад чиглэсэн шинжлэх ухааны үндэслэлтэй зохион байгуулалтын болон эдийн засаг, биологи, агротехникийн нэгдсэн цогцолбор арга хэмжээ юм. 

Газар тариаланд соёл нэвтрүүлсний үр дүнд хөрс боловсруулалт сайжирч, үржил шим нь нэмэгдэн, хураах ургацын хэмжээ, бүтээгдэхүүний чанар дээшилнэ. Газар эдэлбэрийн соёлыг дээшлүүлэхийн тулд хөрс боловсруулалт, бордох, усалгааны горимыг нарийвчлан мөрдөх, улмаар хөрсийг салхи, усны эвдрэлээс хамгаалах, хог ургамал, хортон шавьж, мэрэгчдийг устгах, талбайг цэвэр үзэмжтэй байлгах түүнд судаг, гуу жалга үүсэхээс сэрэмжлэх, хөрсийг бэхжүүлэх, чулууг зайлуулах, хагалах, үрлэх, ургац хураахад нямбай, эзний ёсоор, зохих горимын дагуу халдах хэрэгтэй. 

Мөдхөн хаврын тариалалт эхлэх тул газар боловсруулахдаа өргөх зурвас гаргалгүй талбайн захыг хагалж урж сийчих, дөтийг харж талбай дундуур зам гаргаж, хагалсан газрыг дагтаршуулан, талбайн хооронд хоосон зай үлдээх, элдэв догол, хошуу гаргаж, газрыг зэрэмдэглэх, талбайд гүйцэтгэх ёстой аль нэг үе шатны ажлыг дутуу дулим, чанаргүй хийж технологийн сахилга зөрчих энэ бүхэн нь тариалангийн соёлд харшаар барахгүй ургац газрын өгөөжид муу нөлөөтэй гэдгийг нийтээр онцгой анхаарвал зохино

Булган аймгийн " Магсаржав " сангийн аж ахуйнхан 1984 онд бүх талбайнхаа тавин хувийг сийрүүлэлгүй тарьж, үрийг зохих гүнд, жигд суулгаагүйн улмаас түр зуурын ганд нэрвэгдэж, хог ургамалд эдлэгдэж, ургацын төлөвлөгөө тасалжээ. 

Харахад хязгааргүй уудам мэт боловч тариаланд тохирох үржил шимт хөрс хэмжээтэй. Тиймээс хөрсийг арчилж, тордох, услах, бордох аргаар өгөөжтэй болгох, юуны урьд талбайн хэмжээ, хэлбэрийг зөв тогтоох нь чухал ач холбогдолтой юм. Үр тарианы талбайг гурван зуугаас дөрвөн зуун гагаар, урт өргөн нь тэнцүү хэмжээтэй, нэг эгнээгээр жигдрүүлэх нь тээврийн зардлыг хэмнэх, техникийн хүч чадлыг бүрэн ашиглах, ажлын зохион байгуулалтыг сайжруулах, талбайн соёлыг дээшлүүлэх, ялангуяа ойн зурвас байгуулах, хог ургамалтай тэмцэхэд бололцоотой болдог байна. Тариалах ургамлын шаардлага, хөрсний агро үйлдвэрлэлийн зэргийн дагуу ээлжлэн тариалах дарааллыг тогтоож, талбай бүрийн үржил шимийг сайжруулах арга хэмжээг төлөвлөн, системтэй хэрэгжүүлэх хэрэгтэй. Бордох, услах, ойн зурвас байгуулах, хөрсийг хавах, хог ургамалтай тэмцэх, үрийн аж ахуйн ажлыг сайжруулах, талбай бүрийн бичил цаг уурын онцлогт тохирсон технологи боловсруулах зэрэг олон асуудал тариалах соёлын зайлшгүй үзүүлэлт болсон байх ёстой. 

Манай орны хувьд тариалангийн талбайн соёлжилтыг сайжруулж, өгөөжийг дээшлүүлэх хамгийн ашигтай хэлбэр бол хөдөлмөр зохион байгуулалтын салааны систем учраас тариалантай аж ахуйнууд үүнийг нэвтрүүлбэл зохино. Сэлэнгэ аймгийн Баруунхараагийн сангийн аж ахуйн тракторч, комбайнч, БНМАУ-ын хөдөлмөрийн баатар Ч. Баяраа ажил төрөл нь тааруухан байсан газар салаа байгуулан ажиллаад талбайг аль болохоор цэвэр үзэмжтэй, жигд сайн хагалж, чулууг цэвэрлэн, хөрс, ургамал, цаг уурт нь тохирсон өвөрмөц технологи хэрэглэсний дүнд сүүлийн хоёр жилд бүх уриншийг чанарын онц дүнтэй боловсруулан 1984 онд гагаас 19, 6 центнер ургац хурааж, улсын ургацын аварга салаа болов. 

Тариалан соёлын том үзүүлэлт бол усалгаа мөн. Улсын хэмжээгээр гучаад мянган га талбай бүхий инженерийн хийцтэй услалтын систем байгаа боловч түүнийг технологийн дагуу ашиглах ажил жигд биш байна. Ховд аймгийн << Минжит Булган >> хоршоолол, Дорнодын Халхгол, Сэлэнгийн Алтанбулагийн сангийн аж ахуйн усалгаатай талбайгаас хураасан үр тариа, төмс, хүнсний ногооны гагийн ургац эдгээр таримлыг ердийн нөхцөлд тариалсан улсын дунджаас 22 - 56 хувь доогуур байсны шалтгаан нь тэнд сорт, таримлыг зөв сонгоогүй, жим, эрдэс бордоог зохих тунгаар шаардлагын дагуу хэрэглээгүй, усалгааны норм, хуваарийг чанд мөрдөөгүйгээс шалтгаалжээ. Усалгаа л чухал гэж үзээд хэмжээ, горим хэтрүүлж талбайг намагшуулах, үржилт хөрсийг угааж ядууруулах, давсжуулах зэрэг нь тариалах соёлд маш харш зүйл гэдгийг тариаланчид санаж байх ёстой. 

Тариалах ажилд соёл нэвтрүүлэх нь тэнд ажиллаж байгаа тариаланч, механикжуулагчдын мэргэжлийн ур чадвар, технологийн мэдлэг, ажлын дадлага туршлага, газар зөв эдлэх ухамсартай холбоотой тул тэдний дунд энэ талаар тодорхой ажил зохиох хэрэгтэй. 

Тариалангийн талбай хичнээн өргөн уудам ч гэсэн ур тариа, ургамал ногоонд тэжээлтэй хөрс нь нимгэн, маш олон зуун жилийн хугацаанд бүрэлдэн тогтсон эмзэг нандин зүйл учраас хүний өчүүхэн төдий болгоомжгүй ажиллагаанаас болж эвдрэлд ордог учир эх орны үр тариа, ургамал ногооны ургацын үндсэн эх булаг болсон тариалангийн талбайг соёлтой эзэмших асуудлыг зохих шаардлагын хэмжээнд хүргэх нь одоо үеийн нэн чухал зорилт мөн. 

