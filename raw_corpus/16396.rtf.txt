№119 (16396)          
1986 оны тавдугаар сарын 18.
Их  хурлын нэрэмжит хөдөлмөрийн баяр

Өнөөдөр манай эх орон даяар үйлдвэр, завод, хөдөө аж ахуй, соёл, үйлчилгээний аль ч салбарт ялгаагүй ажилчин, малчин, сэхээтэн, оюутан, сурагч, ардын армийн байлдагч хэн боловч эх оронч санаачилга, сэтгэл зүрхнийхээ дуудлагаар коммунист субботникийн талбарт жигдрэн гарлаа. 

Төрөлх хайрт МАХН-ынхаа XIX их хуралд хөдөлмөр бүтээлийнхээ амжилт ололтыг өргөн барих уриан дор хөдөлмөрийн баяртаа жагссан манай хөдөлмөрчид нэмэгдэл нөөц бололцоог илрүүлэн ашиглах, үйлдвэрлэлийг эрчимжүүлэх, хот сууринг тохижуулах, шинийг сэдэж санаачлах, цаг үеийн кампани чухал ажлуудыг шуурхай дуусгахад тус дөхөм үзүүлэх, байгаль орчныг хамгаалах зэрэг олон төрлийн ажлыг хамтын хүч, чармайлтаар гүйцэтгэж, нийтдээ 50 орчим сая төгрөгийн бүтээгдэхүүн, үйлчилгээ хийж социалист хуримтлалд олон сая төгрөг оруулах урьдчилсан тооцоотойгоор эЭлжит субботникоо зохион байгуулж байна. 

Ноосны үйлдвэрийн нэгдлийн үйлдвэрүүд хөдөлмөрийн баярын энэ өдөр хэд хэдэн нэр төрлийн шинэ бүтээгдэхүүн үйлдвэрлэж ердийн өдрийнхөөс 12, 5 хувь буюу 200 мянга гаруй төгрөгийн бүтээгдэхүүн давуулж үйлдвэрлэхийн хамт, инженер техникч, албан хаагчид 200 хавтгай дөрвөлжин метр зам талбайг иж бүрэн тохижуулахаар шийджээ. 

Лениний мэндэлсэн өдрийн уламжлалт субботникоор аймгийн төвд усан бассейн байгуулж говь, хээрийн бүсийн сумдад олон тооны худаг гаргаж бэлчээр усжуулах ажил санаачилж хийсэн Өвөрхангай аймгийн хөдөлмөрчид энэ удаа Өвтийн даваанд хорь гаруй км зам тавих ажлыг дуусгаж, ЗүүнбаянУлаан суманд мянган га хадлангийн талбайг хашаалан хамгаалах зэрэг далайцтай ажил хийхээр төлөвлөсөн байна. Зөвхөн Өвтийн даваанд шинэ зам зассанаар мод тээвэрлэх зам 120 гаруй км-ээр богиносч, жил тутам сая орчим төгрөгийн үр ашиг олох тооцоо гарч байна. 

Дархан хот, Хөвсгөл, Завхан, Сэлэнгэ, Дундговь аймгийн үйлдвэр, аж ахуй, соёл үйлчилгээ, хөдөө аж ахуйн байгууллагууд өмнөх субботникоос давуу бүтээл, илүү үр дүн гаргах тооцоо судалгаатайгаар бэлтгэлийг хангаж, байгууллага, салбарынхаа өдрийн дээд амжилтыг шинэчлэх зорилттой ажиллаж байна. 

Тэрчлэн Улаанбаатар хотын барилгын байгууллагууд карьерын нэгдсэн аж ахуй, хүүхдийн цэцэрлэг, яслийн хоёр комбинат, Шар хоолой дахь 800 үнээний механикжсан ферм зэрэг арав шахам барилгын ажлыг одоогийн субботникоор бүрэн дуусгаж, ашиглалтад оруулах ажээ. Субботникийг үр өгөөжтэй зохион байгуулж зарим томоохон барилга байгууламж дээр өрлөг, шаардлагын дээд амжилтыг шинэчлэх ажил, мэргэжлийн сонгон шалгаруулах уралдаан тэмцээн хийж, хөдөлмөрийн баярын агуулга, нөлөөг улам эрчимжүүлж шинэ арга хэлбэрийг нэвтрүүлэхийг нийтээр эрмэлзэж байна. 

МАХН-ын XIX их хурлын төлөөлөгчид, гадаадын зочдыг ирэхэд хотоо улам сайхан болгож угтахыг нийслэлийнхэн чармайн хичээж байгаа нь зүйн хэрэг бөгөөд Улаанбаатарын албан, үйлдвэр, соёлын газрын ажилчин, албан хаагч, оюутан, сурагч хамтын хүчээр 30 шахам мянган мод, бут, сөөг тарьж, 22, 6 мянган га талбайг зүлэгжүүлэх, 10, 8 мянган хавтгай дөрвөлжин метр зам талбайг засч нийтдээ сая гаруй төгрөгийн тохижилтын ажил гүйцэтгэж, хот тохижуулах талаар 1986 оны социалист уралдаанд авсан үүрэг зорилтоо бүрэн хэрэгжүүлэхээр шамдаж байна. 

Улаанбаатар хотын намын XXII бага хурал дээр манай нам, төрийн удирдагч нөхөр Ж. Батмөнх үг хэлэхдээ хотын район, хороолол, гудамж талбай бүрийг өөрийн өвөрмөц үзэмж, аястай, хөдөлмөрчдийн ажиллах, амрахад тохиромжтой байх талаас нь сайн бодож, шийдэж байхыг зааж дурдсан юм. Нийслэлийнхэн намынхаа даалгавар заалтыг хэрэгжүүлэхийн тулд зарим гудамж, хорооллыг тусгай зураг төслийн дагуу энэ удаагийн субботникоор иж бүрэн тохижуулах ажил хийхээр төлөвлөөд ажиллаж байгаагаа цаг алдалгүй чанартай хийж дуусгах нь чухал байна. МАХН-ын XIX их хурлыг нэр төртэй угтахын төлөө орон даяар өрнөсөн өндөр бүтээл, гавшгай хөдөлмөрийн 19 долоо хоногийн социалист уралдааны барианы үед өмнөх өдрүүдийн тогтоосон дээд амжилтыг шинэчлэх уриан дор болж байгаа нь өнөөдрийн коммунист субботникийн бас нэг онцлог юм. Зөвхөн нийслэлийн аж үйлдвэрийн газрууд дөрөвдүгээр сарын өдрийн дундаж бүтээмжийг дөрвөөс таван хувь ахиулж, олонхи нь хэмнэсэн материал, түүхий эд, эрчим хүчээр чанартай бүтээгдэхүүн үйлдвэрлэх амлалт аваад субботникт гарсан байна. 

Коммунист субботникийн ач холбогдлыг дутуу үнэлж, хэлбэрдэх, нүд хуурах, тоо бөглөж өнгөрөөх дутагдал албан байгууллагуудад бас л арилаагүй байгаагийн уршгаар хөдөлмөрийн фронт олоогүй, субботникийн бэлтгэл хангаагүй газар нэг биш байгаад дүгнэлт хийж субботникийн ажил хэрэгч чанарыг дээшлүүлэх, энэ үеэр сэдэвчилсэн уралдаан зарлах, хоцрогчид, дундчуудын амжилтыг ахиулах, материаллаг нөөцийг арвилан хэмнэх, шинэ арга хэлбэр, тэргүүн туршлагыг тусгайлан нэвтрүүлэх зэрэг бодит арга хэмжээнүүдийг хэрэгжүүлэхэд санаа тавих ёстой. 

Субботникоор гүйцэтгэх ажлыг аймаг, хот, районы хэмжээнд урьдаас төлөвлөн нарийн боловсруулж, хэтийн зорилго, төлөв, чиглэлтэй хийж, үр дүнгий нь ил тод болговол зохино. 

Субботникоор бүтээн байгуулсан тохижилтыг ажлыг зүйлчлэн бүртгэн авч, тодорхой албан байгууллагад хариуцуулан нүдлэн хамгаалж, тэдгээрийг байнга тордон сэлбэж, үр дүнтэй ашиглахыг аймаг, хотын АДХ-ын гүйцэтгэх захиргаад онцгой анхаарч байх ёстой. 

Субботникоор хуримтлагдсан хөрөнгийг нам, засгийн тогтоол шийдвэрийн дагуу эрүүлийг хамгаалах, хүүхдийн байгууллага, хөдөлмөрчдийн амралт сувиллын чиглэлийн дорвитой томхон барилга байгууламжид санаачилгатай, бодлого төлөвлөгөөтэй зарцуулах ёстой. Төрөлх намынхаа дээд чуулгад зориулсан бүх нийтийн хөдөлмөрийн баярын өдөр ажил хөдөлмөрийн талбар, цех, тасаг, бригад үйлдвэрлэлийн цэг бүр дээр шинэ дээд амжилт тогтоохын төлөө шамдацгаагтун! 

