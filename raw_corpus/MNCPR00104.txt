Барилгын салбарынханд КНАУФ бүл нэмлээ

Монгол улсад КНАУФ компани төлөөлөгчийн газраа нээх ёслол өчигдөр болж өнгөрлөө. Уг ёслолын үйл ажиллагаанд КНАУФ группын марктенгийн албаны захирал Йорг Ланге болон КНАУФ-ын Монгол дахь охин компани "КНАУФГИПС" компанийн гүйцэтгэх захирал Игорь Мошков нар оролцож компанийнхаа зорилго, үйл ажиллагааны чиглэлийг танилцууллаа.
Мөн энэ ёслолын арга хэмжээнд Барилга, хот байгуулалтын яамны Төрийн нарийн бичгийн дарга Ц.Ганхүү, Монгол дахь ХБНГУ-ын Элчин сайд ноён Фишер нарын зочид хүрэлцэн ирсэн юм. Энэ үеэр БХБЯ-ны Төрийн нарийн бичгийн дарга Ц.Ганхүү "Манай улсад Германы барилгын материалын шилдэг компани КНАУФ салбараа нээж байгаад барилгын салбарынхны өмнөөс баярлаж байгаагаа илэрхийлье. Энэ компани Монгол Улсад үйл ажиллагаагаа эхлүүлснээр манай улсын хөгжил, цэцэглэлтэд тодорхой нөлөө үзүүлнэ гэдэгт итгэлтэй байна" гэсэн бол ХБНГУ-ын Элчин сайд ноён Фишер "КНАУФ групп бол Германдаа гипс үйлдвэрлэлээрээ тэргүүлдэг компани. Тэр утгаараа манай улсын эдийн засагт чухал нөлөө үзүүлдэг. Энэ том групп Монгол Улсад салбараа нээсэнд баяртай байна. Танай улсын барилгын салбар болон эдийн засагт чухал түлхэц өгнө гэдэгт итгэлтэй байна. ХБНГУ-ын хамгийн том групп Монголд орж ирснээр хоёр орны найрсаг харилцаанд ч нөлөөлөх болно. Та бүхэнд ажлын өндөр амжилт хүсье" гэж байлаа. КНАУФ группын талаар болон түүний Монгол дахь салбар компанийн явуулах үйл ажиллагааны талаар "КНАУФГИПС" компанийн гүйцэтгэх захирал Игорь Мошковтой ярилцлаа. -КНАУФ группын түүх болон эрхэлдэг үйл ажиллагааны талаар яриагаа эхлэх үү? -Анх 1932 онд ах дүү Альфонс болон Карл Кнауф нар гипс боловсруулах жижигхэн үйлдвэр байгуулснаар КНАУФ группын үйл ажиллагааны гараа эхэлсэн түүхтэй. Өнөөдөр КНАУФ 37 оронд 150 гаруй салбар үйлдвэртэй олон улсын хэмжээнд хүлээн зөвшөөрөгдсөн аж үйлдвэрийн том групп болтлоо өргөжөөд байна. Тухайлбал, Европ, Хойд Америк, Латин Америк, Хятад, Азийн болон Хойд Африкийн орнуудад үйлдвэрүүдээ байгуулсан. КНАУФ нь барилгын ба ашиглалтын явцад батлагдсан өндөр чанартай бараа бүтээгдэхүүнийг дэлхийн зах зээлд нийлүүлэхийн зэрэгцээ барилгын дотно гадна тохижуулалт хийдэг. Мөн дулаан болон дуу чимээ нэвтрүүлдэггүй барилгын материал үйлдвэрлэж хэрэглэгчдэдээ нийлүүлдэг. КНАУФ групп нь Орос дахь салбар компаниудынхаа үйл ажиллагаа, хөгжилд байнга анхаарч асар их хөрөнгө оруулалт хийдэг л дээ. Тухайлбал, Ноу-хау болон сүүлийн үеийн тоног төхөөрөмжүүдээр байнга хангаж ирсэн. Тиймээс ч КНАУФ групп нь Орос, Украйн, Казахстан, Молдовын барилгын салбар дахь Германы хамгийн том хөрөнгө оруулагч болоод байна. -Танай компанийн зах зээлд нийлүүлдэг барилгын материалын чанар болоод үнэ хэрэглэгчдийн сэтгэлд их нийцдэг юм шиг санагдсан? -КНАУФ компани болон худалдааны салбаруудаа анх байгуулахдаа хэрэглэгчдийн сонирхолыг ямагт тэргүүндээ тавих зорилготой байсан. Тийм ч учраас манай компанийн аль ч салбарын бүтээгдэхүүн байнга боломжийн үнээр борлуулагдаж байдаг. Хэрэглэгчид ч сэтгэл хангалуун байгаагаа үргэлж илэрхийлдэг л дээ. КНАУФ группын борлуулалтын эргэлт жилд таван тэрбум гаруй евро болдог. -Танай компани хэзээ Монгол руу анхаарлаа хандуулах болов. Ямар учраас "КНАУФГИПС" компани үйл ажиллагаа явуулахаар шийдэв? -ОХУ-ын Москва дахь "КНАУФ Сервис" компани Монгол улсад өөрийн охин компаниа үүсгэн байгуулсан. Тийм учраас Монгол дахь КНАУФ компанийн үйл ажиллагааг "КНАУФ СНГ" хариуцаж ажиллана. "КНАУФГИПС" компани энэ оны есдүгээр сараас үйл ажиллагаагаа эхлүүлсэн. Монголд үйл ажиллагаа явуулах шалтгаан маш олон л доо. Тухайлбал, Монгол, Оросын иргэд улс урт удаан хугацааны түүхэн харилцаатай ард түмэн. Мөн бид танай улсын их барилгын хэрэгцээг олж харсан учраас энэхүү алхмыг хийсэн. Манай компани асар хурдацтай хөгжиж байгаа учраас Монголын барилгын салбарын хэрэгцээг хангаж чадах түвшинд байгаа л даа. Бидний гол зорилго Монгол Улсыг барилгын болон дотор заслын чанартай материалаар хангахад оршино. "КНАУФ" нь орон сууцны барилгын болон тэдгээрийн засвар, тохижилтын шийдвэрт нийцэх өөрийн олон төрлийн бүтээгдэхүүнийг монголчуудад санал болгож байгаа. Үүнд гадна фасад, дотор ханын тохижуулалт, дуу чимээ, дулааныг тусгаарлах болон галын аюулгүй бараа бүтээгдэхүүн багтана. Бидний шинээр боловсруулсан систем орчин үеийн орон сууцны барилгын ашиглалт, өөрийн өртөг зэрэг олон шаардлагуудыг хангаж байгаа учраас барилгын салбарынхан анхаарах болно. Нөгөө талаар манай компани бүтээгдэхүүнээ иж бүрдлээр нь нийлүүлдэг. Тухайлбал, КНАУФ-хавтан (гипс картон хавтан), КНАУФ-супер хавтан ба супер-шал (гипсэн торлог хавтан), барилгын хуурай гипсэн холимог, суурь болон бусад бэлэн холимог, КНАУФ-тэрм (пенополистирол), КНАУФ-гипсэн хавтан, тусгаарлагч материал, металл хавтан зэргийг нэрлэж болно. КНАУФ группын амжилтад бүтээгдэхүүний өндөр чанар, эдэлгээ болон барилгын технологийн шийдэл голлох үүрэг гүйцэтгэдэг. -Дээр нэрлэсэн болон танай компанийн зах зээлд нийлүүлдэг барилгын материалын давуу тал юу вэ. Бидний хэрэглэж дассан барилгын бусад материалуудтай харьцуулж асуугаад байна л даа? -Чи бидний хийсэн бүтээсэн болон туршлагыг сонирхоод байх шиг байна. Дээр дурьдсан гипсэн иж бүрдэл системүүдийг АНУ, Европын орнуудад болон ОХУ, ТУХН-д олон жил хэрэглэж байгаа. Тэдгээрийн эдэлгээний чанар амьдрал дээр батлагдсан. Гипсэн барилгын материалуудыг боловсруулах аргачлал нь экологийн аюулгүй байдалд чухал үүрэгтэй. Барилгын бусад материалуудын үйлдвэрлэлтэй харьцуулахад гипсээр барилгын материал үйлдвэрлэх нь эрчим хүч хэмнэж, хамгийн хямд өртгөөр хийгддэг. КНАУФ-хавтан, КНАУФ-супер хавтан материалын давуу тал нь тоосго, чулуу буюу бетонтой харьцуулахад маш хөнгөн ба материал болон эрчим хүчийг их хэмнэдэг. КНАУФ-хавтангаар орон сууцны тусгаарлагч хийхэд хөдөлмөр зарцуулалт тоосгон хана өрөхөөс даруй 40 хувиар бага, хөнгөн бетонон ханаас 28 хувиар бага гардаг. Материалын үнэ ижил ч хөдөлмөр зарцуулалт хамаагүй бага гардаг учраас ашигтай. Мөн тоосгоны оронд КНАУФ-хав-тан-гаар өрөө тусгаарлагч хийвэл металл каркастай байшинд давхар хоорондын болон суурийн хавтанд зарцуулагдах арматурын хэрэглээ 13.2 тонноор багасах буюу бетоноор хана хийснээс даруй 9.69 тонноор бага байна гэсэн үг. КНАУФ-ын эдгээр давуу талууд гипсэн бүтээгдэхүүнийг ашигладаг барилгын инженер болон архитекторчдод төсвөө хэмнэх өргөн боломжийг олгодог. КНАУФ-хавтанг угсрах буулгахад хялбар учраас өрөөний зохиомж дизайныг чөлөөтэй өөрчлөх боломжтой. Бас хуучин барилга, байшинд засвар хийхэд ч иймэрхүү хавтанг ашиглахад маш хялбар бөгөөд тохиромжтой. Иймээс хөнгөн барилгын шинэ технологийг материал, эрчим хүч их зарцуулдаг томоохон төслүүдэд хэрэглэвэл илүү ашигтай байдаг. -Монголд барилгын материалын хангамжийг яаж зохион байгуулахаар төлөвлөж байна. Монгол үйлдвэрлэх үү, эсвэл гадаадаас авчрах уу? -Эхний ээлжинд барилгын материалаа ОХУ болон ТУХН-ийн орнуудад байрладаг маркетингийн компаниудаас Монголын бөөний худалдан авагч нарт хүргэж өгөх болно. Одоогоор Орост манай группын 14 үйлдвэр ба гипсэн чулууны орд газрыг ашиглаж байгаа. 2009 оны эхээр Эрхүү мужид "КНАУФ гипс Байкал" нэртэй хамгийн орчин үеийн үйлдвэр ашиглалтад орох бөгөөд түүний бүтээгдэхүүн болох КНАУФ-хавтангаар Монгол Улсад хурдтай хөгжиж байгаа барилгын салбарын зах зээлийг хангах болно. Одоо Эрхүү мужийн Новонукутск гэдэг газар шинэ үйлдвэр байгуулах ажил маш хурдацтай явагдаж байгаа. Энэ үйлдвэр ашиглалтад орохоор КНАУФ-хавтангийн Орос дахь хамгийн том үйлдвэр болно. Үйлдвэрийн байгууламж "Нукутскийн гипсийн уурхай" компанийг түшиглэж баригдаж байгаа боловч КНАУФ групп түүний хувьцааны ихэнхийг эзэмших болно. Энэ үйлдвэрт оруулах хөрөнгийн нийт хэмжээ гурван тэрбум рубль байх бөгөөд зөвхөн 2007 онд 700 сая рублийн хөрөнгө оруулалт хийхээр төлөвлөөд ажиллаж байна. -"КНАУФГИПС" компани барилгын материал нийлүүлэхээс гадна өөр ямар үйл ажиллагаа явуулах вэ? -Манай компани КНАУФ-ын бүтээгдэхүүнийг ашиглах норматив стандартын дагуу боловсруулсан бүтээгдэхүүний нарийвчилсан техникийн баримтуудыг барилгын болон төсвийн компаниудад дамжуулж өгнө. Үүнээс гадна КНАУФ нь мэргэжлийн боловсрол олгодог анхан, дунд болон дээд шатны байгууллагуудтай хамтран ажиллахаар болсон. Монголын барилгын боловсон хүчнийг барилгын шинэ материалыг ашиглаж чаддаг болох сургалтыг өөрийн компанийн төвүүдэд явуулахаар төлөвлөж байна. -Танай компани байгуулагдсанаар ажлын байрыг тодорхой хэмжээгээр нэмэгдүүлж байгаа байх. Ажилчдаа ямар шалгуураар авсан вэ? -Манай компани 20 мянга гаруй ажилчидтай. Монгол салбараа нээснээр ажлын байр нэмэгдүүлэлгүй яахав. Бид ажилчдынхаа мэргэжил дээшлүүлэх, сургах тал дээр анхаарна гэж төлөвлөсөн. Найрсаг, бүтээлч хамт олныг бүрдүүлнэ гэдэгт итгэлтэй байгаа шүү. -"КНАУФГИПС" компанийн үйл ажиллагааны талаар дэлгэрэнгүй мэдээлэл авахыг хүсэж байгаа хүмүүс хаана хандах вэ? -Манай компани Улаанбаатар хотын Чингэлтэй дүүргийн Баруун Сэлбэ 7-д байрладаг. Мөн (976) 70117008 утас (факс)-аар болон www.knauf.ru, www.knauf.com хаягаар хандаж болно. 

