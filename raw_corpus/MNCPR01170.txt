Амьтны дэлгүүрт өнгөрүүлсэн НЭГ ӨДӨР

XXI зуун эхлэхдээ мэдээллийн хэмээгдэж байсан ч одоо биологийн зуун ч гэгдэх болчихлоо. Хонины эсээс өөрийг нь хувилан гаргасан, тахир дутуу хүмүүст эрхтэн ургуулж өгөх яриа дэгдэж, хөгшрөлтийн нууцыг тайлж, насыг уртасгах гэж олон янзын төсөл уралдуулж, хүний арьсны амьд эсийг дангаар нь үржүүлэн шарх сорвийг эдгээж байна.
Гэхдээ хамгийн аугаа нь хүмүүс өөрсдийнхөө генийн томъёог тайлж чадсан явдал. Нэгдүгээрт хэлбэл, өдгөө хүн хийхэд бэлэн боллоо гэсэн үг. Удахгүй хүн шиг сэтгэдэг био компьютер үйлдвэрлэх нь. Хүний генийн 90 хувь сармагчинтай, 40 хувь нь бидэнд шимэгчилдэг адгийн муу хавтгай хорхойтой, тэр байтугай 223 ген бидний уух дуртай айргийг эсгэдэг нэг эст бичил биетийн гентэй адилхан гэдгийг мэддэг боллоо. Хар, шар, цагаан арьстай хүмүүс генийн хувьд 99,9 хувь ижил нь тогтоогджээ. Од гариг хэрхэн үүсдэг тухай, огторгуйн уудам дэлхий шиг гүдгэр болох, хар нүхний тухай, тэр байтугай дэлхийтэй адил амьдрал байж болох хэд хэдэн гариг буйг олж нээсэн. Шинжлэх ухааны ололт амжилтын тухай өөдрөг яриагаа түр орхиод амьтны дэлгүүрт нэг өдрийг өнгөрөөснөө тэмдэглэв. Улаанбаатарт амьтны дэлгүүр олон ч ганцаас бусад нь загасных. Энэ дэлгүүр рүү явж байхад яагаад ч юм амьтан биш харин биологийн шинжлэх ухааны дээрх нээлтүүд бодогдоод байв. Дэлгүүрийн эрхлэгч Ц.Одбаяр өглөөний найман цагт гаднаа томоос том улаан саарал банхар хөтөлж ирэв. Мэнд мэдэлцсэний дараа "Энэ нохойг чинь немц банхар гэхэд болно биз дээ" гэвэл "Арай ч болохгүй. Уг нь хонь хариулуулах гэж гаргаж авсан юм шүү дээ.Тэгэхээр "немц хоньч нохой" гэвэл болох байх" гэж байна. -Монгол банхар ч хоньч нохой шүү дээ. -Яалаа гэж. Монгол банхар чинь хонь хариулахаас гадна ан хийх, гэр манах гээд мундахгүй ажилтай нохой шүү дээ" гэж байна. Немц овчарк нохойн үүлдрээс хамгийн ухаантайд тооцогддог гэнэ. Ярихгүй л болохоос биш хүний хэлсэн болгоныг ойлгодог айхавтар амьтан аж. Бүр германаар ойлгоно. Энэ нохойг германаас 6000 ам. доллараар авчирсан байна. Машины үнэтэй нохой байдаг гэхэд сонин санагдаад байв. Өвөө нь дэлхийн аварга бөгөөд немц банхар олон улсын үзэсгэлэн худалдаанд зуун мянган ам.доллараар зарагдах нь энүүхэнд гэсэн. Дэлгүүрт ороод хамгийн түрүүнд нүдэнд туссан юм нь амьтны дэлгүүрийн хаяг байлаа. "Angelfish" буюу оросоор скаляр, монголоор "тэнгэрийн элч-загас" гэж орчуулагдах загасны дүрс дотор нохой, нохой дотор муур, муур дотор тотины дүрсийг тун чадмаг байрлуулжээ. Аргагүй л амьтны дэлгүүрийн хаяг. Хотын захиргаанаас "авч хая "хэмээн зарлигдсан тул гадаахь хаягаа дэлгүүртээ оруулаад тавьчихсан нь энэ. Ц.Одбаярын ажлын өдөр амьтдынхаа бохирыг цэвэрлэхээс эхэллээ. Бүх амьтан тусгай зориулалтын саванд байх тул доод талын хавтанг сугалж аваад халуун усаар угааж цэвэрлэдэг болохоор хүндрэлтэй ажил биш аж. Харин цэвэрлэсэн хавтангуудаа хлорын уусмалаар заавал ариутгах ёстой гэнэ. Дараа нь амьтдадаа хоол бэлддэг байна. Лууванг жижиглэн үрслүүлсэн буудай, дэвтээсэн талх дээрээс нь далайн замагнаас гаргасан тусгай витаминтай хольж хутгаад усан гахай, туулай, зурам, чичүүл, тоть, газрын яст мэлхийд өгдөг аж. Харин том том хэрчсэн лууван тусад нь бэлдэж орог зусганд (шувуу) өгч байлаа. Мөн нэмэлт тэжээл болгон шинэ байцааны хальс, алим, гадил өгч байв. Амьтны дэлгүүрийн амьтад манай хүүхдүүдээс дутахгүй тансаг хоол зооглодог аж. Тотинд хушны самар нэмж байсан бол зурманд бүр цөмсөн самар өгдөг аж. Зурам өвөлд сагсгар өтгөн, саарал зүстэй болдог учир өөр амьтан мэт харагдана. Хүмүүс бүр зараатай андуурах нь бий. Энд Африк, Австралийн гурав, Зүүн өмнөд Азийн том жижиг нийлсэн долоон зүйл тоть байна. Шувууны ханиад гарсянаас хойш урдаас тоть авахаа больж өөрсдөө үржүүлдэг болсон гэнэ. Үржлийн арван хоёр тоть тусгай байранд, нэмэлт хоолтой тансаглаж байдаг аж. Энд нийт хоёр зуу орчим орог зусаг байна. Эхнийх нь хорин хосыг Солонгосоос авчирч, лабораторийн гэгдэх цагаан өнгөтэй арван хос орог зусаг хойноос авчээ. Уг нь Монголд орог зусаг байдаг боловч янз бүрийн өвчин гарч магадгүй хэмээн болгоомжилж ийнхүү зардал гаргаж гаднаас авсан аж. Харин Монголоос барьсан амьтдыг хоёр сар тусгай байранд байлгаж өвчин эмгэгийг нь эмчилж байж бусадтай нь нийлүүлдэг байна. Солонгос, оросууд их сонирхож байгаа гэнэ. Ингээд нохой, муур хооллох ажилдаа орлоо. Энэ ч харин амархан ажил байв. Бидний иддэг мушгиа гоймонг жижиглэж хэрчсэн малын гэдэс дотортой хольж буцалгаад бэлэн болгоод хоолон дээр шар айрагны исгэгчээс гаргасан витаминыг нунтаглаж хийгээд өгнө. Ер нь амьтан бүрт тохирсон янз бүрийн витаминыг долоо хоногт нэгээс хоёр удаа өгөх шаардлагатай юм билээ. Одбаяр америк спанел, блонк, немц банхар тэр бүү хэл монгол банхар гээд арав гаруй цэвэр үүлдрийн нохойтой бөгөөд тэд бүгд хамаатан садан, найз нөхөд дээр нь байдаг аж. Тэднийг бүгдийг нь худалдаж авч өгсөн бөгөөд гөлөгнүүдийг нь хувааж угаана. Хэн хэндээ ашигтай наймаа гэж энийг л хэлдэг байх. Мөн ховор үүлдрийн мууруудаа ч ийм гэрээгээр "тараан байрлуулсан" аж. Энд амьд зулзага төрүүлдэг дөрвөн зүйл, дүрс гаргадаг 30 зүйл нийт 34 зүйл загас байна. Тоо нь хэдэн мянга. Үнэ нь 500-15000 төгрөг. Сонирхолтой загас гэвэл англиар "хар хутга" гэж орчуулагдах ч монголчууд "өдөн загас" гэж нэрлэсэн босоогоороо хөвж эрүүнээсээ сүүл хүртэл үргэлжлэх сэлүүр нь намирах яг л өд шиг хар загас. Мөн аквариумын хана,ёроолыг цэвэрлэж иддэг том, жижиг гурван зүйлийн цулбуурт загас байв. Өөрөөс нь гэрэл цацраад байх загас ч байна. Ийм загас манайд өөр газар үгүй. Тэгээд ч үржүүлэх гэж байгаа учир одоогоор зарахгүй. Ер нь зарж байгаа загасаа бүгдийг нь үржүүлж зардаг гэнэ. Ингэх нь янз бүрийн өвчингүй, Монголын нөхцөлд дассан загас гардаг сайн талтай гэнэ. Иймээс ч энд байдаг загас урд хөршөөс авчирч шууд зардаг загаснаас арай үнэтэй. Харин махчин загас байхгүй. Учир нь Одбаяр ийм загасанд дургүй гэж байсан. Загасанд тусгай бэлдсэн үйлдвэрийн хоолноос гадна жижиг хавч хэлбэртэн, гуурст гэгдэх амьд хоолнуудыг өөрсдөө дэлгүүртээ үржүүлж нэмэлт тэжээл болгон өгдөг байна. Энд хонин гүрвэл, могой гүрвэл, замба зараа гэгдэх гурван зүйл гүрвэл байна. Эднийг мөн л өөрсдийн үржүүлдэг цохны авгалдай болон хүрэлзгэнээр хооллодог аж. Аалз, могойг тэжээхэд тун хялбархан санагдлаа. Учир нь орог зусагны дөнгөж гарсан нялх зулзага өгчихдөг байна. Тэгээд 5-7 хоногтоо болох нь тэр. Зарим шувуу ангаахай, зарим нь дэгдээхэй гаргадаг. Тэгвэл орог зусаг ямар ч үсгүй, нүд чих нь хаалттай улайн нялзрай "ангаахай" гаргадаг аж. Харин усан гахай үс хөрстэй "дэгдээхэй" гаргана. Усан гахай гэснээс энд ердийн усан гахайнаас гадна үржүүлж буй долоон ширхэг ангор гэгдэх өрвийсөн үстэй усан гахай тусгай саванд байна. Монголд эднээс гадна Канадаас ирсэн хоёр, Америкаас ирсэн нэг ангор усан гахай байгаа гэнэ. Одбаяр эднийг хооронд нь үржүүлж Монголд үржлийн сүрэг бий болгох санаатай ажээ. Нэг сонирхолтой зүйл нь энэ дэлгүүрийн том цагаан тоть нь хэд хэдэн зар сурталчилгаанд, могой нь уран сайхны кинонод харин аалз нь дууны клипэнд тоглосон "одод" гэнэ. Амьтдаа тэжээж дуусахад өглөөний 10.00 болж байлаа. Дэлгүүр онгойход нэг цаг дутуу учир Одбаярын санал болгосны дагуу "Хүчит шонхор" хүнсний зах руу явлаа. Эндээс нохойн хоол авдаг гэнэ. Ууттай нохойн хоол 150-250 төгрөг байна.Одбаяр ууттай болгоныг бараг амсах шахаж байж 20 ш нохойн хоол авлаа. Ингэхгүй бол муудчихсан бас баастай хоол авчихдаг ажээ. Мөн зургаан хонины элэг авав. Замдаа "Барс" захаар орж ногоо авлаа. Ингээд буцаж ирэн дэлгүүрээ онгойлгов. Хамгийн анх дэлгүүрт орж ирсэн хүн нь дунд сургуулийн бага ангийн бололтой гурван хөвгүүн байв. Тэд ам амандаа ямар гоё загас, зараа байсан тухай, аалз муухай гэхчилэн ярьж, асууж баахан шуугилдаж байгаад гарлаа. Ер нь хүүхдүүд их орж ирэх юм. Олон хүүхэд болонгуут Одбаяр эхний орж ирсэн хүүхдүүдэд "Одоо та нар болно" хэмээн хэлж байв. Тэд нар ч дуулгавартай нь аргагүй гарах аж. "Чи амьтан зарах гэж байхаар тасалбар тасалбал илүү орлоготой байх юм биш үү?" гэвэл "Хүүхэд байж үзээгүй биш. Тэгээд ч эд нарт мөнгө байхгүй. Шинэ жил, цагаан сар, төрсөн өдөр гээд жилд гуравхан өдөрт баян байдаг хүмүүс." гэж байна. Анхны худалдан авагч нь тотины хоол авсан бүсгүй байлаа. Хүүгээ гуйгаад байхаар нь тоть аваад өгчихсөн чинь харин харж хандах, хооллож, ундлах ажил нэмэгдлээ хэмээн гомдоллож байв. Дараа нь авгай нөхөр хоёр бололтой хоёр америк нэлээд олон загас авав. Тэд, ялангуяа нөхөр нь монголоор тун сайн ярьж байлаа. Энд ирээд гурван жил болж байгаа. Сургуульд багшилцгаадаг гэнэ. Энэ завсар Одбаяр утсаар ярьж удалгүй "Эзэгтэй" үйлдвэрээс таван боодол гоймон ирэв. Нийт 25 кг. Бас л амьтдын хоол аж. "Хямд байдаг юм уу?" гэвэл тэрээр инээж "Үгүй ээ. Үндэснийхээ үйлдвэрийг дэмжиж байгаа юм."гэв. Гаднаас нас тогтсон нэлээд бийлэгжүү байрын эр орж ирээд амьтан болгоны үнэ бас ямар ашигтай болохыг нь асууж гарлаа. Нэлээд өөртөө итгэсэн бас дээрэнгүй аястай яриад сурчихсан хүн аж. Харин Одбаяр маш тайвнаар "Ашигтай амьтан байдаггүй. Бүгд л байнга зарлага гаргаж байдаг. Харин ховор амьтан үржүүлж чадвал үр төлийг нь зарж орлого олж болно." гэж тайлбарлалаа. Нөгөө эр "Усан гахайг хүүхдийн халуун авдаг, яст мэлхий тэжээвэл урт насалж, амьдралд ээлтэй байдаг гэдэг биз дээ? " гэж байна. Бараг баяжуулдаг л гэж хэлсэнгүй. Одбаяр "Тэрэн шиг худлаа юм байхгүй. Бүгд цуу яриа. Хүүхэд болгонд өөрийн дуртай амьтан байдаг. Зарим нь мууранд, зарим нь нохойд, бүр зарим нь аалзанд дуртай байх жишээтэй. Хүүхдүүд дуртай амьтнаа тэжээхийн тулд заавал ном унших эсвэл интернетэд орох хэрэгцээ гардаг. Өөрөөр хэлбэл, чөлөөт цагаа зөв өнгөрүүлдэг. Үүнийг л харин амьтны ашигтай тал гэж болох юм." гэлээ. Нөгөө эр сонгож сонгож хос газрын яст мэлхий авахаар болов. Тэгээд "Яг хэдэд өгөх юм бэ?" гэж асуулаа. Одбаяр "Та дэлгүүрээс талх авахдаа ингэж асуудаггүй биз дээ." гэж хариулж байна. Энэ бүхнийг харж байсан нэг эмэгтэй хэдэн загас хоёр тоть авлаа. Эрдэнэт явах гэнэ. Загаснуудыг тусгай давхар уутанд хийж хүчилтөрөгч шахаж хөөсөнцрөөр доторлосон цаасан хайрцагт хийж өглөө. Тотинуудыг ч бас ийм жижиг хайрцагт хийв. Хол явах загас, амьтныг ингэх ёстой гэнэ. Мөн хоёр ширхэг тотины хоол үнэгүй өгч байна билээ. Бас нэг залуу хоёр гөлөг авчирч эхлээд хямдхан авахыг гуйж байснаа дараа нь бүр үнэгүй аваач гэж хүслээ. Гадны мэдэхгүй хүнээс амьтан байтугай загас ч авах ёсгүй аж. Учир нь тэд янз бүрийн өвчтэй байх магадлалтай байдаг гэнэ. Хоёр охин орж ирээд усны яст мэлхийнхээ өвдсөн нүдийг үзүүлж яаж эмчлүүлэх тухай заалгаж аваад явав. Нэг эмээ орж ирээд "Шар шувууны өд, хэрээний нулимс байдаг уу? Байдаггүй бол олдох арга байна уу?" гэж асууж байна. Лам олж ир гэсэн гэнэ. Аль аль нь алга байлаа. Харин нэг настай авгай орж ирээд могойны хальс сурагласанд Одбаяр хөргөгчнөөс дугуйлж эвхсэн могойн хальс гаргаж өглөө. Учир нь могой тэжээмэл нөхцөлд их хурдан гууждаг гэнэ. Настай авгай үнийг нь асуусанд Одбаяр "Би тан шиг ээжтэй, мөнгө авахгүй" гэв. Нөгөө авгайн баярлаж байгаа гэж жигтэйхэн. Бас л ламдах гэж яваа нэгэн аж. Харваас мөнгө маруухантай авгай байсан юмдаг. Өчигдөр би Одбаярын ээжтэй уулзаж хүүгийнх нь тухай бичих гэж байгаагаа хэлж бяцхан ярилцлага авсан юм. Аав нь Өвөрхангай аймгийн Тарагт сумын уугуул, МУИС-ийн Эдийн засгийн сургуулийн багш, доктор профессор Д.Цэрэнпил. Ээж нь Булган аймгийн Сайхан сумын уугуул. Дөрвийн дөрвөн хүү төрүүлж өсгөсөн "дархан бэр." Дөрвөн хүү нь дөрвүүлээ дээд боловсролтой. Одоо бүгд тусдаа гарсан гэнэ. Р.Дуламсүрэн гуай яриа хөөрөө, ааш зан сайтай, илэн далангүй, хоол унд гэсэн нэгэн байлаа. "Эдийн засагчдын хүү яахаараа амьтан судлаач болчихдог байна вэ?" гэсэн асуултад тэрээр "Одбаяр манай хоёр дахь хүү. Бүр багын амьтан сонирхдог жаал байсан. Одбаяр гурван настай байхдаа л атга дүүрэн жижиг цох түүгээд надад авчирч үзүүлж байсан нь санаанаас гардаггүй юм. Айлын хүүхдүүд шоргоолж алж тоглож байхад манай хүн л харин өвсөнд мацуулж тоглодог байсан. Зусланд могой хүртэл амьдаар нь авчирч байсан юм. За, тэгээд усан гахай, яст мэлхий, туулай, зурам, хэрэм гээд хичнээн амьтан тэжээсэн юм бүү мэд. Долоон настай байхдаа аавдаа захисаар байгаад хойноос аквариум, загас авчруулснаас хойш өнөөдрийг хүртэл янз бүрийн загас тэжээж байна даа" гэв. Ингэхээр амьтны дэлгүүрийн эрхлэгч маань багаасаа л хэн болох нь тодорч байж.Тэрээр 1981 онд МУИС-ийн Биологийн ангид орж эхний жилдээ онц сурсан тул Москвагийн их сургуульд шилжин суралцаж амьтан судлаач мэргэжлээр төгсчээ. Дараа нь ШУА-ийн Ерөнхий ба сорилын биологийн хүрээлэнд эрдэм шинжилгээний ажилтан. Тэгээд амьтны дэлгүүрийн эрхлэгч. Гаднаас Д.Бүүвэйбаатар, Ч.Бат-Өлзий гэсэн хоёр залуу зүссэн шилнүүд барьсаар орж ирлээ. Эд хамтарч ажилладаг гэнэ. Тэд захиалгат аквариумын шил авчирч байгаа нь энэ аж. Бас үдийн хоол авчирчээ. Хонины чанасан гэдэс. Бас ялз чанасан адууны өөхтэй хавирга. Амттай гэж жигтэйхэн. Учир нь захаас аваагүй хөдөөнөөс авчирсан гэнэ. Аквариум наах гэдэг санасныг бодвол гайгүй ажил аж. Эхлээд бүх шилнийхээ өнцгийг хутга ирлэдэг хайргаар өөгүй болтол тэгшилнэ. Тэгээд тусгай цавуугаар нааж нарийн зүссэн дугуйны хаймар тойруулан татаж хөдөлгөөнгүй болгон хатаадаг байна. Дараа нь тэд аквариумын ус солих ажилд орлоо. Энэ олон аквариумын усыг солиход их ус ордоггүй. Хэдэн зуун литр устай аквариумын усыг хэдэн сард нэг л удаа сольдог гэнэ. Гэхдээ бүх усыг нь бус ёроолын бохирдсон хэсгийг нь л тусгай соруулаар соруулж аваад бага зэрэг ус нэмж буцааж байсан түвшинд нь хүргэдэг аж. Ингээд Одбаяр, Бат-Өлзий хоёртой хамт айлд очиж аквариум яаж цэнэглэдгийг үзлээ. Эхлээд аквариумын ёроолд угааж бэлдсэн хайрга дэвсэнэ. Энэ цагаан хайргыг бүр Дундговиос авчирдаг гэнэ. Тэгээд ургамлуудаа суулгаж, чулуужсан модоор чимж, халаагч, агааржуулагчаа байрлуулж усаа хийлээ. Тэгээд хлор арилгагч хийсэн усандаа авчирсан загаснуудаа гялгар ууттай нь хамт хийв. Ингэж аквариум, загас авчирсан усны дулаан хоёрыг адилхан болгохгүй бол загаснууд амархан үхдэг аж. Энэ ажилд бүхэл бүтэн хоёр цаг зарцууллаа. Ингээд дэлгүүртэй буцан ирж арван есөн цагт дэлгүүрээ хааж цэвэрлэгээ хийв. Амьтны дэлгүүрийн эрхлэгчийн ажил ингээд дуусчихдаггүй аж. Тэрээр ширээний чийдэнгийн хурц гэрэлд эрвээхэй дэлгэж хатаах ажлаа эхэллээ. Энэ нь тун нямбай, бас үнэхээр ядаргаатай ажил санагдсан. Нэг эрвээхэй хатаахад таван хоног зарцуулдаг боловч олныг зэрэг хийдэг учир нэлээд хурдан байдаг гэнэ. Африк, Австрали, Өмнөд Америк, Зүүн өмнөд Ази гээд халуун орны янз бүрийн гоёмсог эрвээхэйнүүд. Бүр гарын алганаас ч том цэв цэнхэр өнгөтэй эрвээхэй хүртэл байдаг аж. Нийт 400 гаруй зүйлийн 2000 орчим эрвээхэй. Эр, эм эрвээхэй том жижиг биетэй өөр өөр өнгөтэй байдаг байна. Тэрээр үүгээрээ үзэсгэлэн гаргах гэж байгаа гэнэ. Мөн ч гоё үзэсгэлэн болно доо. Тэрээр бас монгол банхарыг бие даасан үүлдэр болгож олон улсад бүртгүүлэх санаатай гэсэн. Одбаярыг би хэдийд харьсныг мэдээгүй. Лав л намайг гарахад 21 цаг өнгөрч байсан. Тэрээр эрвээхэйгээ дэлгэсээр үлдсэн билээ. Харин би Одбаярын бэлэглэсэн алганаас том гоёмсог эрвээхэйг эхнэр маань үзээд хэрхэн баярлахыг төсөөлөн бодож явлаа. 
