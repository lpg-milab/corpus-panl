Бид Г.Өсөхбаяр, Д.Эрдэнэтогтох гэсэн хоёр том бэлэг барилаа

Өмнөговь аймгийн Батлан хамгаалах нийгэмлэгийн техник спортын дасгалжуулагч Д.Доржпаламтай ярилцлаа. 
-Өмнөговиос төрсөн уулчин Дэлхийн дээвэр болсон Эверестийн оргилд хоёр дахиа гарлаа. Эмэгтэй уулчин нь рекорд тогтоолоо. Говийнхон уулын спортод ийм амжилт гаргаж байгаа нь юуных вэ?
-Манайх уулын спорт сайн хөгжсөн аймгуудын тоонд ордог. Өмнөговьд очиж үзээгүй хүн бол манайхыг уул, ус, ургамалгүй элсэн цөл гэж төсөөлдөг. Тэгвэл манайх уултай, устай, ургамалтай газар. Бүр уулчинтай ч аймаг. Уулын спортын эх суурь манай аймагт 1968 оноос тавигдсан гэж үздэг. Анх уулын спортын мастер Оргодол агсны зүтгэл санаачилгаар анхны клуб байгуулагдан олон арван залуус сурч эхэлсэн түүхтэй. Үүнд гол түлхэц болсон зүйл нь аймгуудаас анх удаа 1989 онд гадаадын ууланд авирсан. -Хаанахын ууланд авирсан юм бэ? -Оросын Алтай, Сибирийн таван оргилд авирсан. Тэндээс нэлээн юм сурч ирсэн. Үүнээс хойш Франц, Итали, ЗХУ-ын уулчидтай авирсан. Сүүлийн үед солонгосчуудтай ч явлаа. Уулчид гэдэг ууланд зүгээр нэг таяг тулаад явдаг хүмүүс биш. Хамгийн гол нь багаж хэрэгслийн тусламжтай авирдаг. Гадныхантай хамтарч авирсны хүчинд туршлагатай болсон. Хамгийн гол нь авиралтын багаж хэрэгсэлтэй болсон. -Монголынхоо бүх оргилд гарсан биз дээ? -4000 метрээс дээш өндөртэй дотоодын бүх оргилд 1-8 удаа гарсан. Хавар зургадугаар сард, намар наймдугаар сард ууланд авирдаг. Хамгийн тохиромжтой үе нь энэ. -Танайх одоо хичнээн уулчинтай болоод байна даа? -Нийт 60-аад уулчинтай болсон. Өмнөговиос 22 уулын спортын мастер төрсөн нь Завханы дараа орж байгаа юм. Завхан 26 мастертай. -Ихэнхдээ ямар мэргэжилтэй хүмүүс уулын спортыг сонирхдог юм бэ? -Ер нь уулчин хүн төрөл бүрийн мэдлэг, өндөр боловсролтой байх шаардлагатай л даа. Түүнээс биш яг ийм мэргэжилтэй хүмүүс уулыг сонирхдог гэж хэлэхэд хэцүү. Харин насны хувьд Гималайд авирахад 25-30 насыг хамгийн тохиромжтой үе гэдэг. Ууланд авирна гэдэг байгальтай өрсөлдөж байгаа болохоор цэвэр туршлага хэрэгтэй болдог. Энэ насны хүмүүс бэхэлгээгээ илүү сайн хийдэг гэсэн судалгаа бий. Түүнээс гадна байгалийн бэрхшээлийг сөрөх тэсвэр их сайн суусан байдаг. -Таны охин Эрдэнэтогтох сая Эверэстэд гарахад их ойрхон очоод буцлаа. Тэр хэзээнээс ууланд авирч эхэлсэн бэ? -Охин маань 1986 онд ууланд анх хөл тавьсан. 12-той л байсан байх. Анх авируулна гэж авч яваагүй юм. Бид Цамбагаравт авиралтаа хийгээд явсан хойгуур ард үлдсэн манай охин, жолооч болон дайгдаж явсан хэд бидний араас авирсан байгаа юм. Охиныг явж чадахгүй болохоор тэд үүрч явсаар уулын тэг дунд нь хүрээд буцсан гэсэн. Ингэж л анх хүний нуруун дээр ууланд авирсан хүүхэд дээ. -Г.Өсөхбаяр бас таны шавь гэсэн үү? -Гавьяат Г.Өсөхбаяр 1988 онд 11 настай надад анх шавь орж байсан. Тэр ондоо надтай хамт Отгонтэнгэрт гарсан юм. Ёстой чирээд гарч байсан даа. Түүний аав Готовдорж ч бас миний шавь. Ер нь Өмнөговийн ихэнх уулчдын багш нь даа, би. -Охиноо Эверестэд авирч явахад нь санаа их зовов уу? -Гар нь хөлдөж, хоёр нүд нь сохорсон гэсэн эвгүй мэдээ ирсэн. Бид Өмнөговьд очоогүй лам байхгүй. Бүгд л хараа орохгүй гэж байсан. Гэтэл охины маань хөтчийн гар хөлдсөн юм билээ. Оргилд 148 метр дутуу байхад нүд нь харж байсан юм билээ. Харин их ядарсан байсан гэсэн. Тэгээд хоорондоо зөвлөөд буух нь дээр юм байна гэсэн шийд гаргасан нь хамгийн зөв шийд байсан. Хэрэв оргил руу зүтгэсэн бол гарчих байсан. Харин тэндээ мөнх үлдэх байв. Одоо охин маань эмчлүүлж байгаа. -Уулын өвчин үү? -Уулчдын нүд хараагүй болох хоёр шалтгаан байдаг. Нэг нь уулын өвчин. Тухайн явж байсан газраасаа жаахан доошлоход эргээд хараа нь ордог. Дараагийнх нь нарны туяа мөсөн дээр ойсон ойлтоос гарсан туяа нүдийг цоргиход хараагүй болдог. Ингэсэн тохиолдолд ихэнх нь дахин хараа ордоггүй. Эрдэнэтогтохын нүд ийм цоргилтоос үүдэн хараагүй болсон юм билээ. Бууж явахад нь Хятадын хоёр эмч таарч эм хийж өгсөн гэсэн. Охин маань ертөнцийг хоёр нүдээрээ харах хувьтай л байж. Өсөхбаяр, Эрдэнэтогтох хоёр бол өмнөговьчуудын Монголын уулын спортод барьсан хоёр том бэлэг юм. Бидний 38 жилийн хөлс хөдөлмөрийн үр дүн билээ. Энэ дашрамд саяын авиралтыг ивээн тэтгэсэн байгууллагууддаа баярлалаа гэж хэлье. 
Д.Ариун
