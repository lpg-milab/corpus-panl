Энэ хавар махны үнийн хөөрөгдөл үүсэхгүй

Нийслэлчүүдийг энэ хавар махны гачаалд оруулахгүй байхаар хамгийн их хүч гарган ажилласан "Махимпекс", "Махмаркет", "Махэкспорт", "Жаст" компаниуд өчигдөр урамшуулал хүртэх эрхийн бичиг гардав. 
Өнгөрсөн хаврын гашуун таршлагаасаа сургамж авч махны үнийг тогтвортой байлгах зорилгоор Засгийн газраас тогтоол гаргасан юм. Үүнд "Махны нөөц бүрдүүлж, борлуулсан аж ахуйн нэгжид урамшуулал олгох журам" заагдсан. Тогтоолыг биелүүлэхийн тулд мах бэлтгэлийн үйл ажиллагаа эрхэлдэг 12 аж ахуйн нэгжтэй гэрээ хийжээ. Тэднээс ирүүлсэн мэдээллээр одоо хямд үнэтэй зарагдах 3000 тн мах бэлтгэгдээд байгаа аж. Аж ахуйн нэгжид олгох урамшуулал нь нэг тн маханд 200 мянган төгрөг бөгөөд нийт урамшууллын 30 хувийг хадгалалтын шатанд буюу арванхоёрдугаар сараас хоёрдугаар сарын хооронд өгөхөөр гэрээнд заасан байна. Урамшууллын нөгөө хэсгийг борлуулсан махны хэмжээнээс хамаарч, үлдсэн хугацаанд сар бүр тооцон олгохоор заажээ. Засгийн газраас тогтоосон урамшууллыг олгохын тулд Сангийн яамны холбогдох албан тушаалтнууд дээрх дөрвөн мах бэлтгэгч байгууллагыг шалгажээ. Гол нь хэрэглэгчдийн хүнсэнд дүйцэх эрүүл ахуйн шаардлага хангаж байгаа эсэх, мөн чанарын үзүүлэлтүүд, нийт махны хэмжээ гэрээнд заагдсандаа хүрч байгааг дээд газраас нь биечлэн хянаж байгаа юм билээ. Тийнхүү шаардлага хангасан, гэрээнийхээ дагуу амласан хэмжээгээрээ мах бэлтгэсэн хэмээн үнэлж мөнгийг нь шилжүүлэхээр болжээ. Эрхийн бичгийнхээ тусаар тун удахгүй "Махимпекс" 35 сая, "Махмаркет"13,2 сая, "Махэкспорт" 20 сая, "Жаст" 13,2 сая төгрөгийг тус тус авна. Гэхдээ Засгийн газрын шийдвэрийг биелүүлэхдээ Сангийн яам хойрго хандаж, гэрээнийхээ дагуу мах бэлтгэсэн байгууллагуудад урамшуулал олгох ажлыг удаашруулснаас зарим нэг нь махаа зарж эхэлсэн хэмээн "Монголын махны холбоо"-ны ерөнхийлөгч С.Дэлэг их л ундууцсан байдлаар мэдэгдэж байна лээ. Зөвхөн Хүнс, хөдөө аж ахуйн яамтай (ХХААЯ) гэрээ байгуулсан компанийн мах 3000 тн бөгөөд Улаанбаатарт байгаа бусад том, жижиг бүх мах бэлтгэгчид нийлээд 5-6 мянган тн махны нөөцтэй байгаа гэсэн таатай мэдээг бас л С.Дэлэг гуай хэлсэн. Учир нь түүний удирддаг "Монголын махны холбоо" гэсэн байгууллагад нь хандаж өдөрт хоёроос гурван хүн мах заръя хэмээн утастдаг гэнэ. Тэд мэдээж дунд гарын мах бэлтгэгчид. Гэхдээ 300-400 тн мах нийлүүлье, худалдаж аваач гэж байгаа нь ихээхэн мах нөөцөлсний шинж хэмээн ярив. Харин "Энэ хавар махны үнийн хөөрөгдөл болохгүй ч шинэ махны үнэ иргэдийг төөрөгдүүлж бухимдуулах вий..." гэж ХХААЯ-ны Бодлогын хэрэгжилтийг зохицуулах газрын дарга П.Баянмөнх сэрэмжлүүлж байсан. Уг нь халуун намар бэлтгэсэн махыг бүтэн өвөлжин зооринд хадгалаад худалдаанд гаргах, хавар шинээр нядалж байгаа малын мах хоёр ялгаатай нь гарцаагүй. Дээр нь хавар шинэ махны хэрэглээнд гаргах малаа өвөлжин бордож, тэжээх гээд гаргасан зардлаа басхүү худалдааны үнэд шингээх шаардлагатай болдог хэмээн холбогдох мэргэжилтнүүд тайлбарласан. Энэ бол жинхэнэ махны бизнес. Гэтэл нийтийн худалдан авах чадвар, амьжиргааны түвшинд зохицуулж махны үнийг барих шийдвэр нь нөгөө талаараа мах үйлдвэрлэгчдийг алдагдалд оруулж байгаа, энэ салбарын бизнесийг хаан боогдуулж байгаа сөрөг нөлөөтэйг ч дурдаж байна лээ. Махны үнийг барихын тулд Засгийн газрын тогтоолын дагуу гэрээ байгуулсан мах бэлтгэгч 12 компанид нийт 700 сая төгрөгийн урамшуулал олгох юм. Өчигдрийн байдлаар 81,4 сая төгрөг нь эзэддээ хүрлээ. Улаанбаатарчуудын хавар бүрийн сар тутам, өдөр бүр хэрэглэдэг махны хэмжээг 3000 тн болохоор одоо бэлтгэсэн гэж тооцоолж буй хүнсний гол бүтээгдэхүүн болох махны гачигдал гарахгүй байх бүрэн үндэстэй гэж үзэж байгаа. Махны нөөц нь жилийн гуравдугаар сарын 1-нээс долдугаар сар хүртэлх хугацааны хангалт байх ёстой. Бүтээгдэхүүн нь элбэг байснаар махны үнийг тогтвортой барьж болно гэж холбогдох албаныхан хэлж байгаа ч махны эрэлт ихсэх шалтгаан энэ жил мундахгүй олон бий. Тухайлбал, "Их Монгол-800" жилийн хүрээнд зөвхөн Улаанбаатарт биш орон даяар хүнсний бүтээгдэхүүн, тэр дундаа махны хэрэглээ ихэсч мэднэ гэсэн таамаглал бий. Нөөцөд бэлтгэсэн байгаа мах 2000 төгрөгөөс доош ханшаар борлуулалтад орох бөгөөд нөөцөд хамаарагдахгүйгээр бэлтгэсэн махыг ченжүүд ямар үнээр борлогдохыг бас хэлж мэдэхгүй, хараахан зохицуулах боломжгүй байгаа гэсэн. Бэлтгэсэн махныхаа урамшууллын эрхийг гардсан мах бэлтгэгч компанийн удирдлагууд ирэх долоо хоногт Улаанбаатарын хэмжээнд олон сүлжээ дэлгүүртэй байгууллагын захирлуудтай албан ёсны уулзалт хийнэ. Уулзалтад одоогоор "Миний дэлгүүр", "Боса", "Сити шоп" зэрэг сүлжээний удирдлагууд уригдаад байгаа. Эдгээр нь 40 орчим салбар сүлжээтэй. Олон салбартай өөр сүлжээ ч нэмэгдэж магадгүй. Юутай ч дээрх гурван дэлгүүрийн аль ч салбараас Засгийн газрын бодлогын хүрээнд тогтоосон хямд үнэтэй, чанартай мах худалдан авч болох нь. Сүлжээ дэлгүүрийн эзэд, мах бэлтгэгч компанийн удирдлагууд махаа хэрхэн үнэлэх, түгээх талаар зөвшилцөнө. Гол нь махны үнийг 2000 төгрөгөөс дээш гарахгүйгээр тогтооно гэж хотын менежер Г.Мөнхбаяр хэлсэн. Тийнхүү энэ жилийн нөөцийн махыг гуравдугаар сарын 1-ний өдрөөс эхлэн худалдаанд гаргана. 
Б.ХАЖИДМАА 
