Тэрбум таван зуун саяын орлоготой сумын Засаг дарга

Талын нүүдэлчдийн аж амьдрал өөрчлөгдөж байна. Үүнийг малчдын хэрэглээ, бас орлогоос харж болно. Социализм байгуулаад 80 жил болоход нүүдэлч малчид соёлын довтолгооны үр дүнгээр эсгий бор гэрээ цагаан даавуугаар бүрсэн, мал нь хамуу хачиг, малчид нь бөөс хуурснаас хагас дутуу салсан. Харин малчин өрхийн үл хөдлөх хөрөнгө, орлогын хувьд өнөө муу эсгий гэр, дээд тал нь ганц мотоцикль байсан даа. 
Одоо өөр болжээ. Айл болгоны гадаа нэгээс хоёр том жижиг машин харагдана. Мотоцикль бол тоогоо алджээ. Морь унахаа больж мотоцикль унан малдаа жирийлгэнэ. Хужаа мотоцикль гэдэг ямаа шиг хоёр дугуйтыг унаж чадахгүй охид, хөвгүүд ч гэж алга юм. Телевизийн дөрвөн суваг үзнэ. Гар утсаар ярина. Сүлжээ орохгүй нөхцөлд ойролцоохон өндөрлөг газар гараад ярьчихна. Утсаар ярьж болдог өндөр газраа "моби толгой" гэж нэрлэцгээх юм. Төр, засгийн томчуудад дуулгах ёстой сайн мэдээ бол их нүүдэл зогсчээ. Дахин бүүр олонд сонсогдохоор зарлахад нэг суманд ч гэсэн их нүүдэл зогсчээ. Яг ийм үед хөдөөгийн сумыг хөгжүүлэхэд дарга биш сайн менежер хэрэгтэй болж байна. Лаа, морь, дарга гурав моодноос гарсан гэсэн үг. Дарга менежер хоёр ялгаатай. Хөдөөгийн малчдын өөрсдийнх нь орлогыг тооцоод явчих сайн менежер энэ үед шаардлагатай байна. Төрийн өмч гэгдсэн ялтай мал маллаж байсан малчид, өөрийн өмч, ашиг өгөөжтэй малаа эргэлтэнд оруулахад нь зүглүүлж өгөх ухаан дутаад байж магадгүй юм. Олон аймгаар явахад сумын Засаг дарга нь манай сум тийм хурдан морь, хүчит бөх төрүүлсэн, гавьяат, алдарт хүмүүсийн өлгий гээд л магтаж гардаг. Тэгвэл энэ сумын Засаг дарга шууд л малчдынхаа, сумынхаа орлого, зарлагыг ярьж байна. Өвөрхангай аймгийн Гучин-Ус сум нийслэл хотоос 500 гаруй км хол оршдог. Тал, говь хосолсон үзэсгэлэнт нутагтай. Засаг дарга С.Даваа ОХУ-ын Эрхүү хотод хөдөө аж ахуйн мэргэжил олсон, энэ нутгийн сэхээтэн. Сумын контороор ороход адуу 175 000 төгрөгөөр авна гээд зарлал хадсан байв. Цагаан идээний худалдаа болж, айраг тараг, ингэний хоормогоор Засаг даргын контор бялхаж ирээчин яваачин зөөцгөөнө. Гучин-Ус сумын жилийн орлого нэг тэрбум таван зуун сая төгрөг болсон тухай мэдээ байлаа. Энэ их мөнгийг, бүүр цэвэр орлогыг хэдүүлээ хувааж иддэг юм бол оо. Өрхийн тоо 800, мал хариулж байгаа малчин өрх нь 400 гэнэ. Хүн амын нь тоо 2000 хүрдэггүй, 1000 хүүхэдтэй ажээ. 120 мянган малтай. Сумынхаа орлогыг ингэж танилцуулж байна. 50 мянган ямааныхаа зөвхөн ноолуураас нь 500 сая төгрөг, махны арилжаанаас 300 сая төгрөгийн орлого олдог гэнэ. Гучин-Ус сумаас Солонгос улсад ажиллаж байгаа 30 шахам залуучууд сард ар гэртээ тус бүр 400 мянган төгрөг явуулдаг гэнэ. Хүүхдийн мөнгө сард 12 сая төгрөг, төсвийнхний 300 сая төгрөг хүртэл нэмэр болдог. Малчид мөнгө эргүүлж, бас хадгаламжтай болж байгаагийн ачаар хөдөөд банкууд өрсөлдөж эхэлж байна. Энэ жижиг суманд л гэхэд Хаан, Монгол шуудан банкууд өрсөлдөж байна. Шинэ гэр барих арван айл бий. Бас 25 шинэ хос 500 мянган төгрөгийн тэтгэлэг авч байна. Машин худалдаж авах, гэр барих, хүүхдээ сургуульд явуулах айлууд гээд зээл өгч аваад сурчихаж. Сумын хэмжээгээр "Ланд"-аас эхлээд Портер хүртэл 150 шахам машин хөдөлнө. Мотоцикль гэхэд лав 400-500. Уншигчдадаа Даваа даргын удирдаж байгаа сумын тухай ийм мэдээлэл өгье. Энэ сумын дотоодын нийт бүтээгдэхүүнийг та өөрөө бодоод үзээрэй. Тус суманд албан ёсны бүртгэлтэй ажилгүй хүн 31 байдгийн ихэнх нь сумынхаа төрийн албанд ажиллах сонирхолтой гэнэ. Өдөрт 5000 төгрөг өгье, худаг лайдах, хог цэвэрлэх зэрэг ажил байна гэхэд цалинг нь голоод хийх хүн олдохоо больжээ. Хөдөө тэр дундаа говь чиглэлийн сумдын амьдрал дээшилж байгаа бололтой юм биш үү. Хөдөө, суманд даруйхан мөнгө төгрөг шаардагдахгүй арилгачихмаар нэг л зүйл байна. Тэр нь удирдлагуудын нь нам, эвслээр нь гадуурхах өвчин юм. С.Давааг Гучин-Ус сумын иргэд Засаг даргаа болгоё гэж бүүр 2004 онд сонгожээ. Гэтэл аймгийн Засаг дарга нь өөр намынх гээд иргэдийн сонголтыг зөвшөөрсөнгүй. Одоо ч энэ өвчин үгдэрсээр байна. Энэ жил улсын их баяр наадмаар улсын заан цол хүртсэн залуугийн аавыг Даваа дарга орлогчоороо ажиллуулах гэтэл бас л нөгөө өвчин саад болжээ. Өвөрхангай аймгийн Засаг дарга хувьсгалт намын хүн гэнэ. Сумын ажлыг дүгнэхдээ хатуу намчирхдаг бололтой. Тус аймаг 19 сумтай. Гэтэл энэ сумын ажлыг дүгнэхдээ 2004 онд 17 дугаар байрт, 2006 онд 16 дугаар байрт оруулжээ. Даваа дарга сумдыг байр эзлүүлэхдээ ганцхан үзүүлэлтээр Засаг дарга нарын ажлыг дүгнэж байхыг манай сониноор дамжуулан Засгийн газраас хүссэн. Тэр нь зах зээлийн үндсэн зарчим буюу орлого. Тэр сумын иргэнд хэдэн төгрөгийн орлого оногдож байна гэдгээр нь уралдуулах санал тавьсан юм. Хөдөө өөр болж байна. Лаа, морь, дарга хоцрогдож байна. Сум гэдэг нэг аж ахуйн нэгж буюу компани. Сумын Засаг дарга гэдэг бол компанийн гүйцэтгэх захирал буюу сайн менежер. Энэ зарчмыг Даваа дарга хэрэгжүүлж явна. Монголын 360 сум даргатай биш сайн менежерүүдтэй болох хэрэгтэй байна. 
Г.Дашцэрэн
