№137(17040)     
1988 оны зургадугаар сарын 8.
ГЭРЭЭТ АЖИЛ

<< Хамт олноороо, суурь, өрх гэрээрээ, түүнчлэн хувиараа гэрээлж ажиллах болон хөдөлмөр зохион байгуулалт, урамшууллын бусад дэвшилттэй хэлбэрийг нэвтрүүлэх, аж ахуйн тооцоог бэхжүүлэхэд өргөн олон хөдөлмөрчдийг биечлэн идэвхтэй оролцуулах нь чухал байна >> гэж нөхөр Ж. Батмөнх МАХН-ын Төв Хорооны IV бүгд хурал дээр хэлээд эдгээр шинэ хэлбэрийг нэвтрүүлэхэд нэг талаас захиалагч аж ахуйн захиргаа буюу нэгдлийн зөвлөл, нөгөө талаас гүйцэтгэгч хамт олон буюу өрх гэрийн гишүүд, бие хүмүүс харилцан хүлээсэн үүргээ чанартай биелүүлж үйлдвэрлэлийн эцсийн сайн үр дүнд хүрэхийг адилхан сонирхдог байхын чухлыг цохож тэмдэглэсэн юм. 

Намын заалтыг хэрэгжүүлэхэд чиглэсэн тодорхой арга хэмжээний үр дүнд сүүлийн үед манай хөдөө аж ахуйн үйлдвэрлэлд ажлыг гэрээлэн гүйцэтгэх хөдөлмөр зохион байгуулалт, урамшууллын хэлбэр идэвхтэй нэвтэрч малчин, тариаланчид ч үүнийг сонирхож, туршиж, хэрэгжүүлж байна. 

Мал аж ахуйн ажлыг суурь, өрх гэрээрээ гэрээлж гүйцэтгэх хэлбэр нь өмч эзэмших, түүнийг зохистой ашиглан үйлдвэрлэл явуулахад хүмүүсийн хүлээх үүрэг, хариуцлагыг дээшлүүлж улмаар хувийн сонирхлыг нийгмийн эрх ашигтай зөв хослуулж бүтээгдэхүүний үйлдвэрлэлийг нэмэгдүүлэх, үйлдвэрлэлийн эцсийн нь дүнг хамт олноороо хянахад үлэмжхэн ач холбогдолтой болж байна. 

Өнгөрөгч оноос эхлэн Хэнтий аймгийн Өмнөдэлгэр, Цэнхэрмандал сумын зарим хоньчин нэгдэлтэйгээ анхны гэрээ байгуулснаас хойш гэрээт хэлбэрийг малчид ихээхэн сонирхож Төв аймгийн Борнуур, Сэлэнгэ аймгийн Баруунхараа, Дархан хотын Дарханы сангийн аж ахуйн малчин, тариаланчид аж ахуйтайгаа ийм гэрээ байгуулан үйлдвэрлэлийн тодорхой ажлыг хариуцан аваад үр дүнтэй ажиллаж байна. Мал аж ахуйн ажлыг суурь болон өрхөөрөө гэрээлж гүйцэтгэх хэлбэрийг Завхан, Увс, Сүхбаатар, Өвөрхангай аймагт бас өргөн нэвтрүүлж эхэллээ. 

Гэрээнд заасан үүрэг малчны хувьд ч бүрэн биелэх боломжтой, гэрээлэгчийн хувьд ч харилцан ашигтай байх, ялангуяа малчдын үйлдвэрлэж аж ахуйд нийлүүлэх бүтээгдэхүүний хэмжээг тухайн суурийн малын нас, хүйс, үүлдэр, анги чанар зэрэг бодит байдалд тулгуурлахын зэрэгцээ зуун эхээс бойжуулах төл, нэг малаас авах ноос, ноолуур, сүү зэрэг ашиг шимийн талаар гэрээ байгуулагчдын хүрсэн түвшинг зохих хэмжээгээр ахиулахаар тогтоохыг хоёр тал эрмэлзэх нь зүйн хэрэг юм. 

Гэрээлэгчдийн тогтоосон болзлоос үзэхэд 100 эхээс бойжуулах төлийн тоог тогтоохдоо гэрээ байгуулсан нийт суурийн 70 гаруй хувь нь МАХН-ын Төв Хорооны IX бүгд хурлын дэвшүүлсэн ( 1971 он ) зорилт юм уу аймаг, сумын дунджийг, мөн нэг малаас авах ноос, ноолуурын хэмжээг тогтоохдоо 90 шахам хувь нь суурьд өгөгдсөн үйлдвэрлэлийн даалгаврыг баримталжээ. 

Үйлдвэрлэх бүтээгдэхүүний хэмжээг тогтоохдоо тухайн хүний арга ажиллагаа, бодит байдлыг харгалзах, улс, аймаг, сумын болон тухайн суурь, малчны сүүлийн жилүүдийн дундаж хэмжээ, түүнийг орон нутгийн тодорхой нөхцөлд нэмэгдүүлэх боломж, малын төрөл, үүлдэр, биологийн чадавхи, гэрээ байгуулж байгаа малчны дадлага туршлага, хүч бололцоо, аль ч бүтээгдэхүүний хувьд сум орон нутагт өгсөн улсын даалгавар, тогтвортой мөрдөх норм зэргийг бүх талаас нь нарийн харгалзан үзэх шаардлагатай билээ. Үйлдвэрлэж аж ахуйд нийлүүлэх бүтээгдэхүүний хэмжээг тогтооход зуун эхээс бойжуулах төл, нэг малаас авах ашиг шимийн хэмжээ, га - гаас авах ургацыг хэт өндөр тогтоовол бүтээгдэхүүний үйлдвэрлэлийг нэмэгдүүлэх сонирхлыг өрнүүлэх биш харин ч гэрээт ажлын ач холбогдлыг бууруулах сөрөг нөлөө үзүүлж болзошгүйг хөдөө аж ахуйн улс, хоршооллын үйлдвэр, аж ахуйн газрын удирдах ажилтан, мэргэжилтнүүд анхаарч малчдын арга ажиллагаа, амжилт, үр дүн жигд биш байгаа нөхцөлд эхний жилүүдэд малчин тус бүрийн үзүүлэлтийг ялгавартай тогтоож, цаашид нийт малчдын ажлын амжилтыг ахиулах чиглэлээр ажиллах нь зохистой болно. 

Мал аж ахуйн ажлыг сууриараа болон өрх гэрээрээ гэрээлж гүйцэтгэх хэлбэрийг нэвтрүүлэхдээ хөдөлмөрийн нөөц, ажиллах хүчний ангилалтыг сайжруулах, тухайлбал, хөдөлмөрийн нас хэтэрсэн боловч ажлын асар их дадлага туршлагатай ахмад малчдын хүч бололцоонд тохирох тооны мал, амьтад эсвэл ажил хариуцуулж, гэрээ байгуулан ажиллуулбал хүн хүчний дутагдлыг нөхөхөд ч, байгаа бололцоог ашиглахад ч тустай юм. 

Ажлыг сууриараа болон өрх гэрээрээ гэрээлж гүйцэтгэх хэлбэрийг үр дүнтэй нэвтрүүлэхэд материаллаг урамшууллын асуудал ч шийдвэрлэх ач холбогдолтой учраас гэрээт үүргээ биелүүлсэн хүмүүст олгох хөдөлмөрийн хөлсний хэмжээ, тухайн сангийн аж ахуй, нэгдлийн эдийн засгийн хүч чадалд тохирсон тарифт цалингаас хамааралтайг харгалзахын хамт гэрээнд заасан хэмжээнээс давуулан үйлдвэрлэсэн бүтээгдэхүүнийг биет байдлаар урамшуулах тухайд бол тэднийг үнэхээр идэвхжүүлж, сонирхлыг төрүүлэхүйц тоо, хэмжээний зүйл байгууштай. 

ЗХУ болон социалист бусад оронд хөдөлмөр зохион байгуулалтын ийм хэлбэрийг нэвтрүүлж байгаа туршлагаар бол мал болон үйлдвэрлэлийн бусад хэрэгслийг уртхан шиг хугацаагаар түрээслэн эзэмшүүлж, тэдэнд өвс, тэжээл, эм тарилга зэрэг үйлдвэрлэлд шаардлагатай материалын зүйлсийг зохих үнээр нь худалдаж харин бүтээгдэхүүнийг нь боломжийн үнээр худалдан авдаг байна. 

Бүтээгдэхүүнийг худалдан авах үнийг тогтоохдоо тухайн бүтээгдэхүүнийг үйлдвэрлэхэд зориулсан зардлын хэмжээг ихээхэн харгалзах ёстой. Хөдөө аж ахуйн улс, хоршооллын үйлдвэр, аж ахуйн газрууд онцлог нөхцөл бололцоондоо тохируулан урьдчилсан бэлтгэлийг хангаж баймааж нь үйлдвэрлэлийн зардалд хяналт тавих чекийн систем нэвтрүүлэх, түрээслэх хэлбэрийг түүнтэй хослуулахад үр ашгаа өгөх нь лавтай юм. 

Сүүлийн үед ийм маягаар гэрээлж ажиллах санаачилга ч гарч байгаа бөгөөд одоо улсын хэмжээгээр бараг бүх аймагт гэрээлэн ажиллах хэлбэр дэлгэрээд байна. Гагцхүү хэлбэрдэх, ор нэр болгох маягаар шинэ хэлбэрийн ийм ажилд хөнгөмсөг хандаж бэлтгэл, зохион байгуулалтыг дутуу хийж, шинэ санаачилгыг анхнаас нь оромцоглоход хүргэхгүй ажил хэрэгчээр буурьтай ажиллая сурталчилгаа, судалгааг сайн хийх талаар нам, улс, олон нийт, аж ахуйн байгууллагууд халамж анхаарал тавих хэрэгтэй байна. 

