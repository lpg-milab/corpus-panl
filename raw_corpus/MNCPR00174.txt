Эх орныхоо төлөө чин сэтгэлээр хийсэн буруу үйлдэл ч зөв

Гадаадын хөрөнгө оруулалттай байгууллагуудыг түйвээсэн зарим залууг баривчилжээ. Хэвлэлүүдэд мэдээлэгдсэнээр 50-60 залуу дээрх хэргийг үйлдсэн, тэдний санаачлагч, өдөөгч нь "Даяар монгол" хөдөлгөөнийхөн болохыг тогтоогоод байна.
Харин "Даяар монгол" хөдөлгөөнийхөн тэдгээр залуустаа улсын нийтлэг эрх ашгийн төлөө, эх оронч үзлийг түгээн дэлгэрүүлсэн гэж хүндэт өргөмжлөл гардуулах төсөл боловсруулж эхэлсэн гэнэ. Улс тунхагласны баярын өдөр тус хөдөлгөөнийхөн жагсаал цуглаан зохион байгуулсан. Улмаар Нийслэлийн Засаг даргын Тамгын газарт өмнө нь мэдэгдэл хүргүүлсэн ч ямар ч арга хэмжээ аваагүй тул гадаад үсгээр бичигдсэн хаягуудыг будгаар дарж, хажууд нь шаардлагаа наахаар болжээ. Тэгээд маргааш нь тэмцлээ үргэлжлүүлэхээр болоод салсан тухайгаа "Даяар Монгол" хөдөлгөөний гүйцэтгэх захирал З.Эрдэнэбилэг өчигдөр тайлбарлалаа. "Залуусын эх орныхоо төлөөх сэтгэлээ илэрхийлэх арга нь буруу байж болох юм. Гэхдээ эх орныхоо төлөө гэсэн чин сэтгэлээс хийсэн л бол буруу, зөв ямар ч үйлдэл яллагдах учиргүй. Өнөөдөр хөсөр хаягдчихсан эх оронч үзэл харин ч тэдгээр залууст үлдсэнд нь төр баярлах ёстой. Төрд яллах эрх байхгүй. Ер нь бол өнөөдөр нийгэмд үүссэн бухимдлыг тэсэж чадахгүйд хүрээд ийм хандлага гаргаж ийм үйлдэлд хүрсэн ч байж болох. Бид монгол хүн л юм бол монгол үндэс угсаагаа хамгаалж авч үлдэх хэрэгтэй байна. Тэр залуус халуун эх оронч сэтгэлээр энэ бүхнийг хийсэн" хэмээн "Даяар Монгол" хөдөлгөөний гүйцэтгэх захирал хэлэв. Залууст танхайрах хийгээд шунахайн сэдэл байгаагүй, улс орны ирээдүй, үндэсний аюулгүй байдал хэрхэн хэврэгшсэн нь бүхний нүдэнд ил байгаагаас тийм үйлдэл гаргасан гэж тэрээр тайлбартаа нэмсэн юм. Монголын уламжлалын нэгдсэн намаас гаргасан баримтаар өнөөдөр лав л 300 мянган хятад иргэн монголд байна гэсэн баримт бий. Гэтэл Ц.Мөнх-Оргил сайд өнөөдөр улс орондоо байгаа хятад иргэний тоог нийт хүн амтайгаа харьцуулахад зохистой хэмжээг эвдээгүй гэж мэдээлжээ. Үүнийг ч "Өнөөдөр тэр өөрөө санаатайгаар, зориуд бодлогоор олон хятадыг оруулж ирж байгаа өндөр албан тушаалтнуудын нэг болохоор тийм юм яриад сууж байгаа юм" гэж тэрээр яриагаа үргэлжлүүлэв. Телевизээр дамжуулсан шууд нэвтрүүлгээр дээрх үйлдлийг холбогдох өндөр албан тушаалтан хоёр орны найрамдалд харш үйлдэл гэж тодорхойлсонд тэрээр эмзэглэж байгаа аж. Тэрчлэн залуусыг Монгол Улсын нэр хүндийг гутаасан гэж дүгнэж байгааг ч эрс буруушаасан. "Харин ч монгол үндэстнээ монголоор нь авч үлдэх гэхдээ өөрсдийнхөө чадлын хэмжээнд буруу аргаар илэрхийлсэн. Гэхдээ энэ нь чин үнэнч эх оронч үзэл. Монголд улс эх орноо гэх үзэл бодолтой хүн байхгүй болсон энэ цагт үлдсэн хамгийн том капитал" гэж З.Эрдэнэбилэг дахин давтан хэлсэн. "Өнөөдөр хятадууд монголын нутаг дэвсгэрт зөвшөөрөлтэй зөвшөөрөлгүй хэдэн зуугаараа орж ирчихээд монголчуудыг адалж, зодож доромжилж байна. Гэтэл энэ нь хоёр орны найрамдалд харш зүйл нэгэнт биш болжээ. Тэр байтугай залуусын халдлагад өртсөн үйлчилгээний төвүүдэд суурьшсан гадаадынхан бүгд бичиг баримтын зөрчилтэй байсан төдийгүй хоёрхон хүн л бичиг баримтын асуудалгүй гарсан байсан..." гээд өөртөө ирсэн мэдээллийг тэр хуваалцсан. "Эцсийн эцэст яаж хориглоод ч монголчуудын ийнхүү оргилсон эх оронч үйлдлийг хэзээ ч дарж чадахгүй. Тэдэнд хүч хэрэглэж болохгүй. Хүч хэрэглэх тутам улам дэврээнэ" гэв. 
Б.ХАЖИДМАА
