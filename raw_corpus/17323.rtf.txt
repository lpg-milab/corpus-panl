№106 (17323)   
1989 оны тавдугаар сарын 4.
БАЙНГЫН КОМИССЫН ХЯНАЛТ

МАХН-ын XIX их хурал заахдаа << Их барилгын ажил байдлаас манай олон салбарт эдийн засгийн хөгжил шууд хамаарна. Энэ таван жилд үндэсний орлогын үйлдвэрлэлийг нэмэгдүүлэх, ард түмний материаллаг аж байдлыг дээшлүүлэх, хүн амын хүнсний хангамжийг сайжруулахад шийдвэрлэх ач холбогдол бүхий барилга байгууламжид хөрөнгө хүчийг тэргүүн ээлжинд төвлөрүүлэн, үндсэн фондыг богино хугацаанд ашиглалтад оруулах нь барилгын байгууллагуудын гол үүрэг мөн >> гэжээ. МАХН-ын Төв Хорооны ээлжит бүгд хурлаар их барилгын ажлыг сайжруулах, , хөрөнгө оруулалтын үр ашгийг дээшлүүлэх асуудал хэлэлцэхээр бэлтгэж байгаа энэ үед их барилгын ажилд тавих төрийн хяналт БНМАУ-ын Ардын Их Хурлын барилгын байнгын комисс, аймаг, хотын АДХ-ын үйлдвэр, барилгын байнгын комиссуудын үйл ажиллагаанд хэрхэн хэрэгжиж байдгийг авч үзэх нь чухал байна. 

Улс орны хөгжлийн хурдцыг дагаж их барилгын нийт хэмжээ нэмэгдэж, барилгачдын ур чадвар дээшлэх нь мэдээж боловч барилгын ажил удаашрах, төлөвлөгөө тасрах, материал тасалдах, зураг төсөвгүйгээр барилга эхлүүлэх, дуусаагүй барилгыг ашиглалтад хүлээж авах зэрэг ноцтой дутагдал үргэлжилсээр байгаа нь төрийн байгууллага, ялангуяа бүх шатны хурлын барилгын байнгын комиссууд эрх үүргийнхээ дагуу идэвхтэй ажиллаж, барилгачдын нийгмийн асуудлыг сайжруулах, барилгын салбарт эдийн засгийн шинэ механизмыг тууштай нэвтрүүлэх зэрэгт өөрчлөлт гаргахыг шаардаж байна. Юуны урьд онц чухал, нийгэм, соёлын зориулалттай барилгуудын явцыг хянан шалгаж, БНМАУ-ын Ардын Их Хурлын чуулган, тэргүүлэгчдийн хуралдаан, орон нутгийн АДХ-д асуудал оруулан дорвитой ажил санаачлан шийдвэрлүүлэх бүх эрх, бололцоо, үүрэг байнгын комиссуудад бий. Нөгөө талаар барилгын төлөвлөгөөний биелэлт, чанар, үйлдвэрлэлийн хүч чадал, үндсэн фондын ашиглалтыг сайжруулах зэрэг асуудлаар зохих яам, улсын хороо, тусгай газар, орон нутгийн засаг захиргааны байгууллагын удирдах ажилтны илтгэл, сонсголыг хэлэлцэх, БНМАУ-ын Сайд нарын Зөвлөл, төрийн захиргааны төв, орон нутгийн байгууллагуудад асуулга тавих, зөвлөмж гаргах, түүнийхээ биелэлтийг шалган мэдээлэх идэвхтэй үйл ажиллагааг байнгын комиссууд өрнүүлж чадна. 

Барилгын асуудал эрхэлсэн байнгын комиссууд сонгогчдоос депутатад өгсөн захиа даалгаврын биелэлтэд хяналт тавьж дутууг гүйцээлгэх, юуны урьд энэ сонгуулийн эрхийн хугацаанд зөвхөн Ардын Их Хурлын депутатуудад өгсөн захиа даалгаврын дотор 1 - 2 миллиард төгрөгийн өртөг бүхий 680 шахам барилга барих асуудал орсныг хэрэгжүүлэх нь чухал байна. 

Захиа даалгаврын биелэлтэд байнгын комиссуудаас тавих хяналт сулаас зарим барилга байгууламж Ардын Их Хурлын Тэргүүлэгчдийн тогтоолоор батлагдсан хугацаанд баригдахгүй саатаж байна. Хэнтий аймгийн Баянмөнх сумын Хэрлэн бригадыг холбоожуулах, БаянӨлгий аймагт улсын асрамжийн байр, Завхан аймгийн Завханмандал суманд хүүхдийн цэцэрлэг, Их-Уул суманд Идэрийн голд төмөр бетон гүүр, Баянхонгор аймгийн Баян-Овоо сумын Нарийны голд услалтын систем барих зэрэг захиа даалгаварт орсон олон тооны барилга байгууламж хэрэгжиж чадахгүй хугацаа алдаж байна. Хэдийгээр энэ нь Холбооны Яам, Ардын боловсролын Яам, Авто замын ерөнхий газар ( хуучин нэрээр ) , холбогдох аймгийн АДХ-ын гүйцэтгэх захиргаадын ажлын дутагдалтай холбоотой ч явцад нь төрийн захиргааны шугамаар хяналт тавьж эрчимжүүлэх үүрэгтэй байнгын комиссууд шаардлага сайтай, идэвхтэй ажиллахгүйгээр сонгогч олны итгэж хүлээлгэсэн захиа даалгавар хангалттай хэрэгжихгүй байна. 

Төлөвлөгөө, гадаад худалдаа, хангамж, барилгын үндсэн байгууллагуудын ажлын уялдаа холбоо хангалтгүйгээс их барилгын төлөвлөлт, материал хангамж, ашиглалтад ноцтой саатал тасалдал гарах явдал төв, орон нутгийн барилгын байгууллагуудад түгээмэл байна. Оршиж байгаа ийм дутагдлыг арилгах талаар Ардын Их Хурлын байнгын комисс, МҮЭ-ийн Төв Зөвлөлөөс өгсөн зөвлөмж, санал дүгнэлтийг Төлөвлөгөө, эдийн засгийн улсын хороо, холбогдох байгууллагууд анхааралдаа авч ажил хэрэгчээр хандах цаг болжээ. 

Барилгачдын нийгмийн асуудлыг сайжруулах нь бүх шатны АДХ, түүний байнгын комиссуудын онцгой анхаарах чухал асуудлын нэг мөн. Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программд хөдөөгийн барилгыг. хөгжүүлэх талаар дэвшүүлсэн зорилтыг БНМАУ-ын Ардыи Их Хурлын барилгын байнгын комисс Дорноговь аймагт шалгаж үзээд тэнд барилгачдын нийгмийн асуудлыг хангалтгүй анхаарч, барилгачид, инженертехникийн ажилтан дутагдан, барилгын ажил бусад аймгаас хоцрогдонгуй байна гэсэн дүгнэлт хийжээ. Аймгийн барилга угсралтын конторын 400-гаад ажилчдын дөнгөж долоо нь байшин сууцанд суудаг нь барилгын олонхи байгууллагад байдал ямар байгааг харуулах нийтлэг баримт юм. Барилгачдын ашиг сонирхлыг бүх талаар хамгаалах, тогтвор суурьшилтай ажиллах нийгэм, ахуйн нөхцөл бололцоог тэдэнд сайтар бүрдүүлэхэд Ардыи Их Хурлын болон орон нутгийн хурлын барилгын байнгын комиссууд хамтарч шийдвэртэй арга хэмжээ авч хэрэгжүүлэх, үүнд яам, улсын хороо, аймаг, хотын АДХ-ын гүйцэтгэх захиргаадыг идэвхтэй татан оролцуулбал зохино. 

Барилгын бүх үе шатны ажилд тавих Хурлын хяналтыг эрчимжүүлэн чуулган, тэргүүлэгчид, гүйцэтгэх захиргааны хуралдаанаар хэлэлцэх, депутат, байнгын комиссын үзлэг шалгалт хийх, тасалдаж байгаа үзүүлэлтийг гүйцээхэд депутатын хэсэг, пост ажиллуулах зэрэг төрийн бүх механизмыг бүтээлчээр ашиглах замаар их барилгын ажилд Ардын Их Хурлын болон орон нутгийн хурлын барилгын байнгын комиссууд хүчтэй туслалцаа үзүүлж чадах юм. 

