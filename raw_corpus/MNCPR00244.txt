Хонгорын хүүхнүүд үрийн зулай үнэрлэх хувьгүй болоод байна

Хууль бусаар цианит натри, мөнгөн ус ашиглан алт олборлож байсан "Мич" гэх нэгэн жижиг компанийн эхлүүлсэн том уршиг Дархан-Уул аймгийн Хонгор сумыг гамшгийн бүс болгоод байгаа. Үүнээс улбаалсан химийн хор нэлэнхүйдээ тархаснаас Хонгорын бүсгүйчүүд тээж буй үрээ тэврэх эрхгүй болоод байна.
Зөвхөн энэ долоо хоногт хоёр эхийн ураг зулбасан тухай эмгэнэлтэй мэдээ ирлээ. Тэдний нэг Одгэрэл. Анхны үрийнхээ зулайг үнэрлэх гэж хөөрч явсан нэгэн. Гэнэт цус их хэмжээгээр алдсанаас хоёр сартай ураг нь зулбажээ. Тэрээр одоо Дарханы нэгдсэн эмнэлэгт эмчлүүлж байгаа аж. Дараагийнх нь эх Саранцэцэг. Түүнтэй холбогдоход ийнхүү ярьж байна. "Би нэг сартай жирэмсэн, эмчийн хяналтад орж амжаагүй байсан. Гэнэт л цус алдаад зулбачихсан. Эмч нар өндгөвчний үрэвслээс шалтгаалсан гэж үзэж байгаа. Одоо гэртээ эмчилгээ хийлгэж байна. Манай суманд өмнө нь ийм олон эх дутуу төрж байсан түүх байхгүй. Цианит натри, мөнгөн усны л хордлого байх. Манай нөхөр, хүү хоёр "Мич" компанид ажиллаж байсан. Өнгөрсөн сарын эхээр хотоос эмч нар ирээд манай нөхрийг хамт ажиллаж байсан дөрвөн хүнтэй нь цуг Цэргийн төв госпиталийн Хордлого тайлах тасагт хэвтүүлж эмчилсэн. Шээсэнд нь мөнгөн ус илэрсэн. Одоо ч нөхөр, хүү хоёрын маань нуруу, гараар улаан юм туурч, толгой нь өвдсөн байдалтай байна. Хүү минь дөнгөж 19 настай. "Мич" компанийн гайгаар зөвхөн манайх л гэхэд бүгдээрээ өвчтэй болчихоод байна. Тиймээс манай сумын иргэд "Эрүүл мэнд, ирээдүйн төлөө" хөдөлгөөн байгуулсан. Төр, засгаасаа аврал эрэх зорилгоор гэх үү дээ. Хүмүүсийн нуруугаар туураад байгаа зүйлийг салхин цэцэг, хамуу, тэмбүү гэж янз бүрээр л оношлох юм. Юу ч байлаа гэсэн сум даяараа өвчинд нэрвэгдээд байна шүү дээ. Тэгэхэд мэргэжилтнүүд төрөл бүрийн өвчний нэр хэлэхээс хэтрэхгүй байгаад гомдолтой байна" гэсэн юм. Гурван сарын өмнө Хонгор суманд 42 эх хөл хүндтэй байсан. Тэдний тавынх нь ураг зулбачихлаа. Есдүгээр сарын сүүлийн долоо хоногт л гэхэд гурван айлд үрийн зулай үнэрлэх хувь дутсан. Эхнийх нь П.Жаянгуль. Долдугаар сард эмчид үзүүлэхэд гэдсэн дэх үр нь эрүүл бойжиж байсан гэдэг. Харин есдүгээр сард ЭХО-д харуулаад ургийн зүрхний цохилт, өсөлт нь зогсч хэдийнэ амьгүй болсныг мэджээ. Хэвлийдээ дөрвөн сар тээгээд, гэнэт амьгүй болсон үрээ Дарханы нэгдсэн эмнэлэгт 25 мянган төгрөг төлж авахуулсан гэнэ. Дараагийнх нь хоёр дахь хүүхдээ төрүүлэх гэж байсан Цэнд гэдэг эмэгтэй. Эхний хүүхдээ хүндрэлгүй төрүүлсэн учраас ийм гай тохионо гэж зүүдлээ ч үгүй гэнэ лээ. Гурав дахь нь анхны хүүхдээ төрүүлэхээр баяр хөөрөөр бялхаж байсан 24 настай Сэлэнгэ. Наймдугаар сард эмнэлэгт үзүүлэхэд эмч нар хөөрхөн охинтой болох мэдээ дуулгасан байна. Гэтэл долоо хоногийн дараа Сэлэнгийн хүүхэд хэвлийдээ амьсгал хурааж, хүчээр зулбуулсан байх юм. Мянгад нэг тохиолддог гэнэ лээ, энэ зулбалт гэдэг "гамшиг". Одоо Хонгорын 42 эхийн тав нь эх, үрийн хагацалд унасныг мэргэжилтнүүд юу гэж тайлбарлах бол? Салхин цэцэг, хамуу, тэмбүүнээс үүдэлтэй л гэж битгий таагаасай даа. 
Б.Цэцэгдэлгэр 

