№102 (16065)        
1985 оны дөрөвдүгээр сарын 28.
Тариалалтад жигдэрцгээе

Яруу алдарт тариаланчид аа! Эх орны өргөн уудам тариалангийн талбайд хаврын зэрэглээ мяралзаж, хааяагүй цас ханзарч, хөрсний чийг ханхлан биднийг маргаашийн их ургацын аянд гарахыг тариан талбай дуудаж эхэллээ. Хаврын тариалалтын чанар намрын ургацын жинг тодорхойлдог болохоор тариаланч та бүгд хаврын хавсарга, салхи цас, бороо, хөрсний цочир хүйтрэл зэрэг болзошгүй бэрхшээлүүдийг амжилттай давж, хугацаа хожиж, тариалалтаа цагт нь бүрэн амжуулахад сэтгэл санааны болон материаллаг бэлтгэлээ тал бүрээр базаан бүрдүүлж их ажлын гараанд жигдрэх цаг хэдийнэ болоод байна. 

Ээлжит хаврын тариалалтын ажлын нэг онцлог нь манай орны тариалангийн гол нутгуудад хөрсний нөөц чийг таримал ургамлын ургацын эхний үед хүрэлцэхээр байгаа учир нэгдүгээрт, хөрсний бэлэн нөөц чийгийг ууршуулж алдахгүй, аль болох удаан хадгалагдахуйц агротехникийн зохистой арга хэмжээг авч чийг хаах ажлыг сайтар хийх, хоёрдугаарт, ургамлын ургах хугацаа богино, мөн тав, зургадугаар сард цочир хүйтрэлт болж өнгөн хөрс хөлддөг зэргийг харгалзан тариалалтыг аль болох богино хугацаанд хийх бүхий л нөхцөлийг бүрдүүлэх хэрэгтэй байна. 

<< Хаврын тариалалтын бэлтгэлийг улам чамбайруулж, тариалалтыг агротехникийн шаардлагад бүрэн нийцүүлэн, богино хугацаанд чанартай хийх хэрэгтэй. Үүнд хүн хүч, техник, үр, бордоо, шатахууны бэлтгэлийг бүрэн жигдрүүлэн, чанарыг шалгаж, хүмүүсийн ажиллах нөхцөлийг сайн хангаж өгөх хэрэгтэй >> гэж МАХН-ын Төв Хороонд болсон уулзалт дээр нөхөр Ж. Батмөнхийн зааж хэлсэн ёсоор тариалалтыг богино хугацаанд чанартай хийж дуусгахад юуны өмнө ажиллах техникийн бүрэн бүтэн байдал, найдвартай ажиллагаа, кондицид тохирсон сайн чанарын үр хүрэлцэхүйц хэмжээний бордоо, шатахууны нөөц, механикжуулагч, техникчдийн өндөр мэдлэг, чадвар дадлага, урьдчилан нарийн сайн бодож боловсруулсан зохион байгуулалтын төлөвлөгөөт ажил шийдвэрлэх ач холбогдолтой юм. 

Өчигдрийн байдлаар хаврын тариалангийн ажилд гинжит 2800, дугуйт 4100 трактор, зургаан мянга шахам үрлүүр, хөдөө аж ахуйн чиргүүл, дүүжин, бусад олон төрлийн машин техник бэлэн болоод байгаагийн дийлэнх хэсэг нь сайн, онц үнэлгээ авчээ. 

Хаврын тариалалтын техникийн засвар, бэлтгэлийг сайн базааж, тариалсан талбайн ургамлыг ургацын нь явц дунд агротехникийн арга ажиллагааны горимын дагуу сайтар арчлан тордож чадвал арвин их ургац авч болохыг өнгөрөгч жил ургацын төлөвлөгөөг амжилттай биелүүлсэн Ингэттолгой, " Залуучууд ", Ерөө, Халхгол, << Сансар >> , Чандаган, Хурхын сангийн аж ахуйнхны туршлага харууллаа. 

Манай орны сангийн болон тэжээлийн аж ахуй, тариалан эрхэлдэг нэгдэл, тэрчлэн нэгдэл дундын хоршоолол, тэдгээрийн тариаланч механикжуулагчдын хуримтлуулсан туршлага арвин их байна. Механикжуулагч, техникчдийн мэргэжлийг жигд сайжруулж, техникийн засвар, үйлчилгээг үлгэр жишээ хийдэг, тариаланч, механикжуулагчдын хувийн болон сэтгэл санаа, ахуйн бэлтгэлийг сайн хангаж, ажлын зохион байгуулалтыг нарийн төлөвлөдөг Ингэттолгойн сангийн аж ахуйнхны туршлага, хөрс боловсруулах, тариалах агротехникийг талбай бүрээр нарийн бодож дэс дараа тогтоож, техник, ажиллах хүчиндээ тулгуурлан. хөрс боловсруулах, тариалахад зарцуулах хугацааг цагаар тооцоолдог Жаргалантын сангийн аж ахуйнхны цагийн график зэрэг тэргүүний олон сайхан арга ажиллагааг манай тариаланч механикжуулагчид ээлжит тариалалтынхаа ажилд нэвтрүүлэх нь зүйтэй байна. 

Сангийн болон тэжээлийн аж ахуй, нэгдэл, нэгдэл дундын хоршооллын намын байгууллага, захиргааны удирдах ажилтан агрономич, агротехникч нар бригад, салаадын хамт олон, механикжуулагчдын оролцоотойгоор тариалах бүх талбайгаа урьдаар биечлэн үзэж, аль талбайг ямар техникээр, хэдийд, хичнээн сантиметрийн гүнд хэрхэн үрлэх, тариалалтын өмнөх хөрс боловсруулалтыг яаж хийх агро удирдамжийг гаргаж, түүнийгээ хөдөлбөргүй хэрэгжүүлбэл зохино. 

Тариалалтын үед механикжуулагчдын хувийн бэлтгэлийг сайтар хангуулах, хоол, хүнс, тохилог дулаан орон сууцыг бригад, салаадаар зохион байгуулах ажлыг аж ахуй, нэгдлүүд, нэгдэл дундын хоршооллын нам, захиргаа, үйлдвэрчний эвлэлийн байгууллага шууд хариуцаж, биечлэн зохион байгуулах хэрэгтэй. Ялангуяа үр суулгах нд ажлын дундуур хялбар эвдэрч саатал учруулж болох зарим зүйлийн сэлбэг хэрэгслээр механикжуулагч бүрийг найдвартай хангах, бололцоотой аж ахуй, нэгдэл, хоршооллууд техникийн засвар үйлчилгээний группийг зориуд зохион байгуулан, талбайд байрлуулж, байнга ажиллуулах, үрлүүрийг аль болох хялбар аргаар цэнэглэх, үл ялих шалтгаанаар ажил саатуулж болох бүхий л түвэг саадыг арилгах зэрэг ажилд түлхэц өгөх зүйлийг иж бүрэн анхаарч, аж ахуйн инженер, засварын газрынхнаас эхлээд хүн бүр сэдэж санаачилж ажиллавал тариалалтыг сайн хийхэд дөхөм болно. 

Социалист уралдааныг бригад, салаа, механикжуулагчдын дунд өрнүүлж, ажлыг нь өдөр бүр дүгнэн, урамшууллын олон хэлбэрийг хэрэглэх бодлогыг аж ахуй, нэгдэл, хоршооллуудын нам, захиргаа, олон нийтийн бүх байгууллага боловсруулан хэрэгжүүлэх ёстой. Түүнчлэн хаврын тариалалтад шеф газрууд, мөн хяналт шалгалтын байгууллагын хүчин туслалцаа их ач холбогдолтой болно. Тариалалтын өмнөх хорс боловсруулалт, үр суулгалтын гүн, үрийн норм, бордолт, тариалалтын дараахь агротехникийн бүх ажлын чанарыг үе шатаар нь хянаж, тухай бүр зөвлөж зааварлах, дутагдлыг арилгах ажлын хяналтын байгууллагууд шууд хариуцаж хийх ёстой. 

Манай нийт тариаланч механикжуулагчид, тариалалтын ажил үйлсэд холбогдолтой бүх хүмүүс, албан байгууллага, хамт олон таван жилийн төлөвлөгөөний шийдвэрлэх хариуцлагатай оны ээлжит хаврын тариалалтыг зохих ёсоор хийж 714, 4 мянган тонн ур тариа, 96, 9 мянган тонн төмс, 39, 9 мянган тонн хүнсний ногоо, 501, 4 мянган тонн таримал тэжээл хураан авах зорилтоо нэр төртэй хэрэгжүүлж МАХН-ынхаа XIX их хуралд арвин ургацын бэлэн барьцгаая. 

