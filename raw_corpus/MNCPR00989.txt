Олон хүүхэдтэй айл шиг амьтдадаа байнга санаа тавьдаг

Манай сонины энэ удаагийн зочноор Улсын циркийн амьтан сургагч, МУГЖ Д.Амгалан уригдсан юм. Түүнтэй уулзаж ярилцлаа.
-Ингэхэд та хэдийгээс амьтан сургаж эхлэв. Энэ мэргэжлийг сонгох болсон нь ямар учиртай вэ? -Анх 1969 онд Улсын гавьяат жүжигчин Ц.Цэрэндоржид шавь орсноос л эхэлсэн. Тэр хүн Монгол циркт амьтан сургах эх үндсийг тавьсан гавьяатан. Азаар энэ хүний шавь болсондоо баярлаж явдаг. Амьтан сургахад сонирхол хөтөлсний зэрэгцээ ээж нөлөөлсөн. Намайг амьтанд хайртайг мэддэг болохоор үргэлж дэмждэг байсан. Багадаа бас зураг зурдаг байлаа. Нийслэлийн тавдугаар сургуулийн наймдугаар анги төгсөөд Шаазан ваарын үйлдвэрт дагалдан зураачаар хэдэн сар ажилласан. Гэтэл нэг л хөдөлгөөнгүй суугаа ажил санагдаад... Амьтад маань л дуудсан хэрэг дээ. (инээв). -Хамгийн анх ямар амьтан сургав? -Таван хошуу малыг монгол хүн бид л мэдэх юм чинь, өөрсдөө сургах ёстой. 1974 оноос чоно сургаж эхэлсэн. Урьд нь эрлийз хар чоно тоглодог байсан. Тэр жил гурван бэлтрэг хувьдаа дааж авсан. Тэгэхэд багш маань гадаад явах гэж байсан юм. Надад "Наадуул чинь сурдаггүй юм даа. Урьд нь би нэг оролдсон. Тун зовлонтой амьтад. Харин ч чи надаас илүү юм заагаад өгчихөж магадгүй" гэсэн нь урам хайрласан. Тэр үед хүмүүсийн сэтгэлгээ одоогийнхоос их өөр байсан шүү дээ. Чоно л бол чоно, хэзээ нэг цагт чамайг багалзуурдана. Яагаад ч тэжээж болохгүй гэнэ. Тэгсэн ч аваад оролдоод, бараг өвөртлөн унтах нь холгүй л байсан даа. -Анчид чоныг хүний нүүр эгц хардаггүй гэж ярьдаг. Ингэхэд та түүнийг яаж сургав? -Анчин болон жирийн хүмүүсийн тэжээх, миний ажиллах хоёр ялгаатай. Тэд чонотой нохой адил харьцдаг. Чоно бол нохой биш шүү дээ. Тэр хэзээ ч нохой болохгүй. Ухаандаа бэлтрэгийг чоно гэдгийг нь мартчихаад гөлөг шиг бодоод байгаа юм. Гар дээрээс юм өгөхөд бэлтрэг гартай давхар хазна. Тэгэхлээр нь нясална, цохино, шилэн дээрээс нь атгаж аваад өргөнө. Бас эрхлүүлнэ. Миний хувьд 20 гаруй жил чонотой ажиллалаа. Түүний зан авирыг сайн мэднэ. Чононд сэтгэл зүрхнээсээ, яг хүүхэд шигээ хандах хэрэгтэй болдог. Бэлтрэг эх шигээ л бодож хүнд дасдаг. Эзэндээ дасаад ирэхээр хазах хардах нь алга болчихно. Харин ч харамлаж, хайрладаг амьтан. Хүн хүнд дамжаад дасахгүй. Нэг дасвал насан туршаа, нэг үзэн ядвал мөн л тийм. Тухайлбал, монгол нохойг, монгол хүн малаа хамгаалах гэж гэршүүлсэн шүү дээ. Нохойг эзэн нь угаадсаар тэжээсэн бол өөр айлд аваачаад хичнээн сайхан хоол өглөө ч эзэндээ хүрээд ирдэг. Амьтанд тийм нэг зөн байдаг. Чоно ч бас тиймэрхүү. Хэр баргийн хөл гар хазахыг тэвчих хэрэгтэй болдог. Санаатай хазах, санамсаргүй хазах хоёр өөр. Чоно гэдэг амьтан чинь юмыг лавхан л үмхэж авахыг боддог араншинтай. Ингээд гараас юм өгөхөд эхлээд гартай нь үмхээд авна шүү дээ. Шүд нь шигдээд л орно.Үүнийг мэдэхгүй хүн бол гар үмхлээ гэж үзнэ. Дараа нь эзний гар гэдгийг мэдэхээрээ "за болохоо байлаа" гэж гэмшинэ. "Наадах чинь гар" гэж дуу өгөхөд мэддэг болно. Дахиад гар хазсан ч зөөлөн хазах жишээтэй. Харин цохиод авах юм бол буруутна. -Яагаад? -Учир нь дахиж гараас юм авах зангүй болдог. Эхний үед би гараа хазуулчихаад бэлтрэгээ түлхчихсэн. Дараа нь гараас юм авахуулж сургах гэж үйлээ үзсэн. Ер нь чоно бэлтрэгтээ их энэрэнгүй. Ямар ч догшин том чоно, бүр эр чоно бай, бэлтрэг хажууд нь тавихад, нөгөөх нь баацагнаад л үнэрлээд очиход, хоол идэж байвал зайлаад өгнө. Идчихсэн бол их л сандарч байснаа гулигаад өгчихөж байгаа юм. Гэтэл нохой бол гөлөг гүйгээд ирэхэд хэмхэлнэ. Хоолыг нь булааж иднэ шүү дээ. Чоно нохой хоёр үүгээрээ ялгаатай. Ухаалаг тусмаа сургахад бэрх. Нохой хоёр мянгаад үнэр ялгадаг бол чоно түүнээс хоёр дахин илүү үнэр ялгана. Чонын амь хамартаа байдаг. Нүднээсээ илүү хамартаа итгэдэг. Намайг үнэртэй ус цацчихаад юм уу, архи сэнгэнүүлээд ойртоход архираад л угтана. Дуу өгөхөд гайхна, гэхдээ биш л гэж үзнэ. Тамхи татдаггүй байгаад татдаг болбол хүлээж авахгүй дээ. -Энэ хугацаанд хэдэн төрлийн амьтан сургасан бэ. Та чоныг ухаантай гэлээ. Сонирхолтой жишээ татахгүй юу. Ингэхэд монгол малын болон араб үүлдрийн морьдын араншин, сурах ур чадварын хувьд ялгаа бий юү? -Хүн өөрөө амьтдыг нэг л хэмжээнд багтаадаг. Өөрөөр хэлбэл хүнээс бусдыг амьтан гэж тооцдог. Гэтэл амьтан бүр өөр өөрийн онцлогтой. Оросын нэртэй амьтан сургагч "Амьтан сургах нь нэг талаасаа урлаг. Нөгөө талаасаа шинжлэх ухаан" хэмээн ярьсантай санал нэг байдаг. Амьтан сургах нь цаг наргүй ажил. Нийт 200 гаруй амьтан сургасан. Ингэхдээ ихэвчлэн монгол мал дээр ажилласан. Учир нь таван хошуу, малыг гадны циркийнхнээс дутахааргүйгээр сургаж үндэсний хэмжээний үзүүлбэртэй болгохыг зорьсон. Надад нэг бодол байсан. Энэ нь юу вэ гэвэл, гадны циркүүд заан, арслан гээд янз бүрийн амьтан тоглуулдаг. Тэр хэмжээгээр хөгжсөн. Тухайн улс орныг амьтдын тоглолтоор гүйцэхгүйгээс хойш тэдний араас мөлхөөд, дагаад байх нь монгол циркийн хувьд зохимжгүй. Тиймээс замаа өөрчилж, хийж чадаагүй үзүүлбэрүүдийг гаргахыг зорилгоо болгосон. Чоно ухаантай нь олон юман дээр мэдэгддэг. Сургууль хийж байхдаа түүнтэй ухаан уралдуулах хэрэг их гарна. Чоно ямаа хоёр хамт гардаг байлаа л даа. Дараа нь морь, тэмээ гээд. Нөгөө хэдийг дасгах гэж их зовсон. Чононд бол ямаа хэзээд идэш харагдана.Чоныг малтай дасгах нь миний бодлоор өөр юм. Циркт тоглож байгаа ямаа, чоно хоёр ямар тохиолдолд бие биетэйгээ сүрхий байна гэвэл, ямаа Амгалангийнх учир идэж болохгүй, Амгалан байхгүй бол миний ямаа гэдэг нь тодорхой гэх жишээтэй. Харин ямаа нь Амгалан хажууд байгаа учир чоно намайг яаж ч чадахгүй хэмээн зөнгөөрөө мэдэрдэг. Уншигчдад сонирхуулж хэлэхэд, тоглож дассан чоно ямааг сольж болдоггүй. Ямаа харьцангуй богино насалдаг. Тэгээд түүнийг өөр ямаагаар орлуулж болдоггүй. Шинэ ямаа хичнээн сайн сургууль хийсэн байлаа ч чоно ороод ирүүт л үргэнэ, цочно. Үүнийг чоно мэдчихээд ухасхийж үзнэ. Нэгэнтээ шинэ ямаа сургуулиллаа. Доогуур нь ямаа сүлждэг, чоно дээгүүр нь харайдаг тоглолт байсан. Эхний удаа чоно үсрээд л гараад явчихлаа. Үсэрч гарчихаад нэг эргэж харж байна аа. Эхний юм гэдэг хэцүү. Тулаад зогсчих юм уу нөгөөдөх нь эргэж зугтаах юм уу, тэгсэнгүй. Чоно дээгүүр нь үсрээд ямаа ч цочилгүй доогуур нь гарчихлаар би болчихлоо гэж бодохгүй юу. Урамшаад хоёр дахиа тоглуултал чоно дээшээ үсрээд ямаан дээр бууж, зуураад авлаа. Чоно нэг зууван ямар тавина гэх биш. Ямаа нь бархираад уналаа. Чоноо хүзүүнээс нь татаад, ямаагаа цааш түлхэвч тавьдаггүй. Маллагч хүүхдүүдийг ус хийгээд хооронд нь цац гэлээ. Нөгөөдүүл чинь сандраад онолгүй над руу цацчихсан. Хүүхдээр ямааг бариулаад, гараа чонын ам руу хийж шүдийг нь зааж салгалаа. Төрөлхийн сэрэл нь үүсчихсэн зүтгээд л байгаа юм чинь. Миний гарыг хазахгүй байгаа юм. Одоо бодоод байхад, чоно ямааг шинэ гэдгийг мэдсэн. Эхний гаралт дээр би яагаад хожигдсон бэ гэвэл, чонын үсэрч гараад эргэж харахыг шууд мэдрэх ёстой байсан юм билээ. Тэгэхээр надаас ухаантай байгаа биз. Түүнээс гадна манежид гарч ирээд согтуу хүн байгааг шууд мэдэрнэ.Түүн рүү эрчээрээ явчих гээд сандаргана. Бас үзэгчдийн дотор юм идэж байгаа хүүхдийг олоод харчихсан, давхиж очоод л идэх юмыг нь шүүрнэ. Шүүрэхдээ зүгээр нэг шүүрэхгүй. Гартай юутай нь хапхийлгэх гэнэ шүү дээ. Орост тоглож байхад нүүрэнд суусан нэг согтуу орос руу дайрсан. Гарыг нь хазаад, би амжиж очиж салгасан. Орост араатан тоглож байхад үзвэрт согтуу хүн оруулахгүй гэсэн журам байдаг. Тэгээд гайгүй өнгөрсөн. -Таны бэлтгэсэн амьтдын үзүүлбэр дэлхийн ямар орноор аялж байсан бэ. Танай гэр бүлийн хүнийг мөн л амьтан сургадаг гэж сонссон? -Монгол мал, тэр тусмаа монгол морины туурайг гишгээгүй газарт гишгүүлэх нь миний өмнөө тавьсан зорилгуудын нэг. Сарлаг, ямаа, аргаль, чоно, морьдоо ОХУ-ын олон хотуудаар мөн Дани, Польш, Итали гээд барууны ихэнх орноор аялуулсан. Би 1980 он хүртэл амьтдыг ганцаараа тоглуулдаг байлаа. Тэрнээс хойш амьтдын номерийг өргөжүүлэх зорилготойгоор сармагчингийн үзүүлбэрийг эхнэртэйгээ бэлтгэсэн. Манай эхнэрийг Г.Тунгалаг гэдэг. Циркийн мэргэжилтэй, Монгол Улсын соёлын тэргүүний ажилтан хүн. Москвагийн циркийн сургуулийг акробат, гимнастикийн мэргэжлээр төгссөн. Бид гэр бүл болсны дараа амьтдын үзүүлбэр дээр хамтран ажиллаж эхэлсэн. Сүүлийн дөрвөн жилд Тайванд очиж тоглосон. Өдгөө циркийн зарим нэг амьтад хөгширч, солих болжээ. Ер нь хүний гарт өссөн мал зэрлэг амьтадтай харьцуулахад заасан зүйлийг амархан сурдаг. Амьтанд ч залхуурах, сурмааргүй санагдах, өвдөх үе байдаг. Тийм үед олон хүүхэдтэй айл шиг яасан, юу болсон гээд санаа зовних зүйл бишгүй л гардаг. -Циркийн амьтдын эрүүл мэнд, гоо сайханд хэрхэн анхаардаг вэ. Тоглолтын өмнө яаж бэлтгэдэг тухай ярьж өгнө үү? -Тэжээллэг хүнс өгөхөөс гадна эрүүл мэнд, гоо сайханд нь анхаарал тавьдаг. Малын эмчтэй. Одоогоор циркт таван хошуу малаас гадна сармагчин, чоно, баавгай бий. Тэднийг тоглолтын өмнө усанд оруулж, үс гэзгийг нь самнана. Өмнө нь амьтны байранд усанд оруулдаг газар байсан. Харин одоо заавал гадагшаа гаргаж усанд оруулдаг болсон. Учир нь тэр хэсэг нь түрээслэгдсэн. Тиймээс хуучинтай адил долоо хоног тутам усанд оруулах боломжгүй. Тэгээд ч хатгаа авчих вий хэмээн болгоомжилдог. -Хэдэн жилийн өмнө Уянга гэдэг эм сармагчинд Вьетнамаас "нөхөр" авчрах тухай яригдаж байсан. Яасан бол. Сармагчинг хүнтэй төстэй гэдэг шүү дээ. Дасгалаа биелүүлчихээд баясах, эсвэл гүйцэтгэж чадаагүй тохиолдолд гутаж гуньдаг уу? -Хэдэн жилийн өмнө ярьж байсан нь үнэн. Гэхдээ одоо ганцаараа байгаа. Сармагчин юм сурахад сайн хэрнээ ааш муутай. Ер нь амьтны эм хүйст нь илүү хурдан сурч, орчиндоо дасах нь амар. Байгалиас заяасан, юманд амархан зохицдог болоод ч тэр байх. Ингэхдээ ямар төрлийн амьтан болохоос шалтгаалан сургадаг болохоор сармагчинд бусдаас хүндэвтэр дасгал, сургууль оногдоно. Дасгалаа сайн хийсэн амьтдад, газар дээр нь урамшил болгож дуртай зүйлийг нь өгдөг. Мөн дасгал сургуулиа хийж баясах, хөөрөх явдал бүх амьтдад байдаг. Тэр тусмаа сармагчинд илүү их. Уурлавал хөмсгөө зангидаж, баярлахдаа мишээх гэх мэтээр илэрдэг. -Сармагчин ямар хоол хүнс хэрэглэдэг вэ? -Хүнтэй адилхан болсон хоол, хүнс хэрэглэдэг. Гэхдээ махан төрлийн юм бага иддэг. Жимс ногоо, тэжээллэг зүйлийг олон улсын стандартын дагуу өгдөг юм. -Амьтад ямар хугацаанд сурдаг бэ. Тэдэн дотор авьяастай, авьяасгүй гэж байдаг байх? -Уран бүтээлийг тодорхой хугацаанд зааж сургах ерөнхий тойм байдаг. Үнэхээр хүнд дасгал бол багагүй хугацаа шаардана. Амьтад дотор авьяасгүй, залхуу, ой тогтоолт муутай нь ч бий. Ийм тохиолдолд суллаж байгальд нь тавьдаг. Хамгийн ухаалаг нь нохой. Нохой юмыг сурах гэж үргэлж мэрийдэг бас идэвхтэй. -Циркийн амьтдад ээлжийн амралт гэж бий юү. Хэдий үед хаана амардаг вэ? -Уран бүтээлд бэлтгэгдэж буй шинэ амьтад нэлээд хугацаанд цирк дотроо байнгын сургуультай байдаг. Зарим олон удаа тоглосон, өвдсөн, турж эцсэн амьтдыг тоглолтгүй үеэр амраадаг. Зуны цагт цирк амрахаар таван хошуу малыг хөдөө гаргана. Манай циркийн аж ахуй Төв аймгийн Жаргалантад байдаг. Тэнд амьтад маллагчтайгаа бусдаас тусдаа амарна. Харин бусад амьтдаа циркт байлгадаг. -Цаашид юу хийхээр төлөвлөөд байна? -Их Монгол Улс байгуулагдсаны 800 жилийн ой болох гэж байгаа. Ойн хүрээнд Г.Тунгалаг бид хоёр "Морьтны гайхамшиг" үзүүлбэр бэлтгэхэд илүү анхаарч байна. Энэхүү үзүүлбэрт мориноос бусад мал ч оролцоно. Гэхдээ морь голлож тоглуулна. 
Ярилцсан Ч.Анна 



