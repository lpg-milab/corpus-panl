№270(17173)    
1988 оны арван нэгдүгээр сарын 10.
СЭТГҮҮЛЧ

<< Сэтгүүлчид нь намын үзэл суртлын фронтын дайчдын эгнээнд чухал байр эзэлдэг юм. Тэд нам, ард түмний өмнө өндөр үүрэг хариуцлага, итгэл найдвар хүлээж байдаг >> гэж нөхөр Ж. Батмөнх ноднин төвийн хэвлэл, мэдээллийн байгууллагын удирдах ажилтан нартай уулзаж яралцахдаа сэтгүүлч хүний үүрэг хариуцлагыг онцлон тэмдэглэхийн хамт, << Сэтгүүлчийн бичиж буй зүйл нэг хэв загвар, стандартын бус, харин шинэ сэтгэлгээ, гүнзгий агуулга, баялаг хэлбэртэй, утга санаа төгөлдөр, судалгаа дүгнэлт сайтай байх ёстой гэж сэтгүүлчдийн ажилд намаас тавьж байгаа өнөөдрийн шаардлагыг тодорхойлсон билээ. 

Өнгөрсөн жил гаруйн хугацаанд манай сэтгүүлчид намаас өгсөн нэр хүндтэй даалгаврыг хэрэгжүүлэх талаар авьяас чадвараа дайчилж, идэвх чармайлт гаргаж ажилласан нь уншигч, үзэгч олон нийтэд илэрхий юм. 

Уншигч, сонсогч, үзэгчид сэтгүүлчдийнхээ хөдөлмөрийг үнэлж байх тусам сэтгүүлчид улам хичээж, өөрсдөдөө илүү өндөр шаардлага тавих ёстой. Сэтгүүлчдийн бичлэгийн арга барил сайжирч байгаа боловч нэгэн хэв загвараас салж бас л хараахан чадаагүй, дэвэргэн магтаж, чамин гоё үсээр чимэх, эсвэл тайлагнаж нуршин тоочих, дутуу дулимаг судалж яаран сандран хөнгөн хуудам зүйл бичих хандлагаа үргэлжлүүлсээр л байна. Иймэрхүү архаг зуршил ялангуяа аймаг, хотуудын сонин, аж ахуй, соёлын зарим салбарын хэвлэлүүдэд үзэгдсээр байна. 

Хоосон хөндий магтаал хичнээн уран гоё үгтэй байлаа ч гэсэн өнөөгийн уншигчдыг байнгын зоригжуулж чадахаа больжээ. Тэрчлэн өөлөх, муучлах, өрөөсгөл чиглэлтэй сүржин хуурай шүүмжлэх, хэдийгээр үндэстэй ч гэсэн ажил хэрэгт тус болж чадахгүй байна. 

Сэтгүүлчдийн нэлээд хэсэг нь өнгөцхөн мэдээллээр хөөцөлдөх эсвэл бүхнийг мэдэгчийн байр сууринаас цэцэрхэн номчирхох, зааж зааварлах, хэний ч мэдээж, хийж хэвшсэн зүйлийг улиглан тоочих хуучирсан арга барилд автагдсан хэвээр байгаагаас нийтлэл, нэвтрүүлгийн чанарыг жигд дээшлүүлэхэд саад болж байна. 

Сэтгүүлчдийн үйл ажиллагаа юуны урьд өөрчлөлт, шинэчлэлийн явцыг нээн харуулах, ардчилал, ил тод байдлыг хангахад чиглэж бодит амьдралын үнэнийг хэлэх, нийгмийн шударга ёсыг бэхжүүлэх, хүний хүчин зүйлийг идэвхжүүлэх, шинэ социалист соёл иргэншлийн ололтыг арвижуулахад сэтгүүлчид бүтээл туурвилаараа тус болох үүрэгтэй гэдгээ өнөө үед гүнээ ухамсарлах ёстой. 

Нөхөр Ж. Батмөнх төвийн хэвлэл мэдээллийн байгууллагын удирдах ажилтан нартай уулзаж ярилцахдаа хүүхэд, залуучуудын хүмүүжлийн сэдвийг нүдэнд тусч, сэтгэлд буухуйцаар тулган бичиж байх, үйлдвэрчний эвлэлийн анхан шатны байгууллагын ажлыг идэвхжүүлэхэд туслахуйц асуудлуудыг сэдэж тавих, нийслэлийн соёл, үйлчилгээ тохижилтод хүчтэй нөлөө үзүүлэхүйцээр ажиллах. уран сайхны шүүмжлэлийг элбэгжүүлэх, нийгмийн ач холбогдолтой томоохон асуудлуудыг дэвшүүлэн тавьж өргөнөөр нийтэлж байхыг хүүхэд, залуучуудын хэвлэлүүд, << Хөдөлмөр >> , << Улаанбаатарын Мэдээ >> , << Утга зохиол, урлаг сонин, << Цог >> сэтгүүлийн нэрээр тодорхой заалт өгснөөс хойш даруй жил есөн сарын нүүр үзэж байна. Гэвч дээр нэр заасан хэвлэлүүдэд мөнөөхөн тодорхой сэдвээр дорвитой өөрчлөлт хэр зэрэг гарсан нь хэнээр ч хэлүүлэлтгүй уншигчдад илэрхий чамлагдахаар байна. 

Сонин сэтгүүлийг эрхлэн гаргаж байгаа яам, гавар, олон нийтийн байгууллага өөр өөрсдийн хэвлэлийн төлөө санаа тавьж, тулгамдсан асуудлыг нь шийдвэрлэж өгөх, үр бүтээлтэй ажиллуулах талаар анхаарч тусалж байх тухай мөн дээрх уулзалт дээр тодорхой яригдсан. Гэтэл БНМАУ-ын зарим яам. газрууд сонин хэвлэлээ удирдах, туслах, сэтгүүлчдийнхээ мэдлэг мэргэжлийг дээшлүүлэх талаар санаачилга дутмаг хэвээрээ байна. 

Намын бодлого шийдвэрийг амьдралд хэрэгжүүлэх хамгийн хүртээмжтэй хүчирхэг зэвсэг болсон хэвлэл, радио, телевизийн зүйрлэшгүй их боломжийг ашиглах нь нам, улс, олон нийтийн байгууллага, коммунистуудын өдөр тутмын хэрэгцээ болж чадаагүй цагт сэтгүүлчдийн авьяас хүчийг үнэндээ Дутуу дайчилж байгаа хэрэг юм. 

Нөгөөтэйгүүр сэтгүүлчид ч өөрсдөө зөвхөн мэдээлэгчийн байр суурийг өрөөсгөл эзэгнэснээр сэтгэл ханах биш харин нийтлэл, нэвтрүүлгийнхээ эцсийн үр дүнг анхааран, түүний төлөө тууштай тэмцэх, өргөн сурвалжилж олон түмэнд ил тод мэдээлэх ажлыг улам өргөжүүлж, хэлбэрийг нь баяжуулах талаар эргэлт хийх хэрэгтэй байна. 

Манай хэвлэл мэдээллийн алба өнөөдөр олон нийтийн мэдээллийн бүхэл бүтэн цогцолбор болон хөгжиж байгаагийн хувьд нэг удаад хагас сая илүү хувиар хэвлэгддэг төв, орон нутгийн дал гаруй сонин, сэтгүүл, улсын бүх нутгийг хамарсан радио өргөн нэвтрүүлэг, бүх аймаг, хот, олонхи суманд хэдийнэ хүрээд байгаа теле нэвтрүүлгийн асар их чадавхийг олон мянган идэвхтнийхээ хүч туслалцаатайгаар бүрэн дайчилж нам, ард түмнийхээ үйл хэрэгт цаг ямагт тус хүргэж өөрчлөлт, шинэчлэлийг эргэлт буцалтгүй гүнзгийрүүлэхийн төлөө нийтлэл, нэвтрүүлэг бүрийг хариуцлагатай, идэвхтэйгээр чиглүүлэх хэрэгтэй байна

Сэтгүүлчийн хөдөлмөр бүтээлч шинжтэй учраас үргэлж шинийг сэдэж санаачилж, авьяасаа цаг ямагт сэлбэж, уйгагүй шургуу хөдөлмөрөөр байнга тэтгэж, авьяас, хөдөлмөр, өөртөө тавих өндөр шаардлага гурвын нэгдлийг хангаж, улс төрийн боловсролоо өдөр хоног алгасалгүй дээшлүүлэн, ажил төрлийн мэдлэгээ гүнзгийрүүлж байх хэрэгтэй. 

Хүмүүсийн гүнд, үйлдвэрлэлийн анхны халуун цэг дээр явж, олон нийтийн санаа бодол, хүсэл эрмэлзлийг сайтар ухаарч, шуурхай ажиллагааг суурьтай дүгнэлттэй хослуулан ажиллаж чадвал өөртөө хүлээсэн итгэл найдварыг нэр төртэй ханган биелүүлнэ гэдгийг манай сэтгүүлчид гүнзгий ухамсарлавал зохино. 

