Нийгмийн хамгаалал, хөдөлмөрийн сайд Л.ОДОНЧИМЭД: МОНГОЛЫН ТӨР ӨНӨӨДӨР АЖИЛГҮЙДЛИЙГ АРИЛГАХ ГАНЦХАН ҮҮРЭГТЭЙ ГЭЖ ХЭЛЭХЭД ХИЛСДЭХГҮЙ

-Танд юуны өмнө сайдын өндөр албан тушаалд дэвшсэнд баяр хүргэе. -Баярлалаа. Цаг их өөрчлөгдөж сайд дарга боллоо гэж хөөрч баярладаг үе өнгөрч дээ. -Яагаад? Та ганцаараа зуун хувийн санал авсан шүү дээ.
Зуун хувийн санал авна гэдэг сайхан ч үүний цаана зуун хувь хийж чадна гэсэн итгэл байсан болов уу. Тэгэхлээр санаа амар нэг ч цаг суулгүй ажиллах ёстой. Гэхдээ сайн муугаа ч дүгнүүлэлгүй улс төрийн шалтгаанаар нэг л өдөр зайлуулагддаг цаг үед амьдарч байгаа болохоор сайд байх гэдэг итгэл үнэмшилгүй болсон үе шүү дээ. Миний сонгогчдоос эхлээд олон хүн, монголын бүх эмч, зохиолчид, хүмүүнлэгийн салбарынхан намайг харж их зүйл хүлээж байгааг бодож хариуцлагаа мэдэрч яваа. -Таныг мэдээж танай салбарынхан чинь сайхан угтаж аваа биз дээ? -Яамны аппаратынхантайгаа танилцаж, харьяа газрууд, за тэгээд таван аймаг, 15 сумаар явлаа. Гайгүй л угтах шиг санагдсан. -Шинэ Засгийн газар цалин, тэтгэвэр нэмээд танай яам, тухайлбал таны нэр их яригдаж байгаа юм биш үү? -Хэн ч байлаа гэсэн хийх ёстой зүйлээ л хийсэн гэж бодож явна. Харин мөнгөний боломжоороо далимдуулж шоу хийлээ гэж зарим хүмүүс хэлсэн. Өөрсдөө засгийн эрх барьж байх үедээ хийгээгүй байж одоо тэгэж ярих нь утгагүй л байхгүй юу. Юм хийсэн нэгнийгээ элдвээр хэлдэг сонин үед амьдарч байгаа болохоор тоох ч үгүй л явна. -Цалин 30 хувь нэмэгдээгүй гэсэн яриа бас гарсан биз дээ? -Сангийн яам эх үүсвэрийг хангалттай гаргасан. Харин тухайн салбар, аж ахуйн нэгжийн санхүүгийн ажилтнуудын урагшгүй үйл ажиллагаанаас болж зарим газарт ийм яриа гарсан. Миний очсон аймаг, суманд л лав юм яригдаагүй. Бас Ерөнхий сайдтай хөдөө явах үед ч ийм яриа гараагүй. Урд нь сүлжээгээ буруу мөрдөж байсан, сая гарсан нэмэгдлийн учрыг сайн судлаагүй зэргээс болоод Увс зэрэг зарим аймагт асуудал гарсан юм билээ. -Одоо бас нийгмийн хамгааллын чиглэлийн шинэ арга хэмжээнүүд авах уу? -Манай Засгийн газар Алдарт эхийн одонтой ахмад эхчүүдэд жилд нэг удаа тодорхой хэмжээтэй мөнгө олгоё, хоёулаа анх удаа гэрлэж байгаа хосуудад 500 мянга, шинэ төрсөн хүүхэд бүрт 100 мянган төгрөг өгье, төсвийн байгууллагын гэрээт ажилчдын хүүхдийн сургалтын төлбөрийг төрөөс төлье гээд зарим асуудлыг шийдэх болно. Нөхөн олговрын доод хэмжээг 40000 төгрөгт хүргэн шинэчлэнэ. Бас 3000 төгрөгийг хүүхэд бүрт олгодог болж, цаашид мөнгөний ханшийн уналтын дагуу жил бүр нэмнэ. Авч байгаа энэ арга хэмжээнүүд зөвхөн өнөөдрийн хэдэн төгрөгийн тухай асуудал биш хүн амын эрүүл мэндийн төлөө, цаашилбал хөдөлмөрийн зохистой нөөцийн төлөө авч байгаа арга хэмжээ. УИХ-ын гишүүний хувьд тэтгэврийн зөрүүг арилгахтай холбоотой зарим хууль санаачилна. -Та мөнгө нь байлаа ч захиран зарцуулах эрх нь байдаггүй юм байна гэж хэвлэлийн бага хурал дээр ярьсан шүү дээ. -Би уг нь төсвийн багцаар яривал хамгийн их мөнгөтэй сайд шүү дээ. Гэхдээ төсвийн багцдаа багтаан зохицуулалт хийх эрх, боломжгүй, өөрөөр хэлбэл төсвийн багцны ихэнх нь тусгай хуулиар зохицуулагддаг Нийгмийн даатгалын сан, Хөдөлмөр эрхлэлийг дэмжих сан, Хөдөлмөрийн сангийн хөрөнгө байдаг. Энэ мөнгийг зөв менежментээр зарцуулбал манай салбарын үйлчилгээг эрс өөрчлөх боломжтой. Тэдгээрийг Төрийн сан гэдэг банкинд нийлүүлж төсвийн хөрөнгөтэй нэгтгээд зарцуулах эрхийг нь Сангийн яам атгадаг юм. Бас төсвийн орлогын 0.3 хувийг Хөдөлмөр эрхлэлтийн санд нийлүүлэх хуулийн заалт тасалдаж байгаа. Нийгмийн даатгалын шимтгэл бол цэвэр эв санааны нэгдлийн мөнгө. Хөдөлмөр эрхлэлтийн сан бол гадаадаас ирж ажиллагчдаас авдаг ажлын байрны хураамжийн мөнгө. Үүнийг бас л манайхан уйгагүй хөдөлмөрөөрөө бүрдүүлдэг. Гадаадаас ажиллах хүч авдаг компаниуд энэ хураамжаас зайлсхийдэг сүлжээ маягтай хуйвалдаан бас бий болчихож. Үүнийг илрүүлэн тас цохих ёстой. Нийгмийн даатгалын үйлчилгээг өргөжүүлэх, хөдөлмөр эрхлэлтийг дээшлүүлэх, нийгмийн халамжийг оновчтой, хүртээмжтэй болгох талаар авбал зохих арга хэмжээ их байна. Тиймээс өөрсдөө мөнгөө захиран зарцуулах эрхийг нь өргөжүүлэхгүй бол бидний зорилт мөрөөдөл болж үлдэнэ. Манайхан дотор ч үлдэгдэл хөрөнгөө дур мэдэн зарсан хэрэг зарга ч гарах бололтой. Нөгөө талаас хуваарилуулсан хөрөнгөө онд нь багтаан зарцуулж чадахгүй, сүүлдээ бараг шингээх газраа олж ядсан байдалтай харагддаг манай зарим агентлагийн урагшгүй үйл ажиллагаа нь дээрх тогтолцоог зөвтгөхөд хүргэж байгаа юм. -Та яамныхаа нэрийг өөрчилнө гэж хэлсэн байх аа? -Тэгсээн. Аль ч оронд ийм яамны эрхэм зорилго нь хөдөлмөрийн буюу ажиллах хүчний, бүр тодорхой хэлбэл материал баялагийг үйлдвэрлэгчдийн зохистой нөөцийг бий болгож, тогтвортой барьж, байнга өсгөхөд оршдог. Тиймээс "Хөдөлмөр" гэдэг үг нь эхэндээ байдаг. Гэтэл манайд "Халамж" нь эхэндээ орчихож. Тэгэхлээр халамж авахын төлөөх өрсөлдөөнийг хөдөлмөрлөхийн төлөө өрсөлдөөнөөр солих ёстой. Яавал халамж хүртэх бол гэдэг сэтгэлгээг, яаж ажил олж хийх вэ гэсэн сэтгэлгээгээр солих ёстой. Халамж олгуулахын төлөө тэмцэл хийдэг тусгай байгууллага, хөдөлгөөн ч олон бий болчихож. Гэтэл хөдөлмөрийн талбар руу дууддаг газар нь хаана байгаа юм бэ гэж асуумаар. Ажил олж хийе гэж чин сэтгэлээсээ хүсч яваа мянга мянган залуус байгааг үгүйсгэхгүй. Тоотой хэдэн үйлдвэрлэгчдийнхээ татварыг нь нэмээд, олсон бүх мөнгөөрөө халамж үзүүлээд байвал улс орон хөгжих үү. Ер нь хөдөлмөр эрхлэлтийг дээшлүүлэх, зайлшгүй хүртэх ёстой хүмүүст халамж үзүүлэх хоёр өөр асуудал нэг агентлагт байдаг ч тийм тохиромжтой биш. Амьжиргааны түвшингээс доогуур орлоготой иргэн, өрхийг дэмжинэ гэхээр идэвхгүй байх, зохиомлоор ядуу байх сонирхлыг өөгшүүлээд байгаа мэт. "Гар хөдөлбөл ам тосдоно" гэсэн зарчмыг баримталж ажиллах цаг болжээ. Орон нутгийн удирдлагын эрх үүргийг дээшлүүлэх хэрэгтэй. Тэд төвөөс ирсэн хөрөнгө, тусламжийг хүн бүрт хуваан хүртээдэг сайн өглөгч биш харин иргэд, иргэний нийгмийн оролцоотойгоор хэнийг асрамж, халамж, тусламжинд хамруулахаа шийддэг, хариуцлагаа үүрдэг, ер нь орон нутгийн удирдлага хүнээ, иргэнээ мэддэг байх тогтолцоог бий болгох хэрэгтэй. Халамжийн үйлчилгээг өргөжүүлэх нийгмийн захиалга, бас боломж аль аль нь их байна. Асрамжийн төвийг аймаг бүрт нь байгуулахгүй бол өөр аймагт очиж "ясаа тавих" ганц бие ахмад тэр болгон гарахгүй нь тодорхой байна. Тэтгэвэртээ гарсан ахмадуудаа амралт сувиллаар үйлчлэх, нийгмийн дотор орж сэтгэл өөдрөг явах боломж олгох нь чухал. Тэгэхлээр хөдөлмөр, халамж хоёрыг бие дааж хөгжүүлэх нь зүйтэй гэж үзнэ. За тэгээд нарийн ширийн зүйл их байна даа. Яамаа гоё эмблемтэй болгомоор. Уулзсан хүний гар дээр тавих дурсгалын медалион ч хийлгэмээр. Салбарын сайхан танилцуулга ч хэрэгтэй. -Ер нь танай яамны гол бодлого гэвэл? -Юуны өмнө хөдөлмөрлөж буй хүмүүсээ дэмжих хэрэгтэй. Айл ч гэсэн ажилд явсан хүндээ арай их хоол тавьдаг биз дээ. Хөдөөд бол малдаа явсан хүндээ. Ажлын хөлс цалин нь амьдралд нь хүрэлцээтэй байх ёстой. Тэгэж чадахгүй, цалингаа эс шүтвээс эрхэлж байгаа ажлаа шүтнэ гэж байхгүй. Давхар орлого хайгаад, төрийн болон төрийн үйлчилгээнд ажиллагчид өндөр үр бүтээлтэй ажиллах сонирхол төрөхгүй байна шүү дээ. Өөрөө төрд данстай, цаанаа ямар нэгэн орлоготой, цалин нь туслах чанарын эх үүсвэр төдий байдаг хүмүүс ч байна. Гэтэл нэг хэсэг нь цэвэр цалингаа шүтэж амьдардаг. Бүх үйлчилгээ, бараа материал, хүнсний зүйлийн үнэ өндөр байдгаас цалин нь аманд ч үгүй хамарт ч үгүй. Цалин нь амьдралын баталгаа болдог бол хүн ажлаараа бахархаж, сэтгэл өөдрөг, бардам явах ёстой. Хөдөлмөрийн хөлсний доод хэмжээ 53 мянган төгрөг, гэтэл тэтгэврийн доод хэмжээ 40.0 мянган төгрөг. Тэгэхлээр ажил хийж байгаа, тэтгэвэр авч байгаа хоёрт ялгаа бага байгаа биз. Иймээс цалинг сайн нэмэх хэрэгтэй. Манайхан төсвийнхэнд тэтгэвэрт гарах үед нь 6-36 сарын цалинтай тэнцэх мөнгө өгдөг жишиг тогтоож байна. Нэг хэсэг нь элдэв шалтгаанаас тэтгэврийн насандаа хүрч чадахгүй байгааг бүгд мэднэ. Тэр мөнгийг ид юм хийж бүтээж байх насанд нь өгвөл төрдөө ч, хүнийхээ амьдралд нь ч хэрэгтэй. Боловсрол чадалтай олон хүмүүс төрийн цалинг голоод ажилд орохгүй, ажилгүйчүүдийн дансанд бүртгэлтэй байгаа биз дээ. Гэхдээ бас "ажилгүй" нэртэй ч амьдралаа болгоод яваа хүмүүс бас олон байдаг. Төр нь аль ч төвшиндөө чадварлаг биш, цалин бага ч өөрөөр яаж амьдрах билээ гэсэн бодолтой хүмүүсээр бүрдсэн байвал энэ улсын чинь ажил амьдрал өөдлөхгүй ш дээ. Цалингаас гадна хөдөлмөрийн нөхцөл, ихийг хийж бүтээх таатай орчинг бүрдүүлэх учиртай. "Хөдөлмөр хамгаалал" гэдэг үг үгсийн сангаас хасагдах дөхсөн байна. Бид юуны өмнө нэг сайн лабораторитой болгоё. Төрийн цалин бага болохоор хувийн хэвшлийнхэн ч гэсэн түүнтэй харгалдуулан гар татаад залуус маань аргагүйн эрхэнд хил давж байна. Ямар сайндаа л хүний газар элдвээр хэлүүлж, дарамтлуулж амьдрах билээ. Энэ бол эцсийн эцэст төр засгийн л арчаагүйнх. Манайхаас хараар ажиллаж байгаа залуусыг нэг удаа ил гаргаж, албан ёсны болгож өгөөчээ гэж Солонгосын талд асуудал тавина. Ийм практик байдаг эсэх, яаж шийдвэрлэдэг болохыг судалж байна. Казакстан улс л лав ийм арга хэмжээ авах гэж байна. Ямар нэг насаар харьд нуугдаж амьдралтай биш. -Таныхаар болж цалин нэмлээ гэж бодъё. Тэгвэл одоо ажилгүйдлийг яаж багасгах вэ? -Ажилгүйдэл бол ядуурлын ээж нь. Яагаад ажилгүйдэл үүссэн бэ гэвэл захын хүн өлхөн хариулна. Энэ байдлаас яаж гарах вэ гэвэл оносон хариуг хүн бүхэн хэлэхгүй. Би бол "ажил хийж" гэж хариулна. Тэгэхлээр тэр ажил чинь хаана байгаа юм бэ гэнэ. Таныг ажилд авъя. Та ямар мэргэжилтэй вэ гэхлээр ямар ч мэргэжилгүй гэнэ. Одоогоор хөдөлмөрийн захад бүртгэгдсэн 30 гаруй мянган хүний 60-70 хувь нь огт мэргэжилгүй. Ажилгүй залуучуудыг хөдөлмөрийн зах зээл дээр өрсөлдөх чадавхийг нэмэгдүүлэх, ур чадвар олгох нь ажилгүйдлийг бууруулах үндсэн арга. Хөдөлмөрийн бирж байгуулж, эрэлт хэрэгцээг судлан зуучлах ажил эхлүүлнэ. Мэргэжлийн сургалт үйлдвэрийн төвүүдийн үйл ажиллагааг эрчимжүүлье. Дээд мэргэжлийн дипломтой ажилгүйчүүдийн тоо улам өсч байна. Зах зээлийн мэдрэмжтэй бизнес ухаантай захирлууд бол одоо дээд сургуулиа тусгай дунд, СҮТөв болгосон нь дээр гэдгийг харж л байгаа байх. Томоохон үйлдвэрийн газруудыг түшиглүүлэн сургалтын бааз байгуулъя. Шавь сургалт, дагалдан сургалтыг албан ёсны болгоё. Газартай харьцаж сургая. Өвөрхангай аймгийн ажлын байрны инкуботор, Баянхонгорын "нинжа" нарын асуудлыг шийдэж байгаа зэрэг шинэ соргог зүйлийг дэмжих хэрэгтэй юм. За тэгээд төрийн бодлогоор үндэсний үйлдвэрлэлээ дэмжиж хэдэн арав, зуугаар нь ажилчид элсүүлэх үйлдвэртэй болохгүй бол ажилгүйдэл арилахгүй. Төрийн бүх шатны нэгжийн ажлыг дүгнэхдээ ажлын байр хэдийг бий болгов гэдгийг гол үзүүлэлт болговол зохино. Ер нь аймгууд ажлын байр бий болгох төслүүдээ хийгээд мөнгөө шууд аваад, дараа нь хариуцлагаа тооцдог болбол шударга юм. Яагаад гэвэл ажилгүйдлийг арилгах үндсэн үүргийг төр хүлээдэг. Ажилгүйдлийг бууруулаагүйн төлөө л огцордог болбол шударга хэрэг болно. Энэ дашрамд хэлэхэд төвлөрлийг сааруулж, орон нутгийн эрхийг өргөжүүлэх ТУС-ийн хуулийг эргэж харах цаг болжээ. Улаан мөнгөний мэдэлгүй Засаг дарга нар юу хийж чадах юм бэ. Бас иргэний нийгмийн байгууллагуудын хүчийг зохистойгоор ашиглавал үр дүнд хүрнэ. Юуны өмнө ТББ-уудын хийж байгаа ажлыг статистик мэдээнд тусгадаг болгоно. Нийгэмд үйлчилдэг ТББ-ын зөвлөгөөн хийлгэнэ. Үнэхээр хөлөө олж бэхжсэн ТББ-дтай нийгмийн халамжийн үйлчилгээний тодорхой асуудлаар гэрээ хийж ажиллахыг зорино. Салбарын бүх яамдад жил бүхэн ажлын байр хэдийг бий болгох вэ гэдэг асуудал тавьж ажиллаж ёстой. Түрүү тогтолцооны үед "бүх нийтийн үйлс" гэдэг уриа байсан. Одоо ажлын байр бий болгох нь бүх нийтийн үйлс. -Ажилгүйдлийг "бүх нийтийн үйлс" болгож, "яавал халамж хүртэх вэ гэсэн сэтгэлгээг яаж ажил олж хийх вэ? гэдэг сэтгэлгээгээр солих нь зөв байхаа. Ажлын байрны өргөн фронт манайд байна уу? Үүнийг яаж шийдвэрлэх вэ? -Ажлын байр нэмэгдүүлэхийн тулд юуны өмнө жижиг, дунд үйлдвэр эхлэн эрхлэгчдийг татвар, элдэв зөвшөөрөл, шалгалтын дарамтаас чөлөөлөе, бүтээгдэхүүнийг борлуулах, мэргэжилтэй ажилчдаар хангах бодлого бий болгоё. Энэ асуудал ганц манай яамны асуудал ч биш. Жижиг, дунд үйлдвэрлэлийг хөгжүүлэх, иргэдийн хөдөлмөр, мэдлэг, боловсролоо хоршин ажиллах боломжийг нэмэгдүүлэх хэрэгтэй. Олон улсын, гадаадын орнуудын тусламж, маш бага хүүтэй (жилийн нэг хувь) зээлүүд яам, байгууллагуудаар хуваарилагдаж, банк санхүүгийн байгууллагуудаар дамжин жинхэнэ үйлдвэрлэгч, хийе, бүтээе гэсэн чин сэтгэлтэй хүмүүст хүрэхдээ 10-20 хувийн хүүтэй болон очиж зорилго, чиглэлээсээ хазайчихаж байна. Ер нь гадны төслүүдийг маш муу ашигласныг  шууд хэлье. Үүнийг зөв голдрилд нь оруулбал үйлдвэрлэл хөгжих, ажлын байр нэмэгдэх ихээхэн эх үүсвэр бий. Түрүүч нь XIII нүүрт Ерөөсөө ажлын байр шинээр бий болгох "Бичил зээлийн хууль" гаргах шаардлагатай. Ингэж хөгжсөн орнуудын туршлагыг бид судалж байна. -Тэгвэл ажилчдын нийгмийн хамгааллын асуудлыг яаж шийдвэрлэх вэ? -Би түрүүн дурдсан. "Хөдөлмөр хамгаалал" гэдэг үг үгсийн сангаас хасагдах дөхсөн гэж. Юуны өмнө хөдөлмөрийн аюулгүй байдлыг хангасан эрүүл, тохилог ажлын байраар хангах ёстой. Хөдөлмөрлөх боломжгүй, хагас дутуу ажиллагаатай, хуучирсан хэдэн тоног төхөөрөмж тавьчихсан газар хэн өөдтэй ажиллаж, дорвитой цалин хөлс авах вэ? Үүнийг өөрчлөх ёстой. Энэ талаар Жаргалсайхан сайд л дуугарч байна. Эс өөрчилвөл үйлдвэрлэлийн осолд өртөх, өвчлөх, ажиллах чадваргүй болох зэргээр хөдөлмөрлөх чадвараа алдаж, цаашилбал тахир дутуу болж халамж хүртэгчдийн бүлэгт ордог. Төрөөс мэргэжилгүй, боловсрол багатай, нарийн ур чадвар шаардахгүй ажил үйлчилгээг гүйцэтгэхэд баримтлахуйц үнэлгээг "Хөдөлмөрийн хөлсний доод хэмжээ" гэж баталж өгдөг. Өнөөдөр цагт 313 төгрөг, өдөрт 2500, сард 53 мянган төгрөг гэсэн үг. Энэ хэмжээнээс багагүй хөлсийг л ажил олгогч олгохоор гэрээ хэлцэл хийж үүрэг хүлээх ёстой. Мэдээж мэргэжлийн ур чадвар, боловсрол, хөдөлмөрийн бүтээмжээс хамаарч цалин хөлсний хэмжээ нэмэгдэж тухайн иргэний болон түүний гэр бүлийн амьжиргааны түвшинг хангахуйц түвшинд хүрч байж л ажилчдын нийгмийн хамгаалал хангагдах болно. Төсвийн байгууллагын ажиллагчдын дундаж цалин саяны нэмэлтийг оруулаад 100 гаруй мянган төгрөг боллоо. Нийслэлд ажил хийж байгаа нэг иргэн өөрөөсөө гадна хоёр хүн тэжээдэг гэж үзвэл хөдөлмөрийн хөлсний доод хэмжээг наад зах нь 90 мянган төгрөг болгох шаардлагатай байгаа юм. Түүнчлэн ажилчдын хувьд өтлөх, өвчлөх, осол гэмтэлд өртөхөд тэтгэвэр тэтгэмжид хамрагдах баталгаа бол нийгмийн даатгалын шимтгэлийг цаг хугацаанд нь төлөх явдал шүү дээ. Энэ нь тэдний нийгмийн хамгааллын үндсэн арга хэлбэр. Гэхдээ зөвхөн ажилчид өөрсдийнхөө ирээдүйн төлөө шимтгэл төлөөд байгаа юм биш гэдгийг ойлгож ажил олгогч та бүхний хүч, оюун ухаан, авьяас чадварыг ашигласны төлөө ирээдүйн амьдралд чинь танаас хоёр дахин их хөрөнгө оруулалт хийх үүрэгтэйг хянаж, хэрэгжүүлж байвал ажилчдын нийгмийн асуудал зөв шийдэгдэх ёстой. Манай нэртэй том аж ахуйн нэгжүүд НДШ-ээ төлдөггүй явдал их байна. Бид цаашид нэрсээр нь нийтэлж байх болно. Амралтын цаг, орон сууц, унаа тэрэгний хангамж гээд ажилчдын нийгмийн олон асуудлууд бий. Энэ бүгдийг хөдөлмөрийн гэрээ, хэлцэл, үүргүүдэд сайн тусгаж хэрэгжүүлэх зах зээлийн механизмтай, сайн ажлын байртай, тогтвортой хөдөлмөртэй, бүтээлч хамт олны нийгмийн асуудлууд шийдвэрлэгдэх нь хялбар, үр дүн сайтай байдгийг онцолмоор байна. -Ажилчид нийгмийн даатгалын шимтгэл төлвөл өтөл насны амьдралын баталгаа нь хангагдах юм байна. Гэтэл тэд маань өнөөгийн хөгшчүүл шиг тэтгэврээ чамлаад, жагсаал цуглаан хийгээд байх юм биш биз? "Маргаашийн тэтгэвэр" ямар байхаар төсөөлж ажиллах вэ? -Тэтгэврийн тогтолцоонд эрс шинэчлэл хийж байж энэ асуудлыг шийдвэрлэх шаардлагатай. Эв санааны зарчмаар бий болсон тэтгэврийн санг "ганц саалийн үнээ" шиг тал талаас нь зулгаагдаад эрс шинэчлэлт хийгдэхгүй. Тэтгэврийг ч дорвитой өсгөж чадахгүй. Өнөөдөр нэг тэтгэвэр авагчийн тэтгэврийг сард "ганцхан" мянган төгрөгөөр нэмэгдүүлэхэд жилдээ 3.0 тэрбум төгрөг нэмж шаардагдана. 190.0 мянга хүрэхгүй ахмадуудтай байж 286.0 мянган хүнд нийгмийн даатгалын сангаас тэтгэвэр олгож байна. Иймээс өнөөгийн залуучуудыг тэтгэврийн шинэ тогтолцоонд оруулж гадаадын улс орнуудад амжилттай хэрэгжиж байгаа "олон давхаргын даатгал"-ын системийг нэвтрүүлж байж "маргаашийн тэтгэвэр"-ийн асуудлыг нааштай шийдвэрлэнэ. "Ганц саалийн үнээ"-г дор хаяад гурав болгох ёстой. Нэг даатгуулагч гурван сангаас тэтгэвэр авч байж орлогын эрсдэлээ хангах боломж бүрдэнэ гэсэн үг. Бүх иргэдийг хамарсан Үндэсний тэтгэврийн суурь даатгалаас амьжиргааны анхны хэрэгцээг хангахуйц "суурь тэтгэвэр"-ийг нийт иргэд авах боломжийг бүрдүүлнэ. Дээр нь ажил олгогч, даатгуулагчийн шимтгэлээс бүрдсэн "ажиллагчдын даатгал"-аас оруулсан шимтгэлийнхээ хэмжээгээр өтөл насныхаа амьжиргааг хамгаалах мөнгийг авна. Ажил олгогчдын санаачилга, дэмжлэг, иргэдийн ирээдүйдээ хуримтлуулах хөрөнгөө өсгөх гэсэн хүсэл, боломжийг бүрдүүлэх үүднээс "Хувийн нэмэгдэл даатгал" бий болгох замаар 3 дахь эх үүсгэвэр бий болно. Эдгээр асуудлаар судалгаа, боловсруулалт эхэлж байна. -Гадаадад ажиллах хүч гаргах талаар ямар бодлого барих вэ? -Хэдэн тоо дурдъя. Монгол улс 2.5 сая хүнтэй. 1.1 сая нь хүүхэд, 286.0 мянга гаран тэтгэвэр авагчид, 200 мянга гаруй хөгжлийн бэрхшээлтэй иргэд байна. Төсвийн байгууллагын хүрээнд 125.0 мянган хүн байна. Ажил эрж байгаа 32.9 мянган хүн, цаана нь огт ажил эрхлээгүй 100.0 гаруй мянган хүн байна. Малчин өрх 169.0 мянга, нийт 369.0 мянга гаруй малчид байна. Гэтэл эрүүл чийрэг овсгоотой нь гадагшаа яваад байдаг. Бүрэн биш мэдээгээр гадаадад 20-иод мянган залуус ажиллаж байна. Хүн амын эрүүл мэнд дорой байна. Зөвхөн цэргийн насны залуусыг аваад үзэхэд 43 хувь нь алба хаах чадваргүй байна. Тэгэхлээр бидний ярьдаг материал баялгийг үйлдвэрлэгчид хэд байгаа нь тодорхой харагдаж байна. Байдал ийм байхад яамны ажил авсан хүн өөрөө юу бодох, салбарынхаараа юу хийлгэх нь тодорхой. Гадагшаа мэргэших, дадлагажих чиглэлээр явуулах, гадаадаас өндөр нарийн мэргэжлийн ажилчид авч өөрийн залуусыг дагалдуулан мэргэшүүлэх бодлого барих хэрэгтэй. Өөрсдөө хийж чадаж байгаа мэргэжлээрээ гадаадаас ажилчид авдгийг болих хэрэгтэй. Гадаадаас эргэж хэдэн доллартай ирээд нутагтаа ямар аж ахуй эрхлэх тухай гэрээтэй явдаг гадны туршлага бий. Гадаадад ажиллаж амьдарч байгаад ирсэн залуучууд тоног төхөөрөмж оруулж ирвэл гаалийн татвараас чөлөөлдөг, аж ахуй эрхэлж буй бол орлогын татвараас чөлөөлж дэмжлэг үзүүлдэг байх нь зөв. Гадагшаа гэр бүлээр нь явуулах, хүйсний хувьд тэнцүүхэн байх чиглэл ч барих болно. Гэхдээ энэ нь одоо бүртгэгдсэн хүмүүсийг хүчингүй болгоно гэсэн үг биш. -Ажил аваад өөрчилж шинэчилмээр зүйл их ажиглагдаж байна уу? -Одоохондоо бүгдийг мэдчихсэн гэж хэлэх боломжгүй. Бас бүгдийг нэг ярилцлагаар хэлчих боломжгүй. Юуны өмнө манай салбарт хүнлэг бөгөөд оюунлаг, мэргэшсэн хүмүүс ажиллах ёстой. Энэ бол манай ажил үйлчилгээний онцлог. Манайх бол хүнд суртлын аппарат биш. Тиймээс салбарын мэргэжлийн шаталсан сургалтын тогтолцоог бүрдүүлэх хэрэгтэй. Шинэ тогтолцооны үед "нийгмийн ажилтан" гэдэг цоо шинэ ойлголт гарч ирснийг сайшааж явдаг. Салбарын гадаад харилцааны зохицуулалт, үр дүнг анхаарах хэрэгтэй юм байна. Гадны төсөл, мөнгө хөрөнгө их зарсан ч үр дүн чамлалттай байна. Хамгийн олон, бас хэрэгжүүлэхэд ярвигтай, дандаа мөнгөтэй холбоотой хуулиудыг хэрэгжүүлдэг салбар юм. Одоо олон хуулинд өөрчлөлт оруулах шаардлага бий. Манай яам хамгийн цөөхөн хүнтэй. Тэгэхлээр бид харьяа агентлагийн зохих хүмүүсийг оролцуулан гадаад харилцаа-төслийн, төсөв-хөрөнгө оруулалтын, сургалт-судалгаа-мэдээллийн, хууль-эрх зүйн бодлогын, ажилгүйдлийг бууруулах, халамжийн тогтолцоог боловсронгуй болгох гэсэн багуудад хуваагдаж ажиллах нь зүйтэй. Судалгааг өөрсдөө хийдэггүй, гадаадын төсөлд шүтэж ирснийг цаашид өөрчилж, өөрийн судалгааны төвтэй болно. Одоо барьж байгаа тоонууд эргэлзээтэй, жаахан нарийн тоо нэхэхээр хэлэх хүн олдохгүй жишээтэй. Гэхдээ судалгаа гэдэг ганцхан тоо биш. Ямар ч ажил судалгаа нотолгоон дээр тулгуурлаж явагддаг нийтлэг зарчимтай. Гадаадад бол бүхэл бүтэн институт ажилладаг биз дээ. Гэтэл манайд судалгаа хийдэг нэг хүн ч ална. Эрэлт хэрэгцээг тандах, нийгмийн сэтгэл зүйг судлах, хүн амын бүтцэд анализ хийх гээд яривал их зүйл байна. -Тэтгэвэр тогтоолт, сангуудын зарцуулалтад будлиан их байдаг гэж ярьдаг. Энэ тухайд? -Ажил хөдөлмөр хийж явахдаа бий болгосон өөрсдийнх нь хуримтлалаар эргээд үйлчилж байгаагаа ямагт санаж, гарын доор байгаа даатгуулагчид, халамж хүртэгсэдтэй хүнлэг харьцаж тосч үйлчлэх нь бидний үүрэг. Тэтгэвэр буруу тогтоосон тухай зарга заалхай байдаг. Иймээс ёс зүйн шалгуур хэрэгтэй. Үүнтэй уялдуулан яамны дэргэд ёс зүйн хороо байгуулах болно. Хүний юмаар хүүдэгнэх гэж үг байдаг. Манай Нийгмийн даатгалын ерөнхий газарт аудит хийгээд дүн нь сая гарсан. Зарим зөрчил гарсан байгаа. Хөдөлмөр, нийгмийн халамжийн газрыг мэргэжлийн хяналтын байгууллага шалгаж эхлээд байна. -Мэргэжилтэй болголоо гээд ажил нь олдохгүй ш дээ? -Нэгдүгээрт, бүх сургалтыг эрэлтэд тулгуурлаж явуулах ёстой. Хоёрт, бичил зээлийн хууль гаргаж ажлын байр бий болгосон олон орны туршлагыг авч үзэх хэрэгтэй. Манайд ч ХАС банкнаас эхэлсэн ийм туршлага бий. Гуравдугаарт, мэргэжилтэй болсон хүмүүс чинь санах сэрэх нь арай өөр болно. Дөрөвт, наад зах нь асрагч-гэрийн үйлчлэгч, малчин-фермер, тариаланч-фермер гээд олон янзын мэргэжил эзэмшүүлэх шаардлага амьдралаас урган гарч байна. Барилга, уул уурхайд мэргэжилтэй хүмүүс их дутагдаж байна. Энэ бүгдийг тооцох ёстой. Одоо манай салбарт ажиллаж байгаа сургалтын бүх курсүүдэд мэргэжлийн шалгалт, аттестатчилал явуулна. -Та манай сонинд ажилгүйдлийн талаар нэг өгүүлэл нийтэлж байсан билүү? -Тэгсэн. Монголчуудаа! "Ажил хийж амьдарвал яасан юм бэ" гэсэн өгүүлэл бичиж байсан. Тэр үед ямар сайд майд байсан биш. Одоо сайд боллоо ч тэр л уриагаа хэлмээр байна. Ер нь монголын төр одоохондоо ажилгүйдлийг арилгах ганцхан үүрэгтэй гэж хэлэхэд хилсдэхгүй. Бид Монголоороо бахархаж амьдарна гэж ярьдаг. Монголоороо бахархаж гэдэг нэр цуутай өвөг дээдсийнхээ нэрийг худалдаж идэхийн нэр биш. Өнөөдөр бүтээсэн зүйлээрээ бахархаж амьдрахыг хэлнэ. 
Г.Мандуул
