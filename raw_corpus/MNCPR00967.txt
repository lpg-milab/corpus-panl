Намын рейтинг унаж байгаа нь бидний үйл ажиллагаатай л холбоотой

УИХ-ын гишүүн, Хууль зүйн байнгын хорооны дарга Ц.Мөнх-Оргилтой уулзаж ярилцлаа. Тийм ч нээлттэй байдаггүй, бас тэгээд Засгийн газрын хувь заяа бүрхэг болох тутам дараагийн Ерөнхий сайдад нэр нь дуулдаж байдаг энэ эрхмийн яриа анхаарал татна гэдэгт итгэж байна.
МАХН-ын Удирдах зөвлөлийн гишүүн, Хууль зүйн байнгын хорооны дарга. Та байж болох бараг бүх албан тушаалд ажиллаж үзжээ. Ингэхэд та хэдийнээс улс төрд хөл тавьсан билээ? -2000 оноос орсон. -Тийм сүүлд орсон гэж үү. Тэрнээс өмнө аль нэг намын гишүүн байгаагүй юм уу? -Нам энэ тэр гэж огт сонирхдоггүй байлаа шүү дээ. -Тэгээд яагаад гэнэтхэн ороод ирсэн хэрэг вэ? -Үгүй яахав дээ. Хувийн хэвшилд өмгөөлөгч, хуулийн зөвлөх хийгээд явж байхад хуулийн янз бүрийн доголдол, бэрхшээлүүд их гарна. Тэгээд л "Энэ чинь болохгүй байна. Тэгвэл яасан юм бэ" гээд л Ардчилсан намынханд ч, Хувьсгалт намынханд ч ярьдаг байлаа. Хуульч талаасаа л ажиллаад яваад байсан хэрэг л дээ. Тэгээд 2000 оны сонгуулийн дараа Энхбаяр дарга "Чи ийм ч юм болохгүй байна, тийм ч юм болохгүй байна гээд том том юм яриад байдаг. Чаддаг юм бол ажил аваад өөрөө нэг хийгээд үз" гэсэн юм. Тэгээд л ажиллаж эхэлсэн дээ. -Ийм богинохон хугацаанд дээрх албан тушаалуудад яаж хүрч чадав аа. Ямар хурдтай карьер вэ? -(инээв) Би л хувьдаа заавал тийм дарга болно, тэгнэ ингэнэ гээд өмнөө зорилт тавиад байсан юм байхгүй. Одоо ч тийм хэвээрээ. -Тэгээд урсгалаар явсаар л энэ үү? -Тийм. Би ажлаа л хийгээд явж байгаа. 2000-2004 онд Хууль зүй, дотоод хэргийн дэд сайдын ажлыг чадлаараа л хийсэн. Одоо байнгын хорооны дарга. Намаас үүрэг болгоод УИХ-аас томилсон. Байгаа бүх л нөөц бололцоогоо дайчилж ажиллах гэж л оролдож байна. Ерөөсөө л тэр. Өөр юм байхгүй. -Засгийн газар дэнжигнээд олны ам гүйцэтгэх засаглалын эсрэг чиглээд ирмэгц дараагийн Ерөнхий сайдад таны нэр дуулдаад байх юм. Ямар нэг хэтийн зорилго байна уу? -Харин яагаад тэгдэг юм бол доо. Би өөрийгөө Ерөнхий сайдад бэлтгэгдсэн хүн гэж боддоггүй шүү. Сэтгүүлчдээс хаанаас тийм юм гаргаж ирээд бичээд байна аа гэж хааяа асуудаг л юм. Би мэдээж хэн нэгэнд очоод "За дараагийн Ерөнхий сайд нь би шүү" гээд хэлээд явахгүй. Бас хэн нэгэн хүн "Дараагийнх нь Мөнх-Оргил шүү" гээд яриад явна гэж байхгүй л дээ. -Хэн нэгнийг зүгээр байхад нь тэгж бичнэ гэж байхгүй дээ. Тухайлбал, Цанжид гуайг ч юмуу, Эрдэнэсүрэн гишүүнийг тэгж бичихгүй байгаа биз дээ. Тэгэхээр нэг юм байгаа болоод бичээд байна аа даа? -Мэдэхгүй. Сонин хэвлэлээр их л бичүүлэх юм. Би лав "Засгийн газар уначихаасай, тэгвэл би Ерөнхий сайд болох юмсан. УИХ-ын дарга огцорчихоосой. Оронд би очих юмсан" гэж огт бодож байсангүй. Надад тийм шаардлага ч байхгүй. -Хэрвээ таныг Ерөнхий сайд бол гэх юм бол "Би болохгүй ээ" гээд зугтаахгүй биз дээ? -Үнэнээ хэлэхэд би Ерөнхий сайд болоход бэлтгэгдсэн хүн биш ээ гэдгээ өөрөө мэдэж байна. -Тэгвэл та татгалзах нь ээ? -Тэгнэ. Би Ерөнхий сайд болохоос татгалзана. 2008 оны сонгууль болтол намын амласан амлалт, зорилтуудаа биелүүлэхийн төлөө ажиллах тийм л сонирхол надад байна. -Таныг яагаад "MCS"-ийн хүн гээд байдаг юм бэ? -Найзууд л байхгүй юу даа. Тэр MCS-ийн Од, Оджаргал гэсэн хоёр захиралтай нь найз нар. Жишээ нь, Одтой бол би бүр дунд сургуулийн, цэргийн, их сургуулийн, Гадаад яамны найзууд. Бүр найман настайгаасаа л үерхсэн хоёр. Тэгээд найзууд л болсон хойно уулзана, ууж иднэ. Тийм болохоор л янз бүрээр холбож бичээд байдаг байлгүй дээ. -Сонгуулийн үед чинь хандив өргөнө тийм үү. Энэ бол нуугаад байх зүйл биш байх. -Ойр зуурын юм хандивлана. Гэхдээ 2004 онд сонгуульдаа хамгийн бага мөнгө зарцуулсан нь би байж магадгүй. -Элбэгдоржийн Засгийн газрыг огцорсны дараа таныг Хууль зүй, дотоод хэргийн сайдаар томилох гэж нам дотор чинь яриа болсон уу? -Болсон. Бүлэг дээрээ яриад олонхиороо Одбаярыг дэвшүүлэхээр тохирсон л доо. -Нямдоржийг УИХ-ын дарга болсны дараагаар тэр яам сайдгүй хэдэн сар болоход таны нэр яригдаагүй гэж үү? -Тэгэхэд яригдсан нь үнэн. -Тэгээд яагаад болоогүй юм бэ. Хуульч мэргэжилтэй, өмнө нь тухайн яаманд дэд сайд байлаа шүү дээ та. -Тэр үед би өөрөө татгалзсан. Яагаад гэхээр Гадаад хэргийн яаманд очоод жил ч хүрээгүй байсан. Эхэлсэн ажлынхаа үр дүнг хармаар байлаа. Тэгээд ч Ц.Элбэгдорж Ерөнхий сайдын саналыг бас харгалзах ёстой гэж бодсон. -Өөр шалтгаан байгаагүй гэж үү. "MCS"-ийн хүн гэдгээр чинь шалтагласан гэж дуулдсан. -Наадах чинь худлаа. Тийм зүйл ердөө байгаагүй. -"Жеральд металз"-тай та ямар холбоотой хүн бэ? -Ямар ч холбоогүй. -Бас л зүгээр байхад чинь холбоод байгаа хэрэг үү? -Хаана тэгж холбоод байгаа хэрэг вэ? -"Жеральд металз" Худалдаа хөгжлийн банкийг эргүүлж зарахад "MCS" ХХК худалдаж авах сонирхолтой байсан гэдэг. Тэднийг Ерөнхийлөгчтэй холбож байсан гүүр нь та байсан юм биш үү? -"Жеральд металз" болон Худалдаа хөгжлийн банк надтай ямар ч холбоогүй. Би тэр хүмүүсийг энэ тэнд хүлээн авалт дээр хааяахан харж байсан. Үнэндээ танихгүй юм. -Ингэхэд танай намын рейтинг хэдэн хувьтай байгаа бол? -Судалгааны байгууллагуудын гаргасан дүгнэлтээс харахад жаахан уруудсан байх шиг байна. Уг нь 30-40 хувийн хооронд байдаг юм. Үүнд мэдээж олон л шалтгаантай байх аа. Намын удирдлагууд, бидний ажлын арга барилаас болдог биз. Тиймээс бид өөрсдийнхөө арга барилыг өөрчлөх талд анхаарлаа хандуулах хэрэгтэй. Бас сонгуульд амласан амлалтуудаа биелүүлж, баталж гаргаж байгаа хуулиудаа амьдралд хэрэгжүүлэх талаас нь сайн ажиллах хэрэгтэй гэж бодож байна. -УИХ-аар Түлш, эрчим хүчний сайд Б.Эрдэнэбатыг огцруулах асуудлыг хэлэлцээд МАХН-ын бүлэг олонхиороо авч үлдсэн. Харин та хувь хүнийхээ хувьд ямар бодолтой байсан бэ? -Би бол тэр хүнийг ажлыг нь хийлгэх хэрэгтэй л гэж бодож байсан. -Тэгэхээр та намынхаа Удирдах зөвлөлтэй санал нэг байжээ. -Тэр асуудал Удирдах зөвлөлөөр хэлэлцэгдээгүй. Би өөрөө Удирдах зөвлөлийн гишүүн учраас мэдэж байгаа шүү дээ. Угаасаа бүлэг дээр ярилцах ёстой л асуудал. Энэ талаар бид бүлэг дээрээ олон талаас нь ярилцаж хэлэлцсэн. Хувь хүнийх нь хувьд янз бүрийн дутагдал байж болно оо. Гэхдээ тэр дутагдлууд энэ хүнийг үүрэгт ажлаас нь чөлөөлөөд ажлыг нь өөр хүнд шилжүүлэх хэмжээний үндэслэл мөн үү, биш үү. Бидний үзэж байгаагаар бол биш. Яаман дээр нь "Буман нарны гэрэл" тендер будилчихсан байсан нь түүнээс болсон уу, үгүй юу гэдгийг нарийн судалсан. Түүнээс болоогүй. Нөгөөтэйгүүр энэ их бүтээн байгуулалт, их ажлын дундуур ажлыг нь үргэлжлүүлээд үр дүнг нь хармаар байна шүү дээ. Бас Засгийн газрын гишүүдийг цаашид ингээд нэг нэгээр нь сугалж яриад байх юм бол УИХ, Засгийн газрын хэвийн үйл ажиллагаанд хүндрэл учруулаад байгаа юм. -Б.Эрдэнэбатаас өмнө гурван ч Засгийн газрын гишүүнийг огцруулчихсан шүү дээ. Тэд буруу зүйл хийгээд огцорсон. Гэтэл Б.Эрдэнэбатыг болохоор буруу юм хийсээр атал "Засгийн газрын гишүүдээ одоо нэг нэгээр нь сугалуулахгүй шүү" гээд хамгаалж байгаа нь хачин санагдаад байгаа хэрэг? -Л.Гүндалай, Б.Жаргалсайхан нарын хувьд огцруулах хангалттай үндэслэл байна гэж үзсэн. Тухайн яам, салбарын ажлын явц хийсэн бүтээлийг нь бас харна шүү дээ. Мөн энэ асуудал дээр Ерөнхий сайдын өөрийнх нь байр суурь их чухал үүрэг гүйцэтгэж байгаа юм. Энэ хүн чинь УИХ-ын өмнө Засгийн газрын ажлыг толгойгоороо хариуцаж байгаа шүү дээ. Тэгэхээр бид тэр хүн ерөнхийдөө ямар байр суурьтай байна, ажлаа яаж авч явж байгааг харгалзаж үзэх ёстой. Гүндалай, Жаргалсайхан хоёрын тухайд Ерөнхий сайд байр сууриа хэлж байсан. Энэ хоёр гишүүнтэй ажиллахад үнэхээр хүнд байна гэж УИХ дээр хүртэл хэлсэн шүү дээ. -Б.Эрдэнэбат гишүүнийг сайд хэвээр нь үлдээх гэж танай удирдлагууд намын бүлэгтээ ихээхэн шахалт үзүүлж бүр тулгасан гэдэг үнэн үү? -Тулгах юу байхав дээ. Манай бүлэг ямар ч асуудлыг олонхиороо шийддэг. Бүлгийн хурал дээр хоорондоо хатуу ширүүн үг хэлэлцэх, муудалцах явдал зөндөө л гардаг. Яагаад гэвэл тэнд дотоод ажил явагдаж байна, хаалттай хуралдаж байна. Нарийн ширийн юмаа ярих ёстой шүү дээ. Тэрнээс заавал "чи ингэ, тэг" гэсэн тулгалт байгаагүй. Харин гаргасан шийдвэрээ дагаж мөрдөнө шүү гэдэг дээр их хатуу байсан. -УИХ-ын дарга Ц.Нямдорж "Эрдэнэбатыг дэмжихгүй гишүүдийг 2008 онд намаас нэр дэвшүүлэхгүй шүү" гэж айлгасан гэсэн. Үнэн үү? -Олонхиороо шийдсэн асуудал дээр бүлэг нэгдмэл байр суурьтай байж улс төрийн нам шиг байя гэж Ц.Нямдорж дарга ярьсан нь үнэн. -Аргагүй ээ, та олонхийн төлөөлөл болохоор ингэж ярих ёстой байх л даа. -Би олонхиороо нээлттэй, ил тод ярилцаж асуудлаа шийдье, олонхиороо шийдсэн шийдвэрээ хатуу мөрдөж байя гэсэн байр суурийг дэмжиж байгаа. -Олонхиороо шийдэх нь ардчиллын зарчим боловч ашиг сонирхол нь нийлсэн олонхи буруу зүйлийг зөв болгож гар өргөөд байна шүү дээ. Энэ бол сүүлийн үед танай намаас ил харагддаг болсон зүйл шүү? -Б.Эрдэнэбатын хувьд бол Ардчилсан намын зүгээс Хувьсгалт намынхан ашиг сонирхлын зөрчилд орсон байх. Янз бүрийн юм ч авсан байх гэх зэргийн юм дуугарах гээд байна. Манай бүлгийн гишүүдэд бол тийм юм байхгүй. -Та бол зөвхөн өөрийгөө мэднэ. Харин хажуудаа сууж байгаа бусад гишүүдээ яаж мэдэж байгаа хэрэг вэ? -Мөнгө аваад тэрийгээ идэж уугаад ашиглаад яваад байх хүн бол байхгүй. Би тэр хүмүүсийг мэдэж байна. -Тэр олон хүмүүсийг та ийм айхтар нэвт шувт мэдэж, дүгнэж байгаад чинь эргэлзэж байна шүү? -Би мэдэлгүй яах вэ. Хэдэн жил хамт ажиллаж байгаагийнх нь хувьд мэдэж байна. Б.Эрдэнэбатыг ингэчихвэл миний тийм юм бүтэхээ байчихна гэж хандсан хүн нэг ч байхгүй ээ. Харин энэ улс орны ажлыг жаахан явуулъя, ид ажлын үеэр хамаг ажлыг нь цалгардуулахаа байя гэсэн сэтгэлээр л асуудалд хандсан. Засгийн газрыг самар цөмж байгаа юм шиг нэг нэг сайдаар нь огцруулалгүй хэвийн үйл ажиллагааг нь хангах хэрэгтэй гэж бодож шийдсэн асуудал. Харин таны түрүүний хэлдэг олонхи нь буруу зүйл хийгээд асуудлыг буруу тал руу нь чирээд байна гэдэг бол хувь хүний л үзэмжийн асуудал байх. Тэрнээс олонхи чинь энэ УИХ, Засгийн газрын баталсан мөрийн хөтөлбөрийг хэрэгжүүлэх гэж л ажиллаж байна. -Намын бүлгийн гишүүдээ хөөж туух нь холгүй авчирч УИХ-ын танхимд хашиж байгаад Б.Эрдэнэбатыг огцруулахгүй ээ гэсэн шийдвэр гаргуулж байгаа чинь тийм шударга харагдахгүй л байгаа юм даа? -Харин ч шударга ёсонд нийцнэ шүү дээ. Ардчилсан намынхан ч тэгдэг. Зөвлөл дээрээ хуралдаж, хоорондоо муудалцаж байна. Бас олонхиороо шийдвэр гаргаж байна. Тэгээд шийдвэрээ дагаж мөрдөж байгаа. Тэрнээс Э.Бат-Үүл ч байдаг юмуу хэн нэгэн нь УИХ дээр "Би намынхаа зөвлөлийн шийдвэрийн эсрэг байна. Хувьсгалт намыг дэмжиж байна" гээд яриад байхгүй байгаа биз дээ. Энэ бол ажлын зохион байгуулалт, аль ч намд байх ёстой сахилга батын асуудал. -За тэгээд ганц Б.Эрдэнэбат ч биш дээ. УИХ-ын дарга Ц.Нямдоржийг Үндсэн хууль зөрчсөн байна аа гээд Цэц шийдвэр гаргаж байхад бас олонхиороо нийлж байгаад Цэцийг баахан загнах шив дээ. Гэтэл хүн нь хууль зөрччихөөд байдаг. -Зөрчсөн гэсэн дүгнэлт гарсан. Дүгнэлтийг зөв үү, буруу юу гэж УИХ яриагүй. Цэцийг шүүгээгүй гэсэн үг. Харин шийдвэрийг хүлээж аваад гаргасан зөрчлийг арилгуулах уу, эсвэл огцруулах эсэх асуудлыг хэлэлцэх үү гэсэн хоёр хувилбарын нэгийг л дэгээрээ, хуулиараа бид сонгох ёстой байсан. Тэгээд л огцруулах эсэх асуудлыг хэлэлцэх шаардлагагүй юм байна, алдааг нь залруулъя гэж санал хурааж шийдвэрлэсэн байгаа. -Та хуульч хүн. Гэтэл хууль зөрчсөн хүнийг "За яахав яахав. Алдааг нь засуулчихъя" гээд эвийлээд байгаа нь нийгэмд сөрөг үнэлэмж төрүүлээд байгаа юм. Нийгмийн энэ сэтгэл зүйг мэдэрч байна уу? -Ц.Нямдоржийн хувьд бол асуудал ийм л дээ. Ардчилсан намын зөвлөлөөс ч, манай бүлгээс ч "Наад хуулиа зас. Үг үсгийнх нь алдааг түү. Бид нар явж наадамдлаа. Чуулганаа завсарлуул" гэж байгаад эрхийг нь өгсөн шүү дээ. Тэгээд тэр хүн бөөсийг нь түүгээд янзалсан. Айхтар том зарчмын засвар хийсэн юм байхгүй. Харин ч хуулийг сайжруулсан. Ингэж өөрсдөө эрхийг нь өгч засуулсан атлаа эцэст нь "Чи хууль зассан байна" гээд байгаа нь хүн чанарт нийцэхгүй юм даа. -Юун хүн чанар вэ. Төрийн хэрэг хуулиар зохицуулагддаг болохоос хүн чанараар зохицуулагддаг юм уу. Улсын хууль тогтоох хамгийн том байгууллага байж бүх ард түмний нүдэн дээр Нямдорждоо сайн хүн болох гэж тийм шийдвэр гаргаж байдаг. Хүн чанар байхдаа яахав дээ? -Энэ асуудал яг хуулиараа явсан. Тэгээд ч улс төрд ч, хуульд ч хүн чанарын асуудал яригдах ёстой шүү. -Төрийн ажлыг хийхдээ хууль зөрчсөн байхад хариуцлага тооцох ёстой байтал хүн чанар энэ тэр гээд замруулаад байх юм. Хэрэг хийж хууль зөрчсөн хүнийг шүүгч нар хүн чанараа бодоод яллахаас татгалзлаа гэдэггүй биз дээ? -Тэгдэггүй. Хуулийн дагуу бүх зүйл шийдэгдэх ёстой гэдэгтэй чинь 100 хувь санал нэг байна. Энэ асуудал ч яг хуулийнхаа дагуу шийдэгдсэн байгаа. Хуулиараа явна гэхдээ бас хүн чанараа хадгалаж үлдэж болно шүү дээ. -За одоо улс төрөөс жаахан ангижиръя. Хууль зүйн байнгын хороогоор сонин юутай байна вэ. Эрүүгийн хуульд нэмэлт өөрчлөлт оруулах тухай, Мэдээллийн эрх чөлөөний гэх мэт олны анхаарлыг татсан хуулиуд байгаа байх аа? -Манай байнгын хорооны хувьд энэ хаврын чуулганаар хэлэлцүүлэх гурван том хууль байгаа. Эрүүгийн, Эрүүгийн байцаан шийтгэх, Мэдээллийн эрх чөлөөний хуулиудыг хэлэлцэх гэж байгаа. Энэ ажлыг туршлагатай парламентч Ц.Шаравдорж тэргүүлсэн ажлын хэсэг ажиллаж байгаа. Эрүүгийн болон Эрүүгийн байцаан шийтгэх хуультай холбогдуулж иргэд болон сонгогчид ихээхэн анхаарал тавьж байгаа байх. Бас Хязгаарлагдмал казиногийн тухай хуулийг хэлэлцэх ёстой. -Эрүүгийн хуультай холбоотой асуулт байна. Тус хуулийн 110, 111 дугаар заалтад сэтгүүлчдийг хорих ялаар шийтгэх заалт байдаг. Энэ заалтыг хуулиас хасуулахаар сэтгүүлчдийн бүх байгууллага хамтарсан мэдэгдэл, шаардлага гаргасан байгаа. Саналаа бүх түвшингийн субъектүүдэд хүргүүлсэн. -Сэтгүүлчдээс тийм санал ирсэн. УИХ-ын дарга болон бас миний нэр дээр ирсэн. Зарим УИХ-ын гишүүдэд ч бас хандсан байна билээ. Ямар ч гэсэн Ардчилсан намын зөвлөл болон манай намын бүлэг УИХ-ын гишүүдтэй сэтгүүлчдийн тавьж буй саналыг тал талаас нь судлан зөвлөж ярилцана. Би бол хэвлэл мэдээллийн эрх чөлөөний тухай хууль, мэдээллийн эрх чөлөөний тухай хууль, за тэгээд өөрийн чинь яриад буй Эрүүгийн хууль дахь хэвлэл мэдээлэлтэй холбоотой заалтуудыг тойрсон томоохон эрдэм шинжилгээний юмуу, дугуй ширээний уулзалт ярилцлага зохион байгуулъя гэж бодож байгаа. Ер нь тал талдаа бүрэн мэдээлэлтэй болцгооё. Тэгээд Монголд болон бусад орнуудад хуулийн зохицуулалт нь ямархуу байдаг юм бэ гэдгийг судлаад нэг тийш нь шийдвэр гаргая. -Энд нэг зүйлийг анхаарах хэрэгтэй шүү. Тухайлбал, би Мөнх-Оргилыг төсвийн мөнгөнөөс завшжээ гээд биччихье гэж бодъё. Гэтэл та Эрүүгийн цагдаад "намайг гүтгэчихлээ" гээд өргөдөл гаргахад цагдаа болон хэрэгт хяналт тавьж буй прокурор автоматаар сэтгүүлчийг буруутгаж хэрэгт ханддаг. Сэтгүүлч өчнөөн баримт цуглуулчихаад байхад тэрийг огт хэрэгсэж үздэггүй. Зөвхөн Мөнх-Оргилын миний эсрэг гаргасан тэр өргөдөл л намайг яллах баримт болж байгаа юм. Сэтгүүлч л буруутай байдаг гэсэн энэ сэтгэл зүйг яаж өөрчлөх вэ? -Тантай санал нэг байна. Наадах чинь тэр байгууллагуудын үйл ажиллагааны, ажлын соёлтой, сэтгэхүйтэй холбоотой зүйл. Үүнийг өөрчлөх хэрэгтэй. -Яаж өөрчлөх вэ? -Хуулиа засна. Хуульдаа маш ойлгомжтой хийнэ. Ямар нөхцөлд хэрэг бүртгэж шалгах, ямар үед хэрэг үүсгэхгүй байх вэ гэдгийг үнэхээр нарийн зааж өгөх хэрэгтэй л дээ. Тэгэхээр цагдаа намайг өмөөрөхөөсөө түрүүнд таныг дуудаад сэтгүүлч хүнийхээ хувьд ямар ямар нотлох баримт цуглуулсан бэ гэдгийг асууж шалгах ёстой. Тэгээд Мөнх-Оргил ийм хэрэг үйлдсэн байж магадгүй байна гэсэн ерөнхий хардлагын үндэслэл л байхад хангалттай. Тэгэх юм бол л та намайг гүтгээгүй байна гэсэн үг. Ийм тохиолдолд сэтгүүлчийг яллах хэрэггүй болж байгаа юм. Мөнх-Оргил ийм юм хийсэн байна гэх хардлага нь өөрөө үндэслэлтэй байх ёстой. Заавал хэрэг хийсэн, авлига авсан гэдгийг нотлох хэрэггүй. Гэхдээ энэ бол төрийн өндөр албан тушаал хашиж байгаа, төсвийн хөрөнгө зарцуулж байгаа хүмүүст хамаарна. Харин жирийн иргэдийн хувьд сэтгүүлч та бүхэн тэр хүнийг хууль зөрчиж байна гэдгийг гарцаагүй нотолж тогтоож байж хэвлэлд бичих ёстой. Өөрөөр хэлбэл, жирийн иргэд, төрийн өндөр албан тушаалтан хоёрын хувьд энэ хууль өөр өөр үйлчлэх ёстой. -Баярлалаа. Хэрвээ үнэхээр ийм өөрчлөлт хийж чадах юм бол, сэтгүүлчдийн хардах эрхийг хуульчилж өгөх юм бол маш том дэвшил юм. Мэдээллийн эрх чөлөөний хуулийн төслөөс бас хэдэн зүйл тодруулж асуумаар байна. Хуулийн төслийг харж байхад есдүгээр зүйлийн 6 дахь заалтад нь "... нийтэд үйлчилдэг байгууллага өөрийн байгууллагын нууцын жагсаалтыг өөрсдөө батална" гэсэн байна. Тэгэхээр бүх байгууллага "энэ бол манай нууц" гээд ямар ч мэдээлэл өгдөггүй хэвээрээ үлдэх бололцоог нь хэвээр нь үлдээсэн байна шүү дээ. -Бид энэ хуулийн төслийг өргөн барьчихаад энэ долоо хоногт хэлэлцүүлнэ. Хэлэлцүүлэх явцад хуулийн төслийг өргөн барьсан гишүүд "Байгууллагын нууцын тухай" хуулийг бүхэлд нь хүчингүй болгох зэрэг саналыг оруулахаар ажиллаж байна. Төрийн нууцын хууль, Төрийн нууцын жагсаалтын хууль гэж хоёр тусдаа хуулийг нийлүүлье гэж бодож байна. Мэдээллийн эрх чөлөөний тухай хуулийг батлаад, Нууцын тухай хуулиудад нэмэлт, өөрчлөлт оруулснаар гурван төрлийн мэдээлэл бий болно. Хуулиар хамгаалагдсан цөөн төрлийн нууц мэдээлэл, хуулиар заавал тараагдах иргэдэд хүрэх ёстой мэдээлэл, иргэд өөрсдөө хүсэлт гаргаад авч болох бусад бүх төрлийн мэдээлэл гэж. Гэхдээ энэ хуулийг баталж гаргасны дараа маш их хүнд асуудал байна. Тухайлбал, Эрүүгийн цагдаагийн нэг албан хаагч таны хүссэн мэдээллийг олж өгөх санаа байвч чадахгүй. Яагаад гэвэл эрүүгийн хэргийн архив нь маш замбараагүй байгаа. Олж өгье гэвч өөрсдөө ч олохгүй. Тэгэхээр төрийн мэдэлд байгаа олон төрлийн мэдээллийг цэгцлэх, архивлах гээд ажил их байна. -Төрийн өндөр албан тушаалтанд мэдээлэл өгөхийг бүр үүрэг болгож хуульчлах ёстой биш үү? -Өөрийн чинь хэлээд байгаа төр мэдээлэл өгөх үүрэгтэй гэдэг зарчим энэ хуульд хатуу суух ёстой юм. Нөгөө талаас иргэд, сэтгүүлчид мэдээлэл авах эрхтэй гэсэн зарчим байх ёстой. Энэ хоёр хоорондоо уялдаж хуульдаа орох хэрэгтэй л дээ. -Цаг зав гарган ярилцсанд баярлалаа. Амжилт хүсье. 

Л.Мөнхбаясгалан
