Л.ДАШНЯМ

ХҮНИЙ САЙХАН СЭТГЭЛ

Ерөөс сэтгэлээ баясгаж байх хэрэгтэй юм шуу. Амьдралд ганц хэрэгтэй юм чинь тэр.Стендаль
Өдий наслахад миний амьдралд сайн муу олон юм тохиолдсон нь мэдээж шүү дээ. Гэтэл ор танихгүй хүний төлөө сэтгэл минь ингэж зовж үзээгүй санагдана. Бодож суугаагаа хүнд хэлбэл "энэ муу авгай өөрийгөө яая гэж байж бас хаа хамаагүй хүний төлөө санаа зовж суугаа юм шүү" гэх байх даа. Гэвч хүний сайхан амьдралыг хайрлаж явна гэдэг хамгийн өгөөмөр сайхан хайр мөн гэж бодож байна.
"... Үгүй тэгээд тэр хөөрхий амьтад... Хн! Арай ч үгүй байлгүй дээ!" гэж би өөрөө өөртэйгөө шивнэн гараа базлан суулаа. Халуун усанд хөхөгдөн хөрсгүй болсон хоёр муу
үрчгэр гар минь хүртэл юм юмнаас ширүүн болчих шиг санагдана.
	-Хүмүүс хойно хойноосоо орж гарна. Байшингийн өрөө, хонгилоор нэг дүүрсэн уу р манан орж гарах хүмүүсийг даган гадагш утаа мэт савсах ажээ. Тэр олон хүний дотор үнэхээр нүдэнд дулаахан хүн тоймгүй их ээ. Гэвч тэр хоёр шиг тийм хайр татсан энхрий хөөрхөн улс үгүй.
	Халуун усны газар гэдэг түмэн хүн бужигнадаг их хөлийн орон билээ. Ийм газар ажилладаг хүн өдөрт хэдэн арван янзын царай зүс үзэж, олон арван зан аальтай учирч, сонин хачин юм ихийг сонсоно.
	Жилийн дөрвөн улиралд халуун уур, хөлс, амьсгал дүүрсэн бүгчимхэн өрөөнүүдээр бөгтөгнөн "тэрний уе халуудаад хүйтэн усгүй, энд хүйтэн уе ирэхээ больж, тэнд өрөө цэвэрлэе, энд салхи оруулъя" гэж сандарч тэвдэж явдаг эгэл хүмүүсийг үнэнхүү хүндэтгэж найр тавин эвсэг харилцах хүн  олон арав бий. Бас "Та модон хөшөө шиг ямар удаан хөдөлгөөнтэй юм бэ, наад өрөөгөө хурдан цэвэрлэ!" гэж аашлан зандчих ч хүн тааралдана.
	Тэр олон янзын хүмүүсийн ааш занд тохируулан өөрийнхөө жирийн бор ажлыг сэтгэлээсээ хүндэтгэн хүний сайн сайхны төлөө махран явахад сэтгэл минь юутай өег явдгийг  ярих ч юу билээ.
	Манай халуун уены газар ирдэг хүмүүсийн зарим нь долоо хоног бүр тогтмол ирсээр нэр мэдэхгүй ч зүс таньдаг болчихсон байдаг. Зарим нь бол хаяахан ирнэ. Тэдний зарим нэгний сайхан ааль сэтгэл зүрхэнд хоногшин үлдэж, санаа бодол эзэмдээд урам зориг сэргээнэ.
	Би ажилдаа ядрахдаа тийм сайхан хүмүүсийн тухай бодон, хүч сэлбэдэг юм. Хүн ер нь сонин шүү. Танихгүй ч гэсэн хүнийг дотроо хайрлан хүндэлдэг болчихно. Тэгээд түүнийгээ бодохлоор тамир тэнхээ орж, ажил хийх урам зориг төрнө гээч. Сайн хүний сэтгэлийн жигүүрээр амьдарна гэдэг ер нь сайхан шүү.
	... Тэр олон сайхан хүмүүсийн өмнөөс миний хүү Халхын голд амиа өргөсөн юм даа. Эжийгээ өнөөдөр тэгээд тийм хүмүүсийн төлөө явж, тийм сайхан бодолд дарагдан сууг даа гэж миний хүү цэрэг эрийн ёсоор эцэслэж дээ. Сэтгэлээс минь салдаггүй тэр ангир шиг хөөрхөн хосын азтай амьдралыг хамгаалж миний хүү ээжийгээ орхисон шүү дээ...
	Би зөндөөн их юм бодчихсон суулаа. Бас нэг залуу хос өрөө цэвэрлэхийг хүлээж байна. Тэдэнд одоохон ерөөгий нь цэвэрлэж өгье.
	Санаанаас нөгөө хоёр бас гардаггүй ээ. Эвий минь! Хоорондоо ямар эвтэй хөөрхөн энхрийхэн амьтас билээ! Үргэлж л гар гараасаа хөтлөлцчихсөн явдаг хоёр ангир хөөрхөн хос юмсан. Тэгээд яагаад  ч өнгөрсөн хагас сайнд залуу нь ганцаараа ирэв дээ мэдэхгүй. Түүнийг ганцаараа ирснээс хойш сэтгэл ер тайван байхаа болилоо. Би тэр хоёрт тийм их хайртай болчихсон юм байж дээ. Дандаа л хамт явдаг улс чинь ганц ганцаараа явахлаараа өнчирчихсөн юм шиг харагдах юм гээч. Залуугаас
	-Та хоёр өнөөдөр цуг ирж чадсангүй юу хүү минь? гэхэд
	-Тиймээ. Бид хоёр таарахаа больсон шүү гэсэн. Яагаад тэд таарахаа больдог билээ? Тийм улс заавал таарах ёстой! Тэдэнд хэн ч байсан хайртай болчихоод, тэдний хайр дурлал, сайхан амьдралыг нь хамгаалахсан биш үү. Гэтэл залуу яагаад ганцаараа ирчиээд нэг л их гунигтай ч юм шиг, ууртаи ч юм шиг, усанд орох нь хүртэл санд мэнд, нэг л яаруу сандруу явчихдаг билээ? Надтай яагаад хууч хөөрөхгүй дуугүйхэн яваад өгдөг билээ? Үгүй ээ. Тэгэх ёсгүй! Энә хоёр хамт л ирэх ёстой. Цаадахад нь ажил гараа байлгүй.
	... Гэвч би юугаа мэдэхсэн билээ дээ. Тэр хоёрыг би ямар улс гэдгийг нь байтугай нэрий нь ч мэдэхгүй. Гэвч хүн өөрөө өөрийгөө мэдэхгүй болохоос би тийм хүн гэдэг нь нүдэнд нь бичээстэй явдаг юм чинь! Би тэр хоёрыг сайн мэднэ. Тэр хоёр ердөө хагас жил манай усанд ирж байгаа ч гэсэн тэр хоёрын ялдамхан мэндчилгээнээс нь "эгч ээ" гэсэн найрсаг сайхан харьцаанаас нь би тэднийг танина. Тэр хоёр хүнээс уучлал гуйхдаа хүртэл үнэн сэтгэлээсээ гуйдаг юм. "Бид хоёр цаг хэтрүүлчихээгүй биз"  гээд юм хумаа дутуу хагас боогоод сандарч явдаг нь хүртэл нүдэнд хоногшжээ. Тиймээ яагаад би тэр хоёрыг танихгүй байх билээ.
	Хүмүүс надад юм бодох зав эс өгнө. Орох ээлж нь болсон нэг хөгшинд өрөө цэвэрлэж явтал нэг залуу ирж
	-Та чинь юугаа үглээд явна даа? Цаана чинь бас
нэг өрөө аль хэзээ суларчихаад байна. Надад удаан хүлээх цаг алга! гэв.
	-За хүү минь, эгч нь ч үглэх юм ихтэй болчихсон хүн дээ гээд, долоон цаг болчихлоо. Одоо л ирнэ дээ гэж өөрөө өөртэйгөө яривал тэр залуу ихэд гайхаж
	-Өрөө цэвэрлэх хүн долоод ирэх юм уу гэж уцаарлангуй асуухад нь би бодож явснаа хүнд дуулдахаар хэлчихсэнээ сая ухаарч ганцаар инээмсэглэн, дуугүйхэн өрөөг нь цэвэрлэж өглөө.
	Тэр нэг орой тэр хоёр усанд орсон газраа нүүр гарынхаа том ягаан алчуурыг мартаад явчихсан байлаа. Түүний нь хадгалаж байгаад дараа нэг ирэхэд нь өгөхөд
	-Энэ чинь бид хоёрын гэрэлснээсээ хойш авсан хамгийн анхны юм байхгүй юу гэж ихэд баярлацгааж байсан. Түүнээс хойш бас нэг ирэхдээ нөгөө алчуурандаа солих хувцсаа түнтийтэл боогоод торонд хийчихсэн ирэхээр нь
	-Иш! хүүхдүүд минь энэ чинь яаж яваа нь энэ вэ, цүнхээ яачихаа вэ? гэхэд тэр хоёр ичсэн янзтай,
	-Хөдөөнөөс дүү ирээд ээ, дурлаад байхаар нь өгчихлөө. Удахгүй нэг юм олоод авчихнаа гэв. Хэрэггүй юм асууж хүүхдийн сэтгэл зовоож явдаг би ч гэж би дээ. Тэр хоёр юундаа ч хувцсаа хийж явна надад ер ямар хамаа байхав. Тийм чөтгөр шиг юманд дуртай мөртлөө өнгөрөх удаа залууг, ганцаараа ирэхэд нь хувцсаа юунд хийж явсны нь ажиглаагүй байдаг... Тэр хоёр таарах аа болиод нөгөө сайхан алчуураа арай хуваачихаагүй байгаа даа. За хаанаас даа! Гэвч амьдралын олон нугачаанд аль хүний алдаж онохыг тэр гэхэв дээ. Сайн сайхан хүмүүс, хүний сайхан сэтгэл амьдралын ширүүн нугачаанд хааяа эрсэдсэн л байдаг шүү дээ. Хонгор хөөрхөн амьтад амьдралын ширүүн өргөсөнд л яагаа ч үгүй байхдаа өртөгдөөд... хэмээн олон юм бодлоо. Гэвч энэ бол амьдралын ширүүнийг өнгөрөөсөн зөвхөн миний л бодол байлаа.
	Бүтэн долоо хоножээ. Тэр хоёрыг хүлээсэн энэ долоо хоногт дандаа л ааш муутай улс ялгараад ирчихээгүй байгаа даа. Эсвэл миний сэтгэл ийм давчуухан яваа юм бол уу?
	Долоо хагас боллоо. Тэд хоёулаа байтугай нэг нь ч алга. Бодолд дарагдан суухад тэр хоёрын нөгөө том ягаан алчуур нь байн байн нүдэнд харагдах шиг болно. Түүнд тэд юмаа боодоггүй харин өөрсдөө боодолтой явдаг юм шиг санагдлаа. Олон дахин мушгиж сэмрэх янз орсон ч тэр алчуур урагдах яагаа ч үгүй ээ. Тийм сайхан алчуурыг ямар тэнэг хүн хоёр хэсэг болгохсон билээ дээ.
	Хүмүүс уур манан савсуулсаар орж гарна. Гэвч нөгөө хоёр маань алга л байлаа. Тэдний яагаад ирэхгүй байгааг шалгаан бодмоор санагдана. Өрөө цэвэрлэж өгөөч гээд хүмүүс юм ч эс бодуулна.
	Би чинь өнөөдөр ямар залхуу болчихоо вэ? Уг нь энэ ажилтай хүмүүсийн цагийг дэмий үрчихгүйг бодон аль байдгаараа майжигнан гүймээр байна санж.
	Нэг өрөө хурдан цэвэрлэчихээд
	-Өрөө цэвэрхэн боллоо хүү минь! Ор, ор гэж хүлээж зогссон хүнийг оруулаад оочрын улс руу харвал нөгөө хоёр маань гар гараасаа хөтлөлцчихөөд оочрын сүүлд над руу эелдэгхэнээр толгой дохин  инээмсэглэн зогсов.
	Тэднийг үзээд хүүхэд шиг сэтгэл хөөрч гүйж очоод нөгөө ягаан алчууранд нь боогоод тэвэрчихмээр санагдлаа. Сэтгэл хөдлөөд ч тэр юмуу би бүүр баярлан инээж зогслоо.
	Хүний сайхан амьдралыг хайрлах сэтгэл өвөрлөн явахад баярлах цаг юутай арвин бэ? Таминь.

1970 он
 
