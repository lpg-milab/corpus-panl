Энх цагт амиа алдсан хилчид

Улс орны аюулгүй байдал, гадны халдлагаас сэрэмжлэн хамгаалах учиртай хилчид, байлдагч, дарга нар өөр хоорондоо буудалцаж 40 орчим хүн алтан амиа алдсан албан бус тоо байна.
Хилийн харуулууд, хилчид олон хил зөрчигч, янз бүрийн үйлдэлтэй тулгарч, хутгалуулж, буун дуу сонссон байх юм. Гэвч хил зөрчигчдөөс болж хилчин байлдагч амиа алдсан тохиолдол бараг гараагүй аж. Хөвсгөл аймгийн Хилийн цэргийн 0257 дугаар ангийн Агарын заставт үүргээ гүйцэтгэж байсан дэд ахлагч Б.Мөнхөө дэд ахлагч Д.Г, гэрээт цэрэг Ж.Э нарын амь насыг бүрэлгэсэн хэрэг 2007 оны тавдугаар сарын 5-ны шөнө гарсан. Дэд ахлагч Б.Мөнхөө баригдсан бөгөөд хэргээ хүлээгээд байгааг хамгийн сүүлчийн жишээ гэхэд болно. 2006 оны хоёрдугаар сарын 6-нд Хилийн цэргийн 0151 дүгээр ангид алба хааж байсан М гэгч оргож 60 гаруй насны эмэгтэйг боомилж егүүтгэсэн хэрэг гарч байжээ. Мөн онд Увс аймаг дахь хилийн отрядын ахлагч Энхбаяр ахлагч Энхтөрийг цохиж гэмтээснээс амиа алджээ. Сэлэнгэ аймгийн шалган нэвтрүүлэх дээр үүрэг гүйцэтгэж байсан хоёр байлдагчийн нэг нь эрүүгээ хуга цохиулж, нөгөө нь хөлдөө хутгалуулсан хэрэг гарчээ. Хөлдөө хутгалуулсан цэрэг Б.Загдсүрэн Хилийн цэргийн 0101 дүгээр ангид алба хааж байсан бөгөөд дээрх хэргийн улмаас баривчлагдсан аж. Мөн Хэнтий аймгийн Баян-Уулд нэг ахлагч буу гарган танхайрчээ. Түүнийг буудан шархдуулж, хөлийг нь хутгалсны улмаас хөлөө тайруулсан байна. 2006 оны тавдугаар сарын 3-нд Өмнөговь аймаг дахь хилийн отрядын ... дугаар заставын дарга Б-г харуулын дарга Н.Тэгшсайхан АКМ буугаар хөнөөсөн хэрэг гарч байсан аж. Тэгвэл 2005 онд бас л хилийнхэн бие биеийнхээ амийг егүүтгэсэн хэрэг нэлээдгүй гарчээ. 2005 оны тавдугаар сарын 11-нд Увс аймаг дахь Цахирын заставын орлогч, дэслэгч Ж.Лувсаншарав, харуулын дэд ахлагч Ү.Одболд нар буудуулж амиа алджээ. Тэдний хамт үүрэг гүйцэтгэж байсан байлдагч Н.Алтанхуяг, Д.Отгонхишиг, Ч.Энх-Амар нар дарга нарынхаа аминд хүрээд морь, автомат буутайгаа Тува руу хил давж алга болж байжээ. 2005 оны наймдугаар сарын 26-нд Баян-Өлгий аймаг дахь Хөх эргийн I заставын ахлагч С.Сабар хамт алба хааж байсан Д.Солдатын толгой, цээжин тус газар хоёр буудаж амь насыг нь бүрэлгэчихээд, дараа нь өөрийгөө егүүтгэжээ. 2005 оны аравдугаар сарын 31-нд Увс аймаг дахь хилийн отрядын Хайрханы хилийн заставын Тувагийн хилийн харуулд үүрэг гүйцэтгэж байсан Б.Эрдэнэдалай ангиасаа хүнс, буу зэвсэг хулгайлан оргож тус аймгийн Сагил сумын Хайрханы Боголтын IV заставын харуулын дарга Н.Нандин-Эрдэнийн амийг хөнөөж, байлдагч Б.Отгонбат, нутгийн иргэн Б.Лхагвасүрэн (Н.Нандин-Эрдэнийн эхнэр) нарыг хүнд шархдуулан дулаан хувцас, цагаан хэрэглэл, хүнс авч зугтсан хэрэг гарч байсан. 2004 онд Мэнэнгийн отрядын дарга н.Сайнбат байлдагчийнхаа нугасыг нь тас цохиж алаад дараа нь өөрийгөө хөнөөжээ. 2004 онд Хэнтий аймгийн Дадал сумын офицер гэр бүлийн маргааны улмаас өөрийгөө егүүтгэсэн. 2001 оны тавдугаар сарын 15-нд Дорноговь аймгийн Сулинхээрийн Хэцийн уулын заставын байлдагч Д.Ганболд дэд ахлагч Б.Болорбаганыг буудаж шархдуулаад, өөрийгөө егүүтгэсэн хэрэг гарч байжээ. Мөн онд Сулинхээрийн Гүнсухайтын заставын байлдагч М.Хатансүх хоёр гартаа буу барин гал нээснээс хоёр хүн нас баржээ. 2000 онд Сулинхээрийн хилийн отрядад байлдагч Ц.Ганзориг 700 сумтай буугаар зэвсэглэн оргож, араас нь нэхэн хөөсөн хилчдийн өмнөөс гал нээснээс болж албаны дарга, дэд хурандаа Г.Ганболдыг хөнөөжээ. Ц.Ганзоригийн үйлдлийг зогсоохын тулд түүнийг буудаж байжээ. Энэ мэтээр манай улсын хилчид, хил хамгаалагчид өөр хоорондоо буудалцаж амь насаа алдсаныг тоочвол багагүй хугацаа, цаас хэрэгтэй болох бололтой. Хэвлэл мэдээллийн хэрэгслээр "Хил зөрчигч баригдлаа", "Тувагийн хил зөрчигчид хилчид рүү гал нээжээ", "Хилчин рүү дайрчээ" зэрэг янз бүрийн мэдээлэл цацагдсан байх юм. Хилчнийг хутгалжээ, хүлжээ, гал нээжээ л гэснээс бус хил зөрчигч хилчний амийг хөнөөжээ гэсэн үг өгүүлбэр байсангүй. Хилчид ажил үүргийнхээ дагуу буутай байх нь ойлгомжтой. Тэр буугаа хэзээ, юунд, яаж хэрэглэхийг нь уг нь заадаг л байх. Харин хилчид нь өөр хоорондоо буудалцаад байдгийг хэн нэгэнтэй холбон тайлбарлана гэвэл олон зүйл нурших байх. Ажлын байрны дүрэм журам, дарга, удирдлага, Хил хамгаалах ерөнхий газар, Зэвсэгт хүчний Жанжин штаб гэх мэтээр. Мөн хувь хүний ухамсар, хүмүүжлийн талаар ч дурдаж болно. Хилчид хатуу дарс хэрэглээд хэрэг тарьсан тохиолдол нэлээдгүй гарчээ. Ажил үүргээ зэр зэвсэгтэй гүйцэтгэдэг хүмүүст, удирдлагуудад нь холбогдох байгууллагын албан тушаалтнууд хариуцлага тооцож, хаа хаанаа ажил үүргээ сайжруулах шаардлагатай байна. 
Д.Навчаа