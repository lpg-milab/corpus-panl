Дайны хийрхэлгүй дадлага сургуулилт

Хээрийн гаралтын ид үе гэдэг хаврын ийм өдрүүд л байдаг. Цэрэг, иргэний хамгаалалтын хээрийн сургуулийн үе гэсэн үг.
Өнөөхөндөө бол Онцгой байдлын ерөнхий газрынхан мэргэжлийн албаныхаа чадавхийг олон улсын шинжээчдэд үнэлүүлэх гээд тэвдүү л байгаа бололтой. Олон улсын иргэний хамгаалалтын байгууллагаас томилогдсон шинжээчдийн багийнхан Монголд ирээд гурав хонож байна. Арав хоног ажиллах тэдний бүрэлдэхүүнд ОХУ-ын Иргэний хамгаалалт, онцгой байдлын яамны мэргэжилтнүүд ч багтжээ. Энд зэвсэгт хүчний байлдааны бэлэн байдлын шалгуур болох цэргийн хээрийн сургуулийн тухай хөндөхдөө зөвхөн иргэний хамгаалалтыг буюу онцгой байдлын албаны нэг бүрэлдэхүүнийг онцолж байгаа юм. Яагаад гэвэл байгалийн гамшгаас ард иргэдээ авран хамгаалах нь аль нэг хөдөлгөөнт бай устган байлдааны сургуулилт хийхээс чухал болоод байна. Ойрын өдрүүдэд л гэхэд ой, хээрийн түймэр газар авч сандаргалаа. Мэдээж Цэргийн их сургуулийн төгсөх ангийнхны улсын шалгалтын буудлага, Даланзадгадын мото буудлагын хорооны хээрийн сургуулилт, Элитийн батальоны аль нэг дадлагыг үгүйсгэх аргагүй юм. Бидний хээрийн сургууль (цэргүүд гол төлөв "хээрийн гаралт" гэдэг юм) гэж нэрлэж заншсан байлдааны сургуулилтын үр өгөөж их боловч үрэлгэн чанар нь бас бага биш ээ. Их бууны ангийн хээрийн сургуулилтын үед тэр тусмаа байлдааны бүрэн зэрэглэлтэй сумаар хийх буудлагын үед цэрэг эрсийн сэтгэхүйд их онцгой нөлөө үзүүлдэг. Зэвсэг техник улам боловсронгуй болж хөгжлийн шинэ шатанд гарсан өнөө үед бүр ч сонин ойлголт мэдрэмжийг төрүүлэх биз. Хэдий тийм боловч иргэний хамгаалалтын анги, бие бүрэлдэхүүнийг өргөжүүлэх нь Монголын нийгэмд хамгийн хэрэгцээтэй юм. Ядаж л түймэр унтраахад хүн хүч хүрэхгүй байгаа. Олон жилийн урьд Ардын армийн байлдааны ангийнхны хээрийн сургуулийн үедээ тавьсан түймрийг Иргэний хамгаалалтынхан болон галынхан унтрааж байсан жишээ бий. Зэвсэгт хүчний бие бүрэлдэхүүн мэргэжлийн цомхон болж буй гэдэг. Энэ нь аль нэг улсын цэрэг армийн эсрэг буу барин байлдах шаардлага бидэнд хэдийнэ байхгүй болсны гэрч юм. Харин байгаль, нийгмийн элдэв өөрчлөлт үзэгдлээс үүдэлтэй аврах хамгаалах үүрэг янз бүрийн хувилбараар гарч ирсээр байх төлөвтэй. Тиймээс л иргэний хамгаалалтыг энд чухал гээд байгаа юм. Хэдийгээр хүйтэн дайны сураг алсалж, мартагдаж байгаа ч огт өөр арга зорилгоор энэ чиглэлийн хичээлийг их, дээд сургуулиудад оруулж болох шүү дээ. Тэгснээр урьдын адил дайны хийрхэлтэй биш юм чинь шинэ цагийн дадлага сургуулилтын үр дүн нь эерэг байна. Тэгвэл МУИС-ийнхан хаврын хаварт Тахилтын аманд хэд хоног дадлага сургуулилт хийдэг жишигтэй байх болно. 
Б.Цогзаяабаатар

