Зүтгүүрийн эсрэг

Нэг удаа алдартай нэгэн эрдэмтэн (түүнийг Бертран Рассел байсан гэлцдэг) одон орны талаар олон нийтэд зориулсан лекц уншиж байжээ. 
Тэрээр дэлхий нарыг тойрон эргэж, нар өөрөө манай глактик гэгдэх оддын том чуулганы төвийг тойрон эргэдгийг тайлбарлаж л дээ. Лекцийн төгсгөлд танхимын арын эгнээнээс хижээл насны, жижигхэн хатагтай босоод "Бидэнд ярьсан бүхэн чинь дэмий зүйл байна. Үнэн хэрэгтээ дэлхий чинь аварга том яст мэлхийн нуруун дээр байгаа хавтгай таваг юм" гэжээ. Эрдэмтэн маань эелдэгхэн инээмсэглээд "Харин яст мэлхий юун дээр тогтдог вэ?" гэхэд "Хүү минь, чи үнэхээр ухаантай хүү байна. Яст мэлхий өөр нэг яст мэлхийн дээр, тэр нь бас нэг яст мэлхийн дээр гэх мэтээр доошилно доо" гэж өнөөх хатагтай хариулсан гэдэг (Стефен Хокинг. "Хар нүх ба хорвоо ертөнц" номноос авав). Үүнийг та сонгуулийн өмнө хөдөө юм уу, хотод нэр дэвшигч сонгогч нартайгаа уулзаж байна гээд бодоод үз дээ. Өвөө, эмээ нар бид амьдрал мэднэ гэж ирээд л, ард түмний дунд түгсэн нэг иймэрхүү л ойлголт дээр тулгуурлан, юм ярьдаг юм. Тэрийг нь өөгшүүлдэг хүчин ард нь байх бөгөөд өлгөж аваад л урагш явах гээд байгаа хүмүүсийг улдаж чангааж (Баабарын үг) гарна даа. Сая Засгийн газрын асуудлыг авч хэлэлцсэн УИХ-ын хоёр өдрийн хуралдаан хараа биз дээ. Ардчилсан ертөнцөд хууль дүрэм, тогтсон жишиг ийм байдаг юм. Тэгээд иймэрхүү алдаа хийсэн засаг төр огцордог гэж хичнээн тайлбарлаад нэмэр алга дээрх хижээл насны авгай шиг хуучирсан үзэл бодол ярьсаар л хамгаалав. Энэ социализмын үеийн ойлголтоосоо (нам нь шийдвэр гаргангуут л хамгаална гэдэг чинь большевик намынх шүү дээ. Улс орон, ард түмний эрх ашгийг уландаа гишгэх чинь коммунист нийгэм биш үү.) хэзээ салах юм болоо. Сая Улаанбаатарын өдрийн өмнөхөн бизнес эрхлэгчдийн зөвлөлгөөн болоод тэднээс юу саад болоод байгааг асуухад тэд бараг нэгэн дуугаар засаг төрийн түшмэдүүдийн хүнд суртал гэсэн билээ. Хүнд суртал гэж аядуу хэлж байгаа юм л даа. Үнэн хэрэг дээрээ тэдгээрийн авлига авах гэсэн л хорон муу санаа улс орны хөгжлийг хойш нь чангааж буй нь тэр билээ. Иймгүйсэн бол хувийн хэвшлийнхэн энэ улс орны хөгжлийг аль хэдийнэ бүүр тээр урд аваачаад хаячих байсан юм. Угаасаа баталгаагүй теором (аксиом) шиг хэлц үг байгаа биз дээ. АНУ-ын Ерөнхийлөгч бизнес эрхлэгч нараасаа "Та нарт юугаар туслах вэ?" гэсэн чинь "Битгий саад болоо" л гэж. Үүн шиг энэ засаг төр, түшмэдүүд нь авлига авах санаагаараа улс орны хөгжилд бүү садаа болоочээ. Энэ түшмэдүүдийн хорон муу санааг таслан зогсооход толгой байгууллагыг нь авч хаядаг билээ. Дээрх нарны систем тайлбарладаг шиг үнэн юм ярихаар амьтны толгой эргүүлсэн юм яриад огцруулахгүй юм. Хувьсгалт намын үнэн зөвийг мэдэрдэг гишүүд нь дотроосоо иймэрхүү явдлыг таслан зогсоож чадахгүй байна гэж үү дээ. Энд тэнд боловсрол эзэмшсэн иймэрхүү зүйлийг ойлгодог залуучууд нь хүртэл хээвнэг хувьсгалт үеийнх шигээ юм яриад сууж байгаа нь маш харамсалтай. Бүр нэг ойлгосон ганц хоёр залуу нь ганхийх дуу гаргаагүй билээ. Дэлхий нарыг тойрдог гэдэг шиг мэдээжийн юмыг хүртэл энд тэндээс зөв хуулаад хийж чадахгүй юм. Жишээ нь: Шинэ Зеландаас Удирдлага санхүүжилтийн хуулийг авч хэрэгжүүлэх гэсэн. Тэгсэн тэр хуулийн хамгийн гол амин сүнсийг нь монголчлоод хаячихсан. Монголчлох ч гэж дээ, амин сүнсийг нь аваад хаячихсан. Төрийн байгууллага яг компани шиг ажиллана. Шинэ Зеландад бол ашгийг нь менежмент хийсэн баг нь хүртэнэ, байгууллага нь өөрөө хүртэнэ. Манайд бол Засгийн газар төвлөрүүлж төсөвт авна. Ингэхээр чинь байгууллага дээр хэн төрийн (бусдын) төлөө хөлсөө урстал ажиллах юм бэ? Ингээд л ажлын эрчим буурах бөгөөд социализмын үеийн зогсонги байдал бий болж байгаа билээ. Социализмын үеийн сэтгэхүйгээр зах зээлийн шийдэл гаргах гэсэн дахин нэг жишээг үзье. Газар хувьчлал -гэр бүлд нь гэж байгаа юм. Тэр нь хамтын өмч болох учраас хэн ч зах зээлийн зарчмаар энд ажиллахгүй. Үндсэн хуульд иргэн бүрт гээд заачихаад байхад л ингэж хийдэг улсууд шүү дээ. Ингээд л болж бүтэхгүй байгааг нь хэлэхээр гүтгэлээ, барилаа гээд тэгээд дээрээс нь дэлхий бол яст мэлхийн дээр тогтдог мэт юм яриад л дүйвүүлчих юм. За яахав дүйвүүлээд орхиход зүгээр бол бас яахав гэтэл энэ дүйвүүлэлт бидний хөгжлийг завхруулан, эдийн засгийн маш их хохирол авчирч байгаа юм. Эдийн засагт "алдагдсан боломж" гэдэг ойлголт байдаг. Үүнийг л бид эдийн засгийн хор хохирол буюу иргэн дээр бол түүнийг шууд мөнгөн хохирол гэж ойлгох хэрэгтэй. Ийм л яст мэлхий ярьдаг хүмүүсээс нийгмийг хурдан цэвэршүүлмээр байна даа. Орчин үеийн Коперник, Бруно, Галилей нарт байраа тавьж өгцгөө, байрыг нь ард түмэнд авч өгцгөө. 
М.Одбаяр 




