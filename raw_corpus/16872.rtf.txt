№282 (16872)  
1987 оны арван нэгдүгээр сарын 25.   
МАХН-ын Төв Хорооны бүгд хурлын өмнө

Хашаа, худаг ямар байна? 

- ХАШАА, ХУДАГ БАРИХАД ЖИЛ БҮР 80100 ГАРУЙ САЯ ТӨГРӨГ ЗАРЦУУЛЖ БАЙНА. 

- ЖИЛ ТУТАМ ШИНЭЭР БАРЬСАН ХАШАА, ХУДГИЙН ТАЛ ХУВЬТАЙ ТЭНЦЭХИЙГ АКТАЛЖ БАЙНА. 

-УЛСЫН ХЭМЖЭЭГЭЭР 1800 ГАРУЙ УСТ ЦЭГ АШИГЛАХАД БЭЛЭНГҮЙ БАЙНА. 

Мал аж ахуйн материаллаг баазыг бэхжүүлэх талаар нам, улс ихээхэн анхаарсны үрээр хашаа, худагнаас эхлээд шаардлагатай төхөөрөмж, тоноглолын хангамж сайжирсаар байна, 

Хашаа, худгийн Хангамжийг нэмэгдүүлэхэд зориулж, жил бүр наяас зуу гаруй сая төгрөгийн хөрөнгө зарцуулж байгаагийн дүнд одоо бод мал 1, 6 ээлжийн, үхрийн 93, 5 хувь нэг ээлжийн хашаагаар, нийт бэлчээрийн далаад хувь жилийн турш хэрэглэх усаар хангагджээ. Хэрвээ бид үүнийг Бүрэн дүүрэн ашиглаж ариг гамтай, эзний ёсоор эдэлж чадвал мал сүргийг өнтэй өвөлжүүлж, хаврын тарчиг цагт зутрахгүй, тарга хүчийг зохих хэмжээгээр хамгаалж, хорогдлыг багасган, ашиг шинийг нэмэгдүүлэхэд ихээхэн ач тус өгөх нь зайлшгүй юм. 

Гэвч их хэмжээний хөрөнгө, хүч зарцуулж барьж байгуулсан хашаа, худгийг бүрэн ашиглахгүй, хайр гамгүй эдэлж, эвдэх, тонож үрэгдүүлэх, хугацаа дуусаагүй байхад актлах дутагдал арилахгүй Байна. тухайлбал жил бүр шинээр Барьсан хашаа, худгийн тал хувьтай тэнцэхийг акталдаг ноцтой дутагдал давтагдсаар байна. Зөвхөн энэ онд акталсан хашаа, худгийн ихэнх нь Төв, Дорноговь, Говь-Алтай, Ховд аймагт гарлаа. Үүнээс болж мал сүргийг дулаан байр, усаар тогтмол хангаж чадахгүй, гачигдуулахад хүрдэг Байна. 

Уст цэгийн, ашиглалтыг саяхан Дорноговь аймагт шалгасан дүнгээс үзэхэд аймгийн хэмжээгээр инженерийн хийцтэй уст цэгээс зуу гаруй нь ямар нэг шалтгаанаар ашиглахад бэлэнгүй байсны жар илүү хувь нь урьд жилийн үзлэгийн үед мөн л тийм байсан ажээ. Тэдгээрийн гол нь Алтанширээ, Хатанбулаг, Эрдэнэ суманд байгаа бөгөөд ялангуяа Эрдэнэ суманд өмнөх онд ашиглалтгүй байсан 19 худагнаас одоо дөнгөж хоёрыг ашиглах болжээ. Мал сүргийг усаар хангах ажилд ингэж хариуцлагагүй хандсанаас өвс тэжээл байвч ундаассанаар олон тооны малын тарга хүч буурч, хорогддог байна. 

Хашаа, худгийн байршлыг анхнаас нь зөв сонгодоггүйн дээр чанар муутай барьдаг дутагдал ч газар авч тийнхүү оромцоглосон хашаа, худаг эдэлгээ даахгүй шинээрээ хегширч улмаар хорогдож, удалгүй актлагдан данснаас хасагддаг байна. Зарим газар барьсан хашаа, худаг олсон ч ашиглагдахгүй байсаар хэдэн жилээр элэгдэл хорогдлын шимтгэл төлж хохирол тарьсаар эцэст нь тооцоо данснаас хасагддаг тэсвэрлэшгүй муу зуршил ч үзэгдэж байна. Дорноговь аймгийн Даланжаргалан сумын нутаг Халзан уулын гэдэг газарт 111, 6 мянган төгрөгийн үнэтэй өрөмдмөл худаг гаргасан нь байршил буруу гэдэг шалтгаанаар дөрвөн жил ашиглагдсангүй байсаар тоногджээ. Ийм худаг манай орон нутагт олон Бий. 

Энэ жилийн мал аж ахуйн өвөлжилтийн бэлтгэл хангаснаас үзвэл Хэнтий, Дорнод, Дорноговь, Сүхбаатар, Дундговь аймагт малын хашаа, уст цэгийн хангамж бусдаас доогуур үзүүлэлттэй байлаа. 

Ялангуяа Дорнод аймгийн Халх гол, Булган, Сэр гэлэн, Сүхбаатар аймгийн Түвшинширээ, Онгон, Хэнтий аймгийн Норовлин, Дархан сумын мал аж ахуйн сууриуд өвөлжих тохиромжтой хашаа, усаар гачигдаж, мал сүргээ зутраах төлөвтэй байна. Өвөрхангай аймгийн Хужирт, Зүйл, Баян-Өндөр, Хөвсгөл аймгийн Улаан-Уул, Баянзүрх, Цагаан-Уул, Булган аймгийн Дашинчилэн, Баяннуур зэрэг сумдын олон арван суурийн малыг цасаар ундлахаар шийдвэрлэсэн нь бэлтгэл муутайгаа аргацаасан хэлбэрдэлт болжээ. 

Одоогийн байдлаар улсын хэмжээгээр 1800 гаруй уст цэг ашиглахад бэлэн биш байгаа нь өнгөрсөн оны мөн үеийнхээс гурав дахин нэмэгдсэнээс гадна тэдгээрийн дал гаруй хувь нь инженерийн хийцтэй уст цэг бөгөөд ихэвчлэн Дорнод, Дорноговь, Төв, Хэнтий, Булган, Архангай аймагт байна. Нийгмийн өмч болсон хашаа, худгийг тодорхой эзэнгүй орхидог, ер нь сайтар ашиглах талаар санаа тавьдаггүй, үхмэл хөрөнгө болгож байдгаас мал өсгөхөд онцгой чухал ийм хангамжийн үр өгөөж сайжрахгүй байна. Чанар сайтай хашаа, худгийг элбэгшүүлэхэд юуны өмнө тэдгээрийг зөв байршуулах, эдэлгээ даахаар чанартай барих, нэгэнт барьж байгуулсныг байнга сэлбэн тордох, засвар үйлчилгээг жил бүр хийж, түүний ашиглалтад үргэлж хяналт тавьж байх ёстой. Нөгөөтэйгүүр хашааг ямар газар барих, худгийг хаана гаргах талаар малчдын санал зөвлөлгөөнийг авч байх шаардлагатай юм. 

Орон нутгийн нөөц бололцоо ашиглан хямд материалаар хашаа барих, гар худаг гаргаж ашиглах хөдөлгөөнийг ч бас дэмжүүштэй байна. Мал сүргээ өсгөх, ашиг шимийг нэмэгдүүлэхэд тулгуур болох материаллаг баазыг ялангуяа хашаа, худгийг чанартай, зөв байрлалтайгаар барьж байгуулах, ашиглалт, хамгаалалтыг сайжруулах талаар орон нутгийн холбогдох байгууллагууд, малчид, хөдөлмөрчид онцгой анхаарал тавьж, мал өсгөх үйл ажиллагааныхаа нэг томоохон үзүүлэлт болгох хэрэгтэй байна. 

