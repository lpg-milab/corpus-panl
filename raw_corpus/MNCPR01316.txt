Манай улсад гүтгэх, доромжлох гэмт хэрэгт хүлээлгэдэг хариуцлага өндөр

"Эрүүгийн хуулийн гүтгэх, доромжлох зүйлүүдийг өөрчлөн найруулах" сэдэвт зөвлөлдөх уулзалт өчигдөр боллоо. Тус уулзалтыг "Глоб Интернэшнл" байгууллагаас зохион байгуулсан юм.
МУИС-ийн Хууль зүйн сургуулийн багш М.Батсуурь манай Эрүүгийн хуулийн гүтгэх, доромжлох зүйлүүдийг олон улстай харьцуулсан судалгааны үр дүнгээ танилцуулсан. Тэрбээр судалгаандаа 15 улс хамруулжээ. Түүний судалгаанд хамрагдсан улсуудад нь 16 наснаас дээш насны хүн энэ гэмт хэрэгт хариуцлага хүлээлгэдэг байна. Мөн гүтгэн, доромжлох гэмт хэрэгт хүндрүүлэх шалтгаан нөхцөлтэй гэнэ. Хурал цуглаан, хэвлэл мэдээлэл, олон нийтийн өмнө гэх зэргээр гүтгэн, доромжлох гэмт хэрэг үйлдсэн бол хүндрүүлэх шалтгаантай гэж үздэг ажээ. Харин манай Эрүүгийн хуулийн гүтгэх, доромжлох хуулинд гэмт хэрэг давтан үйлдсэн бол хүндрүүлэх шалтгаан болдог байна. Мөн энэ төрлийн гэмт хэрэгт хариуцлага хүлээлгэх арга нь ондоо байдаг аж. Манай улсад торгуулийн арга хэмжээг хөдөлмөрийн хөлсний доод хэмжээг хэд дахин нэмэгдүүлснээр торгодог бол, бусад орнуудад өдрийн орлогыг нь үржүүлж торгодог аж. Түүнчлэн албадан хөдөлмөр эрхлүүлдэг гэнэ. Олон улсад бусдыг санаатайгаар гүтгэн, доромжилсон бол, хүндрүүлэх шалтгаан нөхцөлтэйгөөс хамаарч эрх чөлөөг нь хязгаарладаг юм байна. Түүнчлэн Норвеги улсын гүтгэх доромжлох хуулинд нэгэн сонирхолтой заалт байдаг нь ялаас чөлөөлөх үндэслэл байдаг аж. Ялаас чөлөөлөх үндэслэл нь "Хэрэв мэдээлэх, үзэл бодлоо илэрхийлэх үүрэгтэй хүн, үүргээ биелүүлэх явцдаа гүтгэн доромжилсон бол ялаас чөлөөлнө" гэсэн заалт байдаг гэнэ. М.Батсуурь багшийн судалгаагаар гүтгэх гэмт хэргийг хүндрүүлэн авч үздэг байна. Харин доромжлох гэмт хэргийг хөнгөн чанартай гэмт хэрэг гэж үздэг ажээ. Түүний судалснаар доромжлох гэмт хэрэг нь гүтгэх гэмт хэргээс ялын төрөл нь хүнд байдгаараа ялгаатай гэнэ. Гүтгэх гэмт хэрэгт олон улсад ихэнхдээ хоёр жилийн ял ногдуулдаг бол доромжлох гэмт хэрэгт торгуулийн арга хэмжээ авдаг байна. М.Батсуурь багшийн судалгааны үр дүнд манай улс бусад улстай харьцуулбал энэ төрлийн гэмт хэрэгт хүлээлгэх хариуцлага нь өндөр байдаг гэсэн дүгнэлт гарчээ. Тиймээс манай улсын энэ төрлийн гэмт хэрэгт хүлээлгэх хариуцлагыг багасгаж, зарим нэг нэмэлт өөрчлөлт оруулах хэрэгтэй байгаа гэнэ. 
Ш.Доржсүрэн
