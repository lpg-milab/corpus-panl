№181 (17084)     
1988 оны долдугаар сарын 29.
Өвөлд яаравчлан бэлдэцгээе!

Ирэх өвөл хатуухан болно гэж тооцоолон мал аж ахуйн өвлийн бэлтгэлийг эртээс чанартай хангахад өвс тэжээл бэлтгэх, малыг отроор таргалуулахаас эхлээд сумын төв, суурь, хэсэг бүрт хийх ажил их байгааг оны эхний хагас жилийн ажлын дүнг хэлэлцсэн БНМАУ-ын Сайд нарын Зөвлөлийн хуралдаан дээр тодорхой ярьсан билээ. 

Манай ахуйн өвлийн бэлтгэл гэдэг өтөг бууц, хашаа саравчаар зогсох ажил биш, малдаа хүрэлцэх хэмжээний хадлан тэжээл бэлтгэх, отроор тарга хүч авахуулах, өвөлжөөний бэлчээрийг хамгаалах, өтөг бууц, хашаа саравчныхаа засварыг суурь бур хийхээс эхлээд сум, төвийн түлш нүүрс, сургуулийн хүүхдийн дотуур байрны дулаалга, малчдын хоол хүнс, соёл ахуйн асуудал ч үнэн хэрэг дээрээ тавлаг өвөлжихөд шийдвэрлэх нөлөөтэй байдаг. Тиймээс дээрх ажлыг хугацаа алдалгүй хийхээс бэлтгэлээ эхлэх ёстой. Энэ бүхэнд өрөөсгөл хандаж ялангуяа малчны суурьд бэлтгэл хангаж чадалгүй, хашаа, бууц, хадсан өвснийхөө нийт дүнгээр сэтгэлээ хуурч суусан аймаг, сум, нэгдэл цас хүйтний түрүүчээр сандарч малаа хороож хохирооход хүрдэг нь мартаж болохгүй сургамж мөн. 

Тал хээр болон говийн бүсэд цаг зуурын ер бусын хүчтэй хүйтэн, цас, шороон шуургаас малыг авран хамгаалах нүхэн байр, газар, ханатай хашаа хороог олшруулах, малын хэвтэр хот хороонд цас хунгарлахаас хамгаалах хаалт барих, салхины чиглэл өөрчлөгдөхөд яах вэ гэдгийг ч одооноос бодолцон ширүүн шуурганы цохилт даахуйц нүүрэвчийг өвөлжөөний хашаа болгонд бэлтгэх, малын хэвтрээс түлшинд ашиглах хөрзөн малтаж нөөцлөхөөс гадна өвөл хэвтэрт нь асгах хөх бууцыг суурь бүхэн одооноос бэлтгэх, тэр ажилд ах дүүс, төрөл төрөгсөд, шеф байгууллага хамт олон зав гаргаж, сэтгэл тавьж туслалцах нь зүйтэй. Энэ бол мал өвөлжүүлэхэд үзүүлж байгаа том тусламж болно. Ялангуяа өнөө хэр гантай, ургац муутай байгаа Өмнөговь, Баянхонгор зэрэг аймагт хуваарилсан өвс тэжээлийг эрт тээвэрлэн хүргэх, нэгэнт очсон өвс тэжээлийг хэрэгцээт газруудад нөөцөлж авах, орон нутгийн бололцоог дээд зэргээр ашиглаад мал өвөлжүүлэх бэлтгэлдээ бүх талаар анхаарахгүй бол цаг алдаж урьд жилүүдийн гарз хохирол дахин нүүрлэж магадгүй байна. 

Өнгөрсөн жил улсын хэмжээгээр 15 мянга гаруй суурь, энэ оны эхний хагас жилийн байдлаар гучаад мянган суурь тоо мал, төлийн хорогдол гаргаагүй нь мал аж ахуйн хувь заяа малчин эзний хүч хөдөлмөр, эх оронч санаачилга, хувийн бэлтгэлээс шалтгаалдгийг харууллаа. Ноднин жил өвлийн бэлтгэл хангах талаар бусдаасаа ахицтай ажилласан Увс, Булган, Хөвсгөл, Архангай, Ховд аймагт мал онд оролт, төл бойжилт сайн байгааг зориуд анхаарах, тэдний туршлагыг авч хэрэглэх ёстой. Гэтэл Баянхонгор Дундговь, Өвөрхангай, Төв, Хэнтий, Завхан, Говь-Алтай аймагт мал өвөлжүүлэх, төл бойжуулах бэлтгэлийг цаг, нарны эрт дээр гүйцэд хийлгүй назгайран, болно бүтнэ гэж сэтгэл амарч хуучин арга барилаар хандсаны уршгаар тэдгээр аймгийн мал ихээхэн хорогдож улсын эдийн засгийг туйлдуулахад хүргэж байлаа. 

Байгаль цаг агаарын болзошгүй бэрхшээлийг гарзгүй давах бэлтгэл хаана, ямар байгаа нь ажил хариуцсан хүмүүсийн санаачилга, хөдөлмөрийн сахилга, хувийн хариуцлагаас шууд шалтгаалж байна. Хүнд суртал, залхуу хойрго байдал гаргаж, өвөл, хавар зутарч байсныгаа зун, намарт мартчихдаг хэнэггүй гэнэн зан, хүний ам харж юм болгоныг улсаас авахад дулдуйдаж суудаг << бэлэнчлэх >> муу зуршил, цаг агаар хүндрэхэд сандарч тэвдэн, гарз хохирлыг гарсан хойно нь харамсан гэмшиж, өөрийгөө, өрөөл бусдыг шүүмжилж эхэлдэг бэртэгчин зан арилахгүй байгаагийн шалтгаан нь шинээр сэтгэж, өөрчлөн шинэчлэх бүтээлч арга барилыг түргэн эзэмшиж чадахгүй байгаагийн гэм мөн. 

МАХН-ын Төв Хороо, БНМАУ-ын Сайд нарын Зөвлөлөөс << Мал сүргийг 1986 - 1987 онд өвөлжүүлж, хаваржуулах бэлтгэлийг хангах тухай >> тогтоолын << Тухайн аж ахуйн нутаг дэвсгэрт тохиолдож байсан байгаль, цаг уурын хамгийн бэрхшээлтэй нөхцөлөөр баримжаалан түүнийг хохирол багатай даван туулахаар мал аж ахуйн өвөлжилтийн бэлтгэлийг эртээс сайн хангаж бай! >> гэсэн заалтыг аймаг, сум, аж ахуй бүр ажилдаа баримталж бүтээлчээр хэрэгжүүлэхийг өнөө жилийн цагийн байдал бүр ч шавдуулан шаардаж байна. 

Сум, нэгдлийн удирдах зарим ажилтан, мал аж ахуйн мэргэжилтэн нар цас их орж, цаг агаар хүндэрч хүйтэрсэн хойно нийтийн хүч дайчлан, нөмөрсөн бэрхшээлийг зайлуулах гэж хөрөнгө хүч үрэн таран хийж, гарз хохирол гарснаас ч илүү гай тарьдаг, муу зуршлаас эрт сэрэмжлэн бэлтгэлээ яаралтай хангах хэрэгтэй. 

Одоо өвлийн бэлтгэл хангах ажлын хүрээнд арвин, чанартай өвс, тэжээл, түлш бэлтгэх, холбогдох техник тоног төхөөрөмж, байшин барилгад засвар үйлчилгээ хийх ажлаа эрчимжүүлэх хэрэгтэй. Өвөлжөөнийхөө хашаа, худаг засварлаж дулаалах, хөрзөн ховхолж бууц нөөцлөх, гэр орноо дулаалахаас эхлээд цагийн бэрхэд сааталгүй ажиллах хувийн бэлтгэл хангах, хөдөлмөрийн багажаа бэлэн болгох ажлыг малчид өөрсдөө голчлон хийж, суурь бүхэн өөртөө зохих хэмжээний хадлан, гар тэжээл бэлтгэхийг маргааш гэж хойш тавилгүй шамдан базаах нь чухал. Мал аж ахуйн өвлийн бэлтгэл хангахад хамаарахгүй байгууллага, хүн нэг ч байх ёсгүй хэдий ч мал аж ахуйд холбогдох бүх хүн, малчид өөрсдөө бусдаас илүү шууд хамааралтай гэдгийг ямагт санавал зохино. 

МАХН-ын Төв Хороонд болсон нам, аж ахуйн идэвхтний болон хөдөө аж ахуйн хоршооллын байгууллагын удирдах ажилтны зөвлөлгөөний шийдвэр, үзэл, санааны дагуу мал аж ахуйн өвлийн бэлтгэлийг аймаг бүхэн бие дааж чамбай сайн хангах зорилтыг орон нутгийн нам, улс, хөдөө аж ахуйн байгууллага нэр төртэй биелүүлцгээе! 

Нам, улс, аж ахуйн байгууллагын улс төр, зохион байгуулалт, соёл хүмүүжлийн ажил ч үүнд чиглэгдэж хүн бүрт хуч бололцоог дайчлах цаг боллоо.

