Хамбын овооноос дахиад хүний яс гарч эхэллээ

"Хүрээ тоосго" компани тоосгоны шавар Хамбын овооноос эксковатораар ухаж байх үеэр хүний яс их хэмжээгээр гарч эхэлснийг "Өдрийн сонин" 2002 оноос эхлэн анх бичиж олны хүртээл болгосон юм. Анхны сурвалжлагыг сэтгүүлч Н.Саранчимэг газар дээрээс нь бэлтгэж нийтлүүлсэн билээ. Анх түүнийг уг мэдээллийн мөрөөр газар дээр нь очиход гавлын ясаар хүүхдүүд тоглодог тухай хүмүүс ярьж байсан аж. Түүгээр зогсохгүй "Хүрээ тоосго" компанийн хашаанд гурван шуудай хүний яс байжээ. Шуудай дотроос ар дагзандаа нэг, зарим нь бүр хоёр сумны нүхтэй хүний толгойн яс гарч ирж байсан байна. Дээрх гурван шуудай яснаас албаны гэх хүмүүс нэгийг нь авч явснаар тэндээс хүний яс гарч байгааг төр, засгийн зохих түвшний хүмүүс хүлээн зөвшөөрч эхэлсэн. Гэхдээ "баас хатавч өмхийгөө тавихгүй" гэгчээр шуудай хүний яс аваад явсан ч Хамбын овооноос хүний яс гарах учиргүй гэдэг байр сууриа олон нийтийн өмнө хэвээр хадгалж байсан юм. 
Гэвч бодит байдлыг "Өдрийн сонин" уншигчдадаа хүргэсээр байсан билээ. Тэрхүү бодит мэдээллүүдийг тагнуулын байгууллага хүртэл үгүйсгэж албан бичиг ирүүлж байсан. Харин үнэнд гүйцэгдээд ирэхийнхээ цагт арга буюу хүлээн зөвшөөрч Хамбын овоонд албан ёсны малталт хийж 360 хүний толгойны яс, 1150 чөмөг зэрэг ясыг албан ёсоор малтан гаргаж авсан. Суварга бүтээсэн. Тэрхүү суварга өнөөдөр намрын салхинд нүдүүлэн эргэн тойрондоо хадаг, суга таяг, архины шил цуглуулсаар байна. Тэгэхээр "Хүрээ тоосго" компанийн хашаан дахь гурван шуудай яс 360 хүний толгой, 1150 дунд чөмөг болж өргөжсөн нь тэр. Нэгэнт бодит байдал ийм болсон учир төр шашны байгууллагууд зүй бусаар олноороо ар дагзандаа буудагдан хороогдсон өвөг дээдсийн ясыг тээрэмдэж суварга бүтээхэд оруулсан. Суварга босгосон нь тэндээс дахиад хүний яс гарахгүй гэсэн баталгаа болж чадсангүй. Үүнийг баталж өнөөдөр тэндээс дахин хүний яс гарч эхэллээ. Хэлмэгдүүлэлтийн жилүүдэд нэг дор хэдэн мянгаар нь устгаж байж чадаагүй. Харин 500-600-гаар устгаж байсан бололтой. Үүнээс ч цөөн байхыг үгүйсгэхгүй. Үүнийг батлах мэт дахин нэг хэсэг цооног шаварчдын гараар илрэв. Одоогоор суварганы баруун хойд жалганаас иргэд ахуйн хэрэгцээндээ шар шавар авч ашиглаж байна. Тэнд шавар авахаар машинтай хүн очдог. Тэдэнд шавар ачиж өгч хоногийн хоолоо олдог бүлэг хүмүүс бий болжээ. Эдгээр ачигсад нэг портер шаврыг 2-3 мянга, таван тоннын машинд 5-8 мянган төгрөгөөр тохиролцон ачдаг. Энэхүү үйл ажиллагаа эрхлэгсэд шавар арвинтай зөөлөн газрыг сонгож ачдаг байна. Гэтэл ажлынх нь талбараас хүний яс гарч эхэлжээ. Тэр даруйд нь цагдаагийн байгууллагад мэдэгдсэн гэнэ. Гэвч өнөөдрийг хүртэл тэнд юу болов, яав гэж очиж асуусан байгууллага, албан тушаалтан алга. Харин хүний яс гарч байгаа гэх мэдээллийн дагуу Хамбын овоонд очиход хүрздэж шавар ачсан шинэхэн ул мөртэй эрэг угтав. Энэхүү эргийн зүүн урд өнцөгт сул шавран дээр сээр нуруу, хавирга болон сүүж, дунд чөмөгний ясны сэжүүр цухуйж байв. Үнэхээр эндээс яс гарсан нь тодорхой болов. Тэрхүү сул шороог сийчихэд ясны тоо улам бүр нэмэгдсээр байлаа. Биднийг тэнд очоод тун удаагүй байтал баруун гудамжнаас гурван хүн гүйхээрээ ирлээ. Тэд биднээс машин чинь хэзээ ирэх вэ, шавар ачих уу, гэхчилэн асуув. Шавар авахгүй гэж хэлэхэд тэд урам муутайхан, өө үхсэн гэж өөр хоорондоо ярилцсаар зогссон юм. Харин тэдэнд бид зорилгоо хэлж үнэхээр эндээс хүний яс гарсан эсэх талаар лавласан юм. Гэтэл нэг нь эдэнд хамаагүй юм ярьж болохгүй, биднийг дараа нь сүйдэлчихнэ хэмээн болгоомжлов. Гэхдээ тэд яс гарсан гэдгийг нуусангүй. Бүр жижигхэн гуутай зүүдэг бурхан хүртэл гарсныг хэллээ. Тэд бурхныг орхиод явсан гэх боловч бидний нүдэнд харагдах тийм жижиг бурхан байсангүй. Бодвол олзонд дуртай нэг нь аваад явсан биз ээ. Тэдний ярьж байгаагаас үзвэл сар орчмын өмнөөс тэндээс яс гарч эхэлсэн гэнэ. Хүний ясны бараанаар тэд буурь сэлгэж баруун урд хэсгийг нь ухаж эхэлсэн аж. Сул шороо хүний яс зэргийг холдуулж цааш нь үргэлжлүүлэн ухан бидэнд үзүүлэхэд зэрэглэсэн аргал, мод мэт хүний яс өрөөтэй байгаа нь харагдав. Түүнийг түншиж үзэхэд хэсэг газар тусгайлсан мэт хөндий дуу гарч байлаа. Энэ хөндий төдхөнөө нурахыг үзвэл хүний нүүрний болон гавлын яс, шүд нь унасан эрүү зэрэг гарч ирсэн юм. Үүнээс гадна дунд чөмөгний яс монгол гутлын түрийтэй гарч ирж байлаа. Ер нь аливаа зүйлийг нийтэд эхэлж мэдээлэхэд төр, засгаас заавал зэм хүртдэг. Гэхдээ энэ удаагийн бидний хүргэж байгаа энэхүү мэдээлэлд төр, засаг зэмлэл хүргэхгүй биз ээ. Хамбын овооноос хүний яс олноороо гардаг гэдгийг тэд хүлээн зөвшөөрч суварга босгосон юм чинь. Өнгөрсөн он жилүүдэд болсон явдлыг авч үзвэл 1930-аад оны их хэлмэгдүүлэлтийн үед гарсан ул мөр нэмэгдэж олдсоор байх нь. Цаашдаа бусдыг нь ил гаргаж ирэх хэрэгтэй болжээ. Тэр үед 37 мянган хүнийг цааш нь харуулсан гэдэг. Олны нүдэн дээр гарч ирсэн хүний яс зөвхөн тав, зургаан зуугаар яригдана. Тэгвэл тэдгээр цаазлуулагсдын мянга хүрэхгүй хүнийх нь яс гарч ирсэн хэрэг биш үү. Бусад нь газрын хөрсөнд булаастай байна гэсэн үг. Тэр бүх ясыг өнөөдөр гаргаж ирж зүй бусаар оршуулагдсан өвөг дээдсээ хүний ёсоор оршуулах хэрэгтэй болжээ. Ер нь 1937 оны хэлмэгдүүлэлтийн данс, бүртгэл тооцоо бүрэн бүтэн үлдсэн бололтой юм билээ. Харамсалтай нь байх ёстой газраа тэдгээрийн бичиг баримт архивлагдан үлдэж чадаагүй. МАХН архивтайгаа цуг аваад явчихсан. Тийм дээрээс ч МАХН архиваа нууцалдаг. МАХН-ын архивыг ил болгож хэдний өдөр хаана, хэдэн хүн буудсаныг нь тогтоон ясыг нь гаргаж авахгүй бол нэг эксковаторчин, шавар ачигч нар зүй бусаар ертөнцийг орхисон өвөг дээдсийн ясыг яйруулсаар байх болно. Ийм үйлдэл хот хүрээгээ тэлэх хүртэл гарч ирнэ гэдэг нь хэнд ч ойлгомжтой. Нийслэлийнхний ярьж заншсанаар I хорооллын хойдох Хамбын овоо гэдэг 1937 онд хүний хөл хүрэхгүй зэлүүд газар байсан шүү дээ. Тэгвэл одоо бум бужигнаж түм түжигнэсэн газар болжээ. Одоогийн байдлаар Шар хаданд гэр хороолол байна. Тэнд барилгажилт эхэлбэл бас л хүний яс гарна. Энэ бол ойлгомжтой. Хот хүрээгээ тэлэх тусам хүний яс гарах магадлал дэндүү өндөр болно. Тэдгээрээс урьтаж өвөг дээдсийнхээ ясыг бүрэн бүтэн гаргаж авах нь одоогийн бидний үүрэг болоод байна. Хэрэв бид ингэж чадахгүй бол хойч үеийнхий өмнө гол буруутан болно. МАХН өнгөрсөн зуунд Монгол оронд бий болсон гавьяа бүхнийг духан дээрээ наадаг. Түүнтэйгээ нэгэн адил гайгаа бас үүрэх ёстой. 30 гаруй мянган хүнийг буудаж газрын хөрсөнд булж болсон юм чинь одоо тэр тооны хүний ясыг газрын хөрснөөс гаргаж ирэх хэрэгтэй. Ардчилал өрнөж олон намын системтэй болсноор МАХН төрийн архив, Монгол Улсын 80 жилийн түүхийг намын нэр хүнд унана гэдэг шалтгаанаар аваад нуучихсан. Хэрэв уг архиваас энэ баримт гарч ирэхгүй бол МАХН-ын үе үеийн удирдлагад хариуцлага тооцож болно. Тэд ийм хариуцлага хүлээх үүрэгтэй. Олон хүний амь нас бүрэлгэж хүн төрөлхтний өмнө геноцид аллага үйлдсэнээ ямар ч хэлбэрээр нуух боломжгүй. Ийм учраас нэг намын нэр хүнд унана гэдэг шалтгаанаар болсон явдлыг нуун дарж болохгүй. Мэдээжийн хэрэг тэр үед хэн нэгнийг явуулчихсан байж магадгүй гэдэг үүднээс бие биеэ хянаж цагдаж, устгал үйлдэж байсан. Магадгүй олон хүн буудсан зарим нэг нь шагнуулж цалин хангамжаа нэмэгдүүлж байсан биз. Ийм эрх ямба бусдад олгохдоо МАХН ямар нэгэн баримтгүйгээр хийж байгаагүй гэдэг нь хэнд ч ойлгомжтой. Шуурганд уруудаад үхсэн малынхаа зүсийг нь харж байж малчин хүн тайтгардаг. Тэгвэл бид буудуулсан өвөг дээдсийнхээ ясыг нь ч болсон хүндэтгэлтэйгээр оршуулах хэрэгтэй. Газрын хөрснөөс 30 гаруй мянган хүний яс гаргахад хөрөнгө мөнгө шаардагдана. Энэ бол ойлгомжтой. Энэхүү мөнгийг зөвхөн МАХН хөрөнгөөсөө гаргах ёстой. Болохгүй бол Цагаан ордноо дуудлага худалдаагаар өгөхгүй юү. Тэгвэл МАХН-ын архив ард түмэнд ил болж өвөг дээдсийн яс амрах болно. Нөгөө талаар шинжлэх ухаан хөгжиж амьд үхсэн хоёрыг нэг угсааныхан гэдгийг тогтоодог болсон. Иргэдээ шинжилгээнд оруулж хэний удмынхан хаана хороогдсоныг тогтоож хойч үеийнхэнд нь хүлээлгэж өгөхөд дургүйцэх дурак МАХН-аас өөр хэн ч гарахгүй. Газрын хөрсөн дор байгаа лам нарын ясыг гарган ирж ийм гэмт хэргийг дахин гаргаж болохгүй гэдгийг сануулж, толгой, дунд чөмөг, шилбэ, дал, бугалга, нуруу сээр, хавирганы ясыг нь төрөлжүүлж музей болгон үлдээх хэрэгтэй. Тэгвэл тэрхүү хар яргаллыг хэн ч дахин үйлдэхгүй. Ингэж чадахгүй гэмээнэ тэр аймшигт аллага дахин Монголд үйлдэгдэхгүй гэх баталгаагүй болно. 
Г.Эрдэнэбат
