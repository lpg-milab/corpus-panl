№224(16187)
1985 ОНЫ ЕСДҮГЭЭР САРЫН 17.
Зорилтот Программ, орон нутгийн санаачилга

Намын нийгэм эдийн засгийн бодлогыг амьдралд хэрэгжүүлэхэд орон нутгийн байгууллага, үйлдвэр, аж ахуйн газар, хамт олны үүсгэл санаачилга шийдвэрлэх үүрэгтэй. << Бид төвлөрсөн төлөвлөгөөт удирдлагыг орон нутгийн санаачилга, үйлдвэр, аж ахуйн газрын бие даасан байдалтай нягт хослуулж удирдлагын нэгдмэл байх зарчмыг цаашид ч хэлбэрлэлтгүй хангах болно >> гэж МАХН-ын Төв Хорооны X бүгд хурал дээр нөхөр Ж. Батмөнх зарчмын чухал асуудал хөндөж тавьсан юм. Ялангуяа хөдөө аж ахуйг хөгжүүлж, хүн амын хүнсний хангамжийг сайжруулах зорилтот Программыг хэрэгжүүлэхэд орны нутгийн санаачилга, бие даасан ажиллагааг сайжруулах явдал маш чухал ач холбогдолтой билээ. 

Хүн амын хүнсний хангамжийг сайжруулах талаар манай хөдөө орон нутагт ашигтай үүсгэл санаачилга цөөнгүй гарч зохих үр дүнд хүрч байгаа сайшаалтай эхлэлийг дэмжин баталгаажуулахад нам, улсын байгууллага онцгой анхаарал тавих хэрэгтэй байна. 

Төвлөрсөн төлөвлөгдсөн зорилтыг биелүүлэхэд үйлдвэр, аж ахуйн газар, тэдгээрийн удирдлага, хамт олон хэр зэрэг идэвх, санаачилга гаргаж, нөөц бололцоогоо дайчлан ажиллахаас төлөвлөгөөний хувь заяа бүрэн шалтгаална гэж үзэх ёстой. Гэтэл орон нутгийн байгууллагууд тэдгээрийн зарим удирдлага төлөвлөлт эдийн засгийн мэдлэг боловсрол нимгэн, санаачилга, бие даасан үйл ажиллагаа явуулах чадвар сулаас болж төлөвлөгөөг биелүүлэхэд байгууллага, хүн бүрийн хариуцлагыг жигд дээшлүүлж, хувь хүн, хамт олны санаачилгыг өрнүүлж, дэвшилттэй шинэ зүйлийг цаг алдалгүй дэмжиж, тухайн хамт олон, хөдөлмөрчдийн өөрсдийн нь мэдэлд байгаа нөөц бололцоог шавхан дайчлах талаар орон нутагт жигд, түгээмэл ажиллагаа тэр бүрий хангагдахгүй байна. 

Олон түмний дунд шинийг эрэлхийлсэн төлөвлөгөөт даалгаврыг давуулан биелүүлэх, дотоод нөөц бололцоогоо бүрэн дайчлахын төлөө эрмэлзэл, санаачилга өрнөх эсэх нь тэндхийн намын байгууллагуудын зохион байгуулах, санаачлах чадвартай нэгэн адил холбоотой бөгөөд намын байгууллага төлөвлөгөө чиглэлтэй, алс хэтийн зорилготой, дэс дараалсан биет ажил байнга зохиож баймааж нь тодорхой үр дүн гарна. Олон нийтийн санаачилгыг өрнүүлэхэд үр ашигтай шалгарсан арга хэлбэр манай олон талт амьдралд хэвшсэн бөгөөд ялангуяа социалист уралдааны дайчлах үр нөлөөг хүмүүсээр үүрэг амлалт авахуулах төдийгөөр хязгаарлах бус, нөөц бололцоо дайчлах, санаачилга өрнүүлэхэд чадварлагаар ашиглах хэрэгтэй. 

Санаачилбал манай аль ч аймаг, хот, үйлдвэр аж ахуйн газар ихээхэн нөөц бололцоо байна. Ямар нэгэн худаггүй нутаг бэлчээр одоо манайд байхгүй гэхэд болохоор болсон байхад худгийн орчим төмс, хүнсний ногоо тарьж авсаархан талбайгаас их ургац авах санаачилга дутаж, мөнгө хөрөнгө зарж гарган авчихдаг зөвхөн мал услалтад алдаг оног ашиглагдах төдийгөөр үр өгөөж багатай, эзэнгүй орхигдох нь олонтаа тохиолдож байна. Тэрчлэн нэгэнт байгуулсан усан сан, услалтын системийн ашиглалтыг сайжруулж чадвал илүү ургац авах нөөц хангалттай байна. Байгалийн бэлэн баялаг жимс, жимсгэнэ, самар мөөг, цулхир, мэхээр, зэрлэг сонгино, загас жараахайг хүнсний зориулалтаар зөв зохистой ашиглах санаачилга хангай, говийн ихэнх аймгуудад дутаж байна. Нар, салхины эрчим хүчийг ашиглахад чиглэсэн шинэ бүтээл, оновчтой санал манайд нэлээд гарч үзэсгэлэнд ч тавигдсан. Гэтэл тэдгээрийг амьдрал, үйлдвэрлэлд идэвхтэй нэвтрүүлэх санаачилга дутсаар л байна. 

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг хэрэгжүүлэхтэй холбогдуулан Намын Төв Хорооноос ойрын үед олон чухал тогтоол гаргасны дотор << Хөдөө аж ахуйн удирдлага, төлөвлөлтийг боловсронгуй болгох зарим арга хэмжээний тухай >> тогтоолд орон нутгийн улс, хөдөө аж ахуйн байгууллагын бие даасан ажиллагааг хангах, идэвх санаачилгыг нь өрнүүлэх, тэдний эрхийг өргөтгөж, хариуцлагыг дээшлүүлэх талаар маш тодорхой заасан юм. Орон нутгийн санаачилгыг дэмжиж, бие даасан ажиллагааг хөгжүүлэх намын энэхүү мэргэн бодлогыг ажил хэрэг болгох санаачилгыг намын байгууллага, коммунистууд хошуучлах ёстой. Улсаас олгож буй эрх мэдэл, хөрөнгө санхүүгийн бололцоог зүй зохистой, ариг гамтай зарцуулж, нөөц бололцоогоо ашиглан үйлдвэрлэлийн эцсийн өндөр үр дүнд хүрэхэд үйлдвэр, аж ахуйн байгууллагын санаачилга нэн чухал юм. Гэхдээ орон нутгийн санаачилга бүхэн улсын эрх ашигт бүрэн нийцэж байх ёстой. Аж ахуйн зарим удирдах хүмүүс тавигдаж байгаа шаардлагын улс төр эдийн засгийн ач холбогдлыг дутуу үнэлж зөвхөн байгууллагын болон орон нутгийн явцуу эрх ашгийг хичээх улсын төлөвлөгөөг амар хялбар аргаар үнийн дүнгээр биелүүлэх, аль болох бага төлөвлөгөө авах, шалтгаан зааж харуулахыг оролдох дутагдал гаргадаг нь хоцрогдсон арга барилын илрэл мөн. 

Хүнсний программыг хэрэгжүүлж байгаа анхны жил 1985 оны улсын төлөвлөгөөг биелүүлэхэд орон нутгийн нөөц бололцоог шавхан дайчлах санаачилга өрнөж, сайн үр дүнд хүрэх боломжтой. Хэнтий, Дорнод зэрэг аймагт олон мянган үнээг саалинд хамруулж чадаагүйгээс ихээхэн хэмжээний цөцгийн тос боловсруулах нөөц алдаж, Булган, Архангай, Өвөрхангай, Хөвсгөл аймаг зуны тааламжтай улиралд ч олон тооны мал хорогдуулжээ. Нэлээд нэгдэл, сангийн аж ахуйн бэлтгэл хангалтгүй санаачилга дутмагаас болж энэ оны элбэг баян ургацыг хураахад хаягдал үрэгдэл их гарч байгааг нэн даруй зогсоох нь чухал байна. 

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Програмыг орон нутгийн санаачилгаас ангид хэрэгжүүлэх тухай санах ч ёсгүй бөгөөд аймаг, хот, үйлдвэр, аж ахуйн газрууд, хувь хүний идэвх зүтгэл, бүтээлч санаачилга, бие даасан ажиллагааг дайчлах нь намын нийт байгууллага, коммунистуудын аж ахуй эрхлэх арга барил манлайллын гол үзүүлэлт байх ёстой. 

