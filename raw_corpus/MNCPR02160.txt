Дэлхий ван яагаад гаригаас хасагдах болов?

Токиогийн их сургуулийн профессор, гариг судлаач, астробиологич Такафуми Мацуй дэлхий болон гаригуудын үүслийн талаар олон нийтэд зориулсан сонирхолтой лекц өнгөрөгч баасан гаригт уншлаа. 
Профессор Такафуми Мацуйн судалгааны ажлын гол чиглэл нь нарны аймгийн гаригууд, түүний дотор дэлхий болон дэлхий дээрх амьдрал хэрхэн үүссэн, яаж хувьсан өөрчлөгдөж ирснийг физик, хими, биологийн хувьслын талаас нь судалдаг эрдэмтэн юм. Мөн Ангараг гариг дээрх галт уулын дэлбэрэлт, хөрсний ус, дулааны хувьслын талаар ч судалгаа явуулдаг аж. Ингээд тэрхүү лекцийг уншигчдадаа товчлон хүргэж байна. Дэлхий ван (Pluto)-г гаригаас хассаны учир... Нарыг тойрсон есөн гаригийн гурав дахь нь бидний амьдран байгаа цэнхэр дэлхий гэсэн ойлголт сүүлийн үед өөрчлөгдөөд байна. Учир нь энэ онд болсон Олон улсын одон орончдын их хурал гариг ертөнцийн ойлголтын талаар нарийвчлан тогтоосон. Энэ хурлаар ес дэх гариг Дэлхий ванг гариг гэдэг тодорхойлолтоос татгалзаж бага гариг болгосон билээ. Хэрэв Дэлхий ванг гариг гэвэл түүнтэй хэмжээгээрээ дүйцэхүйц бага гаригуудыг ч бас тэр хэмжээнд үзэх ёстой болсон юм. Профессор Такафуми Мацуй лекцийнхээ эхэнд Дэлхий ванг яагаад гаригийн тооноос хассан талаар ярилаа. Буд, Сугар, Дэлхий, Ангараг, Бархасбадь, Санчир, Тэнгэрийн ван, Далай ван гэсэн гаригийг ерөнхий бүтцээр нь дэлхий маягийн буюу эрдэс хатуулгийн, хийн, мөсөн гэсэн гурван үндсэн төрөлд хуваадаг байна. Тухайлбал, Бархасбадь, Санчир нь Дэлхийгээс 10 дахин том аварга хийн гаригууд юм. Харин Тэнгэрийн ван, Далай ван нь дээрх хоёр хийн гаригаас бага ч Дэлхийгээс том, мөснөөс тогтсон гаригууд. Харин Дэлхий ван дээрх гурван төрлийн алинд нь хамаарагддагүй бөгөөд иймээс түүнийг гариг биш юм гэж эрдэмтэд үзжээ. Сүүлт од хоёр төрөл байдаг. Тойрог замын зарцуулагдах хугацаагаар нь 200 км-ээс дотогш ба илүү гэж хоёр хуваадаг. Тэгвэл Дэлхий ван бол 200 км-ээс дотогш гэсэн төрөлд орох сүүлт од юм байна.Дашрамд дуулгахад, хийн гариг нь устөрөгч болон гелигээс бүрддэг бөгөөд үлдсэн хоёрхон хувь нь хүчилтөрөгч болон бусад элементүүд байдаг гэнэ. Санчир болон Титаны тухайд... Профессор Мацуйн лецкийн дараагийн хэсэг нь Санчир болон түүний дагуул Титаны талаар байлаа. Энэ гаригийг судлах судалгааны ажил 2004 оноос эхэлсэн гэсэн ч Санчирын дагуул Титаныг онцлон ярилаа. Учир нь Титан бол Дэлхий анх үүсч байх үеийн төлөв байдалтай тун адилхан аж. Дэлхийг бид цэнхэр өнгөтэй гэдэг бол Титан оранж буюу улбар шар өнгөөр тунарч харагддаг байна. Гадаргуу дээр нь титан хэмээх улбар шар өнгийн органик бодис ихээр байдгаас ингэж харагддаг гэсэн. Хэрэв Титан дээр амьд бие үүсвэл тэгтэл гайхаад байх зүйл биш гэж хэллээ. Титаны гадарга дээр буусан хиймэл дагуул газрын зургийг нь авч эх дэлхий рүү дамжуулжээ. Тэнд маш хүйтэн учраас ус мөс болон хөлдсөн байв. Өөрөөр хэлбэл, манай эх газар хуурай газар байдаг бол тэндхийн эх газар нь мөс юм. Титаны гадарга дээрх мөсний хэлтэрхий манай жамц давс шиг мөлгөр болсон байсныг зургаар харуулсан юм. Үүнийг голын урсгал дайрч өнгөрсөн чулуугаа мөлгөр болгодогтой адил тэнд ч ямар нэгэн урсгал байсан учраас мөсний хэлтэрхий элэгдэж бөөрөнхий болсон гэж тайлбарлав. Хиймэл дагуул гадарга дээр буухаас өмнө сансраас бас Титаны зургийг авчээ. Тэнд голын ай савын зураг тодхон харагдаж байна. Титаны агаар мандал нь метан болон азотын агууламжтай. Тэгэхээр метанаар бороо орж ийм суваг шуудуу үүсгэсэн юм биш үү гэсэн таамаглал байгаа аж. Зурагт үзүүлснээр харлаж харагдаад байгаа нь нуур, цайрч байгаа нь мөс гэнэ. Тэрхүү нуурнаас ууршин үүл үүсэн, буцаж бороо ордог байх гэлээ. Одоо ч Санчир гаригийг тойрон судалгаа хийгдсээр байгаа бөгөөд үүний үндсэн дээр тэнд том далай байхгүй гэдэг нь тогтоогдсон байна. Хачирхалтай нь тэрхүү метан хаанаас үүсээд байгаа оньсого таавар мэт байгаа ажээ. Зохиомол солирын бөмбөгдөлт Дэлхий болон бусад биетүүд дээр солирын бөмбөгдөлтөөс үүссэн тогоо маш их байдаг аж. Тиймээс солирын тогооны бүтэц, хөрсний давхаргыг судлан солирын бөмбөгдөлтийн явц, хүрээлэн байгаа орчинд хэрхэн нөлөөлсөн зэргийг тогтоох судалгааны ажлынхаа талаар Мацуй профессор сонирхууллаа. Сансрын уудам дахь эрдэм шинжилгээ, судалгааныхаа ажлаа дууссаны дараа хиймэл дагуулын тусламжтайгаар сүүлт одыг 15 км/секундын хурдтайгаар бөмбөгдөж үзжээ. Ингэснээр нарны аймгийн үүсэл гарал болон сансар эрхсийн бүтцийн талаархи нэн чухал мэдээллийг олж авчээ. Шинээр туршиж гаргасан тогоо болон өмнөх тогоо хоёрыг харьцуулан судлах боломжтой болсон юм. Солирын бөмбөгдөлтийн дараа том нүх үүсдэг. Түүгээр сүүлд одны дотоод бүтцийг судалж үзэх боломжтой. Бөмбөгдөлт болох агшинд эрдэс бодис уурших бөгөөд тэр үед агаарт цацагдаж байгаа бодисыг судалснаар сүүлт одны бүтцийг мэдэх болох аж. Ерөнхийдөө сүүлт од ус, нүүрсхүчлийн хий, органик бодис зэрэг их амархан уусдаг гурван төрлийн бодисоос үүсдэг гэж ойлгож болох нь. Мөн эрдэслэг цахиурын төрлийн элементүүд ч байна. Эдгээр нь өнгөрсөн онд хийсэн судалгаа бөгөөд өдгөө Ангараг гаригийг тандан судлахаар бусад хиймэл дагуулууд явж байгаа аж. Солирын бөмбөгдөлт Ангараг, дэлхий, сугар дээр солирын бөмбөгдөлтөөс үүссэн олон тооны тогоо бий. Сарны тогоонууд ч алдартай. Тухайлбал, саран дээр 1000 км-ийн диаметртэй тогоо ч байдаг. Ийм тогоонууд яаж үүсэв гэдгийг дэлхий дээр судлахын тулд лабораторид туршилт хийж компьютерээр тооцож үзжээ. Одоогоор 10 км/секундын хурдтай солирын мөргөлтийг лабораторид туршилтаад байгаа аж. Гэтэл дэлхий дээр мөргөлдөх солирын хурд 20 км/секунд байдаг. Тиймээс маш өндөр хүчин чадалтай тоног төхөөрөмж хийж байгаа гэсэн. Солирын бөмбөгдөлтийн үеэр 10 мянган градус хүртэл халдаг байна. Дэлхий дээр ийм хүчтэй бөмбөгдөлт 65 сая жилийн өмнө болж байжээ. Үүнээс үүдээд тэр үед амьдарч байсан аварга гүрвэлүүд устаж үгүй болсон бөгөөд тэрхүү бөмбөгдөлтийн тогоо одоо ч байдаг аж. Тухайн үед 10 км орчим диаметртэй тэнгэрийн биет далайн усанд унасан гэж тооцдог бөгөөд асар том давалгаа бүхий цунами үүсч амьд бүхнийг арчин оджээ. 65 сая жилийн өмнө усны түвшин маш өндөр байжээ. Тэгэхээр эх газар одоогийнхоос бага байсан гэсэн үг юм. Жишээлэхэд, Кубын арлууд далайн дор байсан гэж Мацуй профессор хэллээ. Тэрээр солирын бөмбөгдөлт болсныг гэрчлэх баримт болсон газрыг судлахаар Кубад очиж байжээ. Одоо тэр судалгаа үргэлжилсээр байгаа бөгөөд асар олон шинэ содон баримт олсон гэнэ. Энэ талаараа өнөөдөр болох лекцийнхээ үеэр ярих аж. 
Д.Оюунтуяа
