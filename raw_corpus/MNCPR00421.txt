С.Громовын эзэмшлийн бассейнд хүний амь эрсэджээ

Баянзүрх дүүргийн нутаг дэвсгэрт "Эрхүүгийн амралтын төв" гэж бий. Өмнө нь Эрхүүгийн худалдааны төв байсан энэ байрыг гоёхон тохижуулж Улаанбаатартаа л байхгүй өндөр ханшаар дээдсүүдэд үйлчилдэг цэнгээний газар нээгээд удаж байгаа билээ.
Саунд нь зөвхөн нэг цаг суугаад гарахад 70 мянган төгрөг, хэрвээ орос, монгол бүсгүйчүүдийг зөвхөн өөртөө зориулж тайчуулъя гэвэл 15 минут тутамд 35 мянган төгрөг төлөх хэрэгтэй байдаг энэ газарт тэр дайны мөнгийг юман чинээ санадаггүй эрхмүүд тухалцгаадаг тухай мэдээлэл бий. УИХ хийгээд Засгийн газрын гишүүд, бизнесийн салбарынхан олны нүд чихнээс далд нууц тохироо үгсээгээ чухам тэнд л хийдэг гэх. Гэтэл энэ амралтын төвд өнгөрсөн ням гаригийн үдэш дөч гаруй насны эрэгтэй хүн учир битүүлгээр нас барсан байна. Бидэнд олдсон мэдээллээр бол талийгаач ганцаараа байгаагүй бөгөөд дөрвүүлээ байсан аж. Бас нэлээд согтсон байсан бололтой. Тэр дор нь эмнэлгийн тусламж үзүүлж амжаагүй учраас амь насаа алдсан байсан гэнэ. Цагдаагийн байгууллагад мэдэгдэхдээ ч нэлээд цаг алдсан байж болзошгүй гэж эх сурвалж мэдээлэв. Иймээс хэрэг явдал болсон газар дээрээс нь тодруулахаар "Эрхүүгийн амралтын төв"-д очлоо. Үүдэнд нь суудаг хүлээн авагч бололтой нэлээд биерхүү залуу орохыг урилаа. Үйлчлэгч бүсгүйдээ үнийн тариф авчирч үйлчилгээгээ танилцуулахыг даалгав. Гэвч "Өдрийн сонин"-ы сурвалжлагч гэдгийг мэдмэгцээ зангаа хувиргаж нөгөө уриалгахан залуу маань "бушуухан гарах"-ыг сануулав. Тэрбээр "Манай бассейнд хүн нас барсан нь үнэн. Гэхдээ хүчний байгууллагаас манайхыг ямар ч мэдээлэл өгч болохгүй гэсэн. Саун бассейныг цагдаагийнхан лацдаад явчихсан. Тиймээс та нар одоо хурдан явцгаа. Бидний ажилд битгий саад бол" хэмээв. "Танайд эмч байдаггүй юм уу. Яагаад тэр хүнд эмнэлгийн тусламж цаг тухайд нь үзүүлж чадаагүй юм бэ. Хэрвээ эмч тэр дор нь үзсэн бол амьд гарах магадлалтай байсан юм биш үү?" хэмээн асуухад "Манайх эмчтэй нь эмчтэй. Тухайн үед би өөрөө байгаагүй болохоор огт мэдэхгүй байна. Та нар хурдан яв" хэмээн хөөв. Тэднийхээс гарсан хойноо гэрэл зурагчин маань байшингийнх нь зургийг дартал "Манайх зургаа та нарт авахуулахгүй. Хурдан зайл" гэв. Байгууллагын дотоод нууцад халдаагүй, тэгээд ч Монгол Улсын нутаг дэвсгэр дээр байгаа аливаа байшин барилгын зургийг авахад буруудах зүйлгүй гэдгээ учирлавал "Монгол Улс энэ тэр битгий хачин юм яриад бай. Манайх орос эзэнтэй. Тэгээд ч энэ хашаан доторх бол Оросын нутаг дэвсгэр" гэж омогдох нь тэр. Дээрэлхүү бас шартай залуугийн эл үгнээс нь ОХУ-ын "хил зөрчсөн" -өө мэдэж багагүй гайхлаа. Өөрсдөө ч мэдэлгүй "хил зөрчигч" болчихсон учраас буудуулаагүй дээрээ явах нь зүйтэй байлаа. Гэхдээ нэр нь үл мэдэгдэх тэр залуугийн зөв юм билээ. Монгол ЗХУ (хуучин нэрээр) Засгийн газар хоорондын 1972 онд байгуулсан гэрээгээр 17 мянган га газрыг барилга байгууламж, зэр зэвсэг юутай хээтэй нь хугацаагүйгээр, ямар ч татваргүйгээр ЗХУ-ын мэдэлд шилжүүлсэн баримт байдаг. Тэгэхээр Эрхүүгийн амралтын төвийн барилга, газар тэрний нэг юм байж. Ийнхүү мэдээлэл мухардав. Баянзүрх дүүргийн цагдаагийн хэлтсийнхэн мэдээлэл гарах бүх сувгаа хааж орхижээ. Харин ЦЕГ-ын мэдээлэлд "Иргэн Б.. нь гэр оронгүй, хаяг тодорхойгүй, эрхэлсэн ажилгүй, эмзэг бүлгийн хүн" хэмээн дурайлгажээ. Дээдсүүд очиж зугаагаа гаргадаг үйлчилгээний хөлс нь тэнгэрт хадсан цэнгээний газарт траншейны хүн ороод бассейнд нь сэлж байгаад живчихжээ гэсэн эл мэдээлэл нэг л хуурамч санагдаад горьгүй. "Эрхүүгийн амралтын төв" ямар Туул гол биш дээ. Хэн дуртай нь ороод сэлээд байдаг газар ч биш юм билээ. Бас нэг эх сурвалжийн мэдээллээр бол "Эрхүүгийн амралтын төв" нь Сергей Громовын эзэмшил юм байна. Яагаав манай "Монгол даатгал", "АПУ", "Хадгаламжийн банк" хэмээх томоохон аж ахуйн нэгжүүдийг хувьчлаад авчихсан нөхөр шүү дээ. Хачирхалтай нь тэд дүүрэгтээ ямар ч татвар төлдөггүй бөгөөд харьяалагддаггүй гэнэ. Тодруулж хэлбэл манай улсын Мэргэжлийн хяналтын газар болон харьяа байгууллагууд шалгах эрхгүй гэж байгаа. Дархан эрхтэй энэ төвийн байранд саяхнаас нэгэн шинэ ТББ үүд хаалгаа нээжээ. Тэр нь "Орос, Монголын сан " гээч бөгөөд төвийн тэргүүн нь манай улсаас ОХУ-д суугаа Элчин сайд Л.Хангай гэж дуулдаж байна. Улсаа төлөөлж харьд суугаа эрхэм маань ТББ байгуулаад түүнийхээ тэргүүн нь болчихоод "Монголросцветмет" нэгдлээр санхүүжилт хийлгээд сууж байдаг хэмээлээ. Учир битүүлэг, нууцлаг бас халдашгүй дархан энэ объектод нэгэн монгол хүн нас барах нь барж. Гэхдээ золгүй тохиолдол байв уу эс бөгөөс хүн амины хэрэг үү гэдэг нь одоогоор тодорхой биш байна. Тус байгууллага дотроо эмчтэй гэж байгаа. Гэтэл яагаад эмнэлгийн тусламж үзүүлсэнгүй вэ. Мөн хамт явж байсан хүмүүс нь талийгаачийг уснаас татаад гаргачих боломж бас байсан. "Эрхүүгийн амралтын төв" нь дотроо хамгаалагч нартай. Тэд юу хийж байсан хэрэг вэ? Цагдаагийнхны лацдаад орхисон саун бассейн нь хэвийн ажиллаж байгаа мэдээлэл байна. Бас нэг сонирхолтой зүйл бол нас барсан хүнийг яагаад нуугаад худлаа мэдээлэл цацсан хэрэг вэ. Гэхдээ бүр цагдаагийн мэдээлэлд тэгж оруулна гэдэг хачирхалтай. За тэгээд Сергей Громовтой холбогдсон аливаа дуулиан "амарсайхандаа жаргадаг" жигтэй уламжлал бий билээ. Сарын өмнө гэхэд л "АПУ" -гийн Г.Батсайханы машиныг буудлаа гэсэн мэдээлэл тэгсхийгээд замхарсан билээ. 
Л.Мөнхбаясгалан