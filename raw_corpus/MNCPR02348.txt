Ноён хутагт Равжаагийн гэгдэх зураг миний өвөөгийн хөрөг

Говийн Догшин ноён хутагт Данзанравжаагийн талаар манай уншигчид сайн мэднэ. Өдгөө түүний шүлэг найраг нь ном болон хэвлэгдэж хэдийнэ уншигчдын хүртээл болсон бол амьдарч байсан нутаг оронд нь сүм хийд босгон, эдэлж хэрэглэж байсан түүхийн дурсгалт эд өлгийн зүйл, бурхан шүтээнийг нь нутгийн зон олон төдийгүй Монголын ард түмэн хүндэтгэн залдаг билээ. 
Бүтээл туурвил нь өнө мөнхөд дуурсагдан үлдсэн энэ их хүний тухай, мөн даяанчилж байсан агуй, алдарт "Саран хөхөө" дууриа анхлан тавьж байсан задгай театрыг нь ч түүний төрөлх нутагт нь очиж үзэж болно. Харин Д.Равжаагийн бүтээлийн эмхэтгэл анх 1992 онд "Яруу найргийн цоморлиг" нэртэйгээр зурагтайгаа хэвлэгджээ. Үүнээс хойш хутагтын талаар гурван ном гарсан ч харамсалтай нь, мөн л дээрх зургийг энэхүү номондоо залснаар цаашид ташааран хэвлэгдэх болжээ. Тэрхүү зургийг Равжаа мөн биш гэсэн яриа гардаг ч хэн ч баталж, мөн үгүйсгэлгүй өдий хүрсэн юм. Харин манай сонинд эмч П.Батаа хандан "Ноён хутагт Равжаагийн гэх гэрэл зураг нь миний өвөөгийн хөрөг юм" хэмээлээ. Түүний өвөө нь Жанжаа хутагт хэмээн алдаршсан Лувсанбалдан хэмээх хүн байжээ. Чухам яагаад ийм төөрөгдөл гарсан, Батаа эмч яагаад ингэж үзэх болсон талаар түүний бичсэнийг уншигчдадаа толилуулж байна. Жирийн нэгэн эмч миний намтар түүхтэй холбоотой мэт боловч ард түмэндээ хэлэлгүй өнгөрч боломгүй нэгэн андуурал санааг минь зовоосоор өнөөг хүрлээ. 1993 оны намар улс орон, хүн ард маань оюун санааны эрх чөлөөтэй золгож үүх түүх намтар цадигаа үнэн мөнөөр нь бичиж эхэлсэн үе байлаа. Би Улсын төв номын санд сууж өвөөгийнхөө намтар түүхтэй холбоотой бичиг ном үзэнгээ их соён гэгээрүүлэгч Ноён хутагт Равжаагийн шинэхэн хэвлэгдсэн түүврийг сөхлөө. Номын хуудсыг сөхөнгүүт Ноён хутагтын хөрөг зураг гарч ирлээ. Хачирхалтай нь, энэ зураг миний өвөөгийн зураг байв. Уншигч та намайг ноён хутагтын ач гэж арай бодоогүй биз. Энэ хөрөг зураг миний өвөө Жанжаа хутагт Лувсанбалдангийнх гарцаагүй мөн байв. Мэдээ орох цагаасаа би энэ хүний зургийг бурхан шүтээнийхээ өмнө байхыг харж өссөн. Жанжаа хутагтын ач гэж бичээд байхаар хэний хэн гээч вэ гэх асуулт гарч ирнэ. Миний эх Долгор (Түшээт хан аймгийн Дайчин бэйлийн хошуу, одоогийн Дундговь аймгийн Өлзийт сумын харьяат) бага залуу насандаа буюу 1919 онд ах Дамбийсүхийгээ даган жин тээж яваад үймээн самуунтай цагийн эрхээр хүний нутагт үлдэж ах, дүү нартайгаа нэг хэсэг хэл ам авалцаж чадахаа больжээ. Ийнхүү эмээ маань бурхны орон гэгдсэн Утайд амьдарч байхдаа 1928 онд Жанжаа хутагттай ханилан сууж дараа жил нь миний аав Пунцагдоржийг төрүүлсэн байдаг. Хожим өвөө маань эсэргүү хэмээн баригдах аюултай тулгарсан тул эхнэр хүүхдээ өөрийн шавь Дугаржавдаа асруулан үлдээж, өөрөө 1940 оны сүүлчээр Тайвань руу дүрвэн сураг тасарчээ. Эмээ маань энэ л зургийн өмнө мөн ч олон жил зул өргөн ханиа хүлээсэн дээ. Ааваасаа энэ зургийг хэн болох тухай асуухад "Чамайг том болохоор чинь хэлж өгнө" гэдэгсэн. Одоо бодоход эсэргүүний хүүхэд гэж нүд үзүүрлэгдэх вий хэмээн болгоомжилж байж дээ. Энэ хоёр зургийг харьцуулан сайн хараарай. Малгайтай, малгайгүйгээрээ ялгарахаас биш яахын аргагүй нэг хүн байгаа биз. Ноён хутагт Данзанравжаагийн намтрыг уншихад ноён хутагт 1803 онд, өвөө маань 1890 онд мэндэлжээ. Аав маань бидэнд байгаа малгайтай зургийг заагаад "Өвөө чинь 1906 оны орчим буюу 16 настайдаа энэ зургийг авахуулсан юм" гэж хуучилж байсан. Үнэхээр ч энэ хоёр зургийг өвөө маань тэр л орчим насандаа татуулсан нь илэрхий бага залуу төрх харагдана. Чухамдаа Ноён хутагт энэ зургийг 16 насандаа татуулсан гэвэл 1819 оны зураг болно. Гэтэл 1830-аад оны дунд үеэс Францын нэгэн инженер гэрэл зураг авах аргыг нээж, 1839 оноос зургийн аппаратыг худалдаж эхэлсэн гэдэг. Ноён хутагт гэж андуурагдсаар ирсэн энэ зургийн тухай эрдэмтэн мэргэд юу гэж хэлсэн талаар ном сөхөж үзлээ. Тавдугаар Ноён хутагтын гайхамшигт олон бүтээлийг эмхэтгэж бидэнд үлдээсэн эрдэмтэн Д.Цагаан гуай энэхүү зургаас өөр харьцуулан үзэх гэрэл зургийг олж үзээгүй бөгөөд хутагтын гэх бурханчилсан зургууд уг гэрэл зурагтай төсөөтэй гэснээс адил хэмээн хэлсэнгүй. Харин Токиогийн их сургуулийн профессор Х.Футаки гэгч эрдэмтэн "Нэгэн гэрэл зургийн учрыг тодруулах нь" өгүүлэлдээ тэрхүү зургийн тухай олныг өгүүлжээ. Тэрбээр "Тус зураг их залуу бөгөөд 30 нас хүрсэн үү, үгүй юу гэмээр залуу хуврагийн зураг болох нь мэдэгдэнэ. Гэтэл Равжаагийн залуу байх үед ийм тодорхой зураг авах боломж байсан юм уу гэсэн асуулт гарч ирнэ. Хоёрдугаарт зургийн ар талд дүг буюу шүхэрт луу зурсан бөгөөд тус зургаас Хятадын нөлөө их харагдаж байдаг. Гуравдугаарт энэхүү зураг дээрх намба төрх нь дэндүү зөөлхөн бөгөөд "Догшин" гэдэг тодотголтой Ноён хутагтын дүртэй бас л таарч өгдөггүй. Нөгөө талаар 80 гарсан өвөгчүүл энэ зургийг Равжаа хутагтынх мөн гэж нотолжээ. Гэтэл эдгээр өвөгчүүл нь XIX зууны сүүлч ХХ зууны эхээр төрсөн хүмүүс тул Равжааг нүдээр үзэх боломж байгаагүй зэргийг дурджээ. Мөн доктор Н.Ишнамжил 1993 онд "Ил товчоо" сонинд нийтлүүлсэн өгүүлэлдээ "Равжаагийн гэрэл зураг гэсэн нэгэн зүйлийн зураг түүний өөрийнх нь дүр биш... түүнд багшийнх нь дурсгасан зураг болохыг цаашид анхаарах хэрэгтэй болж байна" гэжээ. Би ямар судлаач хүн биш. Энэ мэтээр уншиж харьцуулан өгүүлэх нь илүүц биз ээ. Юутай ч Ноён хутагтын зураг андуурагдсаар байгааг олон түмэндээ хэлэх нь миний үүрэг хэмээн үзлээ. Цаашид их соён гэгээрүүлэгч Равжаа хутагтын талаарх судалгааг улам эрчимжүүлж чухам өөрийнх нь зураг хөргийг олж тогтоон түмэн олноо толилуулах нь судлаач эрдэмтэн мэргэд та бүхний үйлс билээ. 
Л.Батцэнгэл
