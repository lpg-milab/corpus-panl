Монголд ганцхан байдаг экскаватор дэлбэрч, Багануурын үйлдвэрийн үйл ажиллагаа зогсчихоод байна

Шөнийн 23 цаг дөнгөж өнгөрч байхад гарсан аваараас болж манай улсын хүнд үйлдвэрлэлд хэрэглэдэг хамгийн том, өндөр хүчин чадалтай экскаватор ашиглалтаас гарчээ.
"Урал Маш 20/90" маркийн энэ техник таван давхар байшингийн өндөртэй тэнцэх сүртэй бараатай, манайхны хэлдгээр бол "алхагч экскаватор" гэдэг нэртэй гэнэ. Нийслэлийн Багануур дүүргийн Нүүрсний уурхайн үйлдвэрт өнгөрсөн 26-ны өдөр буюу Улс тунхагласны баярын өдөр осол гарчээ. Шөнийн 23 цаг дөнгөж өнгөрч байхад гарсан аваараас болж манай улсын хүнд үйлдвэрлэлд хэрэглэдэг хамгийн том, өндөр хүчин чадалтай экскаватор ашиглалтаас гарчээ. "Урал Маш 20/90" маркийн энэ техник таван давхар байшингийн өндөртэй тэнцэх сүртэй бараатай, манайхны хэлдгээр бол "алхагч экскаватор" гэдэг нэртэй гэнэ. Нүүрс олборлох хөрсийг хуулаад 180 метр газар хол хаядаг ажиллагаанаас нь л энэ техникийн хүчин чадлыг энгийн хүн төсөөлж болно гэж мэргэжилтэн хэлж байсан. Ослын шалтгааныг газар дээрээс нь тогтоохоор Нийслэлийн онцгой байдлын газраас томилогдсон ажлын хэсэг өчигдөр Багануур дүүргийг зорьсон. Гол нь тус үйлдвэрийн тээх нэвтрүүлэх хэсэгт мөн өнгөрсөн 16-ны өдөр осол гарсан байна. Тэрхүү тээх нэвтрүүлэхийн хоёрдугаарт хэсэгт гарсан ослыг долоо хоногийн дотор засварлан хэвийн үйл ажиллагаанд оруулсан ч 26-ны өдрийн ослоос болж одоо Багануур үйлдвэрийн үйл ажиллагаа бүрэн зогсчээ. Ослын шалтгааныг тодруулж дүгнэлт гаргахад хамгийн бага хугацаа нь 14 хоног байдаг хэмээн заагддаг. Энэ ажлын хугацаанд буюу 10 хоногийн дотор ийнхүү хамгийн их хүчин чадалтай экскаватор нь шатжээ. Өмнөх аваараас шалтгаалж тус үйлдвэрийн холбогдох мэргэжилтэн, удирдлагуудад сануулга анхааруулга өгч, хатуу хяналт дэглэмтэй байхыг үүрэгдсэн байж. Уг нь тус үйлдвэрт гарсан осол аваарын талаар Багануур үйлдвэрийн удирдлагууд дүүргийнхээ Онцгой байдлын албанд байнга мэдээлж байх ёстой гэнэ. Дүүргийн Онцгой байдлын албаны дарга ч сүүлийн үед гараад байгаа осол аваартай нь холбогдуулж газар дээр ажиллах шаардлагаар үйлдвэрт очиход тэндэхийн удирдлагууд тайлбар хийх нь бүү хэл зугтаад уулзаагүй тухай "хов" ч Нийслэлийн онцгой байдлын газрынханд иржээ. Тухайн дүүрэгт гарах галын хохирлын хөрөнгийн хэмжээг одоогоор ганцхан Багануур үйлдвэр нь залгичихаад байгаа юм байх. Учир нь манайд ганцхан байдаг өндөр хүчин чадалтай экскаватор дэлбэрсний өмнө гарсан үйлдвэрийн тээх нэвтрүүлэхийн ослын урд өдөр бас ажилчдыг зөөдөг автобус дэлбэрсэн аж. Тухайн үед ажилчдын автобус "НИК" шатахуун түгээх станцаас түлш авч байсан гэнэ. Ослын дуудлагын дагуу дүүргийн Онцгой байдлын хэлтсийн хяналтын байцаагч очин ажиллаж, акт тогтоогоод өнгөрсөн аж. Ийнхүү ойрхон давтамжтай гарсан дээрх аваар осолд азаар хүний амь нас эрсдээгүй аж. Бүх ослын хохирлыг бүрэн тогтоогоогүй байна. Ер нь Багануур үйлдвэрт энэ онд нийтдээ дөрвөн осол гарчээ. Өнгөрсөн гуравдугаар сарын 24-нд бульдозер шатсан талаар тухайн үед мэдээллийн хэрэгслүүд дамжуулж байсан юм. 
Б.ХАЖИДМАА
