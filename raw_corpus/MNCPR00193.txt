Фукуокагийн Азийн соёлын шагналыг академич Ш.Бира хүртлээ

Фукуокагийн Азийн соёлын 2006 оны академик шагналыг Монгол Улсын хөдөлмөрийн баатар, академич Ш.Бира хүртэхээр болсон тухай өчигдөр сэтгүүлчдэд мэдээллээ. Фукуокагийн Азийн соёлын шагналын хорооноос хийсэн уг хуралд Боловсрол, соёл, шинжлэх ухаан болон 
Гадаад хэргийн сайд нар, ШУА-ийн Ерөнхийлөгч, манай нэртэй эрдэмтэн мэргэд, хэвлэл мэдээллийнхэн оролцсон юм. Фукуокагийн Азийн соёлын шагнал нь дээд, академик, соёл урлагийн гэсэн гурван төрөлтэй бөгөөд анх манай нэрт дуучин Н.Норовбанзад агсан 1993 онд соёл, урлагийн шагналыг авч байсан билээ. Харин хоёр дахь удаагийн шагнал академич Ш.Бирад ирлээ. Азийн өвөрмөц соёл, урлагийг дэлхий дахинаа таниулах, хамгаалах, хөгжүүлэх үйлсэд тодорхой хувь нэмрээ оруулж буй байгууллага, хувь хүмүүст олгодог уг шагналд өнөө жил дэлхийн 28 орны 290 хүн, байгууллага нэр дэвшжээ. Үүнээс дээд шагналыг нь Хятадын зохиолч хүртсэн бол академик шагналын эзэд нь Монгол, Японы эрдэмтэд аж. Харин соёл, урлагийн шагналыг Пакистаны иргэн авчээ. Энэ удаа Фукуокагийн Азийн соёлын шагнал олгох мэдэгдлийг Ш.Бирад гардуулсан бөгөөд ирэх есдүгээр сарын 14-нд шагнал гардуулах ёслол Фукуока хотод болох юм байна. Фукуокагийн Азийн соёлын шагналын хорооноос "Ш.Бирагийн эрдэм судлал нь Монголын ард түмний түүхийн бүхэл бүтэн үеийг хамарсан өргөн цар хүрээтэй ажил байсан гэж бардам хэлж болно. Түүний судалгааны ажил дэлхий дахины түүхэнд Монголын үе гэж нэрлэгддэг XIII, XIV зууны үеэс хэд хэдэн эрин зуун дамжин XXI зуунд хүрч байна. XIII-XVII зууны Монголын түүх бичлэг зэрэг Монголын уламжлалт соёлын өвөрмөц хэлбэршил, дэвшилд гүн гүнзгий нэвтрэн орсон түүний бүтээлүүд нь дэлхий дахинд түүний дотор Япон Улсад энэ салбарын эрдэм шинжилгээний ажлыг хөгжүүлэхэд хүчтэй түлхэц хөгжүүлсээр байгааг онцлон тэмдэглэх хэрэгтэй. Академич Ш.Бирагийн Монголын эрдэм судлалын ажлын бүхэл бүтэн үеийг хамарсан түүх бичлэгийн судалгааны ер бусын ололт амжилт болон олон улсын хэмжээнд эрдэм шинжилгээний ажлыг зохион байгуулах, дэлгэрүүлэх үйлсэд оруулсан үнэтэй хувь нэмэр нь Фукуокагийн Азийн соёлын шагналын эрдмийн шагналыг олгох бодит нөхцөлийг бүрэн хангасан юм" хэмээн дүгнэсэн байна. Мөн эрдэм шинжилгээ, судалгааны бүтээлээс гадна монгол судлалыг олон улсын хэмээнд хөгжүүлэхэд Ш.Бирагийн оруулсан гавьяа маш их хэмээн үнэлжээ. Тэрээр 1987 онд Олон улсын монгол судлалын холбоо байгуулагдахад ерөнхий нарийн бичгийн даргаар нь сонгогдсон бөгөөд одоо ч энэ ажлаа нэр төртэйгээр хийсээр байгаа билээ. 
Д.Оюунтуяа

