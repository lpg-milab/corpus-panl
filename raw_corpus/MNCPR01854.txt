СЭТГҮҮЛЧИЙГ ӨМӨӨРӨХҮЙ

Цахиагийн ЭЛБЭГДОРЖ 
Өглөө хэвлэлээ аваад хартал өдөр тутмын бараг бүх сонины нүүрнээс тодоор дармалдсан том хар МЭДЭГДЭЛ нүд чичлэн хөндөлсөв.
Мэдэгдлийн дор "МИАТ ТӨХК" гэсэн эзэн биегүй товчлол байх. "Өдрийн сонин"-ы өмнөх дугаарт сэтгүүлч Б.Хажидмаагийн бичсэн зүйлийг бүрэн уншилгүй, зөвхөн гарчгийг нь хараад халаглаж өнгөрсөн алдаагаа энэ удаа давталгүй уг мэдэгдлийг бүрэн эхээр нь уншлаа. Олон үгийг цөөн үгэнд багтаан хэлэхэд эрх чөлөө, шударга ёсыг өмөөрч бие сэтгэлээ урж бас дарамтлуулж зүтгэх хэдэн сэтгүүлчдийг өмөөрөхгүй бол болохоо байх нь. Энэ нийгмийн үлдэж буй цорын ганц найдлага, эрүүл арал бол эрх мэдэлтнүүдэд нэвширтлээ нүдүүлж дарамтлуулж байгаа монголчуудын иргэнлэг байр суурь, хэвлэлийн эрх чөлөө хоёр юм. Үнэндээ төр оролцсон, төр тойрсон зүйлээс сайн юм хүлээх найдлага бүгдэд тасарч байх шиг байна. Төрийн балаг түүнийг тойрсон шуугиан ихэнх оронд багцаалбал сард эсвэл улиралд нэг удаа гарч олны чих халууцуулдаг байхад манай улсад өдөр бүр гардаг болоод удаж байна. Заримдаа өглөө гарсан сенсаац орой болоход хуучрах нь энүүхэнд. Өнөөдөр тэр МИАТ, эсвэл төрийн өмчит бусад компани, төрийн алба тойрсон луйврын тухай хэл яриаг зүйрлүүлж бодвол тэндэх их ялзралын зөвхөн үнэр нь үнэртэх төдий болж байгаа нь тэр. Тэр тухай сонин хэвлэлд зах зухаас нь гарна гэдэг бол савнаасаа сагаж савирсан хэсгийг нь харсан үзсэн хүний цочирсон үг, ам дамжсан гайхшрал төдий юм. Хэрэв дээрхийн тагийг авч харвал ард иргэд, улс орныхоо нийтлэг эрх ашиг, ардчилал шударга ёсны эсрэг бүр санаатай, зохион байгуулалттай, бодлоготой, үзэл сурталтай, удирдлагатай, ажил үүргийн хуваарьтай, ял завших, хариуцлагаас бултах, мөрөө баллах, хэний ч санаанд оромгүй аргуудтай бүхэл бүтэн систем, биет сүлжээ гарч ирэх болно. Энэ бирдийн нийгмийн тухай сэтгүүлч таамаглаж бичих нь байтугай, зохиож бичсэн ч бараг алдаа болохгүй харин байндаа л бууна. Зарим иргэн энэ тухай хардах эрхээ эдэлж вээрс дэвшүүлэхэд л үнэн болоод байдаг юм. Сэтгүүлч Б.Хажидмаагийн таамаг хоосон байсан гэдэгт би л лав итгэхгүй юм байна. МИАТ-ийн өөрөө өөрийгөө идэх муу менежмент, наад зах нь билетийнх нь өндөр үнэ Монголын хөгжилд ямар "хувь нэмэр" оруулсныг бодоод үз дээ. Сэтгүүлчийн бичсэнийг нягтлан шүүсэн шигээ энэ компанийнхан дээрх асуудлын талаар хэдэн удаа ярилцсан бол. Ямар үр дүнтэй арга хэмжээ авсан бол! За энэ энэ завхарсан МИАТ-ийн асуудал ч яахав би зүгээр л хэвлэл мэдээллийн чөлөөт байдлыг өмөөрөх гэсэн юм. Өмнө нь журамт үүргээ биелүүлж яваад цагдаад зодуулсан, бас хоригдсон байцаагдсан, одоо төрийн байгууллагын сүрдүүлэгт автсан зүс танихгүй тэр сэтгүүлчийг өмөөрөх гэсэндээ л өөрийн эрхгүй үзэг цаас нийлүүлэв. МИАТ-ийнхэн мэдэгдэлдээ "Манай компанийн бизнесийн нэр хүндэд халдсандаа уучлал гуй, мөнгө нэхэмжилнэ, шүүхэд хандана" гэж бичжээ. Зуун хувь төрийн өмчит төрийн энэ байгууллагын нэр хүнд гэж юуг хэлээд байна. Төрийн байгууллагад бизнесийн нэр хүнд бус иргэддээ үйлчлэх үүрэг гэж л байдаг. Төрийн үйлчилгээнд чанар, стандарт гэж байхаас бус нэр хүнд гэж байх уу. Хувийнхан энэ тухай гомдоллож байгаа бол ч яахав. Гэхдээ хувийн бизнест төрийн өмчийн компани шиг ингэж мэдэгдэл гаргах, тэгтлээ ялзрах орон зай байдаггүй онцлогтой. Эсвэл дээрх мэдэгдлийн эзэд болох төрийн цатгалан түшмэдүүд төрийн үйлчилгээг, өөрсдийн бизнес гэж андуурав уу. Төрийн байгууллагын удирдлага, тэр дотроо төрийн өмчит компанийн удирдлагад нэр хүнд гэж бий юу. Тэр ч бүү хэл иргэншсэн нийгэмд Ерөнхийлөгч, Ерөнхий сайдын нэр хүнд эсвэл нэр төр гэсэн ойлголт бий юу. Иргэнийхээ эрх, эрх чөлөөг дээдэлдэг улс орнуудад манай байгууллагын нэр хүндэд халдлаа, миний нэр төрийг гутаалаа гээд явж байгаа тийм төрийн байгууллага, удирдах албан тушаалтан байна гэж сонссон уу! Америкийн Ерөнхийлөгч эсвэл Японы Ерөнхий сайд, Германы Канцлер хэвлэлтэй, сэтгүүлчтэй миний нэр төрд халдлаа гээд зарга хийгээд явж байсныг мэдэж сонссон хүн байна уу. Тэднийг хэвлэл нь шүүрэн шанага болтол нь шүршиж л байдаг. Шоглодог, харддаг, гүтгэдэг. Тэд хэвлэлтэй шүүхдэлцэх нь байтугай хэвлэл рүү хандсан муу үг амнаасаа унагадаггүй. Учир нь төрийн албан тушаалтанд тэр тусмаа удирдах албаны хүмүүст нэр хүнд биш үүрэг хариуцлага гэдэг ойлголт л илүүтэй үйлчилдэг. Ийм албан тушаалтнууд эрх ямбаараа бусдын өмнө хүлээсэн үүрэг хариуцлагаараа нэр төрөө арилжсан хүмүүс. Тэд бол хүний эрхийг, иргэдийн эрх, эрх чөлөөг албан тушаалын давуу байдлаа ашиглан зөрчиж мэдэх нөхдүүд. Иймээс төрийн аль ч шатны албанд, түүний удирдлагад нэр төр гэсэн ойлголт зохидоггүй, тийм зарчим үйлчилдэггүй юм. Товчоор хэлбэл, дарга бол үүрэгтэй. Харин иргэн бол нэр төртэй. Учир нь түүнд бусдын эрхийг зөрчих бусдаас илүүтэй давуу эрх дарх гэж байхгүй. Иймээс иргэний ариун нэр төрийг хамгаалах, тэр нэр төр нь зөрчигдсөн бол хууль хяналтын байгууллагаараа дамжуулан түүнийг сэргээж тогтоох үүргийг төр хүлээдэг. Ерөнхийлөгч, эсвэл төрийн албан тушаалтан эрхээ эдэлж үүргээ гүйцэтгэсэн иргэнийг, сэтгүүлчийг дарамтлах биш, төрийн шүүх цагдаадаа хандан гомдол гаргах биш, харин эсрэгээрээ иргэн тэдгээр албан тушаалтнуудыг шүүмжилж, хардаж бас эрх нь зөрчигдсөн бол тэдэнтэй шүүхдэлцэж явах ёстой юм. Хэрэв сэтгүүлчид, жирийн иргэд төрийн албатуудыг гүтгэсэн бол гүтгүүлэгч дарга нар их болоод няцаалт л өгдөг жамтай. Тэрнээс биш төрийн машинаар сэтгүүлчдийг, жирийн иргэдийг няц дарах гэж хөөдөггүй юм. Хүмүүсээ, манай гол ус нэг л буруу урсаад байгаа юм биш үү! 
2007.04.18 
