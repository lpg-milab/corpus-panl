Нам дор байх тусам л хүмүүсийн амь насанд эрсдэл бага болж таарна

Батлан хамгаалах яамны нохойд барьдаг ганц мод гэхэд болох "МИ-8" нисдэг тэргийг нь УИХ-ын гишүүн Ц.Батаа хөлсөлж авч яваад бараг дахин ашиглах аргагүй болгосон хэрэг ид дуулиан тарьж байна.
Булган аймгийн Тэшиг сумын нутагт байх хуучнаар Ингэт толгойн сангийн аж ахуйн орчимд Ц.Батаа гишүүний гэргийн нэр дээр хөдөө аж ахуйн үйлдвэрлэлийн чиглэлийн төв бий. Ийн хөдөө, аж ахуйн салбарт үйлдвэрлэл эрхэлдгийнхээ хувьд эхнэрээ Хүнс, хөдөө аж ахуйн дэд сайд болгоно хэмээн зүтгэж эцэстээ тэр санаа нь дүү Ц.Бат-Энхийгээ Зам тээвэр, аялал жуулчлалын дэд сайд болгосноор эцэслэсэн гэгддэг. Ц.Батаа гишүүний өөрийн нь хэлснээр хөдөө аж ахуйд хөрөнгө оруулалт хийхээр ирсэн гадныхан түүнтэй бас газрын лицензийн асуудлаар холбоотой гэгдэх эх сурвалжийн мэдээлэл байна. Батлан хамгаалах яамнаас "МИ-8" нисдэг тэргийг нь гэрээлэн авах хүсэлт гаргахдаа Японы парламентын гишүүн гэсэн ч хөдөө аж ахуйн салбарын чиглэлийн эрдэмтэн шавь нарынхаа хамт ирсэн нь хэмээн Ц.Батаа гишүүн бас л өөрөө хэлсэн билээ. Энэчлэн хувь хүнийхээ хувьд дураараа захирангуй, шинэ цагийн төрийн түшээдийн нийтлэг имижээр бол давилуун, аагирхуу гишүүн нисдэг тэрэгний маршрутыг бүрэн өөрчлүүлж Хөтөлд газардсан байгаа. Харин Борнуур сумын орчим осолдсон газар нь бол ерөнхий маршрутын замд багтах юм гэсэн. Төв аймгийн Борнуур суманд хажуулдсан нисдэг тэрэгний эд ангийг салгах, ослын шалтгааны эд мөрийн баримтыг бүрдүүлэхээр өнөөдөр 20 гаруй хүн ажиллаж байна. "МИ-8" нисдэг тэрэг долоон тн жинтэй. Зөөвөрлөн авчрахын тулд кран, хүнд даацын ачааны тэрэг гэхчилэн цуваа Төв аймгийг зорьж эхэлжээ. Энэ бүх зардлыг одоогоор тухайн хүн хүч, техникийн хариуцсан албадаас гаргаж байгаа гэнэ. Ослын шалтгаан тогтоогдсон цагт нийт гарсан зардлыг барагдуулах "эзнийг" тогтоох ёстой аж. Нисдэг тэргийг дахин ашиглах боломжгүй гэх мэдээлэл байна. Тэгвэл дахиад ийм нисдэг тэрэгтэй болох хүртэл хугацаанд онцгой тохиолдол гарвал Батлан хамгаалах яамны зүгээс хэрхэн зохицуулалт хийх, хэдий хэмжээний үнэ өртөгтэй эд болох талаар салбарын сайдаас тодруулахаар холбогдсон юм. "Хүний амь эрсдээгүй, 15 хүн амьд мэнд гарсан байхад сөрөг талаас нь мэдээлэл хайгаад, ухаж төнхөөд байдаг ямар учиртай юм. Тэртэй тэргүй сүүлийн арав орчим жилийн турш тусгай үүргийн зориулалтаар "МИ-8" нисдэг тэргийг түрээслүүлсээр ирсэн л байдаг юм шүү дээ. Ер нь цонх нь ч хагараагүй л байгаа. Хэрэв осол болсон бол амьд хүн ч үлдэхгүй..." гэхчилэн ундууцсан сайд зарим тайлбарыг хэлсэн. Уг нь бол олон хүн амьд үлдсэн гэж баярлах бас болоогүй мэт. Утсаар холбоо барих аргагүй газар онгоц хажуулдсан бол эрлийн баг гарч эгээ л Л.Гүндалай гишүүнийг Хөвсгөл далайд сураггүй болсон үеийнх шиг юм болох байсан тухай албаныхан хэлж байна билээ. Сайд хариулахыг хүсээгүй юу "МИ-8" нисдэг тэрэгнийхээ үнийг мэддэггүй нь хачирхалтай. Азаар 696 сая төгрөгийн даатгалтай юм гэнэ. Засвар үйлчилгээний хөлсийг даатгалын компани барагдуулна хэмээн ам бардам хэлж байна лээ. Харин батлан хамгаалах яаманд одоо нэгийн зэрэг нисдэг тэрэг байгаа аж. Гэхдээ энэ удаа осолдож орхисноосоо хүчин чадлаар бага эд гэнэ лээ. Ц.Батаа гишүүн экипажийн даргад чоно хөөх "тушаал өгснөөс" гайтай ослын шалтгаан үүдсэн тухай бас яригдаж байгаа. Ямартай ч зорчигчид онгоцонд нийт 15 кг жинтэй, долоон тусдаа ачаа авч орсон байх юм. Тэдгээр бараа боодолд ангийн буу явсан байж ч мэдэх. Ослын газар очиж шалгалт хийсэн цагдаагийнхны ам алдсанаар тэр орчмоос "АКА 47" маркийн бууны сум олдсон гэж байгаа. Бас нэгэн зүйл багагүй эргэлзээтэй. "МИ-8"-ыг гэрээ хийн авч явахад цаг тутам нь 1400 ам.долларын хөлстэй. Гэтэл Ц.Батаа гишүүн 5000 гаруй ам.долларыг урьдчилсан байдлаар төлөөд нисдэг тэргийг хөлөглөн оджээ. Сайдын хэлснээр онгоцны нислэг үйлдэх хугацааны цаг тутам нь 1400 ам.доллар гэнэ. Сул зогсолт гэж тооцдоггүй хэрэг. Хэрэв "МИ-8"-ыг хөлсөлсөн хүн нислэг үйлдэлгүй, аль нэгтээ газар сул тавьчихсан байхад улсын хэмжээний онцгой гачигдал тохиолдвол хэрхэх нь тодорхойгүй. Нисдэг тэрэг ослын буулт хийх болсон шалтгаан нь түлшний стандартын асуудалтай холбоотой байх магадлалтай байна. Улсын мэргэжлийн хяналтын газраас шалгаснаар түлш импортлогч компаниудын бараа бүтээгдэхүүн чанарын шаардлага хангахгүй байгаа тул энэ алдаагаа засч залруулах талд арга хэмжээ авах хэрэгтэйг даалгаж байсан удаатай. Харин "МИ-8" нисдэг тэрэг Улаанбаатараас гарахдаа түлшээ цэнэглэсний дээр 24-ний өдөр 15 цаг 20 минутад Булган аймгийн төвөөс гарахдаа мөн тэндээс цэнэглэжээ. Онгоцны ослын шалтгаантай холбогдож мэдэх түлшний шаардлагыг хангасан эсэхийг шалгахаар лабораторийн шинжилгээний дээж авчээ. Ослын газар хамгийн анх очсон хүний хувиар Зэвсэгт хүчний жанжин штабын нэгдүгээр орлогч дарга, генерал С.Баасанхүү үдээс хойш, 17:30 минутад мэдээлэл хийсэн юм. -Гадаад хүмүүсийн талаар зөрүүтэй мэдээллүүд тархаад байна? -Ажил хэргийн зорилго, албан тушаалын талаар мэдэх юм алга. Ямар ч л байсан захиалгын гэрээнд зааснаар 15 хүний нэр дурдагдсанаас таван хүний нэр нь гадаад юм билээ. -Нисгэгчид нь архи уусан байсан гэсэн мэдээлэл бас бий. та хэргийн газарт хамгийн анх очсон хэсгийг ахалсан хүний хувьд нисгэгчидтэй уулзсан уу, тэд ямар тайлбар хэлж байна вэ? -Мөрдөн байцаалт болон техникийн хувьд үзлэг шалгалт хийж байгаа ажлын хэсгийн дүн гарсны дараа л тухайн үед нисгэгчийн байдал ямар байсан эсэх мэдээлэл гаргах боломжтой юм. Ер нь бол би нисгэгч, онгоцонд байсан нэг ч хүнтэй уулзаагүй. Намайг очиход хэргийн газраас бүгд явсан байсан. Одоо нисгэгчид ч, зорчигчид ч хяналтад байгаа. Тэд тухайн нөхцөл байдлын талаар байцаалт, мэдүүлэг өгнө шүү дээ. -Нисгэгчдийн тань ур чадвар хэр байсан гэж та үнэлэх вэ? -Тэд саяхан Новосибирскт давтан сургалтад бэлтгэгдээд, нисэх эрхээ гардаад ирсэн хүмүүс. Ийм давтан сургалт жил бүр болдог. Өөрөөр хэлбэл, нисгэгчдийг жил бүр давтан бэлтгэж, нислэг үйлдэх эрх олгодог байхгүй юу. Экипажийн дарга нь Батжаргал гэдэг хүн байсан. -Онгоц хэдий хэмжээний өндрөөс хажуулдсаныг тодорхойлох боломж байх уу? -Нам дор байх тусам л дотор яваа хүмүүсийн амь насанд эрсдэл бага болж таарна. Хэдий хэмжээний өндрөөс хяналт алдагдсан зэрэг мэдээллийг хар хайрцагнаас уншиж мэднэ. Манайд бол зөвхөн дууг нь л уншина. ОХУ руу хүргэж, мэргэжлийн түвшинд уншуулахаар лацдаж авсан. -Ц.Батаа гишүүнийг чоно хөөж явсан гэх юм? -Энэ асуудал цагдаагийнхны зүгээс тогтоох ёстой үүрэг болно байх. -Сүүлийн арав орчим жилийн турш "МИ-8"-ыг ингэж түрээслүүлж ирсэн гэж сайд ч хэлж байгаа. Техникийн шаардлага хангахгүй байдал хэр их гарч байсан бэ? -Техникийн саатал, зорчигчдын нөхцөл байдлаас болж нислэг хойшлох, саатах тохиолдол гарч байсан. -Онгоц хэдэн онд ашиглалтад орсон байдаг юм бэ? -2003 онд Новосибирскээс ирсэн. -Одоо дахин ийм онгоцтой болж амжаагүй байхад хэрэглэх гарцаагүй онцгой шаардлага гарвал яах вэ? -Байгаагаа л хэрэглэнэ. -Онгоцны үйлчлэгчээр явсан эмэгтэй биедээ нэлээд хүнд гэмтэл авсныг эмч нараас нь дууллаа? -Тэр талаар мэдэхгүй. 

Болдсайханы ХАЖИДМАА
