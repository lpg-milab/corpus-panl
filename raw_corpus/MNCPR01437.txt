ЗААНУУД ХАРЦАГЫГ НИСГЭСЭН БАРИЛДААНЫ ЭРГЭН ТОЙРОН

Монгол улсын хүчит таван заан өнгөрсөн бямба гаригт цолны "шалгалтаа" 80 хувьтай хамгааллаа. Тэднээс улсын харцагууд шүүлэг авсан юм.
Шүүлэгт орсон заанууд Г.Ганхуяг, Э.Батбаатар, Г.Батбаяр, Т.Мөнгөнцоож, Л.Пүрэвжав нартай ээлжлэн барилдаж таван давааг өнгөрөөсөн. Монгол бөхчүүдийн хоёр дахь бооцоот барилдаанд Бөхийн өргөөний талаас бага хүнтэй байлаа. Нээлтийн ажиллагаа 18 цагт байсан ч үзэгчдээ хүлээн нэг цаг хойшилсон. Гэтэл барилдах зургаан бөхөөс заан Д.Бумбаяр, харцага Н.Баяржавхлан нар ирсэнгүй. Мөн үзэгчид ч дүүрсэнгүй. Тэр бүр дийлээд авахааргүй 10 мянган төгрөгийн үнэтэй тасалбарыг шагчид цаг тулахад 10 дахин хямдаар зарсан. Эдгээрээс гадна хоёр багийг дасгалжуулах УИХ-ын гишүүн Г.Занданшатар, Б.Бат-Эрдэнэ нар Бөхийн өргөөнөө байгаагүй юм. Харин далай аварга А.Сүхбат харцагуудыг зоригжуулан суусан. Халз барилдааны баруун буюу зааны талыг Ц.Мягмарсүрэн зүүн талыг Г.Ганхуяг нар тэргүүлжээ. Нэгийн даваанд заанууд дуу дуугаа авалцан дүү нараа унагаж, 5:0-ээр ялан даваа бүрийн бооцооны шагнал болох 200.000 мянган төгрөгийг өвөртөлцгөөв. Харин хоёрын даваанд харцагуудын гол найдвар болсон Т.Мөнгөнцоож харьж яваа заан О.Одгэрэлийг, элдэвтэй бөх гэгддэг харцага Л.Пүрэвжав Ч.Батзоригийг хаян нурмайсан үзэгчдийг нэг сайн сэргээсэн. Даваа хооронд завсарлагаа байхгүй шууд л өрцгөөв. Гурав дахь тулаанд "давцгаана шүү" гэсэн уухайллаар түрүүлсэн харцагууд дуу, дуугаа авалцан унасан ч И.Доржсамбуугаар Т.Мөнгөнцоож хоёр дахь ялалтаа авсан. Дөрвийн даваанд мөн л заанууд давуулж гуядан даваагаа тавуул нэмсэн юм. Үүний дараа л нууж байсан бэлгээ задлав. Зохион байгуулагчдын зүгээс энэ цагийн Монголын "хоёр баатар" болох гавьяат тамирчин Х.Цагаанбаатар, чөлөөт бөхийн ОУХМ Б.Наранбаатар нарыг үндэсний бөхөөр хүч үзүүлэхээр бэлджээ. Үзэгчид үүнийг сонсоод "Цагаанаа" гэж орилж байхад "Наба, Наба" хэмээн зарим нь дэмжицгээж байлаа. Хоёр бөхийг дэвжээнээ урихад 55 кг-д хөлд нь суудаг, 66 кг-д үүрч шиддэг залуусын хэн давахыг дор бүрнээ таацгаав. Ялигүй томдсон зодог, шуудагтай хоёр бөх сэрүүн барьцнаас хэсэг хөөцөлдсөний эцэст жүдочин залуу дээр нь гарч чадсан юм. Тэрээр жингээр арай илүү болоод ч тэр үү өрсөлдөгчөө унаган 700 мянган төгрөгийн эзэн болсон. Харин Б.Наранбаатарыг 300 мянган төгрөгөөр мялаав. Гэтэл үзэгчид гурав барилдуул гэцгээн уухайлсан ч саналыг нь хүлээж авсангүй. Энэ барилдааны дараа харцага заануудын хамгийн сүүлийн даваа эхэллээ. Тав дахь барилдаанд заанууд ширүүн эхэлсэн хэрнээ зөөлөрчээ. Доржсамбуу Ганхуягт, ганц унаагүй байсан голио хочит Мягмарсүрэн Пүрэвжавт тус тус унаснаар тэмцээн дууссан. Дүн гарахад заануудын манлайд Х.Мөнхбаатар тав барилдахад ганц ч унаагүй тэргүүлж шалгалтаа 100 хувиар "А" өгсөн. Харин Ч.Батзориг, О.Одгэрэл, Ц.Мягмарсүрэн нар дөрөв, И.Доржсамбуу гурван унаатай халз барилдаанаа дуусгасан. Тэд багийн дүнгээр 25 барилдаан хийснээс 20-д нь даван 80 хувиар шалгалтаа өндөрлөн зургаан сая төгрөгийн эзэд болцгоосон юм. Харин заануудын цолыг баталсан хүчит харцагууд гурван сая төгрөгтэй харьсан билээ. 
Б.Бадмаа
