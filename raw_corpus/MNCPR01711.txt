Хүний эрхийн буруутнуудыг цээрлэл хүлээж байна

Хүний эрхийг дээдлэх нь хүн төрөлхтний гол үзүүлэлт болжээ. Хүний эрх зөрчигдөх хамгийн их магадлал өндөртэй газарт шорон ордог. Тэнд хоригдож байгаа хүн ямар ч гэм буруутай байлаа гэсэн хүний эрхээр хангагдах ёстой. Тэдний эдлэх ёстой эрх, эрх чөлөөг зөрчсөн хэн боловч тухайн үйлдэлдээ тохирсон зэм хүртэх учиртай юм билээ.
Тэгээд ч хүний эрхийг дээдлэгсдийн хараа хяналтаас аливаа улс орны шорон гадуур байдаггүй. Дэлхий нийтийн хэмжээнд тэдний хараа хяналтад байнга өртдөг газар бол Абу Грейбийн шорон гэж хэлж болно. Тэнд хоригдогсдын эрх зөрчигдөх бүр олон нийтэд мэдээлэгддэг. Уг шоронгоос гарч байгаа гол мэдээллүүд нь хэвлэлээр хангасангүй, тогтсон цагт нарлуулсангүй, хоол ундаар дутаалаа гэх зэрэг байдаг. Иймэрхүү шаардлагыг Монгол улсад бол шоронд хоригдож байгаа ялтан биш харин Олон улсын "Найрамдал" зусланд амарч байгаа хүүхдүүд шаардана. Тэгэхээр хүний эрх зөрчөөд байгаа дээрх шорон нь манайд бол "Найрамдал" зуслантай жишихээр юмуу даа. Монгол шоронд хоригдож байгаа хүн хэвлэл, ус, агаараар хангахыг шаардах эрхгүй. Энэ нь манай улсад хүний эрхийг дээдлэх эрхэмлэх тухай ойлголтод салхи ороогүйг харуулж байна. Гэхдээ энэ салбарт салхи оруулахын төлөө Хүний эрхийн үндэсний комисс (ХЭҮК) ажиллаж эхлээд цөөхөн жилийн нүүр үзэж байгаа. Харамсалтай нь тэдний хараа хяналтаас монголын шоронгууд цагдаа, тагнуулын байгууллагын удирдлага гадна нь байна. Хүний эрхийг дээдлэгсдийн хараа хяналтаас гадуур байдаг монголын шоронд хүний санаанд оромгүй яргалал үйлдэгддэг. Энэ комиссыг байгуулагдахаас өмнө тэндэх яргаллууд ам дамжин яригддаг байв. Харин тус комисс байгуулагдсанаар цаасан дээр бууж хүний мэлмийд хүрч байна. Гэвч хуучин байдал хэвээрээ үргэлжилж байгаа гэж хэлж болно. Тэнд гялгар цаас, шүдний сойзны ишийг асааж хайлуулан хүний бие эрхтэн дээр гоожуулан түлж залхаан цээрлүүлдэг. Ийм яргаллыг соёлт хүн төрөлхтөн монголын шоронгоос өөр газар үзэхгүй. Яргалал үйлдсэн олон тохиолдол хүн төрөлхтний түүхэнд бий. Буханвальд, Освенциумд фашистууд яргалал үйлдэж хүмүүсийг хоморголон егүүтгэсэн нь үнэн. Гэхдээ фашистууд нь яргалж байснаас биш хамт хоригдож байсан нэг нь нөгөөгөө яргалж байгаагүй. Тэгвэл монголын шоронгийн яргалал нь хамт хоригдогсод нэг нь нөгөөгөө яргалдгаараа ялгаатай. Гэхдээ гаднаас нь харахад нэг хоригдол нь нөгөөгөө яргалаад байгаа мэт боловч мөн чанартаа цагдаа, тагнуулын мөрдөн байцаагч нар тэдний удирдлага архаг хурандаа нарын дарамт гэж ойлгож болно. Монголын шоронд явагдаж байгаа энэ яргалал нь яргалуулсных нь ял нэмэгддэг, яргалсных нь ял хөнгөрдөг. Яргалсных нь цалин пүнлүү, албан тушаал, цол хэргэм нэмэгддэг байх жишээтэй. Үүгээрээ монголын шоронгийн яргалал фашизмын яргаллаас давчихжээ. Энэ тухай ХЭҮК-ын 2006 оны илтгэлд зарим нэг байдлаар тусгагджээ. Тус комиссын илтгэлийг өнгөрсөн долоо хоногт парламент авч хэлэлцлээ. Ерөнхийдөө монголд эрүүдэн шүүлт, шоронгийн яргалал байгаа гэдгийг төр засгийн түвшинд хүлээн зөвшөөрсөн гэж хэлж болно. Тэгж хэлэхээс ч арга байхгүй, нөхцөл байдал тийм. УИХ үүнээс өмнө 2002 онд олон улсын байгууллагын шахалтаар ХЭҮК-ын илтгэлийг авч хэлэлцэж Хууль зүйн байнгын хорооноос гурван зүйл тогтоол гаргажээ. Тогтоолд: -Хоригдож байгаа этгээдийн биед гэмтэл учруулах, сэтгэл санааны дарамтад оруулах зэргээр албадан мэдүүлэг өгүүлэх, хилсээр хэрэг хүлээлгэж байгааг зогсоох. -Сэжигтэн, яллагдагчийг хорих хуулийн шаардлагыг биелүүлэх, хууль дээдлэх, хүний эрх, эрх чөлөөг хүндэтгэх зарчмыг хэрэг бүртгэгч, мөрдөн байцаагч хорих төвийн ажилтнуудын үйл ажиллагаанд төлөвшүүлэх. -Хорих өрөөнд хуваарилах, шилжүүлэх асуудалд тавих хяналтыг сайжруулах. -Хорих төвд хийсэн шалгалтаар илэрсэн бүх зөрчлийг арилгах, хууль зөрчсөн буруутай хүмүүст хатуу хариуцлага тооцох. Баривчлах, хорих, таслан сэргийлэх арга хэмжээ авахдаа хуульд заасан үндэслэл журмын дагуу явагдаж хуулиар тогтоосон нөхцөлд нийцэж байгаа эсэх, энэ үйл ажиллагааны үед хүний хууль ёсны эрх хангагдаж байгаа болон хэрэг бүртгэлт, мөрдөн байцаалтын ажиллагаанд тавих прокурорын хяналтыг сайжруулах талаар холбогдох арга хэмжээ авахыг Улсын Ерөнхий прокурор М.Алтанхуягт зөвлөсүгэй. Тогтоолын биелэлтийг 2002 оны эхний хагас жилд багтаан Хууль зүйн байнгын хороонд танилцуулахыг Хууль зүй, дотоод хэргийн сайд Ц.Нямдоржид даалгаж, Улсын Ерөнхий прокурор М.Алтанхуягт зөвлөсүгэй гэсэн хэсэг бий. Энд дурьдсанаар бол эрүүдэн шүүлт буюу шоронгийн яргалал монголд өдийд байхгүй болох ёстой байжээ. Харамсалтай нь тэгсэнгүй. Харин ч энэ тогтоол гарснаас хойш иймэрхүү яргалал бусармаг үйлдэл хэрээсээ хэтэрч. Нэг үгээр хэлбэл дээрх тогтоолыг эсэргээр нь хэрэгжүүлсэн байна. Ийм тогтоол гарснаас хойш буюу 2002 оноос хойш Монгол улс Франц улсаас талийгаач Дамирангийн Энхбатыг хулгайлж дэлхий нийтийн өмнө шившгээ хутгасан. Түүгээр зогсохгүй өмгөөлөгч Л.Санжаасүрэнг, Д.Энхбатыг өмгөөлснийх нь төлөө шоронд хийсэн. Мөн генерал Ж.Баатарыг долоон жилээр шийтгэж ял эдлүүлсэн. Ял эдлүүлэхдээ генералтай хүний ёсноос гадуур харьцаж байсан. Тэрхүү үйлдлийг нэг муу шоронгийн хуяг хийж байгаа мэт харагдавч мөн чанартаа тухайн үеийн эрх баригчдын захиа даалгавараар хийж байсан гэх. Хүний ёсонд муугаар бичигдэж байгаа фашистын шоронд ч гэсэн цэрэг эрсийн цол хэргэм үйлчилж байсан юм билээ. Нэг үгээр хэлбэл, цэргийн хамгийн бага цолтой хуяг тэнд хоригдож байгаа хамгийн том цолтондоо ёсолж байсан гэдэг. Тэгвэл манайд генералыг хуяг нь удаан морь харлаа гэж утаа саагтал амбаардаж байсан байх юм. Монголын шорон ийм байдалд хүрсэнд цагдаа, тагнуул, прокурор, шүүх, хуулийн байгууллагуудын удирдлагууд буруутай. Нэг үгээр хэлбэл хүнлэг ардчилсан иргэний нийгэм байгуулах Үндсэн хуультай монгол оронд хүний эрх, хүн төрөлхтний түүхэнд байхгүйгээр доромжлогдох болсон нь улс орон хэдхэн цадиггүй хурандаагийн гарт орсонтой холбоотой. Цагдаагийн бүдүүрчихсэн хурандаа нар дуртай хэргээ илрүүлдэг, хүссэн яргаллаа үйлддэг болсон нь улс орныг ийм байдалд хүргэсэн. Цадигаа алдсан цагдаагийн хурандаа дуртай хэргээ илрүүлж байсан тухай ганцхан жишээ татъя. Ченж Баскагийн хэрэг гэж дуулиант хэрэг гарсан. Үйлдсэн эзэн нь хэсэг хугацаанд олдохгүй байсан юм. Гэвч хожим нь уг хэргийг шоронгийн гэгдэх морин толгой хочит Баяржав үйлдсэн гэдэг нь тодорхой болсон. Энэ хэрэг илрэхэд морины уралдаан тус болсон гэдэг. Тухайлбал, жилд үй түм болдог морин уралдааны нэг дээр Баяржав гэгч нь цагдаагийн нэг хурандаатай миний морь түрүүлсэн гэж чи би дээ хүрч хэрэлдсэн. Шорон хочит түүнтэй чи би дээ хүрэлцсэн хурандаа "Чи ингэдэг болоо юу. Бүх хэргийг чинь би мэднэ" гэж хэлсэн гэх. Энэ хэрүүлээс хойш тун удалгүй морин толгой Баяржав баригдаж хэрэг илэрсэн гэх яриа бий. Үүнээс суурилуулан авч үзвэл тэр хэргийг энэ хүн мэдэж байжээ гэсэн дүгнэлт хийж болохоор. Ингэхлээр манайд Эрүүдэн шүүлт буюу шоронгийн яргалал нь улс төрийн зорилго хувь хүний өш хонзонгоор явагдаж байна биш үү. Ийм тохиолдолд тэнд байгаа яргалал хэзээ ч зогсохгүй. Шоронд хоригдож байгаа хүний эрх хангагдаагүй нөхцөлд Монгол оронд хүний эрхийн тухай ярих нь илүүц болно. Тэр дундаа "Ганц худаг"-т бол бүр байхгүй. Тэгэхээр "Ганц худаг"-ийг ийм болоход 2000 оноос өнөөдрийг хүртэл Дээд шүүх, Прокурор, ЦЕГ, ТЕГ-ыг удирдаж байгаа албан тушаалтнууд буруутай. Шоронгийн бүх шатны дарга нар буруутай. Хуулийнхныг удирдаж байсан сайд нь, сайдыг нь удирдаж байсан Ерөнхий сайд нь ч буруутай. Иймд тэдэнд энэ албыг хаших ёс суртахууны эрх байхгүй. Харин ч буруу зуршил бий болгосон газар нь тэднийг аваачих учиртай. Тэгж байж энэ гажуудал засагдана, шорон цэвэршинэ. Түүнийгээ дагаад нийгэм, төр цэвэршинэ. Энэ бүх буруутныг гэсгээн цээрлүүлж хуулийн болон улс төрийн хариуцлага үрүүлэхийн төлөө нийгмээрээ тэмцэхийг уриалж байна. Уриалаад байх юмгүй. Гэм зэмтэй хүнийг цээрлэл хүлээж байдаг юм. 
Г.Эрдэнэбат
