Ийм Засгийн газартай хол явахгүй ээ

Өмнө нь ядаж яам тамгын газарт ажиллаж үзээгүй хүн шууд Засгийн газрыг удирдана гэдэг амаргүй нь ойлгомжтой НХХ-ийн сайд Л.Одончимэдийг УИХ-ын хоёр ч байнгын хороо Төсвийн тухай хуулийг зөрчсөн гэж үзээд огцруулах шийдвэр гаргасан. Гэтэл сайд өөрийгөө хууль зөрчөөгүй гэж зүтгэсээр МАХН-ын бүлгийн шийдвэрийг өөртөө ашигтай гаргуулснаар УИХ-ын хуралдаан өнгөрсөн долоо хоногт гацаанд ороод байсан билээ. Харин өнгөрсөн баасан гаригт МАХН олонхиороо ирцээ бүрдүүлж өөрийн намын сайдаа огцруулахгүй гэсэн шийдвэр гаргасны дараагаар сайд сайн дураараа огцрох саналаа УИХ-ын чуулганд танилцуулсан. Ингэснээр өрнөж байсан улс төрийн үйл явдал улам ч ээдрээтэй болж орхилоо. Энэ талаар УИХ-ын гишүүн, МАХН-ын Удирдах зөвлөлийн гишүүн, Төсвийн байнгын хорооны дарга Ч.Улаантай уулзаж ярилцлаа.
-Нийгмийн хамгаалал, хөдөлмөрийн сайд Одончимэдийг хоёр байнгын хороо Төсвийн тухай хууль зөрчсөн гэсэн дүгнэлт гаргасан. Гэтэл танай намын бүлэг, УИХ хууль зөрчөөгүй гэж үгүйсгэлээ. Байнгын хороо бол УИХ-ын бүтцийн байгууллага. Мэргэжлийн байгууллагын дүгнэлтийг аль нэг нам нь улс төрийн шийдлээр үгүйсгэх нь хэр зохимжтой байсан бэ? -Асуудлыг дотор нь задалж үзэх ёстой. Төсвийн тухай хуулийг бүхэлд нь зөрчсөн үү зөрчсөн. Хэрэв анх тавьсан үндэслэлээр хууль зөрчсөн үү гэвэл бас өөр дүгнэлт гарах ёстой. Бүлгээс гарсан дүгнэлт бол асуудлыг анх тавьсан зүйл заалтуудаар нь үзэхэд хууль зөрчөөгүй байна л гэсэн хэрэг. Харин бүхэлдээ хууль зөрчсөн үү гэж үзвэл зөрчсөн. Тэр нь Байнгын хорооноос гарсан дүгнэлт мөн. УИХ хуулийн дагуу өмнөх оны төсвийн гүйцэтгэлийг хэлэлцэж баталдаг. Энэ бол хаврын чуулганаар дөрөвдүгээр сарын үед өргөн баригдлаа гэхэд тавдугаар сарын эхээр хэлэлцэгдэнэ л дээ. Тэр үед бүхэлдээ төсвийн хууль зөрчигдөж үү, үгүй юу гэсэн эцсийн хариу гарна. Тэр болтол энэ асуудал нээлттэй үлдэж байна. Тэр үед хууль зөрчсөн гэдгээс өөр дүгнэлт гарахгүй л болов уу. -Та бол зүгээр нэг УИХ-ын гишүүн биш. Төсвийн байнгын хорооны даргынхаа хувьд түүнийг хууль зөрчсөн гэж үзэж байгаа юу, эсвэл бүлэгтэйгээ санал нэг байна уу? -Хууль зөрчсөн гэсэн дүгнэлт байнгын хорооноос гарсан шүү дээ. Тэгэхээр төсвийн хуулийг зөрчжээ гэсэн үг. Харин сайдыг огцруулах асуудлыг босгож тавьсан тэр зүйл заалтуудаар бол хууль зөрчөөгүй байна гэсэн шийдвэрийг бүлэг ч тэр, бас дээрээс нь УИХ-ын чуулган гаргачих шиг боллоо. Би бол шүүмжлэлтэй л хандаж байгаа. -Таныг МАХН-ын гишүүн биш Төсвийн байнгын хорооны даргын чинь хувьд Одончимэд сайд хууль зөрчиж үү, үгүй юу гэж л асуугаад байна л даа. -Би бол Төсвийн хууль зөрчсөн гэдэг талд анхнаасаа л байсан. Одоо ч байгаа. Тэр асуудал дээр ямар ч эргэлзээ байхгүй. Төсвийн хуулийг зөрчсөн нь үнэн. -Баасан гаригийн үдээс хойш МАХН дангаараа ирц бүрдүүлж Одончимэд сайдыг огцруулахгүй гэсэн шийдвэр гаргасан. Та тэр чуулганд харагдахгүй байх шиг байсан? -Харамсалтай нь би тэр чуулганд суугаагүй. Санал өгөөгүй. -Яагаад та суугаагүй юм бэ? -Одончимэд сайдыг хууль зөрчөөгүй гэсэн бүлгийн шийдвэр бараг 14 хоногийн өмнө гарсан. Бүр байнгын хорооны дүгнэлт гарахаас өмнө шүү дээ. Бүлгийн хурлын дараагаар би байнгын хороог хуралдуулсан. Байнгын хороо хууль зөрчсөн гэсэн дүгнэлт гаргасан. Тэгэхээр би чуулганы хуралдаанд оролцох шаардлагагүй. Учир нь олонхиор асуудлыг шийдэх нь тодорхой байлаа. Нөгөө талаар надад бас амаргүй шүү дээ. Мэргэжлийн байнгын хорооныхоо шийдвэрийг үгүйсгэх тийм совесть надад байхгүй. Надад бас итгэл үнэмшил гэж нэг юм байж болно биз дээ. -Асуудал яг энд л байгаа юм. УИХ-ын мэргэжлийн байгууллага дүгнэлт гаргачихаад байхад танай нам олонхиор түрээ барьж үгүйсгэж улс төрийн алхам хийсэн. Тэгэхээр таныг намтайгаа санал нийлэхгүй байна гэж ойлгож болох уу? -Намаас улс төрийн шийдэл бол гараагүй. Улс төрийн шийдвэрийг Удирдах зөвлөл гаргадаг. Тэгэхээр Удирдах зөвлөл тийм шийдвэр гаргаагүй гэсэн үг. Намын бүлэг л асуудалд дүгнэлт хийж байр сууриа илэрхийлсэн хэрэг. -Гэхдээ Удирдах зөвлөл Одончимэд сайдын асуудлыг яриагүй биш ярилцсан биз дээ? -Сонсох нь сонссон л доо. Намын бүлэг ийм шийдвэр гаргасан юм чинь үүнийхээ дагуу асуудлыг шийдэх нь зүйтэй биз дээ л гэсэн. -Баасан гаригийн чуулганаас өмнө танай намын бүлэг хуралдсан. Та тэнд байсан уу? -Байсан. -Тэндээс ямар шийдвэр гарсан юм бэ? -Өмнө нь тэртэй тэргүй шийдвэр гарчихсан байсан учраас түүнийхээ дагуу л явна гэж ярилцсан. -Түүнийг огцруулахгүй гэсэн шийдвэрийг УИХ гаргасны дараагаар сайд өөрөө огцрох өргөдлөө өгсөн. Тэгэхээр чуулганы өмнө намаас чинь Одончимэд сайдыг "өөрөө огцор" гэсэн шахалт хийсэн юм биш биз? -Үгүй. Бүлгийн хуралдааны үеэр янз бүрийн санал гарч байсан. Нэг хэсэг нь "Өөрөө өргөдлөө өгөөд огцорвол яасан юм бэ" гэсэн санал хэлсэн. Харин баасан гаригт тийм юм болоогүй санагдаж байна. Огцрох саналаа хэлсэн нь тэр хүний өөрийнх нь шийдэл байх. Харин хэр оновчтой шийдвэр юм бол доо л гэж гайхаж байгаа. Уг нь ингэж болохгүй шүү дээ. УИХ, бүлэг юу болж харагдаж байна вэ. -"Би огцрохгүй ээ" гэж зүтгэсээр төрийн ажлыг бараг 10 гаруй хоног уячихаад намынхаа олонхиор чуулганыг хуралдуулж огцруулахгүй гэсэн шийдвэр гаргуулсныхаа дараа "Би өөрөө огцорно оо" гэх юм. Энэ бол тэр хувь хүний ганцаарчилсан тоглолт мөн үү? -Мөн. Яах аргагүй ганцаарчилсан улс төрийн тоглолт. Хэрвээ тэгж л өөрөө огцрох байсан юм бол ийм их түвэг удалгүй өргөдлөө өгөх ёстой байсан байх. Бүлэг нь тодорхой тавьсан асуудлаар хууль зөрчөөгүй байна аа гэсэн дүгнэлт гаргаад тэр нь чуулганаар батлагдаж байхад "Би огцорлоо" гэж байгаа нь логикийн хувьд ойлгогдохгүй байгаа юм. -Тэгэхээр одоо Одончимэд сайд сайн дураараа огцорсон баатар болж түүнийг хамгаалахаар зүтгэсэн МАХН-ын рейтинг уначих шиг боллоо. Өөрөө огцрох мөрөөрөө огцрохгүй намаа хөлдөө чирч эвгүй байдалд орууллаа шүү дээ. Тийм хүний төлөө энэ том улс төрийн хүчин тэгтлээ нэр нүүрээ барж зүтгэх хэрэг байж уу, үгүй юу? -Хувь хүний тоглолтоос болж завсарт нь намын бүлэг, УИХ хоёр буруу ойлголт төрөхөөр тийм байдалд орчихлоо. Ер нь намаас томилогдсон боловсон хүчин төрийн ажлыг итгэж найдаж байсан түвшинд хийж чадахгүй, хууль дүрэм зөрчлөө гэсэн хэл үгэнд орж тэр нь явсаар Засгийн газрын нэр хүндтэй холбогдож байна. Засгийн газрын асуудал яригдана гэдэг чинь бүхэлдээ намын нэр хүндтэй холбогдож байгаа хэрэг. Энэ бүхэн мэдээж манай намын нэр хүндэд эерэг үзүүлэлт авчраагүй нь ойлгомжтой. Намын нэр хүндэд тодорхой хэмжээний хохирол учруулсан байгаа нь үнэн шүү дээ. -Ер нь танай намын сайдууд дэггүйтэх бүрт МАХН-ын нэр хүнд төдий чинээ уруудаж байгаа шүү. Хэл ам татлуулсан Одончимэд сайд одоо нэг мөр болсон бол цаана нь Хүрэлсүх сайдын асуудал ч өдрөө хүлээж байгаа. -Танай, манай гэлтгүй Засгийн газрын гишүүд дэггүй л байна шүү дээ. Үүн дээр тантай санал нэг байна. Гүйцэтгэх засаглал гэдэг чинь ачааны хүндийг үүрдэг, үгийн хатууг сонсдог, хариуцлагын хатууг дааж чаддаг байх ёстой юм. Урьд биднийг засагт ажиллаж байхад тийм л шаардлага тавьдаг байсан. Жасрай гуай бол бүр "Засгийн газрын гишүүдэд ардчилал байхгүй ээ. Байх ч ёсгүй. Зөвхөн удирдах, удирдуулах ёс, тэгээд хариуцлага хүлээх чадвар л байх ёстой" гэж хэлдэг байсан юм. Одоо тэгэхэд ямар байна, бүгдээрээ л харж байна шүү дээ. -Та ер нь ийм Засгийн газар үзээгүй юу ? -Үзээгүй. Үзэх нь бүү хэл, төсөөлөө ч үгүй. Ийм Засгийн газарт ажиллахад ямар байдгийг нэг л төсөөлөхгүй байна. -Үндэсний эв нэгдлийн Засгийн газар гэсэн гоё нэртэй атлаа ямар ч эв нэгдэл харагдахгүй болоод удаж байна, тийм үү? -/инээв/ Харин тийм ээ. Хүмүүс тэгж шүүмжилж байна. Эв нэгдлийн нэртэй эв нэгдэлгүй Засгийн газар гэхийг сонсохоор чих халууцах л юм байна шүү дээ. Үнэхээр тийм л байгаа биз дээ. Хоёр сайд нь бие биенээ огцруулна гээд давхиж явах жишээтэй. Гурван ч сайдын асуудал УИХ-аар ороод гарлаа. -Хоорондоо зодолдож байна... ? -Тэр ч бүр энүүхэнд. Нэг нэгнээ заналхийлж, хэрэлдэж байна. Засгийн газар гэдэг чинь дотроо нэгдмэл, нэг амьтай байх ёстой. Хэдийгээр ачааны хүндийг үүрч, шүүмжлэлийн хатууг сонсдог ч тэрийгээ дааж гарахын тулд дотроо нэг санаатай, ажил хэргийн төлөө хамтарч чаддаг байх ёстой. -Тэгж нэгдмэл ажиллуулахын тулд хэний үүрэг чухал байдаг юм бэ? -Мэдээж Ерөнхий сайд, Шадар сайд хоёр гол зохицуулагч нь байх ёстой. Дээрээс нь Хэрэг эрхлэх газрын дарга байна. Энэ гурав бол хөгжмийн удирдаач болж нэг нотоор тоглуулах ёстой байхгүй юу. Тэрнээс хүн бүр өөр өөр нотоор тоглодог байж болохгүй шүү дээ. Гэтэл өнөөдөр сайд бүхэн өөр өөртөө дарга. Яаж ингэж болох юм бэ. -Ийм Засгийн газартай хол явахгүй юм шиг санагдах боллоо? -Ер нь энэ Засгийн газарт итгэж найдаж байгаа хүн өнөөдөр цөөрөөд л байх шиг. Хүн бүхэн л "Нэг л болохгүй байна аа" гээд байна. Энэ бол энэ хэвээрээ хол явахгүй л гээд байгаа үг. Энэ чигээрээ бид хэдий хол явах юм бэ. Сайн төсөөлөхгүй л байна. -Тэгэхээр та Засгийн газрыг бүрэн бүрэлдэхүүнээр нь огцруулах нь зүйтэй гэж үзэж байна уу? -Энэ бүтэц бүрэлдэхүүнээ эргэн харж тодорхой хэмжээний өөрчлөлт хийхгүй бол болохгүй ээ. Бүтэхгүй нь улам бүр тодорхой болоод байна шүү дээ. -М.Энхболдын Засгийн газрыг огцруулчихдаг юмаа гэхэд дараагийн Засгийн газрыг байгуулахад хүндрэлтэй биш үү? -Байгуулж л таарна шүү дээ. Юу нь хүндрэлтэй байхав. УИХ-д суудалтай улс төрийн намууд ч байр сууриа илэрхийлээд л байна. Жишээ нь Ардчилсан нам бол "МАХН дангаараа Засгийн газраа байгуул. Бид дэмжээд байгуулалцаад өгье" гээд санал хэлээд байна. Эрхбиш энэ улс орны эрх ашгийн төлөө улс төрийн хүчнүүд нэгдмэл байр суурьтай байж хамтарч ажиллаж босгох байлгүй дээ. Түүнээс ингээд хоорондоо хэрэлдээд, сар бүр нэг сайдыг огцруулах тухай ярьж хамаг цагаа үрэлгүйгээр ажиллаж чадвал их юм хийж бүтээж болохоор байна шүү дээ. -Одоо мэдэгдэж байгаагаас хоёр ч сайдын асуудал чуулганд орохоор хүлээгдэж байх шиг байна. Хүрэлсүх сайд бас Жаргалсайхан сайдын талаар ч асуудал босч мэдэх нь. Гүндалай гишүүн эрхийнхээ дагуу Үйлдвэр худалдааны сайдыг огцруулах саналаа оруулна гээд байгаа. -Тэгээд л зарлаад байна шүү дээ. Энэ маягаар явах юм бол зөвхөн сайдыг огцруулах тухай хэлэлцдэг УИХ-тай, Засгийн газартай болох нь байна. Тэгж болохгүй. Ер нь улс төрийн амьдралын давтамж бол дөрвөн жил, тийм үү. Сонгуулиас сонгуулийн хооронд. Үүнээс эхний хоёр жил бол сонгуулийн жил байдаг. УИХ, орон нутаг, Ерөнхийлөгчийн сонгууль гээд. Тэгээд үлдсэн хоёр жилд нь улс төрөөс ангижраад ажлаа хийх ёстой байхгүй юу. Гэтэл тэр хугацаандаа бас л улс төржөөд, огцрох огцрохгүй гээд үзэлцээд байвал ажил хийх хугацаа үлдэхээ байлаа шүү дээ. -Сүүлийн хоёр жил нь ирэх сонгуульдаа бэлдээд завгүй байх болсон юм биш үү? -Сонгуульдаа бэлдэх л ёстой шүү дээ. Гэхдээ төрийн ажлыг цалгардуулах ёс хаана байна. Өмнөх Засгийн газрууд ажлаа л хийсээр байсан. Бид тэгж ч ажиллаж байсан. 1992-1996 оны Засгийн газар бол маш тодорхой мөрийн хөтөлбөртэй байсан шүү дээ. Эхний хоёр жилд эдийн засгийн уналтыг зогсооно гэж. Тэрийгээ давхар мэх хэрэглэж унаж байхдаа босно гэх мэтээр манай Жасрай гуай бол их уран гоё илэрхийлдэг байсан даа. Тэгээд дараагийн хоёр жилдээ цаашдын өсөлтийн үндэс суурийг тавина гэж бодлогоо тодорхойлж байсан. Ядаж дөрвөн жилийн хугацаанд ийм хоёр үе шаттайгаар маш тодорхой зорилго тавиад ажиллаж чадвал их юм хийж болдог юм шүү дээ. -МАХН-ын хувьд Засгийн газрыг огцруулах асуудлыг тавина гэдэг хүнд байдаг байх. Намын дарга нь Ерөнхий сайд болохоор даргынхаа эсрэг түүний кабинетыг огцруулна гэж ярих хэцүү байх, тийм үү? -Би үүнийг тийм хүнд асуудал гэж бодохгүй байна. Манайхан дунд энэ асуудал ажил хэрэгчээр яригддаг. Нийгэм өнөөдөр ямар уур амьсгалтай байгааг бид мэдрэхийг хичээдэг. Үнэхээр энэ чигээрээ цаашаа явж болохгүй юм байна гэсэн уур амьсгал манай намын шийдвэр гаргадаг түвшингийн олон хүмүүсийн дотор байгаа нь ажиглагдаад байгаа. Ер нь Засгийн газрын асуудлыг ярина гэдэг намын даргыг юу ч үгүй дуусгана гэсэн үг гэж бодохгүй байна. Багаа нэг шинэчлээд үзье гэсэн санал ч байж болно. Нам дээрээ дагнаад ажиллах хувилбар ч байж болох байх. Бүр огцордог юм гэхэд дараагийн Засгийн газрыг дахиад толгойлж ч болно. Харин одоогийн энэ эрээвэр хураавар, эв нэгдэлгүй, нэг кабинет болж ажиллаж чадахгүй байгаа явдлыг хэвээр нь үргэлжлүүлж болохгүй нь ээ ярилцъя гээд байгаа биз дээ. Тэгээд арай цомхон үр ашигтай ажиллаж чадах баг бүрдүүлж болно шүү дээ. -Танай намын дүрмэнд намын дарга нь Ерөнхий сайд байна гэсэн заалт байдаг байх аа. -Байна, байна. -Тэгэхээр энэ Засгийн газрыг огцрууллаа гэж бодоход намын даргын асуудал бас яригдах нь ээ? -Яагаад одоогийн Ерөнхий сайд дараагийн Засгийн газрын Ерөнхий сайд байж болохгүй гэж. -Одоо байгаа кабинетаа удирдаж нэг нотоор тоглуулж чадахгүй байгаа хүн дараагийн кабинетыг удирдаж чадахгүй гэдэг нь ойлгомжтой биш үү? -Энэ бол бас асуудал. Магадгүй дараа нь илүү нягт ажиллаж чадах, удирдлагад илүү орох тийм бүтэц бүрэлдэхүүн байвал юу нь болохгүй байхав дээ. -Илүү үгэнд оромтгой хүмүүсийг Засгийн газарт оруулж М.Энхболдын зөөлөн суудалд ивж өгнө гэж үү? -Дуулгавартай гэдгээр нь биш л дээ. Төрийн албаны ёс зүй, дэг жаягийг мэддэг ажлынхаа төлөө хоёргүй сэтгэлээр зүтгэдэг тэгсэн атлаа улс төрийн соёлтой, удирдах удирдуулах ёсыг мэддэг хамтарч ажиллаад, хамтын хариуцлага хүлээж чадах ийм хүмүүс орж ирвэл богино хугацаанд сайн ажиллаж болно. Ер нь хугацаа богино байгаа учраас одоо бол шинэ хүн бэлдэж байх үе биш ээ. Танин мэдэхүйн, туршилтын хугацаа дууссан. -Магадгүй өмнөх Засгийн газарт ажиллаж байсан хүмүүсээс үү? -Тийм хүмүүс өмнөх Засгийн газруудад олон байсан шүү дээ. -Өмнөх Засгийн газар бас л эвслийнх байсан. Гэтэл тэд энэ Засгаас илүү сайн ажиллаж байсан юм биш үү? -Ер нь бол төрийн албаны дэг жаяг, ёс зүйн талаас нь аваад үзвэл одоогийнхоос дээр байлгүй яахав. Танхим дотроо ур ухаанаа уралдуулдаг шүүмжлэлтэй ханддаг байсан болохоос ил гарч махан бодиороо үзэлцдэг байгаагүй шүү. Илүү улс төрийн соёлтой, төрийн албаны ёс зүйг мөрдөж ажиллахыг хичээдэг байлаа. Би тэнд эдийн засгийн, сангийн сайд, шадар сайд байсан. Олон сайхан хүмүүстэй ажиллаж байлаа. Ерөнхий сайд бол сайд нараа захирч чаддаг байсан шүү. Сайд нар ч захирагддаг байсан даа. -Танхимаа захирч ажиллуулж чадахгүй байгаа одоогийн Ерөнхий сайд угаасаа зохион байгуулах чадваргүйдээ энэ үү, эсвэл улс төрийн туршлага муутайгаасаа болж байгаа хэрэг үү? -Энэ талаар би тодорхой дүгнэлт хиймээргүй байна. Нийгэмд ямар уур амьсгал байна гэдгийг л мэдэрч дагах хэрэгтэй. Яг ний нуугүй хэлэхэд Ерөнхий сайд бол танхимаа зангидаж нэг удирдлагаар ажиллуулдаг л байх ёстой. Сайд нартайгаа яриад ойлголцдог, болохгүй байгаа юмаа шүүмжилдэг, ажлыг нь дүгнэж чаддаг байх ёстой. Хүмүүстэйгээ тэгш харьцдаг, хариуцлага хүлээлгэдэг байх учиртай. Энэ тал нь л дутагдаад байгаа юм болов уу даа гэж бодож байна. Мэдээж дадлага туршлага нь дутагддаг л байх. Өмнө нь ядаж яам тамгын газарт ажиллаж үзээгүй хүн шууд Засгийн газрыг удирдана гэдэг амаргүй нь ойлгомжтой. Их л зүйлийг өөрөөс нь шаардана, энэ шаардлагад л нийцэх хэрэгтэй болно шүү дээ. -М.Энхболд бол боловсрох хэрэгтэй тийм үү? -Мэдээж бэлтгэгдэх хэрэгтэй. Би 1993 онд хэлж байсан юм. Одоо ч давтаад хэлчихье. "Өнөөгийн залуус Ерөнхий сайд болно гэж мөрөөддөгөө болих хэрэгтэй. Ерөнхий сайд байхын тулд бэлтгэгддэг юм аа" гэж. Өмнө ажиллаж байсан Ерөнхий сайдуудаас жишээ аваад л тэгж хэлсэн хэрэг л дээ. Энэ том багийг авч явах, тэр том ачааг үүрнэ гэдэг амаргүй. Зүгээр хэн нэгэн ирээд хийчихдэг ажил яавч биш. 90-ээд оны эхээр Ерөнхий сайдыг би ч хийчихнэ, чадна гэсэн ойлголт байсан юм л даа. -Танай намын даргын хувьд Ерөнхий сайдад бэлтгэгдэх хугацаа байгаагүй л дээ. Орон гарсан тойрог дээр сөрөг хүчний нэр дэвшигч нь нэрээ татаж бараг ганцаараа өрсөлдөөд УИХ-д сонгогдсон. Тэрнээсээ өмнө намын дарга болчихсон байсан шүү дээ. Тэгээд намын дарга нь Ерөнхий сайд байх ёстой гээд л болсон. Одоо эргүүлж татаж аваад бэлтгэх хэрэгтэй болж байна уу? -Намын олон түмэн хүсвэл энэ ажил дээр нь сургаж болно шүү дээ. Ер нь олон хувилбар байгаа. Огт хөдөлгөж болдоггүй хүн, албан тушаалтан гэж байхгүй биз дээ. Би тэгж бодож байна. -Түрүүний таны хэлснээр бол одоо хүн сургаж бэлтгэж байх хугацаа байхгүй шүү дээ? -Харин тийм. Гол нь тэр. Цаг хугацаа их шахуу байна. Хүн сургаж байдаг танин мэдэхүйн үе шат байж болохгүй болчихоод байна л даа. Уг нь томилчихоод сургаж, бэлтгэдэг ч юм бас биш л дээ. Бэлтгэгдсэн боловсон хүчин л томилогддог байх. -Мэдээж дараагийн Засгийн газрын асуудал яригдсан үед Ерөнхий сайд танай намаас байх нь ойлгомжтой. -Тэр тодорхой, хэнд ч ойлгомжтой. -Танд хэн нэгнийг байж болно гэсэн хувилбар байна уу? Мэдээж танай намд Ерөнхий сайд хийчих хэмжээний кандитатууд зөндөө байгаа даа. -Тийм боловсон хүчин манай намд хангалттай байгаа. Энэ асуудал яригдаагүй байгаа учраас яг одоо тэрнийг энийг гэх нь илүүц биз дээ. -Гэхдээ таны дотор нэг бодол бий дээ? -Михайлд нэг бодол бий гэдэг шиг хүн бүхэнд өөрийн бодол бий шүү дээ. Харин тэр бодлоо хаана яаж гаргах вэ гэдэг чинь улс төрийн том урлаг. Нийгмийн уур амьсгал, ажлын эрх ашиг тэгээд цаашдын эерэг, сөрөг үр дагавар бүхнийг харгалзаж байж байр сууриа илэрхийлэх нь зүйтэй гэж үздэг хүн шүү дээ би. -Олны амаар яригддаг С.Баяр ч юм уу бүр та ч байж болно, тийм үү? -Энэ бол намын улс төрийн шийдэл гаргах асуудал. Тиймээс Ерөнхий сайд болон танхимын хувь заяаг шийдэхийн тулд хамгийн наад зах нь бага хурлаа хуралдуулж байж шийдэх ёстой. хариуцлагатай асуудлыг олны амаар, сонин хэвлэлийн дуулианаар шийдэж болохгүй. -Бага хурлыг удирдах зөвлөл зарладаг байх аа? -Тийм ээ. -Одоо нүүрлээд байгаа Засаглалын хямралыг УИХ-ын гишүүн Засгийн газрын гишүүн байгаагаас болоод байна гэж үзэх хүмүүс байна. тиймээс ч нэр бүхий УИХ-ын гишүүд хуулийн төсөл өргөн барилаа. Энэ талаар таны бодол ямархуу байна вэ? -Энэ бол одоо шинээр яригдаж байгаа асуудал биш шүү дээ. Өмнө нь ч яригддаг л байсан. Урьд нь хуулийн тийм зохицуулалттай байсан юм. 1992-1996 онд тийм байсан. Тэгээд ч Засгийн газарт УИХ-ын гишүүдээс гуравны нэгээс хэтрэхгүй тийм түвшинд ажиллаж л байлаа. Гэхдээ хамгийн гол нь тэр бүтэц бүрэлдэхүүндээ биш л дээ. Хариуцсан ажлаа үр бүтээлтэй авч явах, ажилдаа хариуцлагатай хандах чадвараас л шалтгаална. Түүнээс Засгийн газарт УИХ-ын гишүүд орчихсоноос бүх юм болж бүтэхгүй байна гэж ойлгож болохгүй. -Иргэний зориг намаас УИХ-ыг тараах тухай мэдэгдэл хийж Ерөнхийлөгчид хандсан. -Ямар ч асуудал санал тавьж болно шүү дээ. Харин ний нуугүй хэлэхэд жижиг намын том харагдах гэсэн улс төр шиг л сэтгэгдэл төрсөн. -Олон дэггүй сайдтай бас багаар ажиллаж чадахгүй байгаа энэ Засгийн газрын гишүүдийг нэг нэгээр сугалж асуудалд орооцолдуулах тал дээр сөрөг хүчин тун амжилттай ажиллаж байна, тийм үү? -Сөрөг хүчнийг буруутгах арга байхгүй. Сөрөг хүчин тийм л байдаг. Бид ч тэгж л ажиллаж байсан. Гүйцэтгэх засаглал, тухайлбал Засгийн газар өө гаргахгүй, сэжим өгөхгүй л нягтарч, чамбай ажиллах ёстой байхгүй юу даа. Засгийн газар нэг завин дээр байгаагаа ойлгож, хүн бүр завиндаа нүх гаргадгаа болих хэрэгтэй. -Ярилцсанд баярлалаа. Танд амжилт хүсье. 
Л.Мөнхбаясгалан
