Баяртай, Кавасаки сан

Би хэд хоног дотроо мэгшиж явлаа. Харин өчигдөр хацар даган урсах нулимсаа ч арчилгүй асгартлаа уйлав. Кавасаки гуайтай салах ёс гүйцэтгэх хүндэтгэлийн цуглааны үеэр. 
Түүний дотны нөхөд, хамтран зүтгэгчид, нутаг нэгтнүүд цугларч цээжиндээ хурсан харамсал, гашуудлаа тайлсан юм. Харин би өөрийгөө буруутган гэмшиж, надаас л боллоо... хэмээн өөрийгөө зүхэж суулаа. 2004 оны наймдугаар сард намайг Монголын үндэсний телевизийн ерөнхий захирлаар томилов. Би өөрчлөлтийг телевизийн техник тоног төхөөрөмж гэхээсээ илүү арга барилаас эхэлье гэсэн зорилт тавьсан юм. Уран бүтээлчид нь үзэл сурталчид болон хувирсан, сэтгүүлчид нь захиалгаар гүйцэтгэгчид болчихсон Монголын үндэсний телевизийг хэвлэл мэдээллийн байгууллага гэж үзэхэд бэрх үе байсан. Өөрөөр хэлбэл, энэ байгууллага улс төрийн индрийн үүрэг гүйцэтгэж байв. Ерөнхий захирлаар томилогдсоны дараахан Японы Элчин сайдын яамны удирдлага хүлээн авч уулзсан. Би тэднээс тоног төхөөрөмж, санхүү мөнгөний дэмжлэг гуйсангүй. Харин боловсон хүчний арга барил сэтгэлгээг өөрчлөх, уран бүтээлчдийг давтан сургахад туслахыг санал болгосон юм. Үнэнийг хэлэхэд, надад япончууд л түшиг болно гэж үзэж байснаа нуух юун. Төдөлгүй Олон улсын хамтын ажиллагааны JICA байгууллагынхан миний тавьсан саналын дагуу мэргэжилтэн ирүүлэхээр хөөцөлдөж эхлэв. Гадаадад сайн дураар ажиллах хүмүүсийг шалгаруулах ажлыг Японы Гадаад яамнаас зохион байгуулдаг аж. Монголд ажиллах телевизийн чиглэлийн сайн дурын ажилтныг зарласан тухай, хэдэн зуун хүн бүртгүүлсэн тухай, тэдэн дотроос болзлын дагуу сонголт хийж буй тухай JICA надад үргэлж мэдээлдэг байв. Болдогсон бол Монголыг бас монголчуудыг мэддэг хүн байвал цаг хожиж, ажил хурдан урагшилна. Би тийм л хүн ирэхийг хүсч байв. Энэ үед миний санаанд өмнө нь Монголын радиод ажиллаж байсан Кавасаки гуай орж билээ. Кавасаки гуай аль хэдийнэ нутагтаа буцсан байлаа. Энэ бодлоо JICA-гийнханд ч хэлээд авав. Японд байсан Кавасаки гуайтай утсаар ярьж шалгаруулалтад орохыг аминчлан гуйлаа. "Та Монголд заавал ирээрэй" гэж хэлснээ тод санаж байна. Нэлээд хугацаа өнгөрсний дараа "Шалгаруулалтад орсон хүмүүсээс хэд хэдэн мэргэжилтнийг сонгоод байна. Одоо эрүүл мэндийн үзлэгээр тэнцэх эсэх л үлдлээ. Кавасаки гуай тэдэн дотор багтаж байгаа" гэсэн мэдээг JICA хэлж билээ. Ажил бүтэх нь! Сайн санааны үзүүрт тос гэдэг. 2005 оны аравдугаар сар. Кавасаки гуай Хоккайдо телевизэд ажиллаж байсан Үчида гуайтай хүрч ирлээ. Монгол телевиз эх толгойгоо алдаж эхэлж байхад тэд ирсэн. Үндэсний телевизийн статус нь өөрчлөгдөж 15 хүний мэдэлд шилжээд байв. Гадаадын мэргэжилтэн бүү хэл дотор нь ажиллаж байсан ажилтнууд хүртэл учраа ололгүй бужигнаж байсан. Кавасаки, Үчида гуай хоёр үе, үе миний өрөөнд орж ирж зарим зүйлийг тодруулан, бодит байдлыг ойлгохыг хичээнэ. Тэд "Бид яг цагаа олж ирсэн байна. Энэ бэрхшээлийг хамтдаа даван туулна даа" гэцгээнэ. Кавасаки гуай төлөвшин тогтворшин ядаж буй Олон нийтийн телевизийн төлөө санаа зовниж байлаа. Нас барахаас гурав хоногийн өмнө бид хамтдаа хоол идэж 2-3 цаг орчим ярилцаж билээ. Бидний ярианы сэдэв маргааш нь тодорхойгүй Монгол телевизийн тухай байлаа. Тэрээр "Хэвлэл мэдээлэл нь зөв гольдролдоо орж хөгжлийн замыг олбол улс орон нь ч түүнийг дагаад хөгжих болно. Энэ орныг хэвлэл мэдээлэл л өөрчилнө. Тэгэхээр үндэсний телевиз үүнд том үүрэг гүйцэтгэх ёстой... " гэж байсан. Энэ бол бидний сүүлчийн уулзалт байсан хэдий ч талийгаач бусдын гарт зэрлэгээр хөнөөгдөхөөс хэдхэн цагийн өмнө надтай утсаар ярьсан юм. Тэрээр "Би ажлаа дуусгаад гэртээ харих гэж байна" гээд мөн л телевизийн зарим зүйлд сэтгэл зовниж байгаагаа хэлж билээ. Кавасаки гуай ийн Монголын төлөө зовниж, Монголын төлөө хийж бүтээх хүсэлдээ хөтлөгдөн явахад нь зэрлэг танхай этгээд түүний алтан амийг тасалжээ. Юутай харуусмаар хатуу хорвоо билээ дээ! Би түүнд "Та заавал ирээрэй" гэж хэлсэн. Ингэж түүнээс гуйгаагүйсэн бол тэр өнөөдөр нарт хорвоод инээмсэглэн алхаж яваа ч юм бил үү. Би өөрийгөө зүхэж, буруутганам. Ямар ч л байсан Кавасаки гуайн монголчуудад итгэл өвөртлөн ирснийг нь би мэднэ. Монгол сайхан орон болно гэж тэр ямагт өөдрөгөөр хардаг байв. Энэ хорвоог, биднийг, хайртай Монголоо ёс бусаар орхин явахдаа тэр хар буруу санаагүй гэхэд эргэлзэхгүй байна. Түүнд хар цагааныг ялгах сэтгэлийн тэнхээ бий. Монголд дэмжлэг үзүүлэхээр эрч хүчтэй ирсэн Кавасаки гуай өнөөдөр хоёр хүүхдийнхээ өвөрт чандар болон нутаг руугаа буцлаа. Бидэнд түүний гэрээслэн үлдээсэн, хийж амжаагүйг нь гүйцээх андын үүргээ биелүүлэх л үлдэж. Салах ёс гүйцэтгэх ажиллагаан дээр Кавасаки гуайн хүү "Би эцсийн мөч хүртэл ажлаа хийж явсан эцгээрээ бахархаж байна. Харин япон хүмүүст хандаж хэлэх зүйл байна. Эцгий минь амийг хөнөөсөн энэ хэргээс болж япончууд та нар монголчуудаас нүүрээ битгий бууруулаарай" гэж зүрх шимшрэм үг хэлсэн. Хорь гаруйхан настай хүү хайрт эцгээ бусдын гарт хэрцгийгээр алуулчихаад зогсож байхдаа хатуу хорвоогийн хар цагааныг ялгах тэнхээтэй, хүний ертөнц амар амгалан оршин байхыг хүсэмжлэн, бие биендээ хар буруу санахгүй байхыг уриалж байсныг хараад өөрийн эрхгүй толгой гудайн хүндэтгэлээ. Кавасаки гуай од болон харван одлоо. Түүнийг тэнгэрийн орондоо амар тайван залрахын ерөөл өргөе. 
Сэтгүүлч Ч.Куланда 
