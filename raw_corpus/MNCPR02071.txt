Ажлын талбар дээр ч хамтдаа зүтгэж яваа ангийнхан

"Нэг ангийнхан" булангийн маань энэ удаагийн зочноор дөнгөж саяхан сургуулиа төгссөн залуухан жүжигчид уригдлаа. Хичээл ном, жүжиг сургуулилт гэж гүйсээр нэг л мэдэхэд оюутны гэх сайхан тодотголтой дөрвөн жил өнгөрч, ажлын талбар дээр гарах болчихсон байв. 
Гэхдээ тэд "Төгсөх оюутны дуу"-гаа дуулсаар тал тал тийшээ нулимстай ниссэнгүй. Ангийнхныг хамтдаа ажиллах ховорхон санал тавьсан "Хувьсал" продакшнаар одоо тэд овоглож явна. "Чамайгаа алдмааргүй байна", "Нэг л уучилъя", "Зургадугаар сар минь баяртай" зэрэг жүжгүүдээрээ өөрсдийгөө олонд таниулж яваа энэ залуус оюутан ахуй үеийнхээ хөгтэй хөөртэй дурсамжуудаасаа хуваалцаж байна. Жүжигчид үү, бүжигчид үү эсвэл хөгжимчид үү? 2001 онд Соёл урлагийн их сургууль (СУИС) нэгэн шинэ анги нээсэн нь Хөгжимт театрын жүжигчний анги байлаа. Шинэ анги ямар учир жанцантайг нарийн ойлгоогүй ч 300 шахам хүүхэд өрсөлдсөнөөс ердөө 35-ыг нь шигшиж шилж авчээ. Драмын жүжигчний ангид өрсөлдөж байгаа хүүхдүүдээс жүжиглэх ур чадвар, авьяасыг нь голчлон шалгадаг бол шинэ ангид элсэгчдийн ур чадварыг шалгахаас гадна өндөр нам, өргөн бүдүүнийг нь хэмжих дөхөж. Охидын бол хормой хотыг нь сөхөж, хөлийнх нь тэгш шулууныг хүртэл шалгасан гэж байгаа. Ингэж л шилэгдэж шалгарсан хөвгүүдийн хамгийн намхан нь 176 см бол өндөр нь 190 дөхсөн өндөр залуус байв. Охид нь ч өндөр нарийнхан, уяхан туяхан гэж жигтэйхэн аж. Нэг анги ингэж бүтсэн түүхтэй гэнэ. Мэргэжлийн жүжигчин болох хүсэлтэй шинэхэн ангийнхан хичээлдээ орсны дараа бүр толгой нь эргэж гүйцжээ. Хөгжмийн факультетын оюутнуудтай хамт хөгжмийн онол үзэж байгаагаа бодвол хөгжимчин ч болох гээд байгаа юм шиг. Циркийн дасгал сургуулилт их ордгоороо бол циркчин ч болох юм шиг. Эсвэл дуучин, бүжигчин, жүжигчин алин болохоо мэдэхээ байжээ. Их олон хичээл олон цагаар орно. Тэд өглөө хичээл эхлэхэд ирээд шөнө орой гэртээ харьдаг байв. Үдээс хойш ганцаарчилсан хичээлүүдийн хуваарьтай. Орой болохоор сургуулийнхаа жижүүрийг хоол, цайхнаар аргалж байгаад ангидаа үлдэнэ. Учир нь гэрийн даалгавруудаа дандаа биечилж хийх, эсвэл ангиараа гүйцэтгэх ёстой болохоор ингэж шөнө болтол ангидаа суудаг байсан хэрэг. Даалгавраа хийж байна гээд гэртээ уйлж дуулаад, хашгирч дэвхцээд байлтай нь биш. Мисс, загвар өмсөгч олонтой анги Олон хичээл олон цагаар орсны үр дүн, угаасаа Хөгжимт театрын жүжигчний эзэмших ёстой зүйл юм болохоор ангийнхан амьдрал дээр гараад ч юм юманд хөрвөх чадвартай болж төгсчээ. Гэхдээ 35 хүүхдээс хасагдсаар байгаад 19 нь төгссөн нь төгсөгчдийн тоогоороо сургуульдаа л өндөр үзүүлэлт гэнэ. Хөрвөх чадвартай гэсэн нь тэд жүжиглэхээс гадна дуулж, бүжиглэж, хөгжимдөнө. Эхний хоёр жил ангийнханд акардион хөгжим заасан бол дараагийн жилүүдэд төгөлдөр хуур заажээ. Ангийхан энэ хоёр хөгжмөөр тоглохоос гадна бүгд гитар дарна. Мөн хийл, хуучир, морин хуур тоглодог хүүхдүүд ч бий гэнэ. Авьяастнуудаас гадна 2003 оны Монголын сайхан бүсгүй шалгаруулах тэмцээний дэд мисс Г.Отгонцэцэг, "Toshiba miss" Шинэтуяа нар эдний ангийнх. Фото модель, загвар өмсөгч Д.Пүрэвсүрэн ч ангийнхны нэг. Тэр одоо ангийнхантайгаа хамт "Хувьсал" продакшнд ажиллаж байгаа аж. Анги доторх хамтлаг Анги доторх хамтлагийг энд дурсахгүй өнгөрч болохгүй. "Acapella" хэмээх нэртэй хамтлагийн гишүүд Д.Мөнх-Од, Э.Мөнхтөр, Б.Одбаяр, Д.Төмөрчөдөр нар. Хөгжимгүй амьд хоолойгоороо дуулдаг энэ хамтлагийн эх үндсийг Д.Мөнхзаяа багш нь тавьж өгсөн гэж тэд ярьж байна лээ. Багш нь хоолой тавьж өгдөг байсан аж. Үүнээс гадна ангийнхан оюутан байх хугацаандаа дөрвөн жүжиг тавьсан гэдгээрээ их бахархдаг юм билээ. Хоёрдугаар курст байхдаа "Дэнсэлж ухаарсан хайр" жүжгээ Хүүхдийн ордонд тоглосон нь багш нараасаа томхон зэм хүртжээ. Учир нь хоёрдугаар дамжааныхан тайзан дээр гарах цаг болоогүй гэж багш нар нь үздэг байна. Архи дарснаас ангид хүүхдүүд Ер нь энэ ангийнхан их эвсэг хүүхдүүд байсан бололтой. Хаана ч хамт явна. Бие биенээ хүлээж байгаад ангиараа хоолонд орно. Үдэшлэг их зохионо. Гэлээ гээд архи дарс хэрэглэдэггүйгээрээ сургуульдаа үлгэр жишээ болж байжээ. Мөн ямар нэг зодоон цохионд оролцдоггүй сайн оюутнууд гэж багш нь үнэлнэ. Хөвгүүд нь эмэгтэйчүүдийн баяраа, охид нь цэргийн баярыг их сайхан, бас өвөрмөц сониноор тэмдэглэдэг байжээ. Гэхдээ баяр тэмдэглэхдээ гол нь биш, ямар сюрприз бэлдэж вэ гэдэг нь хамгийн чухал үзүүлэлт байсан тухай тэд ярьж байсан. Тиймдээ ч хэн нэгнээ гайхан алмайртал сонин содон бэлэг барьдаг байж. Шинэ жил ч юм уу, ямар нэгэн нийтийн баярын үеэр хувцаслалтдаа их анхаарна. Бүр ямар хувцас өмсөхөө өмнө нь ангиараа тохирдог байхав дээ. Хөвгүүдийнх нь ихэнхийн үс урт болохоор засалтаа ч нэг маягаар засуулдаг, бусдаас онцгой, содон хүүхдүүд байсан нь одоо ч хэвээрээ аж. Хонхны баярын хувцсан дээрээ тэд их л анхаарч эрэгтэй, эмэгтэйгүй Европ маягийн сонгодог стилиэр хувцасласан нь бусдаас онцгойрч байсан гэнэ. Эдний ангийнхныг бусад нь баячуудын анги гэдэг байсан нь хөгжим ховор байх үед ангидаа хуурцагны хөгжим аваад тавьчихснаас эхлэлтэй гэсэн. Дараа нь CD-ний хөгжим гарахад мөн л өнөөхийг ангидаа авчээ. Мөн шалгалт, дипломын ажлаа MD-нд бичиж томорчээ. Эсэргүүцэл Ангийн багш Б.Ганхүүгийнхээ чихнээс оюутнууд нь нэг удаа чамгүй том хонх зүүгээд авчээ. Энэ бүр нэгдүгээр курсийн явдал л даа, хэмээн тэд учирлав. Нэгдүгээр курст тэдэнд акардион хөгжим зааж эхэлжээ. Хүүхдүүд ийм хөгжмийг төдийлөн сайн мэдэхгүй болохоор юуны өмнө Багшийн дээдийн хажууд баян хөгжим дарж суудаг хоёр л санаанд л буугаад байв. Хөгжмөө овоо дарж сурсан хойноо ч тэд багш нартаа эсэргүүцэл үзүүлж, энэ хичээлийг оруулахгүй байхаар тохирчээ. Тэгээд шалгалт болоход үгсэн хуйвалдаж бүгд хөгжмөө буруу, алдаатай тоглохоор шийдсэн байна. Шалгалтанд нэг нэгээрээ орно. Орсон нэгнээ хэлсэн үгэндээ хүрэх нь үү, үгүй юу гээд бүгд хаалганд чихээ нааж чагнана. Ингээд бүгд хуйвалдсан ёсоороо хөгжмөө алдаж тоглов. Мэдээж, багш нар тэдний зохиосон залийг аль эрт мэдчихээд бүгдэд нь томоос том муу тавьжээ. Цаашид хөгжмийн хичээл ч ордгоороо орж. Яваандаа ангийнхан акардион хөгжимдөө уусан дасч, хачин дуртай болжээ. Ихэнх нь хувьдаа тийм хөгжим худалдан авч, акардионы хоор гаргаж байсан удаатай. Ангийнхан бас нэгэн хөгжилтэй явдлаа ярилаа. Театрт дууны хичээл орж байж л дээ. Энэ үеэр ангийнхны нэг Батсайхан нойр муутай хоносон учраас тайзны хөшигний ард сандал дээр сэм унтаж байв. Тэгтэл тог тасарч хав харанхуй болоход хүүхдүүд үзэгчдийн сандал руу бууж тэнд тог ирэхийг хүлээн чимээгүйхэн сууж байлаа. Гэтэл Батсайханы "Манайхаан, манайхаан" гэх дуу хадаад явчихаж. Бүгд түүн дээр гүйлдэн хүрвэл "Тог тасарчихсан юм уу" гэжээ. Дараа нь яагаад тэгж айхтар хашгирсны учир тайлагдсан байна. Түүнийг унтаж унтаж нэг сэрэхэд пад харанхуй байжээ. Нүдээ арчиж үзэж. Харагдахгүй болохоор нь гараа нүүрэн дээгүүрээ хөдөлгөхөд юу ч мэдэгдсэнгүй. Тэгээд өөрийгөө сохорчихож гэж бодоод ангийнхнаа сандран дуудсан хэрэг байжээ. Хэн хаана явна Ангийнхан гурав, дөрөвдүгээр курст байхдаа театрт гарч байгаа шинэ жүжгүүдийг их үздэг байв. "Шөнө дундын бүжиг", "Надаар тоглосон хайр", "Чи минийх" шиг жүжигт тоглох юмсан, энэ жүжгүүдийг хийж байгаа тэр "Хувьсал" продакшнд орох юмсан гэж мөрөөддөг байж. Харин тэдний мөрөөдөл нэгэн сайхан өдөр биелсэн нь "Хувьсал" продакшны урилга байлаа. Одоо ангийн 19 хүүхдийн 11 нь тэнд ажилладаг бөгөөд "Чамайгаа алдмааргүй байна", "Нэг л уучилъя", "Зургадугаар сар минь баяртай" жүжгүүдийг өөрсдөө бие даан хийгээд байгаа юм. Ангийн бусад найм нь ч мэргэжлээрээ ажиллаж байгаа гэнэ. Тухайлбал, ангийн хоёр хүүхэд Драмын театрын дэргэдэх студид ажиллаж байгаа бол Ц.Бандицэрэн шинэхэн киногоо дэлгэцнээ гаргах гээд завгүй гүйж яваа юм байх. Мөн Баянхонгор аймгийн Хөгжимт драмын театрт найруулагч, дуурийн театрт дагалдан дуучин, "Хувьсал энтертаймент"-ийн найруулагч гээд бүгд л ажлынхаа зах зухаас барьж авчээ. Дашрамд дуулгахад, өртөг зардал ихтэй гээд СУИС дахин Хөгжимт театрын жүжигчин гэсэн мэргэжлээр элсэлт аваагүй юм байна. Тэд юу хийхээ төлөвлөж сууна Нэг ангийнхантай уулзахаар цаг товлоод очиход бүгд нэг нэг ном барьчихсан суув. Найруулагч Д.Оюунсүрэн ч бас нэг ном шагайжээ. Учир нь тэд өглөө бүр шинэ номын уншлага хийдэг байна. Ингэснээр дэлхийн болон Монголын зохиолчид ямар урсгал чиглэл рүү хандаж байна, ямар уран бүтээлчийн бүтээл хүмүүст хүрч байна гэдгийг мэдэх боломжтой гэнэ. Үүнийхээ дараа зохиолч, яруу найрагчидтай уулзалт зохион байгуулдаг байна. "Хувьсал"-ынхан арваннэгдүгээр сар болон ирэх жилийн гуравдугаар сард шинэ уран бүтээлээ тавихаар төлөвлөөд байгаа бөгөөд зохиол бэлэн болчихсон дүрийн хуваарилалт хийгдэж байгаа аж. Мэдээж, найруулагч нь Д.Оюунсүрэн. Түүнийг жүжигчид нь "Анх биднийг төгсөөд ирэхэд л алган дээрээ тосч авсан найруулагч маань. Театрт тавих дүрэм, ес зүйг заадаг багш минь" хэмээн хүндэлдэг юм билээ. 
Д.Оюунтуяа
