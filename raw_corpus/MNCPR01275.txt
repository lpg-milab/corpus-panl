Хоёр медаль, гурван ялалтаар үдсэн "Бага олимп"

Энэ сарын найман. "Мянган зааны орон" Тайланд улс. Тив бүрээс ирсэн 150 гаруй орны 10000 орчим тамирчин Тайландын нийслэл Бангкок хотоос зүүн тийш, зайдуухан орших Таммасат их сургуулийн оюутны хотхонд цугларлаа.
Амьдрах орчин бүрэлдсэн байна. Ногоон төгөл, усан сан, унадаг дугуй, үнэн худал нь үл мэдэгдэх Ази маягийн инээмсэглэл хүрээлсэн орчинд очив. Охид бүр нь үзэсгэлэнтэй, хөвгүүд нь булчин шөрмөсөө зангируулж, орон орны онцлогоо харуулсаар "Бүгдээрээ нэг" уриан дор 90000 хүний суудалтай Тайландын үндэсний "Ражамангала" цэнгэлдэх хүрээлэнд жагссан юм. Латин цагаан толгойн үсгийн дарааллаар орж, монголчууд дундуурхан морилов. Буудлагын спортын олон улсын хэмжээний мастер Ц.Мөнхзул тугч хийж, түүний хойноос 30 гаруй шар цамцтан алхлаа. Нээлтэд зүгээр ч алхалгүй баг, тамирчид Тайландын эзэн хаанд алга хавсран мэхийн ёслох үеэр теннисний дасгалжуулагч Алтанхуяг багшийн малгай унаж, телевизээр үзсэн эхнэр нь "Малгайгаа унатал мэхийхдээ яадаг байна аа" хэмээн зэмлэсэн тухай яриа дараа өдрийн хөгжөөнт сэдэв байлаа. Мөн онгоцноос буухад өгсөн олон улсын ярианы картаар ар гэртээ мэнд хүргэхийн зэрэгцээ зурагтаар хэрхэн гарсан тухайгаа тодруулснаа багийнхандаа хуучлав. Дэлхийн оюутны спортын зуны XXIV "Универсиад" их наадмын хувьд "бага олимп" гэж нэрлэгдэж иржээ. Үнэхээр бага олимп эсэх нь нээлтийн ажиллагаа, тамирчдын тосгоноос мэдрэгдэв. Бас тэмцээний өрсөлдөөн их ширүүн. Япончууд жүдо бөхийн хоёрдугаар шигшээ багаа явуулжээ. Гэхдээ ирсэн хэдийнх нь амжилт өндөр. Бүх Японы аварга, Азийн алтан медальт гээд гуншин ихтэй. Нөгөө сагсаараа алдартай америкчууд нэр төрөө хамгаалж, хэсгээсээ л гарлаа. Харин Бразилийн хөл бөмбөгчдөд алтан медаль мөрөөдөл байжээ. Энэ мэт гайхалтай ялалт, ялагдал их тохиов. Хойд Солонгосын шигшээ баг өглөө таван цагаас хойш хөршүүдээ унтуулаагүй тухай гомдол ам дамжин сонсогдсон. Үүрээр босоод л бэлтгэл хийдэг бололтой юм даг. Үүндээ ч эмэгтэй хөлбөмбөгийн баг нь аваргын алтан медаль хүртэж, олныг гайхшруулан нутаг нэгтнээ баярлуулсан. Мөн жүдочин бүсгүйчүүд нь бяртай гэдгээ мэдрүүллээ. Манайхны хувьд спортын зургаан төрөлд оролцохоор Тайландыг зорьсон ч таэквондогийн тамирчин маань эрүүл мэндийн улмаас тулалдаж чадаагүй. Тиймээс спортын таван төрөлд тамирчдаа сойсон. Тамирчдаа сойхоос өмнө Монголын оюутны спортын холбооны удирдлагууд анхны ялалтаа байгуулаад байлаа. Холбооны ерөнхийлөгч Д.Баясгалан Олон улсын оюутны спортын холбооны (FISU) санхүү хариуцсан дарга болжээ. Том гүрний "архаг"-уудтай өрсөлдөн санал хураалтын илт давуу байдлаар ялсан байна. Мэдээж зөвхөн нэг хүний хөдөлмөр биш гэдэг нь ойлгомжтой бөгөөд Д.Жаргалсайхан даргын санаа оноо, хичээл зүтгэлээр уг ялалтыг байгуулсан нь илт харагдав. Ямартай ч Д.Баясгалан гэж хүнийг улс орнуудын спорт хороодын дарга нар сонирхон хэдийнэ найз мэт болжээ. Нуруун дээр нь алгадаж ирээд л "За энэ их мөнгийг юунд зарах гэж байна. Сая доллараа яасан" гэх мэтээр наргисан тухай манай багийнхан ярив. Харин хоёр дахь ялалтыг буудлагын тамирчин Ц.Мөнхзул авч ирсэн юм. Түүний хувьд ихээхэн онцлогтой медалийн эзэн болсон. Монголын шигшээ баг дэлхийн оюутны спортын зуны "Универсиад" их наадмаас нийт таван алт, таван хүрэл медаль авч байжээ. Тэгвэл Ц.Мөнхзулынх анхны мөнгөн нь. Түүнийг медаль авсны дараа Монголын шигшээ багийнхан бяцхан хүлээн авалт зохион байгуулж, мөнгөн шагналаар урамшуулсан. Ингээд манайхан медалийн буухиагаа үргэлжлүүлэх хэрэгтэй гэж үзээд жүдочдоо сайн барилдахыг, хөгжөөн дэмжигчдээ идэвхтэй байхыг уриалсан. Үүрэг даалгаврыг ч сайн биелүүлж Тайланд дахь цөөхөн монгол, Элчин сайдын яамны хэдэн ажилчид хүрэлцэн ирж, хоолой мэдэн хашгирсан. Хөгжөөн дэмжигчдийн энэ зүтгэлийг 52 кг-ын жинд барилдсан олон улсын хэмжээний мастер Мөнхбаатарын Бундмаа "өндрөөр үнэлж" алтан медальтай тавцангаас бууж ирсэн билээ. Медаль авах үед Монголын төрийн далбаа мандаж, олон улсын оюутны спортын холбооны сүлд дуу эгшиглэсэн. Харин монголчууд байрныхаа гадаа М.Бундмаадаа зориулан тойрч зогсоод Х.Цагаанбаатар, ширээний теннисний Цэрэнтогтох нарын гоцлолтой төрийн дууллаа "амьдаар явлаа". Харийн нутагт манай төрийн дууллын сайхныг, бидний авсан зөв өнгө, байшин дундах цуурай сүртэй байна шүү хэмээн өөрсдөөрөө, Бундаагаар онгирцгоов. Гэтэл бидэнтэй хаяа дэрлэн, хөрш болсон Бразил, Польшийн тамирчид азиуд бас дуулж, чарладаг байжээ гэсэн янзтай үүдэндээ гарч ирээд их л сүрхий харцгаасан. Ямартай ч алтан медаль авчээ гэдгийг маань ойлгосон байх. Ер нь бол азиуд дундаа манайхан л хамгийн нүүрэмгий бөгөөд нээлттэй бололтой. Усан санд европчууд болон америкчууд голдуу ордог. Азиас манайхан. Африкийн тамирчид ус алгадан дороо дэвхцэж баярласан сэтгэл нь илт мэдрэгдэж байлаа. Тэд сэтгэл хөөрлөө барьж чадахгүй нь бололтой. Залуу хүмүүс болсон хойно уйдаж, зүгээр л сэлэх сонин биш тул хувцастай нэгнээ усанд шидэж баясацгаасан даа. Хар шар, эр, эм гэж ялгах юм алга. Зүгээр л өргөж шидээд гаргаж ирээд уучлалт гуйна. Зарим нь зугтах зуураа хувцсаа тайлан усанд орох юм. Харин хөөсөн хэд хувцсыг нь шидэж байж санаа амарна. Зорилго нь зүгээр л норгох. Усан сангийн ойролцоо иймэрхүү янзтай хэдэн өдөр болоход сэлдэг биш шиддэг хэдэн нөхөд үлдэх янзтай. Охид, залуус ойртож ирээд л нөгөө гайхлууд байвал буцаад явна. Алдарт шиддэг залуусын дунд манайхан мэдээж багтана шүү. Гайхалтай нь 18-нд тэмцээн өндөрлөж, ихэнх баг нутгийн зүг жолоо залсан хойно Хойд Солонгосынхон болон Япон, Хятадын тамирчид сэлж харагдана. Охид нь ичимхий гэж. Усны хувцастай япон охин бассейнд орох гэж цаг болно. Хүн хүний нүд хариулан байж гулган ороод гарах гэж төдий хугацаа зарцуулна. Гэтэл европчууд харьцангуй нээлттэй шүү. Үүнийг ч зохион байгуулагчид мэдсэн бололтой, хоолноос гарах хаалган дээр бэлгэвч тарааж байлаа. Өмнө өгүүлсэнчлэн "европчууд нээлттэй, африкчууд аюултай" гэх яриаг шууд бусаар хэлээд байна. Ер нь бол хүн бүр л "аюултай" гэдгийг ойлгож байх шиг. 
Б.Бадмаа