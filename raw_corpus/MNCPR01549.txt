Бидний хэрэглэж заншсан хогоор хийсэн хоолны сав

Цагаахан өнгөтэй, хөнгөн авсаархан эд. Яарч тэвдсэн үед хоолоо хийлгүүлж, хэн нэгнээр идшээ зөөлгөхөд тун тохиромжтой. Энэ нэг удаагийн хөөсөнцөр хоолны савыг хог хаягдлаар өндөр технологид боловсруулж, химийн будгаар өнгө оруулж хийдэг аж. 
Анх гарч ирсэн цагаасаа хаягдал түүхий эдийг дахин боловсруулж, хүний хэрэгцээг сайн хангаж чадаж байна гэж мэргэжилтнүүд өндрөөр үнэлдэг байлаа. Ердөө 50 төгрөг төлөөд л хүссэн хоолоо хүссэн газартаа идэх сайхан боломж бүрддэг учраас хүмүүсийн байнгын хэрэглээ болсон гэхэд хилсдэхгүй. Гэхдээ мэргэжилтнүүд дахин боловсруулсан хог хаягдал хүний биед яаж нөлөөлөхийг тооцоолоогүй байна. Үйлдвэрийн ажилчид хоолны хордлого адил илрэх учир битүүлэг өвчинд нэрвэгдсээр байв. Нэгэн зэрэг олон хүн халдварын бус өвчнөөр өвчилсөн нь хэн бүхний анхаарлыг татаж байлаа. Мэргэжилтнүүд үйлдвэрийн орчныг судалж, дараа нь үйлдвэрт хүнсний бүтээгдэхүүн нийлүүлдэг байгууллагыг шалгав. Ямар ч дутагдал илэрсэнгүй. Өвчлөгсдийн тоо нэмэгдсээр арга буюу үйлдвэрийг түр зогсооход хүрэв. Цаашлаад үйлдвэрт ажилладаг гурван хүнд хорт хавдрын онош илэрчээ. Шинжээчид эрлээ улам эрчимжүүлсээр, хоол хүргэдэг нэг удаагийн саванд хамаг учир байсныг олсон байна. Орон даяар хэрэглэдэг нэг удаагийн хоолны сав нь нян үржих гол нөхцөл болж байсан юм. Түүнчлэн хүний биед хортой хүнд металлууд энэ савны бүтцэд ордог аж. Тун удалгүй БНХАУ нэг удаагийн хоол хийдэг хөөсөнцөр савны үйлдвэрлэлийг зогсоож, хэрэглэж болохгүй гэдгийг олон нийтийн мэдээллийн хэрэгслээрээ цацаж эхэлсэн юм. Гэтэл манай улс урд хөршид хориглоод байгаа уг бүтээгдэхүүний өргөн хэрэглэгч. Хоолны газрууд хөөсөнцөр саваар л иргэддээ үйлчилдэг. Түүгээр зогсохгүй томоохон супермаркетууд маань эдгээр хөөсөнцөр саванд жимс ногоогоо савалж, махаа хүртэл түүнд хийж наймаалдаг. Монгол хүний биеийн эсэргүүцэл тэдгээр савны үржүүлсэн нянг тэсвэрлэдэг гэвэл үгүй юм. Харин эдгээр саванд үзлэг шалгалт хийдэггүй, хийх стандарт нь ч байдаггүй зэргээс болж Монгол Улсын хүн ам чимээгүй өвчлөлд нэрвэгдсээр байгаа аж. Улсын мэргэжлийн хяналтын газар гурван жилийн турш судалгаа шинжилгээ явуулсны эцэст өнгөрсөн оны арванхоёрдугаар сарын 27-нд нийлэг сав баглаа боодолд тавих хяналтын стандартаа баталгаажуулсан байна. Өөрөөр хэлбэл, тэдний судалгаа шинжилгээ хийж өнгөрүүлсэн гурван жилийн турш иргэдэд ямар ч мэдээлэл хүрээгүй, одоо хэр нь эрүүл мэндээ хордуулсаар байна. Үүнд мэргэжлийн хяналтын байгууллагуудыг буруутгах аргагүй юм. Хөгжингүй орнуудад ч хүнсний аюулгүй байдлыг хангах судалгаа шинжилгээг хүн амаа хордсоны дараа л эхэлдэг шүү дээ. Энэ сараас УМХГ-аас хяналт шалгалт хийж урдаас энэ савыг оруулахгүй бүрэн хорих болно гэж байсан. Ер нь хөгжилтэй орнууд аль хэдийнэ стандартаа боловсруулаад үйлдвэрлэлийг нь хорьчихоод байхад манайх стандарт боловсруулна гэж хэдэн жил алдаж байгаагийн учир юу вэ. Хөөсөнцөр савны тухай нэгэн зүйлийг сонирхуулж хэлэхэд барилгын хөөсөнцөр хавтантай ижил технологиор үйлдвэрлэдэг юм байна. Иргэд хог хаягдлаар хийсэн, хорт хавдар үүсгэдэг, нян үржих таатай боломж бүрдсэн савандаа хоолоо хийсээр, хоолны газрууд нь түүгээр үйлчилсээр... 
