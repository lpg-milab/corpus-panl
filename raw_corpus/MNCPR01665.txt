ХЭРЛЭН МӨРӨН ХЭРЧИГДЭХ ЁСГҮЙ

Хэрлэн Онон Туулын тунгалаг ариун мөрнүүд Хотол олны эм болсон горхи булаг рашаанууд Д.Нацагдорж
Нэг хоёр жилийн өмнөөс "Хэрлэн говь" гэсэн хачин нэртэй усан хангамжийн төслийн тухай бүүр түүр яриа гарч, улмаар 2006 оноос говь нутгаас УИХ-д сонгогдсон зарим гишүүд уг төсөлтэй санал нийлэн Засгийн газарт оруулан бүрэн дэмжлэгийг аваад байна. Тэд Хэрлэн мөрний урсгалыг таслан усан сан байгуулаад говь цөл рүү мяралзтал урсгана гэнэ. Ингээд л говь нутгийг хангай, тал нутаг шиг Хэрлэн, Онон, Сэлэнгэ, Балжтай болгоод орхих аж. "Хэрлэн говь" төслийн нэрнээс нь эхлэж ярья. Хэрлэн гэдэг нэр нь Монголын хамгийн урт мөрний алдар, говь хэмээх нь Монголын их говийг бүхэлд нь хэлсэн нэршил, цаад утгандаа бол Хэрлэнг говь болгоё гэсэн ёрлол. Ерөөс Монголоо тэр чигээр нь л говь болгоё гэсэн үг утга хэний ч тархинд зурсхийн бууна. Төслийг санаачлагч, дэмжигчдийн хувьд бол тийм болгоомжлол юусан билээ гэх бодол нэгээхэн бээр ч эс төрөх бололтой. Уг төслийг санаачлагч дэмжигчид Хэрлэн нь Монгол нутгийнхаа хамгийн урт урсгалт мөрөн гэдгийг эрхбиш мэдэж баймаар. Хэрлэн мөрөн улсынхаа төдийгүй Азийн усны хагалбарыг тодорхойлогч эх газрын хамгийн амин чухал артерийн судас юм. Эл артерийн судас тасарвал Монгол орны байгалийн тэнцвэр яах вэ? Монгол нутгийнхаа амин судас, домогт мөрөн рүүгээ "үхлийн хайч" барин дайрч байгаа өнөө цагийнхны мөчид бодол, зөвхөн өнөөгөөсөө үл хэтрэх "эмээлээсээ өндөр даваа даваагүй" хүмүүсийн үзлийг юу гэлтэй билээ. Аливаа улс орны ус мөрөн, нуур далай, усны нөөц сан бол тусгаар тогтнолынх нь салшгүй хэсэг байдаг. Монгол Улсын Үндсэн хуулийн зургадугаар зүйлийн нэгд: Монгол Улсад газар, түүний хэвлий, ой, ус, амьтан ургамал болон байгалийн бусад баялаг гагцхүү ард түмний мэдэл, төрийн хамгаалалтад байна гэж тодорхой заасан байна. Монгол Улсын Үндсэн хуульд ус ард түмний мэдэлд байна гэж тов тодорхой заажээ. Харин Усны тухай хуулийн есдүгээр зүйлийн нэгийн гуравт томоохон гол мөрний урсцад тохируулга хийх, шилжүүлэх асуудлыг шийдвэрлэх бүрэн эрх нь УИХ-д байдгийг хэлээд өгчээ. Үүнийг л төсөл санаачлагч, дэмжигчид барьж байгаа бололтой. Харин мөрөн голын усны урсцаа хэрхэн өөрчлөх вэ гэдгийг ард түмний санал асуулгаар дэмжигдсэн тохиолдолд УИХ асуудлыг шийдвэрлэх нь зүйтэй л баймаар. Говийн аймгуудын ард олон Их хурлын эрхэм гишүүддээ хандан, лавтайяа тэртээ хангай, тал, хээрээр өөрийн байгалийн жам ёсны гольдролоор урсахдаа урсаж, тасрахдаа тасарч, үерлэхдээ үерлэн байгаа мөрөн голын урсгалыг нааш нь хөтлөөд ирээч гэж арай ч хүсээгүй нь ойлгомжтой. Говийн нэгэн хөх өвгөн надад хандана "Энэ мөрөн гол гэдэг чинь дэлхийнхээ хоёр туйл руугаа урсахаас хүссэн хүнд хөтлүүлээд хаашаа ч хамаагүй явчихдаг "бурантагтай тэмээ" хөтлөхтэй эгээ адилгүй шүү" гэж хэлсэн үг санагддаг юм. Ус мөрөн голдрилоороо урсахдаа ямар ч уруу газар руу урсгалыг нь татлаа ч эс урсдагийг хэн хүнгүй мэддэг. Сэлэнгэ мөрөн гэхэд өөдөө урсдаг. Түүнийг говь руу өчнөөн хэвийлгээд ганц метр ч урсахгүй. Жилээс жилд урсгал нь багасч байгаа Онон, Балж голыг бас л говь руу татах асуудлыг хаврын чуулганаар хэлэлцэхээр хэл амаа билүүдэж байна. Энэ бүхнээс үзвэл өдгөөгийн УИХ-ын түшээд бид гадаадын мөнгө төгрөг дээр дулдуйдаж, эх орны тусгаар тогтнолд илэрхий дайсагнасан төслийг дуу нийлүүлэн гар өргөн батлах болж байна уу. Ард түмэн гэдэг ноолоход амар, номхон усны тэмээ гэж эрхэм түшээд арай ойлгодог юм биш байгаа даа. Эх орны минь усны нөөц зөвхөн Монголдоо л байх ёстой, Монголдоо л урсаж байвал говийн эх захгүй ангамал хөрс рүү бүгд шингэн үгүй болсон ч хамаагүй. Зөвхөн Монголдоо л байг гэж дөвчигнөх ухвар мөчид харалган үзлийн илэрхийлэл хэрэгжлийн шатандаа орж эхлэв. Номхон дөлгөөн далайн усны ай савыг бүрдүүлэлцэж байгаа дэлхийн их ус Хэрлэн мөрний урсгалыг говь руу татаад авчихлаа гэхэд улс гүрнүүдийн хил дамнасан гол мөрөн, нууруудыг хэрхэн хамтран зохистой ашиглах тухай олон улсын гэрээ хэлцлүүдэд хэр нийцэх вэ? Байгаль дэлхийн тогтоц жамаар говь руу хамгийн гүн түрж урссан ганц ус Онгийн голоо арчилж авч байж чадалгүй тасалж орхиод ниргэсэн хойно нь хашгирав гэгчээр бид "Онги голын хөдөлгөөн" байгуулан төсөл мөсөл ч хэрэгжүүлэв. Говийнхон Онгийн голоо энд тэндээс нь салаалан татаж тасдаж хэрчсээр өнөө хуурай сайр болгосныхоо горыг амсаж байгаа нь бидэнд сургамж болохгүй гэж үү. Байдал ийм байхад урсгалаа татаагүй урсаж байгаа амьд мөрөн гол руугаа говийн нэр барин дайнд мордож байгаа хөөрүү улс- төрчдийг хэн ч өршөөхгүй биз ээ. Говь сайхан нутаг говиороо, тал хээр нь тал хээрээрээ, хангай нь хангайгаараа оршин тогтнох зүй зохицлыг хэн ч өөрчлөх эрхгүй. Энэхүү "Хэрлэн говь" төсөл нь хангай говийн ард олныг хагаралдуулах, эе эвийг эвдэх, хүчийг барах аюулд хүргэх нь дамжиггүй. Түүнд орвол тэртэй тэргүй говь руу шунгах ховор хувь заяат ганц Онгио цэлэлзтэл урсгая гэсэн төслөө санаачлан хэрэгжүүлдэг ч болоосой. Монгол Улс ус мөрөн голоороо оролдох цаг нь даанч болоогүй. Ус мөрнөөрөө оролдоно гэж санаархах нь байгаль экологийн тусаар тогтнолоороо наадаж байгаа хэрэг. Ус мөрнөөрөө оролдож, гарын үсгээ хэнэггүйхэн зурж суугаа өнөөгийн эрх мэдэлтнүүд өөрсдийнхөө болоод үр хойчийнхоо улаан голыг таслахаар заналхийлж байгаагаас нэг их ялгаагүйеэ. УИХ-ын гишүүн Ц.Шаравдорж тэргүүтэй эрхмүүдэд Хэрлэнгээр ундаалагдаж байгаа Төв, Хэнтий, Дорнод, Сүхбаатар аймгийн удирдлагууд ямар санал өгөх нь ойлгомжтой. Хэрлэнгийн урсацыг өөрчилбөл лавтайяа Хэнтий, Дорнодынхон хуурай саарь сахин сууж, энд саяхан хүртэл домогт Хэрлэн минь урсдаг байсан юм гэж гашуудан суух болно. Хэдэн жилийн өмнөөс Дорнод аймгийн Хөлөнбуйр сумын хойд хэсэгт хүрдэг Хэрлэнгийн урсац нь аандаа багасч голдрил өөрчлөн Булган, Баянтүмэн, Хэрлэн сумдыг дайран урсах хүч нь суларч, гантай жилд тасрахаа алдан үерлэхээ больсон тухай нутгийнхан мэдээлж байна. Хэрлэн мөрөн дагуух бургаас модод багасч, хүний зүй бус үйл ажиллагаанаас болж ихээхэн шингэрэн Хэрлэнгийн урсацын хэвийн түвшинд нөлөөлж байгааг нутгийнхан ярьсаар удлаа. Хэрлэн мөрнөө таслан говь руу урсгана гэж хөөрцөглөж байхаар гүний их усаа судалж ашиглахаа анхаарах нь зүйтэй баймаар. Говь руу 1000 км ус татах, 1000 метрийн гүнээс ус гаргах хоёрын эдийн засгийн тооцоо тэнгэр газар шиг зөрүүтэй нь тодорхой. Монгол Улс ус мөрөн, уул хайрханаа хамгаалах тухай хууль гаргах цаг нь болоод хэтрэв. Энэ цагийг хүртэл монгол хүн уул усаа ийм тийм ариун дагшин, сүлд онгонтой нь холбон тахиж шүтэн, бидний үед бүрэн бүтнээр нь аваад ирсэн атал бид энэ үедээ болбол хожим хойчист хамаа юу гэх шиг бүгдийг сүйдэн бусниулах булай сувдаг сэтгэлгээнээсээ эрхбиш ангижирмаар. Эцэг дээдсийн үеэс гол мөрдийн эхийг онцгойд үзэн, ус голыг бохирдуулахын эсрэг хатуу хууль цаазтай байсан. XIII зууны үеэс Хамаг монголчуудын голомт нутаг Гурван мөрний эхэнд бусдыг бүү нутаглуул гэсэн цааз хууль мөрдөгдөж байсныг бид мартах ёсгүй. Гурван мөрөн гэх нь Хэрлэн, Онон, Туул билээ. Гэтэл өнөөдөр Хэрлэн, Онон, Туул, Балж, Сэлэнгэ гэсэн гол мөрдүүд бүгд сүйтгэгдэн үгүй болох аюулын харанга сонсоод бидэнд гомдон чимээгүйхэн мэлмэрч байна. Монгол Улс маань төрийн тахилгат олон уулс хайрхадтай хэрнээ, ус мөрдөө тахиж, ариун дагшин байлгах төрийн тахилгагүй өдий хүрсэн билээ. Ийм өрөөсгөл байдал нь хэн дуртай хүмүүсийн сонирхол, нэр төрөө олох, чөлөөтэй халдлага хийх боломжийг бүрдүүлсэн юм. 2006 оны тавдугаар сарын 22-ны өдөр тохиосон Бурхан Халдун хайрханы тэнгэрийг тайх их ёслолын үеэр их хайрханы тэнгэрийн овооноос Монгол Улсын Ерөнхийлөгч Н.Энхбаяр соёрхон айлтгахдаа: Амьдрал тэтгэгч чандмань эрдэнэ болсон усны үнэ цэнэ, ач тусыг ухааруулж номлосон үлгэр домгийн гүн утга, өвгөдийн сургаал захиас, өнөө үеийн хэрэгцээ шаардлагыг үндэслэн Улсын Ерөнхийлөгч би Монгол орныхоо зарим томоохон нуур далай, гол мөрөн, рашаан усыг төрийн тахилгатай болгох зарлиг шийдвэр гаргахаа тэнгэр уулынхаа тахилгат сүндэрээс мэдэгдье хэмээн айлдсан билээ. Улсын Ерөнхийлөгчийнхөө энэхүү эрхэм чухаг санал санаачилгыг холбогдох яам газар, мэргэжлийн хүмүүс, эрдэмтэн судлаачид нэг бус удаа ярилцан зөвлөлдсөн ч бүгд их мэдэгчид хойно Монголд тахиж тайгаад байх ус мөрөн үгүй мэт орхигдуулсаар өнөөг хүрсэн нь хайхрамжгүйн нэгээхэн илэрхийлэл буй. Хэрлэн мөрний ай сав нутаг бол язгуурын монголчуудын үржил шимт үндсэн нутаг юм. Монголын нууц товчоон хөлгөн бүтээлд Хэрлэн мөрөн нь арван хэдэнтээ дурдагдсан байдаг бөгөөд Их эзэн Чингэс хааны түүх намтартай гүн нарийн холбоотой амьд их усан шастир юм. Хэрлэн мөрний ай сав дагуух нэн эртнээс XIII зуун түүнээс хойших үеийн хот балгад, хөшөө дурсгал, хэрэм цайз, булш бунхан бүгдийг өнөө хэр бүрэн хэмжээнд хараахан судлан амжаагүй л байна. Язгуурын монголчуудын ариун дагшин нутаг болох Хэрлэн, Онон, Балжийн сав нутгийг онцгойд үзэн анхаарч, дэлхийн соёлын өвд оруулан ЮНЕСКО-д бүртгүүлэн баталгаажуулах ажлын судалгааны үйл ажиллагаа аль хэдийнэ эхэлснийг Хэрлэн, Ононг говь руу урсгахыг хүсэгч хэн хүнд дуулгамаар байна. Хэрлэнгийн ай саваа дэлхийн халдашгүй өв болгохын оронд таслан хэрчихийг санаархах нь дэндүү ухвар үзэл гэлтэй. "Хэрлэн говь" болоод Сэлэнгэ мөрөн, Онон, Балжийн урсацыг өөрчлөх төслийг санаачлагч, дэмжигчид говь цөлийг усны хомсдолоос аврах цорын ганц гарцаа Монгол орны хойд хэсгийн гадагш урсгалтай голуудад урсацын тохируулга хийх замаар өмнөд хэсэг рүү ус шилжүүлэх асуудал хэмээн үзэж байна. Тэртээ 1980-аад онд Монгол Улсын усны хайгуулынхан Унгар улстай хамтран Хэрлэнгийн усыг говь руу шилжүүлэх хайгуул судалгааны ажил хийж байсан ч хэрэгжүүлэлгүй орхисон нь хүч хүрээгүйдээ бус уг ажлын хор хөнөөлийг цаг алдалгүй ухварлан ойлгосонтой холбоотой биз ээ. Тэгэхэд манайхан 2003 оноос "Хэрлэн говь" төсөл зохиожээ. Японы санхүүжилтээр хийгдэж байгаа уг судалгааны тайлан боловсруулагдан дуусаад байна. "Хэрлэн говь" төсөл нь Засгийн газраар дэмжигдээд одоо Монгол Улсын Их хурал л гар өргөн батлах үлджээ. Өөрөөр хэлбэл аюул ойртжээ. 
УИХ-ын гишүүн, Хөдөлмөрийн баатар, Дархан аварга Б.Бат-Эрдэнэ 


