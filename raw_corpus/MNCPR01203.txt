Булган нутгийнхан нийслэлд уулзсан тухай

Анхдагчдыг төрүүлснээрээ бахархдаг Булган хангайнхан 70 жилийнхээ ойг энэ намрын өдрүүдэд ёслол төгөлдөр хүлээн авч байна. Ойн жилийн нээлтийг Улаанбаатарт эхлүүлж, өнгөрөгч долоо хоногт Булган нутгийн угсаа гаралтай хүмүүс хуран цугларсан өдрүүд байлаа. 
Телевизүүдээр Булганы урлаг соёлын алдартнууд оролцсон тоглолт болох тухай сурталчилгаа цацагдаж эхэлсэн үеэс л аймгийн удирдлагын зүгээс зохион байгуулсан хөтөлбөрт арга хэмжээ Улаанбаатарт эхэлсэн нь тэр билээ. Салбар бүрт ажиллаж хөдөлмөрлөж, амьдарч суугаа нутгийнхныхаа дунд уулзалт хэлэлцүүлэг зохион байгуулах гээд л хөтөлбөрийн дагуу баяр ёслол эхэлсэн. Монгол Улсын ардын жүжигчин Уртнасан, Б.Жавзандулам, Монгол Улсын гавьяат жүжигчин Үенч, Одмаа, Баасанжав, Чулуунчимэг, Х.Үнэнхүү нарын зураг хөрөг дэлгэгдсэн сурталчилгааны биелэл баярын концерт өнгөрсөн 9-нд болох товтой байв. Тоглолтын өмнө "UB Palace"-ийн өмнөх талбайд сумдын хөдөө аж ахуйн бүтээгдэхүүний үзэсгэлэн худалдаа өглөө эртнээс дэлгэгдсэн байв. Булганы Сайхан, Могод, Гурванбулаг сумын айраг исэлт, бүлэлтээрээ Монгол даяараа алдартай, салахын аргагүй ундаа билээ. Энэ үндэсний идээний брэнд үйлдвэрлэлийг эрхлэх Булганыхан ирсэн, очсон бүрт айргаа сөгнөн дайлж байлаа. Сум бүр нэрэмжит лангуу ажиллуулж, орон нутгийнхаа онцлогийг илтгэх идээ ундааныхаа дээжээс дэлгэсэн байна. Нутгийн оюутан залуус, нийслэлд эртнээс суурьшсан ахмад үе нь гээд Булганчууд хөвөрнө. Улаанбаатар хотын захирагч бөгөөд нийслэлийн Засаг дарга Ц.Батбаяр, УИХ-ын гишүүн Ц.Цэнгэл, Р.Раднаа, ерөнхий аудитор Л.Жавзмаа гээд Булган аймгаас гаралтай төрийн өндөр албаны хүмүүс сумдын бүтээгдэхүүний үзэсгэлэнг сонирхохоор ирснийг аймгийн Засаг дарга М.Оюунбат, Иргэдийн хурлын дарга Ц.Энхбат нар "хөтөч" болон танилцуулж явсан. Аймгийн 70 жилийн ойд зориулсан тайлан Аймгийнхаа 70 жилийн ойн нээлтийн Улаанбаатар дахь арга хэмжээнд хөдөө орон нутгийнхан нь ч нэлээд ирсэн юм гэсэн. Улмаар баярын концертын өмнө нутгийнхан, тэнд ажиллаж амьдарч байсан уугуул иргэдтэйгээ аймгийн удирдлага, УИХ-ын гишүүд нь уулзаж, санал бодлыг нь сонссон. Энэ үеэр сумдын нутгийн зөвлөлийнхөн ч уулзах товтой байж. "UB Palace"-ийн концертын их танхимд аймгийнхаа эдийн засаг, соёл, хөгжилтэй холбоотой сүүлийн үеийн мэдээллээс сонсож, удирдлагуудтайгаа уулзах гэсэн хүмүүс пиг дүүрэн ирсэн харагдана. Уулзалт үргэлжилж, аймгийн нутгийн зөвлөл муу ажиллаж байгаа, шинэчлэх шаардлагатай, нутгийн шинэ залуу өсч, дэвжиж яваа хүмүүсээр цус сэлбэх ёстой гэхчилэн яриа гарч байна. Чухам ямар арга хэмжээ зохион байгуулж байгаагаа тайлбарла, тайлагна гэж ерөнхий аудитор Л.Жавзмааг шахамдуулах нэгэн байв. Нэгэн оюутан босч ирээд аймгийн удирдлага оюутнууддаа хандсан бодлого огт явуулдаггүй гэж зэмлэв. Энэ оюутан зөв ярьж байна, одоо энэ хурлаараа Булган нутгийнхаа төлөө ажиллаж чадах нутгийн зөвлөлийг шинэчлэн сонгочихъё гэсэн залуу босч ирнэ. Хэрхэх гээд байгаа нь тодорхойгүй үзэгдлийг тээршаасан ахимаг насныхан концертоо үзье ээ гэж хашгирах юм. Заалны эсрэг булангаас бас л зэгзгэр залуу босч ирээд хурал, уулзалтаа цагтаа эхлүүлээгүй, одоо юм ярих гэхээр концертоо тоглуулъя гэлээ гээд л гомдоллож байна. Тэдний дотроос 30 эргэм насны залуу босч ирээд улс орны тусгаар тогтнол алдагдаад байхад Булган аймаг хөгжиж байгаа гэх элдэв худал тоо баримт хэллээ гэж аахилав. Хүнсний аюулгүй байдлаас эхлээд л амьд явах, эх орондоо амар тайван ажиллаж амьдрахад бэрх болсон цаг үед хэнд ч хэрэггүй юм ярьж хэдэн цаг барлаа гэсэн маягийн үг хэлээд авч байна. Улмаар "МИ-8"-ын ослоор олон сайхан залуугийн алтан амийг авчихаад байхад чи энд байх суух ёсгүй гээд төрийн түшээ рүүгээ дайраад эхлэх нь тэр. "Ер нь улс төр, нийгэм биш нутаг ус гэж яривал ганц төрийн сайдтай нь манай нутгийнхны буруу юм уу, энэ Цэнгэл гээч хүний буруу юу..." гээд л суудалд зэрэгцсэн хүмүүс шуугина. Төдөлгүй өнөөх залууг ийм газар битгий ганцхан өөртөө хамаатай юмаа яриад бай, дуугүй бай гээд эхлэв. Аймаг, орон нутаг үүсэн байгуулагдсан ойн баяраа тохиолдуулж нутаг усныхаа гаралтай зон олондоо цаг үеийн байдал, цаашдын төлөвлөгөө, зорилго хөтөлбөрөө ярьж танилцуулахад улс орны тусгаар тогтнол ер нь ямар хамаа байна гэх нэгэн байна. Үнэндээ ч нутгийн зөвлөлөө сайн ажилласангүй гээд сольж сэлбэхээр зорьдог бол, УИХ-ын гишүүд нь нутаг орон руугаа хаялга, хандлага тааруу гэж дүгнээд байгаа бол шүүмжилж, илчлэлгүй л яахав. Гэхдээ ингэж орон байраа олохгүй, өдий хүртэл анхдагчдын өлгий нутаг гэж хэлэгдэх түүхэн цаг үеүдийн турш Булган хангайд ажиллаж амьдарч ирсэн ахмад үе, өнөөгийн төрийн түшээдээ зүхэж хараагаад, үсчиж цовхчоод байх нь хаашаа ч юм бэ дээ. Урилгагүй жүжигчдэд шоглуулсан концерт Ханд Чин вангийн хөвгүүд та нараас өмнөх нь ингэж хэрэлдэх хэлэлцэхийн дундуур яваагүй юм шүү гэх шиг МУГЖ Үенч, Одмаа, Чулуунчимэг нар гарч ирээд, Булган хангайн уул ус нь мэт сүндэрлээд суусан, алга ташин угтсан ахмад үе, үзэгч олноо баясгалаа. Жавхаалаг Үенч дуучныг тайзнаас буух гэхэд нь дахиулах хүсэлтээ тасралтгүй илэрхийлэхэд Тахилтын шаргал хөндий Таван эрдэнийн сүрэгтэй Тансаг баян Хөгнө хан Гурванбулагийн нутаг минь Хамаг олондоо цуутай Хангайн сайхан нутаг минь хэмээн уянгалуулсан билээ. Ардын жүжигчин Б.Жавзандулам "Хан шувуу"-г өргөж, СТА Д.Ширмэнтуяа "Уяхан замбутивийн наран"-аар мэндчилэв. Идэр залуухан Чинсанаа гэх охин "Аав ээж хоёр минь" дуугаа цуцалтгүй хоолойгоор дуулсан нь мөн л нутгийнхаа ахмад үе, биестэйгээ уулзаж учрах гэж ирсэн олонд чин сэтгэлээсээ зориулсан гэлтэй. Нийслэлийн нэртэй, зүстэй энэ танхим "UB Palace"-ийг түрээслэсэн өртөг, концертын зардал мөнгийг өдгөө Баянзүрх дүүргийн Засаг дарга Э.Мөнх-Очир гаргасан хэмээн олонтаа зарлан, нутгийнхан талархан хүлээн авч байсан. Баярын концертыг найруулсан нь бас Булганаас угшил гаралтай гэх УДЭТ-ын жүжигчин Наранбаатар. Тоглолтын дараагийн хэсэг хэмээн зарлатал Чапи гэгдэх залуу бас нэгэн жүжигчний хамт гарч ирээд шогчилж эхэллээ. Нутгийн дуучид, уран бүтээлчид дуугаа өргөхийг дагаж хошин урлагийн жүжигчин бол хөлс мөнгөний ажлаа хийж яваа нь эргэлзээгүй. Чапи жүжигчин хүнийг дуурайж элэглэхдээ хэдий гаргуун ч энэ удаа байраа олсонгүй. Ганц удаа уулзаж байгаа нутаг усныхны нь дэргэд аль өөдтэй өнгөтэй явааг нь тоглоом шоглоомоор баалсныг Булганчууд зүгээр наргиа гэж ойлгосонгүй. Ус гол, нутаг амь гэдэг их эмзэг билээ. Цугларсан олны халуун сэтгэлд ус цацаж, шаагьсан алга ташилттай хөөрлийг нь унтрааж орхив. Чапигийн инээд биш үйлдлээс үүдсэн үү лав л төрийн түшээ нэгэн эр концертын танхимыг орхиод гарах нь харагдав. Энэ уулзалт, нутаг усныхны цугларалтад хэн нь ч адил аав, ээж ах дүүгээрээ бөөр татаж, элэг нэгсэж ирсэн санагдана. Концерт цэнгүүний найруулагчийн нь зорилго "зохиол" ч байдаг юм уу, түүнийг нь ивээн тэтгэсэн, хөрөнгө мөнгө гаргасан хүний нь ч далд санаа агуулагдаж байдаг уу хачин утгагүй юм боллоо гэсэн яриа танхим дахь зон олны дундуур нисээд эхлэх нь тэр. "Жүжигчин, дуучин, найруулагч юм бол тэр чаддаг ажлаа хийгээд явбал л барав биз..." гээд л үргэлжилж байна. Хошин шогийнхон гэдэг чинь одоо байтлаасаа нутаг усныхны дунд үг хаяж, инээж шоолж, эвдрэлцүүлэх ажил хийж явдаг хүмүүс хэрэг үү, өөрсдөдөө хамаагүй уулзалтад ирчихээд илдэв юм яриад зогсоно гэж байхгүй ээ, хэн зааж хэлж өгөв гэх нэгний үг ч байна. Ёстой л их нь ичиж, бага нь уйлдгийн үлгэр болоодохлоо. Эцэстээ бодоход, юм байраа олохгүй болохоороо замбараагаа алддагийн үлгэр олныг үзүүллээ энэ уулзалт, баярын концерт. Өөрсдийн нь урьсан зочдыг элдэвлэх концерт дэглэнэ, найруулна гэж үзэглээ ч үгүй биз, аймгийн удирдлагууд. Тийм болохоор Булган нутгаасаа гарахдаа л өндөр сэтгэгдэл тээн жаазалсан талархлын үнэмлэх, мөнгөн аягатай сүү бэлдэж иржээ, тэд. Эвгүй байдалд улайж, уймарч суусаар эцэст нь өнөөх концертынхоо найруулагчид бэлдсэн бүхнээ гардуулаад тайзныхаа хөшгийг хаахаас гарцаагүй болов шиг байлаа даа. 
Б.ХАЖИДМАА
