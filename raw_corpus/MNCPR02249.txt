Хөөрхий дөө, Сүххуяг минь

Чингэс хааны удам болох бага хаадын отгон нь Батмөнх Даян хаан гэж түүхэн баримт бий. Харамсалтай нь хаан эзний фото зураг ба бусад шинж төрх тэмдэглэгдсэнгүй. 
Хойшид ч ямар хүн байсныг мэдэх боломжгүй. Монголын сүүлчийн эзэн хааныг удтал тунгаан шинжиж сонгосоор "Мандухай сэцэн хатан" хэмээх түүхэн баримтат киног ХХ зуунд туурвив. Энэ киноны гол дүрийн жүжигчнээр Ж.Сүххуяг тодорсон. Тэгэхээр Ж.Сүххуяг нь нэг бодлын Монголын их Даян хаан юм. Энэ хүний амьдрал тэр чигээрээ Даян хааны амьдрал болж мөнхрөх нь. Гэтэл энэ бэлгэ дэмбэрлийн аравнайлсан бүтээл маань бодит хөрсөн дээрээ яаж шуухан яваа бол. Өнгөрсөн наймдугаар сард гэргий нь бурхан болсон жүжигчин өдгөө хоёр охиныхоо хамт XVI хороололд байранд амьдардаг юм билээ. Хаалгыг нь удаан тогшсоны эцэст гүн нойрноос сэрснээ хэлсэн тэрбээр үүдээ тайлж өгсөн. Тамхины угшсан үнэр шингэсэн том өрөөний хаалганы бариулд Жен нэртэй гөлөг нь уяатай байна. Яагаад ч юм эзэндээ эрхлэхийг эсвэл ямар нэгэн аврал хүссэн мэт гаслах нохойн дуу, хажуу өрөөнд нь амьдардаг хэсэг залуусын тас тас хөхрөх сонсогдоно. Ж.Сүххуяг жүжигчний амьдралын хэв маяг өөрөөр эргэжээ. Тэрбээр нэг л гундуухан... "Ард түмэн ардынхаа хүүг үгүйлдэг л юм байна. Энэ л надад хангалттай. Он гараад театрт орно" хэмээн урлагийн тайзаа санаж буй бололтой. Кино урлагтай нөхөрлөж уран сайхны 70 орчим кинонд тогложээ. Б.Лхагвасүрэнгийн "Атга нөж" жүжгээс сэдэвлэсэн "Тэнгэрийн андгай" кинонд дүр бүтээсэн нь саяхан. Ж.Сүххуяг нэг дүр бүтээхийг нэг дээд сургууль төгссөнтэй адилтгана лээ. Дүрүүд тэр дотроо "Мөнх тэнгэрийн хүчин дор" киноны Чилүгэндээ л тэр дэндүү хайртай гэв. Ж.Сүххуяг энэ кинонд бугын элгийг нь түүхийгээр иддэг. Киноны энэ хэсгийг гаргах гэсэндээ зураг авалт дуустал гашуун нэг бол чихэрлэг амтагдах бугын халуун элгийг идэж дуусгах хэдий хүнд байснаа өдгөө дурсан сууна лээ. Тэр бүү хэл, тухайн үед үүнээс болж ам хамар биеэр нь яр гарч, түүнийг багагүй сандаргаж тамласан юм байх. дутагдаж гансарч байх шиг. Одоо хаа нэгтээ цагийн багш хийж өдөр хоногоо өнгөрүүлж яваа гэв. Арван жилийн ес, арваннэгдүгээр ангийн сурагч хоёр охин нь аавыгаа эргээд театраа бараадахыг зөвлөж бүр гуйж байгаа гэнэ. Учир нь тэд ч киногоо санажээ. Хүүхэд байхын аавыгаа дагаад кино бүрт хувь нэмрээ оруулдаг гээд хэлээд байвал тэдэнд дурсах юм зөндөө байдаг аж. Том охин нь гэхэд "Хүйн холбоо", "Эзэнгүй айл", "Сэтгэлд шингэсэн үг" зэрэг долоон, харин бага нь таван ч кинонд дүр бүтээжээ. Хэрэв "Батмөнх Даян хаан" нэртэй бурхан байдаг бол сүсэгтэн олон урлагийн бурхан Янжинлхам гэхээс илүүтэй түүнийг шүтэх байсан болов уу. Одоогоос арваад жилийн өмнө Ж.Сүххуяг "Хайрыг хайрла" жүжгийн бэлтгэл хийж байгаад гурван метр хэр өндөртэй тавцнаас унаж хүнд бэртэл авсан нь түүнийг урлагийн тайзнаас түр завсарлага авахад хүргэснийг уншигчид санаж буй биз ээ. Тухайн үед жүжгийн найруулагчаар Нямгаваа ажиллаж байж. Энэ тухайд жүжигчин "Тэр үед Нямгаваа намайг элдвээр доромжилж, театраас хөөсөн. Хэрэв тийм болоогүйсэн бол ард түмэн намайг өөрөөр үнэлэх байсан. Би ч гэсэн илүү сайн чадварлаг дүрүүд бүтээж, хамт олныхоо дунд явах байлаа" хэмээн гомдож суух юм. Юутай ч тэрбээр он гараад бүхнийг эхнээс нь эхлэхээр шийджээ. Хүүхэд залуучуудын театраас амьдрал, уран бүтээлийнхээ гарааг эхэлсэн жүжигчин гарын шавьтай болохоор зэхэж байна. Михайл Ульяновын хэлснээр "Театр дахин давтагдашгүй бүтээл" тул тун удахгүй өөрийн уран бүтээлийн тайлангаа маш өвөрмөц хэн ч бодож төсөөлж байгаагүйгээр хийхээр төлөвлөжээ. "Хайрыг хайрла" жүжгээр оны шилдэг дүрийн шагнал хүртсэн жүжигчний энгэрийг саяхан Урлагийн академиас "Ард түмний гавьяат"-аар мялаажээ. Сонирхуулахад, түүнд бүтээхийг мөрөөддөг ганцхан дүр буй нь Гамлет аж. Ийнхүү Батмөнх Даян хаан буюу жүжигчин Ж.Сүххуяг "Эрэмбээ мэдэж үе үеэ хайрлаж явах хэрэгтэй" гэж хэлснээр бидний яриа өндөрлөсөн билээ. 
Ч.Анна
