Нисэлтийн үзүүлбэр бол агаарын гимнастикийн хаан нь

Тэртээ 1941 онд цирк хэмээх урлаг Монголд мэндэлж, 1971 онд "Цэнхэр асар"-тай болсноор өөрсдийн сонин содон үзүүлбэрүүдээ үзэгчдэдээ хүргэсээр ирсэн билээ.
Хоёр жил гаруйн хугацаанд завсарласан ч өнгөрсөн сарын 22-нд менежментийн хувьчлалд орсон "АСА" циркийн хамт олон дахин уран бүтээлээ хүргэх болсон. Тэдний дундаас үзэгчдийг гайхшруулсан олон үзүүлбэрийг өргөн барьж буй агаарын нисэлтийн "Үүрийн цолмон" хамтлагийн багийн ахлагч, соёлын тэргүүний ажилтан О.Баярсайхантай уулзаж ярилцлаа. -Анх агаарын нисэлтийн үзүүлбэрийн багт хэрхэн багтаж байсан бэ? -Миний хувьд 1992 онд циркийн сургуульд элсэж 1998 онд төгссөн. Циркийн сургууль төгссөн анги болгон өөрийн гэсэн хөтөлбөр бэлдэж шалгалт өгдөг байсан юм. Тэр зарчмынхаа дагуу 20 гаруй хүүхдүүдийн агаарын нисэлтийн номер, шидэлттэй акробат гэх мэтчилэн үзүүлбэрүүдэд хуваасан. Тэр үед одоо бидний хийж байгаа агаарын нисэлтийн үзүүлбэр бараг найман жил тасарчихсан байсан юм билээ. Тэгээд түүнийг сэргээх зорилгоор тийм ажил зохион байгуулсан хэрэг л дээ. Тэдгээр агаарын нисэлтийн багийнхны дунд миний бие байсан. -Манай улсад агаарын нисэлтийн үзүүлбэр хэдэн оноос хөгжиж эхэлсэн юм бэ? -"Үүрийн цолмон" гэдэг нэр болон агаарын нисэлтийн үзүүлбэрийг анх 1977 онд М.Ганболд үүсгэн байгуулж байсан түүхтэй. Тэр үеэс хойш хэсэг хугацаанд тоглосон ч нэг хэсэгтээ тасарсан. -Тэгвэл хэдэн оноос эхлэн агаарын нисэлтийн үзүүлбэрийг сэргээсэн юм бэ? -Дээр хэлсэн шалгалт өгсөн багийнхан 1994 оноос бэлтгэл хийж эхлээд 1997 оны наадмаар анхны тоглолтоо хийж байлаа. -Тэдгээр хүмүүсээс одоогийн багт байгаа юу. Танай баг "Үүрийн цолмон"-гийн хэд дэх үе вэ? -Үгүй. Тэр багт багтаж байсан хүмүүс одоо бүгд тус тусдаа уран бүтээлээ хийж байгаа л даа. Одоогийн баг бол саяхан байгуулагдсан залуус бий. Бид зургаа дахь үеийнхэн нь. -Зургаа дахь үеийн "Үүрийн цолмон" хэдэн оноос уран бүтээлээ үзэгчдэдээ хүргэв? -1999-2000 онд гадны улс оронд амьдарсан л даа. 2001 оны намар ирээд агаарын нисэлтийн номероо дахин сэргээж, циркээс зааварчилгаа авч циркийн сургуульд багшилсан. 2002 оны гурван сараас эхлэн өнөөдрийн агаарын нисэлтийн үзүүлбэрийг хийж байгаа залууст дасгал сургуулилт хийж эхэлсэн. Тэгээд цирктэй хоёр жилийн гэрээ хийж, энэ хугацаандаа агаарын нисэлтийн үзүүлбэрийг хийх болно гэсэн үүрэг авсан. 2004 оны гуравдугаар сард дахин тоглож агаарын нисэлтийн үзүүлбэр сэргэсэн. -Танай багийнхан гадаадад нэлээд тоглодог гэсэн? -2004 оноос хойш жилийн турш эх орондоо тоглоод дараа жилийнх нь хоёрдугаар сараас гадаад тоглолтоор явсан. Хоёр жилийн турш гадны улс орнуудад циркийн урлагаа гайхуулсаар өнгөрсөн дөрвөн сард эх орондоо буцаж ирсэн. Түүнээс хойш бэлтгэл хийсээр сая "АСА" циркийн нээлтэд тоглолоо. -Хэдэн хүний бүрэлдэхүүнтэй вэ, хэдэн настай хүмүүс вэ? -Манай баг зургаан хүний бүрэлдэхүүнтэй. Хоёр жүжигчин нь 1997 онд циркийн сургууль төгссөн, мэргэжлийнх. Харин дөрвөн хүүхэд миний шавь нар гэхэд болно. Циркийн сургуулиа саяхан төгссөн. 18-27 насны хүмүүс бий. -Циркийн сургуулийн тухай яривал? -Дээр үед циркийн мэргэжилтэн бэлтгэх сургууль маань Раднаабазар гуайн нэрэмжит сургууль байсан юм. Харин одоо энэ сургууль Хөгжим бүжгийн коллежийн харьяанд циркийн анги гэсэн нэрээр явдаг. Ер нь тэнд л циркийн залгамж халааг бэлтгэж байна даа. -Танай багийнхны ажлын үр дүн бэлтгэл сургуулилтаас хамаарна биз? -Тэгэлгүй яахав. Хамгийн гол зүйл нь бэлтгэл шүү дээ. Манай багийн жүжигчид өглөө бусад жүжигчдээсээ эрт цуглаж хамгийн сүүлд нь тардаг нь. Ерөнхийдөө бэлтгэлийн манежид хадсан тусгай хуваарийн дагуу бэлтгэлээ хийдэг. -Анх сурч байгаа хүн агаарт хичнээн цагийн бэлтгэл хийх вэ? -Доод тал нь 4-6 цаг. Газарт буулгүйгээр агаарт дөрвөн цаг орчим байна. Гэхдээ тухайн хүний нас, биеийн онцлогоос шалтгаална л даа. Тэгээд бэлтгэл хийх тусам цагийг нь уртасгаж, шахаж өгдөг. Бууж ирээд биеийн хүчний дасгал, хурдны дасгал, сунгалтын дасгал гээд бүгдийг хийнэ. Гимнастик гэдэг үүднээс сонгодог бүжиг, балет бүжнэ. -Агаарын нисэлтийн багт орохыг хүссэн хүн ямар байх ёстой вэ? -Миний хувьд тийм олон жил хийгээгүй ч ерөнхийдөө харж байхад заавал агаарын гэлтгүй, циркийн жүжигчин гэдэг үүднээс нь ерөнхий төрхийг нь хардаг. Түүний дараа гоо сайхан, бие бялдар, ясны зөв хөгжлийг нь шаардана. Турхайлбал тохой, өвдөг нь шулуун, урьд нь гэмтээгүй байх зэрэг олон зүйлийг харна. Ер нь циркт орж байгаа жүжигчин болгон тийм байх ёстой. Үүний дээрээс хамгийн гол нь шантрахгүй, зоригтой, тэвчээртэй, бас гүйлгээ ухаантай байх хэрэгтэй. -Гүйлгээ ухаан гэдэг нь юу гэсэн үг вэ? -Бидний хийдэг үзүүлбэр маш хянуур байхыг шаарддаг. Нэг секунд бүү хэл нэг доль зөрж сэтгэвэл тухайн үзүүлбэрийг баллаж, биеэ гэмтээх аюултай. -Одоо та багтаа ямар үүрэг гүйцэтгэдэг вэ? -Миний хувьд анх баригч буюу лавитор хийдэг байсан. Одоо ч энэ л үүргээ гүйцэтгэсээр байгаа. -Ер нь та яагаад энэ үзүүлбэрээр хичээллэх болсон юм бэ? -Циркийн сургуульд сурч байгаа хүүхдүүдийг энэ хүүхэд ийм төрлөөр хичээллэвэл амжилтад хүрэх юм байна гэдгийг олон жил ажилласан ахмад багш нар маань хараад л мэдчихдэг. Миний хувьд ч гэсэн тэдний хэлсний дагуу л хичээллэж өдий зэрэгтэй явна. -Таны хувьд толгойгоо дандаа доош харуулж савладаг. Энэ нь нэлээд хэцүү зүйл байх? -Дөнгөж сурч эхэлж байхад хэцүү л дээ. Гэхдээ би урьд нь дөрвөн жил жонглёр, хос акробат, утас бүжиг гээд нэлээд олон төрлөөр хичээллэсэн. Тиймээс харьцангуй гайгүй л дээ. Шууд энэ номерыг хийнэ гэдэг хэцүү л дээ. -Анх хийж байхад шантрах зүйл гарна биз? -Гарна, нэлээд гарна шүү. Миний хувьд хоёр төмрөөс боривоороо хавчиж доош хардаг болохоор эхэн үедээ тэр хэсгийн махны өвдөлт 2-3 сар болж байсан. Дээрээс нь дотор муухай оргиж, бөөлждөг байлаа. Савалтан дундаа доошоо, дээшээ харна гэдэг биеийн дотоод эрхтэнд өөрчлөлт ордог. Гэхдээ бэлтгэл сургуулилтаа тасралтгүй хийвэл гайгүй болж, тогтоно л доо. Түүнээс гадна арьс хууларч байсан. Манай жүжигчдийн гарных нь, харин миний борвины арьс бүхэлдээ хуулардаг. Тэр арьсаа эдгэсний дараа гэвэл бас л бүтэхгүй хэрэг. Яагаад гэвэл эдгэсний дараа дасгалаа хийхэд дахиад л тийм болно. Тиймээс арьс нь хууларч, хүндээр шархалсан ч тэвчээд л бэлтгэлээ хийх хэрэгтэй. Тэгж, тэгж арьс маань хатуурч эвэршин бэлтгэл хийхэд саадгүй болсон. Хэцүү шүү дээ. Гэхдээ шантарч болохгүй. Айхгүй, шантрахгүй байх хэрэгтэй. -Та нарын хийдэг үзүүлбэрийг циркийн үзүүлбэрийн хаан гэж ярих хүмүүс байдаг юм билээ? -Тэр ч арай юу юм бэ. Гэхдээ бид уран бүтээлээрээ бахархалгүй яахав. Циркийн хаан гэвэл арай өрөөсгөл юм л даа. Харин агаарын гимнастикийн төрөлдөө хаан гэвэл тохирно. 
Т.Гэрэлмаа

