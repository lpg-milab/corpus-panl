Х.Наранхүүг ирснээс хойш 10 гаруй ажилчин амь насаа алдаад байна

-Эрдэнэтэд тогтоосон оросуудын нөлөө газар авчээ- Манай тусгай сурвалжлагч Б.Ганчимэг Ц.Дэлэгжунай нар Эрдэнэтээс мэдээлж байна. Тийм ээ. Энэ талаар үйлдвэрийн ажилчид маш их ярьж байна. Ил ярьдаг цөөн хүн байдаг ч далд хэлэлцдэг асар олон хүн байна. Үйлдвэрт гарсан ослын тоо өсөөд л байдаг. Арай бүрэн хэмжээгээр хөдөлмөрийн чадвараа алдчихаагүй ч, хагас байдлаар алдсан, нэг үгээр биегүй болчихоод тэтгэмжийн хэдэн төгрөгөөр амьдралаа залгуулж яваа хүмүүсийн тоо сүүлийн жилүүдэд асар их өссөн байна. Тэднийг энд дөчин хувийнхан хэмээн нэрийддэг. Зарим нь тэд юу ч хийж бүтээхгүй, үйлдвэрийн гаднаас сүрдүүлж жагсаал цуглаандаа тулж байж сул тэтгэмж гаргуулж аваад амьдарч байгаа улс шүү дээ. Одоо үүнийгээ болих хэрэгтэй гэж байхад зарим нь үгүй ээ, тэд энэ үйлдвэрийн төлөө биеэ зольсон. Тийм учраас үйлдвэр тэднийг хаях ёсгүй гэж тайлбарлах аж. Юутай ч тэрхүү дөчин хувийнхны хийсэн тэмцэл багагүй үр дүнд хүрсэн тухай хүмүүс ярьцгааж байна.
Саяын ослын тухай дуулиан арайхан намжаагүй байна. Улаанбаатараас эндхийн боссуудыг дуудаж зэм хүртээсэн ч тэр нь Эрдэнэтийнхэнд таалагдсангүй. Аливаа хэрэг явдлын золиос эрх мэдэл бүхий хариуцлагатай албан тушаалтнууд биш эгэл жирийн ажилчид болоод дуусдаг жишиг энэ удаагийн осол дээр ч давтагдах бололтой. ТӨХ дээр дуудагдаж очсон ерөнхий захирал Х.Наранхүүд Баяжуулах фабрикийн дарга Ш.Гэзэгт, хөдөлмөр хамгаалал эрхэлсэн орлогч Д.Цагаан-Эрдэнэ, ерөнхий захирлын үйлдвэрлэл эрхэлсэн орлогчийн хөдөлмөр хамгаалал, байгаль орчны асуудал эрхэлсэн орлогч О.Эрдэнэтуяа нарыг халах солих тухай чиглэл өгсөн гэх мэдээлэл түгсэн нь үнэн бол энэ удаагийн ослоор "Эрдэнэт" үйлдвэрт нэг биш нэлээд хэдэн чулуу хөдөлж мэднэ. Гэвч тэр нь асуудлыг ул мөргүй шийдвэрлэчихэж байгаа алтан алхам бас биш юм. Тухайлбал, "Эрдэнэт" үйлдвэрийн толгойд буй цорын ганц өөрийн хүн гэгддэг Ш.Гэзэгт захирлыг энэ удаагийн ослоор далимдуулж зайлуулах бодлого бүр дээрээс явуулж байна, түүний оронд Үйлдвэр, худалдааны сайд асан Г.Ганзориг ирнэ гэсэн хардлага ч явж байна. Ерөнхийдөө "Эрдэнэт" үйлдвэрт боловсон хүчний бодлого алдагдаж удирдлагын толгойд улс төрийн эзэнтэй гадны нөхдүүд ирж сууснаас үүдэж доошоо тэр аяараа тогтворгүй, найдваргүй уур амьсгал нүүрлэсэн гэж ч үзэж болохуйц нөхцөл байдал үүсчээ. Монголын талынхны энэхүү улс төрийн ашиг хонжоо дагасан ирээдүйгүй бодлого Оросын талд ашигтай нүүдэл авч ирэхийг хэн ч үгүйсгэхгүй байна. Манай улсын хувьд маш чухал эл үйлдвэр дэх Оросын нөлөөлөл ихсээд ирсэн өнөө үед хамаагүй өөр зуураа тонгочиж байж орос захирал томилогдвол бидэнд ашиггүйгээр барахгүй аюултай нөхцөл байдал үүсч болохыг үйлдвэрийнхэн мөн анхааруулж байлаа. Биднийг өчигдөр Орхон аймгийн цагдаагийн газар очиход "Эрдэнэт" уулын баяжуулах фабрикийн дарга ноён Ш.Гэзэгт ирсэн байв. Түүнийг цагдаагийн газраас дууджээ. Эрдэнэт даяар ажлаасаа халагдаж солигдохын ирмэгт байгаа, албан тушаалаасаа түр түдгэлзсэн, үгүй ээ бүр халагдсан гэх зэргээр шуугиулж байгаа Ш.Гэзэгт даргатай цагдаагийн газар ирээд байхад нь уулзаж ярилцлаа. Гаднаас нь харахад зөөлөн, даруухан байрын энэ эрхэм санаа сэтгэл таагүй яваа нь илт байв. Тэрбээр ослын нэгдсэн дүгнэлт гараагүй байгаа тохиолдолд би түрүүлж янз бүрийн байдлаар байр сууриа илэрхийлмээргүй байна. Тэр дүгнэлт нь гараг. Би үзэж танилцаагүй байна хэмээн ярьж байлаа. Улаанбаатараас ирсэн УМХГ-ынхан дүгнэлтээ гаргасан байна лээ шүү дээ. Техникийн аюулгүй ажиллагааны дүрэм журам зөрчигдсөн байна гэж мэдэгдэж байна лээ гэсэн бидний асуултын хариуд "Харин тэгээд тэрийгээ надад одоо болтол өгөхгүй, үзүүлэхгүй л байгаа байхгүй юу" гэж хариулж байлаа. "Эрдэнэт" хэмээх вант улс хэдийгээр тогтворгүй байдлаас эмээж байгаа ч хоёрын хоёр хүнийг амьдаар нь тээрэмдэж орхисон хэргийн дуулианыг өндөр авахуулахгүй байхыг ихэд хүсэмжилж байгаа нь илт байна. Цагдаагийнхан ч хэргийг шалгаж байна, эрүүгийн хэрэг үүссэн тул одоогийн байдлаар бид мэдээлэл өгөх боломжгүй гэсэн албан ёсны хариуг өгч байлаа. Гэвч "Өдрийн сонин"-д хандсан хохирогчдын цуваа үргэлжилж байна. Х.Наранхүү хэмээх ноёнтныг ГОК-т ирж суурьшсанаас хойш арван хүний амь нас үйлдвэрийн ослоос болж тэнгэрт халиад байгаа аж. Тэрбээр эхэн үедээ хохирогчдын ар гэрийнхэнд зүйл бүрийн тусламж амладаг боловч дуулиан дарагдангуут мартчихдаг муу зантай гэнэ. Боловсон хүчнээр ангаж цангаж үзээгүй хэмээн бардамнадаг МАХН-ынхан "Эрдэнэт" үйлдвэрийн хувь заяаг энэ нөхрийн гараас хэзээ салгаж авах юм бол доо гэх хүмүүс ч олон арваараа таарч байна. Болохгүй бол тэд МАХН-ын дарга, Ерөнхий сайд М.Энхболдод хандана гэдгээ ч мэдэгдэж байлаа. Бид дараа дараагийн дугаартаа энэ хариуцлагагүй албан тушаалтнуудын буруугаас болж үйлдвэрт гарсан аймшигт ослын золиос болон хоцорсон хохирогчдын ярилцлагуудыг уншигчдадаа хүргэх болно. 
Б.Ганчимэг

