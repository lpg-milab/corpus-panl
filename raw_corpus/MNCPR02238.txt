Хөдөөгийн анхны хөгжимт драмын театр минь

1940-өөд оны дунд үед хөөрхий хүүхэд насны гэнэн үе, аймгийн "Ягаан" клуб маань театр болох юм гэнэ гээд барилгын суурин дээгүүр байлдаж тоглож явсан жаал хүү өнөөдөр гэхэд жар гарсан өвгөн явж байх юм... 
Цаг үе гэдэг юутай хурдан өнгөрнө вэ. Анх 32 хүний бүрэлдэхүүнтэй нийслэл хотноо жил зургаан сарын хугацаатай Урлагийг эрхлэх хорооны даргын 33 дугаар тушаалаар Дорнод аймагт Хөгжимт драмын театр үүд хаалгаа нээж, төрийн соёрхолт зохиолч Ч.Ойдовын "Зам" жүжгийг ардын жүжигчин Чимэд-Осорын найруулгаар анх хаалгаа нээж, алтан тайзаа мялааж эхэлснээс хойш жаран жил болж, залуу үе ахмад үеэ хүндэтгэн түүхт уран бүтээлийнхээ ойг тэмдэглэж буй үед сэтгэл хөдөлж тэрхэн үеийг үүлэн чөлөөний нар шиг явсан залуу үеэ нэхэн дурсч энэхүү мөчиг бичихэд... 1967 онд Соёлын яамны сайдын шийдвэрээр урлагийн гавьяат зүтгэлтэн, төрийн соёрхолт кино найруулагч Б.Сумаахүүгийн найруулсан "Хил дээр" уран сайхны кинонд тоглоод тус театрт найруулагчаар томилогдон ирж байсан хайлган залуу нас минь тэр үеийн гэрэл зэргийг хавсарган нийтэхдээ нэрт найруулагч П.Болд, ахмад жүжигчин Лувсанбалдан, гавьяат жүжигчин Цэрэндаш, Дондог, Дарьсүрэн, Ванчинзав, Доржготов, уран сайхны удирдагч Болд, жүжигчин Түвдэндаржаа, Загдаа, Жамбалрагчаа, Пагма, найруулагч Т.Намсрайжав гээд хэсэг уран бүтээлчдийн гэрэл зураг түүхийг нэхэн дурсана. 
Ай хө, цаг хугацаа юутай хурдан өнгөрнө вэ, тун саяхандаа. Ф.Шеллерийн "Хайр сэтгэл, хар санаа" жүжгийн залуухан Фрдинатад Жамбалрагчаа, халуухан хайр дурлалдаа шатан байж тайзны буланд галзуурч байх тэр мөчид гавьяат жүжигчин Цэрэндаш хов хошуу зөөж жүжиглэх үед тэр хэнэггүй тайзны буланд зогсч байгааг харахад элэг хөшмөөр байдаг сан... Ээ дээ уран чадвар гэж тэрнийг хэлнэ дээ хө. 
Ба хөдөөгийн анхны театр маань Н.Погодны "Кремлийн цаг" жүжигт гавьяат жүжигчийн Цэрэндаш гуайн В.И.Лениний дүрд хэрхэн тоглосныг тэр үеийн үзэгчид андахгүй мэднэ. Миний бие тэр театрт хэд хэдэн жүжиг найруулж тавьсан нь "Суман дээр" жүжиг үзэгчдийг шуугиулсан бүтээл болсон юм. Одоо ч бодоход хайр сэтгэлийг ялимгүй доргиосон бүтээл болсон юм. Тухайн цагтаа аймгийн намын хорооны үзэл суртлын хэлтсийн хаалгыг доргиосон юм. Цаг үеэ гэж... 
Ер нь улсын драмын театрынхан Дорнодыг "буриадуудын" гэж манай уран бүтээлчдээс жаахан жийрхдэг байсан юм. П.Болдын найруулсан Ч.Лодойдамбын "Гарын таван хуруу" жүжгийн Сүрэнд жүжигчин Л.Доржсүрэн тоглохдоо "Уяхан замбативийн наран" дууг дуулж өнчин хэдэн дүү нарынхаа дунд Сайнбаярын Морин хууранд дуулж буйгаар жүжиг төгсөх үед нүдэндээ нулимс хурсан үзэгчдийн нижгэнэсэн алга ташилтаар өндөрлөж байсныг юунд мартана вэ. Ай хө цаг хугацаа гэдэг. 
Бас Дорнодын театраас манай урлагийн алтан үеийнхэн ардын жүжигчин Н.Цэгмид, Чимэд-Осор, алдарт дуучин Дорждагва, ардын багш Г.Долгорсүрэн, ардын жүжигчин, хөгжмийн зохиолч Л.Мөрдорж, Д.Лувсаншарав болон хөдөөгийн театраас уран бүтээлийн гараагаа эхэлсэн ардын жүжигчин Жаргалсайхан, Шархүүхэн, гавьяат зүтгэлтэн Гочоосүрэн, Санжаасүрэн, Боролдой, хөгжмийн зохиолч Г.Дарамзагд, Сүхбаатар, Дашзэвэг, Бадам, Нямбуу нарын дуу хөгжим энэ нутгаас, энэ театраас эгшиглэж гарсныг өнөөдрийн үзэгчид мартаагүй. 
Бас монгол кино хальсанд мөнхөрсөн урлагийн гавьяат зүтгэлтэн Доржпаламын "Бидэнд юу саад болж байна" уран сайхны кино, "Тунгалаг Тамир" уран сайхны кинонд Лувсанвандан нар дүрээ мөнхөлсөн нь хөдөөгийн театрын уран бүтээлийн нэг хуудас болон зуун зуун жилээр дурсагдах сан хөмрөг нь юм. 
Залуу насны халуухан яваа үед замд учирсан тус театрын уран бүтээлчидтэй хамт ажиллаж явсан хөдөөгийн анхны хөгжимт драмын театрын хамт олондоо тэмдэглэлт баярын өдрүүдэд тэвэр дүүрэн сэтгэлийн баг дүүрэн цэцэгсээр баяр хүргэж угтъя. 
Соёлын тэргүүний ажилтан, кино найруулагч, жүжигчин Т.Намсрайжав 

