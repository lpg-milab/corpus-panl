№ 76 (16039)    
1985 оны гуравдугаар сарын 29.
ҮЗЭЛ САНААНЫ ИТГЭЛ ҮНЭМШИЛ

Намын улс төрийн сургуулийг цаашид боловсронгуй болгох талаар өнгөрсөн онд гарсан Намын Төв Хорооны тогтоол бол үзэл суртлын ажлыг нийт намын үйл хэрэг болгон дэвшүүлсэн намын XVIII их хурлын шийдвэрийг хэрэгжүүлэхэд чиглэсэн олон талт арга хэмжээний нэг чухал бүрэлдэхүүн хэсэг мөн. 

Улс төрийн сургуулийн шинэчилсэн систем нь манай коммунистуудын марксистленинист онол, улс төрийн мэдлэгийг дээшлүүлэх талаар хуримтлагдсан түүхэн уламжлалыг улам баяжуулж, улс төрийн сургалтын агуулгыг орчин үеийн нийгэм улс төрийн амьдрал, намын нийгэм эдийн засгийн бодлогын онол практикийн нэн чухал асуудлаар баяжуулсан бөгөөд коммунистууд, боловсон хүчний улс төрийн мэдлэг, соёлыг дээшлүүлэн, үзэл санааны хатуужлыг бэхжүүлэн, итгэл үнэмшил болгох, нийгмийн оюун санааны амьдралд намын улс төрийн сургуулийн гүйцэтгэх үүргийг өндөржүүлэхэд шинэ хувь нэмэр оруулсан юм. 

Аймаг, хотын намын хороо, намын анхан шатны байгууллага намын улс төрийн сургуулийг цаашид боловсронгуй болгох тухай тогтоолыг хэрэгжүүлэхийн тулд тодорхой ажил зохиож амжилт олж байна. Увс аймгийн намын байгууллага өмнөх жилүүдэд хуримтлуулсан туршлага, ажлынхаа эхлэлд тулгуурлан, улс төрийн сургуулийн бүлэг бүр байгууллага, хамт олны зорилтыг хэрэгжүүлэх, хоцорч байгаа ажлыг өөд татах, дутагдлыг арилгахад тодорхой хувь нэмэр оруулах зорилт тавьж ажилласан нь сургалтыг амьдралтай холбон, үр нөлөөг дээшлүүлэхэд үр дүнтэй боллоо. Улаанбаатар хотын ажилчны районы намын хороо хувийн бүтээлч төлөвлөгөөтэй ажилладаг зөвлөлтийн суртал нэвтрүүлэгчдийн туршлагыг намын улс төрийн сургуулийн бүх суртал нэвтрүүлэгчид эзэмшүүлэн, хичээлийн жилийн эцэст биелэлтийг нь хүн бүр дээр дүгнэж, олон хэлбэрийн ажил зохиож байна. 

Говь-Алтай аймагт улс төрийн сургуульд коммунистуудыг хуваарилах, тэдний мэдлэгийг системтэй ахиулах зорилгоор сонсогчдын хувийн карт бий болгосны дээр улс төр гэгээрлийн кабинетыг сумдад байгуулж байна. 

Улс төрийн сургууль шинэчилсэн системээр анхны жил хичээллэж байгаа учраас зохион байгуулалт, чанар, үр нөлөөг дээшлүүлэх, дүгнэх ажилд урьд урьдынхаас илүү анхаарал, хүч чармайлт тавих ёстой. 

Улс төрийн сургуулийн хүрээнд нээлттэй болон үзүүлэх хичээл, маргаан, ярилцлага, ленинч туршлага, онол практикийн бага хурал зохион байгуулах, марксизмленинизмийн эх зохиолын ой тэмдэглэх зэргээр суртал нэвтрүүлэгчдийн заах аргын ур чадварыг дээшлүүлэхэд чиглэсэн тэргүүн туршлагыг өргөн нэвтрүүлж сонсогчдын онол улс төрийн боловсролыг өргөжүүлэхэд нөлөө үзүүлэх хэрэгтэй. Улс төрийн сургуулиас сонсогчдын олж авах гол зүйл бол улс төрийн өндөр соёл, социалист байгуулалтын давуутай, хүчирхэг, шударга мөн чанар, намын нийгэм, эдийн засаг, гадаад бодлогын утга учир, энх тайван, намжмал байдлын төлөө улс түмний тэмцэл, марксизм ленинизмийн ялан мандах үйл хэргийн төлөө үзэл санааны гүн бат итгэл үнэмшил байх ёстой. 

Хичээлийн жилийн ажлыг дүгнэхийн өмнө намын бүх шатны байгууллага, нийт суртал нэвтрүүлэгч, сонсогчид, улс төрийн сургуулийн байдалд сайтар дүгнэлт хийж, дутуу мөчид зүйлийг нөхөн гүйцээх, байгаа дутагдлыг арилгах хэрэгтэй. Улс төрийн сургуульд сонсогчдыг хуваарилахад тэдний боловсрол, мэдлэгийн хэлжээ, эрхэлсэн ажил, оюуны эрэлт хэрэгцээнд учир ялгавартай ханддаггүй, тэрчлэн хичээл тасрах, сонсогчдын ирц, оролцоо идэвх жигд биш, программын шаардлагыг бүрэн дүүрэн хангаж чадахгүй, эсвэл суртал нэвтрүүлэгчид өөрсдөө өнгөц хийсвэр мэдлэг өгдөг дутагдлыг тэвчиж болохгүй. 

Сонсогчдын мэдлэгийг шалгаж дүгнэхдээ тэдэнд хэд гурван асуулт тавьж, хариулт авснаар хязгаарлаж, хялбарчлах, хэлбэрдэх нь ихээхэн муу нөлөөтэйгөөр барахгүй, сонсогчдыг дараа жилийн хичээллэлтэд ч хөнгөн хийсвэр хандахад хүргэж болно. Сонсогч бүр хичээлийн жилийн турш өөрийн онол, улс төрийн мэдлэгийн санг хэрхэн баяжуулж, марксизм ленинизмийн эх зохиол, намын баримт бичгийг хэр зэрэг судалсан, олж авсан мэдлэгээ амьдрал практикт хэрэглэх, ялангуяа нийгмийн аливаа үзэгдлийг задлан шинжилж, нэгтгэн дүгнэх чадварыг хэрхэн эзэмшсэн зэргийг голлон анхаарвал зохино. Сонсогчдоос жилийн эцсийн шалгалт, шүүлэгт бэлтгэхэд намын байгууллага, суртал нэвтрүүлэгчдээс нэмэлт хичээл заах, тойм лекц ярилцлага зохиох, холбогдох сурах бичиг эх зохиол, тулгуур бичгээр хангах зэрэг арга хэмжээ авах нь зүйтэй. 

Сонсогчдын мэдлэгийг шалгахад зориулж онол улс төрийн тодорхой нэг юм уу, хэд хэдэн сэдвийг сонгон авч ярилцах аргаар дүнгийн хичээл хийх, мөн тэдний бичсэн илтгэл, рефератыг хэлэлцэх, маргаан, онол практикийн бага хурал зохион байгуулах гэх мэтийн идэвхтэй хэлбэрийг улам өргөжүүлэх хэрэгтэй. 

Намын улс төрийн сургуулийн хичээлийн жилийн эцэст сонсогчдын төдийгүй намын байгууллага, суртал нэвтрүүлэгчдийн сургалтын чанар, ур чадвар арга барилыг нэг адил дүгнэх ёстой. Намын байгууллагаас суртал нэвтрүүлэгчдийн ажлыг дүгнэхдээ хичээл сургуулийн онол шинжлэх ухааны түвшинг дээшлүүлэх, түүнийг амьдралтай холбох, сонсогчдод марксистленинист боловсролоо бие даан дээшлүүлэхэд нь туслах, арга барилдаа бүтээлч эрэл, шинэчлэлт хийх талаар олсон амжилтыг дүгнэн үзэж байвал зохино. Улс төрийн сургуулийн үр нөлөө нь зөвхөн суртал нэвтрүүлэгчдийн авьяас чадвар, бүтээлч санаачилгаар хязгаарлагдахгүй, сонсогчдын өөрсдийн эрмэлзэл, хариуцлага идэвхээс ихээхэн шалтгаалдаг учир сонсогчдод тавих шаардлага, хяналтыг намын байгууллага хүчтэй болгох нь чухал байна. Улс төрийн сургууль бол намаас коммунистуудад олгож байдаг гэгээрэл боловсролын нэг чухал бололцоо тул түүнийг үр дүнтэй ашиглах ёстой. 

Улс төрийн сургуулийг байнга тодорхой, амьд, ажил хэрэгчээр удирдаж байх, хичээлийн чанар, үр нөлөөг дээшлүүлэхэд тогтмол анхаарал хяналт тавих, суртал нэвтрүүлэгчдийг шаардагдах мэдээлэл, материалаар хангаж, улс төрийн сургуульд өндөр дүн үзүүлэх бүх нөхцөлийг бүрдүүлэх, нь намын анхан шатны байгууллагын гол үүрэг мөн. 

