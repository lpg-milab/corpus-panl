ХОТЫН ХОГ

Сумын даргаас хотын дарга хүртэлх төрийн албан хаагчдын өдөр тутмын үндсэн хэрүүл хог, нохой хоёр. Хөдөөдөө уурын зуух гэдэг шүдний өвчин ч бий. Нүсэр хүн амжиж буй нийслэлийн новшийг өнөөдөр "Улаан чулуут" гэдэг уулан дээр аваачиж асгадаг юм байна.
Зундаа 200 гаран, хүйтний улиралд 160-170 машин хогийг өдөр бүр тэнд аваачдаг. Улаан чулуутад амьдардаг 300 орчим ядуус машин ирмэгц уралдан ноолж хэрэгтэй зүйлээ тоносны дараа жолооч нь "гидрдчихээд" буцна. Тэнд хогчингуудаас гадна таргалж зоолсон бүдүүн гахай, нохойнууд олон байв. Ганц худагийн урд энгэр Цагаан даваанд уугьдаг байсан уг цэгийг хотоос холдуулж Улаан чулуутад төвлөрүүлснээ Нийслэлийн захиргаа мундаг шийдвэр гаргасан гэж үздэг бололтой. Үүнийгээ улам лавшруулж Японы "Жайка" хэмээх төсөлд хамруулж ялгах, булах, шатаах орчин үеийн үйлдвэр бариулахаар болжээ. Байнга энэ хавиар эргэлдэгсдийг бүртгэж, кодлож, "Жайка" төсөл хэрэгжсэний дараа ажилд авна гэсэн аж. Гэтэл энд битгий хог хая. Болохгүй шүү гэж Байгаль орчны яамны мэргэжилтнүүд үнэлж дүгнээд ажиллах хамаг урмыг нь хугалж орхижээ. Хотын захиргаа ихэд дургүйцэн юм хийх гэхлээр дандаа үгүйсгэдэг Байгаль орчны яамны намч зарчимгүй, хөшүүн хойргыг тааралдсан болгондоо хэлж суудаг болсон. Саяхан нийслэлийн Иргэдийн төлөөлөгчид цугларах үеэр хог ба БОЯ гэсэн сэдвийг тусгайлан сугалж авч ярьцгаасан. Бүр халуураад улстөржүүлж, далиманд нь энэ яамыг татан буулгах өө хайцгаажээ. Хувьсгалт намынхны хогноос болж гэдсэндээ хөлөө хийлцээд байгаа тэр объектыг газар дээр нь очиж сонирхов. Нээрэн шал дэмий газар бид чинь хог новшоо хаядаг юм биш үү. Толгойтын эцэст байдаг Нарангийн энгэрийн нэг толгой дээр салхины дээр машин машинаар нь жорлонгийн цаас, гялгар уутнууд цацдаг аж. Хогчингууд цаасыг нь шатааж, эргээд хот руу зөөж үлдсэн нь мөнхийн баруун хойноос ёнгинодог салхины урсгалаар буцаад ирдэг ийм л газар харагдана. Хэрэв Толгойтын гэр хорооллыг Улаанбаатар гэж тооцвол хотоос 50 метр хүрэхгүй зайд "Улаан чулуутын  цэг" байрлана. Энэ хавийн айлуудыг нүүлгэнэ гэж байх юм. Хот дотроо хогоо үлдээгээд хотоос цааш Өлзийт хороолол руу хүнээ хөөх гэнэ. Өдөр бүр 200 машин хиншүү хярвас үнэртэж байхыг нийслэлийнхэн тэгтлээ юунд нь хүсээ вэ? Хогны мөнгө гээд айл бүрээс хангалттай мөнгө авдаг. Бид ч өгдөг. Олны олон тэр мөнгөөр арай холхон, ядаж салхины дор аваачих бензин олддоггүй гэхэд үнэмшилгүй. Энэ тухай Байгаль орчны яамны мэргэжилтнүүдээс лавлахад, Нийслэлийн захиргаа Байгаль орчны тухай хуулийг зөрчөөд дураараа энэ газрыг сонгосон. Японы ер нь ямар ч төслийг хэрэгжүүлэхээс өмнө холбогдох мэргэжлийн газраас үнэлгээ гаргуулах хууль байдаг. Мэдсээр атлаа зориуд зөрчилдөөн өдөөгөөд буйг ойлгохгүй байна. Одоо энэ шинэ удирдлага нь эрх биш зөвөөр ойлгож, ядаж Засгийн газрынхаа шийдвэрийг харж үзнэ гэдэгт бид итгэж сууна гэсэн. Тэр хууль зөрчилдөөн нь байгууллага хоорондын асуудал гэж бодъё. Монгол ахуйгаар бодоод үзэхэд ямар ч малчин айл салхиныхаа дээд толгой дээр үнсээ хаяж байхыг үзээгүй юм байна. Уул нь хотын хогийг Морин даваа буюу Био комбинатаас цааш байрлуулахаар төлөвлөсөн байдаг. Улаанбаатар хот бохир хогондоо дарагдаж, таримал модыг огтолж, зүлгийг устгаад дуусах шатандаа оржээ. Олон нийтэд энэ тухай тайлбарлахдаа Байгаль орчныхон хамгаалах ёстой мэтээр бултуулж янз бүрээр оролдож байна. Цаана нь... ? 
Г.Мандуул

