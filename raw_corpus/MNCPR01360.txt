Оюуны цэнэгтэй ХАЙДЕЛБЕРГ

УИХ-ын дэд дарга, хууль зүйн шинжлэх ухааны доктор, профессор Д.Лүндээжанцан тэргүүтэй төлөөлөгчид дөрөвдүгээр сарын эхээр ХБНГУ-ын Хайдельберг хотын Макс Планк институтэд зочилж "Монгол Улсын захиргааны хууль тогтоомжийг боловсронгуй болгох нь" сэдэвт санал солилцох уулзалтад оролцжээ. 
Тус төлөөлөгчдийн бүрэлдэхүүнд Хууль зүй, дотоод хэргийн дэд сайд Ш.Сүхбаатар, УИХ-ын Тамгын газрын Ерөнхий нарийн бичгийн дарга Н.Лувсанжав, мөн газрын зөвлөх Н.Тунгалаг, ХЗДХЯ-ны Хууль зүйн бодлогын газрын орлогч дарга Д.Саранчимэг нар орж ажиллажээ. Энэ талаар Ш.Сүхбаатарын бичсэн тэмдэглэлийг нийтэлж байна. Оюуны хот Хайделберг Хайделберг нутагт зуны урин цаг одоо л айлчилж буй аж. Эндхийнхэн хотын захиргааныхаа өмнөх ил талбайд задгай зассан ширээнээ тойрон сууцгааж шар айргаа шимэн, эртний хаадынхаа амьдарч ирсэн гайхамшигт цайз шилтгээнээ сониучлан харж сууцгаах юм. Эртний түүхт Хайделбергийг оюуны хот ч гэж нэрлэмээр. Ердөө 148 мянган хүнтэй эл хотын дөрвөн хүн тутмын нэг нь оюутан гээд бодохоор ийн нэрлэхээс аргагүй. Тус хотын их дээд сургуулиудад таван тивийн 160 орноос өдгөө 20 гаруй мянган оюутан ирж суралцаж байгаа аж. "Манай хот 100 мянган ажлын байртай, энд олон улсын хурал, зөвлөлгөөн тогтмол болдгоос дэлхий дахин анддаггүй. Жилд З,5 сая жуулчин зорин ирж эндхийн байгаль, эртний түүх дурсгалын газруудыг үзэж сонирхдог. Дундад зууны үеэс орон нутгийн хүчтэй захиргаатай явж ирсэн. Хотын захирагч иргэдээсээ найман жилийн хугацаатай шууд сонгогдож, хотын парламентынхаа даргыг давхар хашдагаас эрх мэдэл их. Сонгуульд намын хамаарал байхгүй гол нь хувь хүнээ дэмждэг" гэж хотын захирагч, хатагтай Б.Вебер бидэнд танилцуулж билээ. Тэрбээр энэхүү нэр хүндтэй албанд хоёр дахь удаагаа сонгогдож 16 дахь жилдээ хотоо удирдаж буй хүн гэнэ. Дэлхийн II дайнаас өмнө Хайделбергт америкийн олон оюутнууд суралцаж байснаас тэд дэлхийн II дайны үед эл хотыг бөмбөгдөж, галдан шатаалгүй өнгөрөөж байсан нь бас л оюун ухааныг дээдэлж ирсэнтэй холбоотой аж. Макс Планкийн институт Уг институт өдгөөгөөс бараг зуун жилийн өмнө 1912 онд тулгын чулуугаа тулжээ. Анх судалгаа, эрдэм шинжилгээ, улс төрийг уялдуулах зорилгоор Германы физикч Макс Планк өөрийн нэрээр нэрлэсэн нийгэмлэг байгуулсан нь удалгүй Их хааныхаа нэрэмжит болтлоо нэр нөлөө нь томорчээ. Уг нийгэмлэг физик судлалаас гадна гүн ухаан, байгалийн ухааны чиглэлээр судалгаа хийдэг байснаа Дэлхийн I дайны дараа Германыг дэлхийн хамтын нийгэмлэгт оруулах улс төрийн бодлогын дагуу 1924 оноос хуулийн чиглэлээр хүрээгээ тэлсэн байна. Өдгөө эл институт хуулийн судалгаа шинжилгээний ажил явуулсан он цагаараа Европтоо хамгийн өвгөнд тооцогддог. Герман улсаас Нобелийн шагнал хүртсэн гурван эрдэмтний хоёр нь манайхаас гарсан гэж Макс Планкийн институтийн захирал, доктор, профессор Рюдигер Вольфрам гуай тун ч бахархангуй хэлнэ билээ. Эдүгээ тус институт нь 50 орчим эрдэм шинжилгээний ажилтны хүчээр олон улсын эрх зүй, нийтийн харьцуулсан эрх зүйг голлон судалцгааж байна. Макс Планкийн институтийнхэн эрх зүйн харьцуулсан судалгаа хийж, түүнийхээ үндсэн дээр загвар хууль гаргахад гол анхаарлаа хандуулдаг аж. Тэдний хийж ирсэн томоохон судалгаанаас дурьдвал Судан, Афганистан улсад эрх зүйн тогтолцоог нь бий болгоход гол зөвлөмж өгч ажиллажээ. Оксфордын институттэй хамтран бүх улсын Үндсэн хууль гаргах судалгааны ажлыг одоо ид хийж байна. Сүүлийн үед НҮБ-ын гэрээ, конвенциуд, олон улсын худалдааны эрх зүй, энхийг сахиулах үйл ажиллагаа, байгаль орчны эрх зүй зэрэг чиглэлээр судалгаа хийж, тайлбар толь гаргасны зэрэгцээ Европын нийгэмлэг дэх позитив эрхийн судалгааг хийж байгаагаа танилцуулж байсан. Эднийхнийг олон орны эрдэмтдийн нийтлэг гэр бүл ч гэж нэрлэмээр. Дэлхийн олон улс орнуудаас ирсэн зочин профессорууд энд судалгааны ажлаа чамбайруулах бүхий л нөхцөл боломжоор хангагдан ажиллаж байгааг тэнд тааралдсан хүмүүс хэлж байсан. Биднийг байх үед Япон, Америк, Турк зэрэг арав гаруй орны эрдэмтэд Германы эрдэмтэдтэй ном хаялцаж байхтай нь таарсан. Манайхаас хэдэн жилийн өмнө академич Ж.Амарсанаа эднийд зочин профессороор үр дүнтэй ажиллаж байжээ. Эдүгээ ч академич Ж.Болдбаатарын хүү Гүнбилэг, Хууль зүйн үндэсний төвийн судлаач Мөнхбат нарын зэрэг манай өсөх ирээдүйтэй залуу хуульчид тэдэнтэй нэгэн ширээнээ сууж ном эрдмээ чамбайруулж байна. Монголын тухай ном 1832 онд Германд хэвлэгджээ Хайделбергийг номын хот ч гэнэ. Бид Макс Планкийн институтийн болон Хайделбергийн Их сургуулийн номын сангаар орж эртний ховор сонин номуудыг нь үзэж танилцах завшаан тохиосон юм. Макс Планкийн институт судалгаа шинжилгээний ажлынхаа чиглэлээр асар их мэдээллийг агуулсан хагас саяар тоологдох дан хуулийн сэдвээс бүрдсэн орчин үеийн тохилог номын сантай. Хэдий тийм ч түүнээ өргөтгөж томоохон барилга зэргэлдээ талбайдаа барьцгааж байна. Хайделбергийн ихэс дээдэс номонд дуртайгаараа эртнээс алдартай. Хаадынх нь шилтгээнд залаатай номуудыг нь булаан авах гэж халдан түрэмгийлсэн ромчуудын довтолгооноос ховор хуучин номуудаа амь өрсөн авч үлдэж байсан өвөг дээдсээрээ тэд ихэд бахархах юм билээ. Эдгээр номын дээж болох Германы хамгийн эртний XIV зууны үеийн хуулийн цуглуулга "Саксоны хууль" нэртэй, нэг өгүүлбэр нь нэг зүйлийг илэрхийлэх, түүнийхээ утгыг давхар уран зургаар зурсан ховор номыг сонирхов. Түүнд "Байшин барихдаа дээврийн усны цоргоо заавал өөрийн газартаа буулга" гэх буюу "Мод тариад мөчрийг нь зэргэлдээ айлын хашаа руу давуулах ёсгүй. Хэрэв давж ургавал үр жимсийг нь айлын тал авах эрхтэй" гэхчилэн зааж өгчээ. Тэнд эрт үеийн хууль цаазтай холбогдсон ном баримт тун баялаг. "Манай Монголтой холбогдсон ном юу байна" хэмээн сонирхвол 1832 онд герман хэлээр хэвлэгдсэн "Монголын тухай сонин хачин зүйлүүд" нэртэй 430 гаруй хуудас тун сонин номыг гаргаж ирэв. Уг ном нь 1807 оны үед Оросын нэг санваартан Бээжин орох замдаа Монгол нутгаар дайрсан замын тэмдэглэл, тухайн үеийн Монгол улсад үйлчилж байсан хууль цаазыг оруулснаараа манайд ч үнэ цэнэтэй тун ховорт тооцогдох аж. Энэ ялдамд дуулгахад "Алтан ордны үйсэн дээрх бичиг"-ийг германы эрдэмтэд эх хэл дээрээ буулгаж буй гэнэ. Хайделбергийн Их сургууль 1386 онд байгууллагдсан нэн эртний түүхтэй аж. Эдний номын сан гурван сая гаруй номтой. Жилд 1,5 сая ном уншигддаг. Түүнээ маш нарийн нөхцөлд халуун хүйтний хувьд л гэхэд тогтмол нэмэх 18 хэмд хадгалдаг, хуучны номууд нь өндөр даатгалтай байдаг байна. Германчууд эрт үедээ даавууны үлдэгдлээр цаас хийдэг байж. Тэр нь хэдэн зууныг өртөөлсөн ч нурж, хугардаггүй, чанараа алддаггүйгээрээ гайхагддаг гэнэ. Европын бүх хотыг дан гараар гайхамшигтай сайхан зурж, зургаан ботид багтаасан дэлхийд ганцхан хувь ном зөвхөн энд л байна. Түүнчлэн арьсан дээр бичиж алт, мөнгө, байгалийн будгаар зурсан ховор номууд ч их юм. Ерөнхийлөгчийн хуулийн бодлогын зөвлөх Б.Мандахбилэг энэ сургуульд суралцаж хууль зүйн ухааны докторын зэргээ хамгаалсныг түүний багш тус сургуулийн хуулийн факультетийн профессор Райнхард Мускнуг гуай хэлж, шавьдаа амжилт хүссэнийг энэ ялдамд дуулгая. Монголд захиргааны шинэЧлэл жинхэнэ Ёсоор хийгдэнэ Манай улс Макс Планкийн инситуттэй захиргааны эрх зүйн чиглэлээр хамтран ажиллах үйл ажиллагаа 2003 оноос Д.Лүндээжанцан дарга, тухайн үеийн Хууль зүй, дотоод хэргийн дэд сайд Ц.Мөнх-Оргил нарын санаачлагаар эхэлжээ. Макс Планкийн институтийн захирал, доктор, профессор Рюдигер Вольфрам бол дэлхийд нэр хүндтэй эрдэмтэн хүн юм. Өвгөн профессор Рюдигер Вольфрам гуай манай Их хурлын дэд даргатай эртний танил. Анх олон улсын хурал дээр тэр хоёр танилцжээ. Түүнээс хойш тэрбээр Монгол оронд зорин ирж профессор Д.Лүндээжанцантай хөдөө хээр явж бүр ч дотноссон гэнэ. Вольфрам гуай хааяа "Лүндээ хамрын тамхиа авчирсан уу" хэмээн дотночилно. Эдүгээ Монгол Улсын захиргааны ерөнхий хууль боловсруулах төсөл дээр тус институтийн доктор Рэйнер Гроте голлон ажиллаж байна. Тэрбээр судалгааныхаа хүрээнд манай улсад ирж ажилласан бөгөөд өөрийн боловсруулсан төслөө бидэнд дэлгэрэнгүй танилцуулсан. Доктор Рэйнер Гроте Захиргааны ерөнхий хуульд ямар ямар харилцааг тусгах саналыг Монголын болон Германы эрдэмтдээс авсан байна. Эрдэмтэд ийм хууль боловсруулахад ямар асуудлыг анхаарах, гарах хүндрэлүүдийн талаар тодорхой санал өгсний дотор Монгол Улсын гавьяат хуульч, доктор, профессор Б.Чимид "Хууль гаргах шаардлагатайг дурьдаад зохицуулах харилцааны цар хүрээ, нэрийг тодорхойлох, Германы хуулиас илүү өргөн хүрээг хамруулах, норматив актыг гаргах асуудлыг тусгах эсэх, захиргааны шийдвэрийн гүйцэтгэлийн тухай оруулах нь зүйтэй" гэхчилэн тодорхой санал ирүүлснийг бидэнд танилцуулж байлаа. Захиргааны ерөнхий буюу тусгай хуультай Герман, Испани, Өмнөд Африк, Япон болон манай хөрш ОХУ, БНХАУ-ын холбогдох хуулиудыг судалж тодорхой дүгнэлтүүдийг хийснээ ч доктор Рэйнер Гроте ажлын хэсгийнхэнд илтгээд хуулийн араг яс, дүр төрхийг хэд хоног нарийвчлан ярилцаж босгож амжсан юм. Хуулийн төслийн талаарх ярилцлагын үеэр ажлын хэсгийн ахлагч, УИХ-ын дэд дарга Д.Лүндээжанцан "Захиргааны процессийн хууль гарснаар Монгол Улсад захиргааны шинэчлэл жинхэнэ ёсоор хийгдэх"-ийг онцолж байсан бол Хууль зүйн сайд асан Н.Лувсанжав хуульд тусгах асуудалд захиргааны актыг боловсруулах, батлах, хэрэгжүүлэх үе шатны тухай, захиргааны байгууллага мэдээлэл өгөх үүргийг хүлээх, захиргааны зөрчил, түүнд хүлээлгэх хариуцлага, өргөдөл, гомдол, шагнал урамшуулал, захиргааны байгууллага, субьектийн талаар зайлшгүй анхаарах асуудлуудаар үнэтэй саналууд хэлж байсан нь Германы эрдэмтдийн талархлыг зүй ёсоор хүлээж байв. Профессор Рюдигер Вольфрум, Райнхард Мускнуг, доктор Р.Гроте нарын Германы эрдэмтэд манай ажлын хэсгийнхэнтэй санал бодлоо хэд хоног илэн далангүй солилцсоны эцэст хуулийн төслийг дахин нягталж үзээд энэ оны зургадугаар сард Монголын талд ирүүлэхээр тогтоцгоов. УИХ-ын дэд дарга Д.Лүндээжанцан тэргүүтэй манай төлөөлөгчид айлчлалын явцад эртний түүхт Карлсрух хот дахь ХБНГУ-ын Үндсэн хуулийн шүүх, Хайделберг хотын захиргааны ажилтай танилцаж энэ нутгийн эртний түүхт сүм хийд, үзэсгэлэнт газруудаар зочилсон билээ. Ийнхүү эрдэмтэн судлаачид оюутан залуусын оюуны цэнэг зангирсан Хайделбергийн тухай цухас дурдахад ийм байна. 
Хайделберг-Улаанбаатар 
Ш.Сүхбаатар

