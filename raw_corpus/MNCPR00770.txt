Дууг сэтгэл зүрхнээсээ дуулдаг байх хэрэгтэй

Аав ээж, нутаг ус, хайр сэтгэлийн тухай нийтийн болон ардын дуунуудаар олноо танигдсан Үндэсний дуу бүжгийн эрдмийн чуулгын гоцлол дуучин Б.Сийлэгмаа саяхан Монгол Улсын гавьяат жүжигчин цол тэмдгээр энгэрээ мялаасан. Шинэхэн гавьяаттай уулзаж уран бүтээлийнх нь талаар ийн хөөрөлдлөө.
-Юуны өмнө танд баяр хүргэе. Сүүлийн үед таны уран бүтээлийн олз омог хэр байна даа. Гавьяатад хийж төлөвлөсөн зүйл их биз? -Баярлалаа. "Өдрийн сонин"-ы өнөөдрийн дугаарыг уншиж байгаа нийт уншигчдадаа энэ өдрийн мэндийг дэвшүүлье. Гавьяат жүжигчин гэдэг нэр хүнд бүхий энэ цол тэмдгийг зүүсэндээ баяртай байгаа. Үүнийг дагаад надад маш их үүрэг хариуцлага оногдож буй хэмээн ойлгож байна. Мөн илүү их чанартай уран бүтээл туурвихын тулд чармайх болно. Тийм ч утгаар энэ онд хийж бүтээх ажлын төлөвлөгөөг гаргасан. Юуны өмнө "Б.Сийлэгмаа юу хийсэндээ гавьяат болов" гэсэн асуултад хариулах болно. Ингэхдээ хамгийн түрүүнд өөрийнхөө бие даасан уран бүтээлийн тоглолтоо сайхан ээжүүддээ зориулж ирэх гуравдугаар сарын 5-нд "Монгол бөхийн өргөө"-нд хийхээр төлөвлөж байна. Тоглолтоор шинэ уран бүтээл болох өөлд ардын дууг шинэчилсэн хэлбэрээр дуулж сонирхуулна. Мөн өнгөрсөн онд гаргасан "Хүн хүндээ хайртай явъя" цомгийнхоо зарим дууг клиптэй болгож, шинэ залуу уран бүтээлч, яруу найрагч, зохиолчидтой хамтарч ажиллах бодолтой байгаа. -Шинэхэн гавьяатын уран бүтээлийн гараа хэрхэн яаж эхэлсэн нь манай уншигчдад сонин болов уу. Урлагтай нөхөрлөх болсон дурсамжаасаа хуваалцаач? -Миний хувьд дуучин гэдэг энэ мэргэжлийг санамсаргүйгээр эзэмшсэн хүн. Хүүхэд байхын бүжигчин болохыг мөрөөддөг байлаа. Анх хөгжим бүжгийн коллежийн бүжгийн ангид шалгуулаад сонсголгүй гэгдэж тэнцээгүй удаа надад бий. Хүүхэд байсан болохоор тухайн үед ямар мэргэжил сонгохоо ч мэдэлгүй эргэлзэж явсаар нэг л мэдэхэд дуучин болохоор шийдчихсэн байсан юм. Анх Сүхбаатарын нэрэмжит "Жанжны клуб"-ын босгыг үйлчлэгчийн орон тооны ажилчнаар алхсан. Учир нь тэнд зөвхөн мэргэжлийн багш, уран бүтээлчид л ажилладаг байлаа. Тэгэхэд 17-хон настай байсан. Урлаг хэмээх их айлд орохын тулд ямар ч ажил хийсэн хамаагүй. Урлагийнхантай л ойрхон байх гэж тэмүүлдэг байж билээ. Тэгсэн хэрнээ өөрийгөө маш их голно. Одоогоос 28 жилийн өмнө буюу 1980 оны эхээр "Монгол түмний ардын наадам" гэж зохиогддог байх үеэр оролцож тэндээс мэргэжлийн байгууллагад орох замаа эхэлсэн. Хожим дуучин болох гарааг минь эхлүүлсэн хүн бол хөгжмийн зохиолч Сүхбаатар багш юм. Дараа нь Хилийн цэргийн дуу бүжгийн ансамбель гэж байхад Урлагийн гавьяат зүтгэлтэн Төмөрбат багш уран бүтээлч болох зам руу чиглүүлж, зүг чигийг маань олж өгсөн. Намайг дуучны шалгалт өг, өөрийгөө сорь хэмээн зоригжуулдаг байсан юм. Багшийнхаа өгсөн үүргийн дагуу шалгалт өгөөд хоёр ч удаа тэнцээгүй. Гурав дахь удаагаа шалгуулаад намайг дагалдангаар орсон. Гэхдээ надад мэргэжлийн байгууллага өндөр босготой болохыг сануулж, зургаан сарын дагалдангаар Хилийн цэргийн ансамбельд оруулсан. Ардын дуу бүжгийн чуулга, Үндэсний дуу бүжгийн чуулгын олон сайхан алтан үеийнхэнтэй хамт ажиллаж байсан маань надад маш их нөлөөлсөн юм. -Таны "Хүн хүнээ хайрлаж явъя", "Цэрэг чамдаа хайртай", "Их хайр", "Сэтгэлийн уянга" зэрэг нийтийн болон ардын дуунуудыг хүмүүс дуулах дуртай байдаг. Та эстрадын дуу дуулж байв уу. Урын сандаа хичнээн дуутай вэ? -Уран бүтээлч хүн өөрийнхөө амьдарч буй эрэн үетэйгээ хөл нийлүүлэн алхаж байх ёстой. Ер нь нийтийн болон ардын дуу ард түмэнтэй их ойрхон байдаг юм л даа. Би анх дуучин болж байхдаа эстрадаар дуулдаг байсан. Тэр үед Сүхбаатарын нэрэмжит "Жанжны клуб"-аас Цагдаагийн дээд сургуулийн дэргэдэх "Мөнгөн бүрээ" хамтлагт эстрадын дуу дуулж явлаа. Тухайн үед энэ чиглэлээр дуулбал ямар амжилтад хүрэх вэ гэдгээ мэдэрсэн. Тиймээс нийтийн болон ардын дуу дуулахаар шийдсэн гэх үү дээ. Одоогоор урын сандаа 200 гаруй дуутай. Эдгээрээс 50 орчим нь олны сонсох дуртай дуу болсон гэж бодож явдаг. -Та ер нь аль нутгийн хүн бэ. Танай удамд урлагт элэгтэй хүн байв уу? -Аав маань Баянхонгор, ээж Ховд аймгийн уугуул иргэд. Монголын ард түмний хайртай жүжигчин байсан Сэмбээ гуай, кино жүжигчин Пүрэвээ нарын хүмүүс миний ээжтэй ах дүүс юм билээ. Өдгөө манай хүү Буд-Эрдэнэ мөн л урлагийн хүн болохоор шийдсэн байгаа. - "Хүн хүндээ хайртай явъя" дууг хэдий үед дуулах болов. Энэ дууг зохиогч нь таны хоолойны өнгөнд зориулж гаргасан гэж хүмүүс ярьдаг? -"Хүн хүндээ хайртай явъя" гэдэг дуугаа би дуулах дуртай. Хориод жил дуулсан энэ дууны маань хөгжмийг Сүхбаатар, шүлгийг нь Л.Дагвадорж гуай зохиосон. Хамгийн анх 1987 онд энэ дууг дуулсан. Өнөөдрийг хүртэл бүх үеийнхэн дагаж дуулсаар ирсэн энэ дууг миний хоолойны өнгөнд тааруулж багш маань зохиосон. Энэ дашрамд хэлэхэд, ямар ч хүнд нууц авьяас байдаг гэдэгт итгэдэг. Энэ авьяасаа нээхийн тулд хөдөлмөрлөх хэрэгтэй. Харин хөдөлмөрийн цаана үр дүн байх ёстой. -Таныг хэсэг хугацаанд урлагийн тайзнаа харагдсангүй хэмээн зарим хэвлэлийнхэн мэдээлсэн байсан? -Уран бүтээлч хүнд нэг дууг дуулж өөрийн болгоход хугацаа хэрэгтэй байдаг. Тухайлбал, "Хүн хүндээ хайртай явъя" дуундаа найман сарыг зарцуулсан. Дуу бүхэн өөрийн хугацаатай байдаг нь миний хувьд түүх. Тэгээд ч дуугаа урт удаан амьдруулж, хүнд хүргэхийн тулд өөрийгөө бэлтгэдэг. Мөн дуугаа сэтгэл зүрхнээсээ дуулдаг байх хэрэгтэй. Тэгж байж гэмээнэ дууг хүний сэтгэл зүрхэнд уяатай болгож хадах ёстой юм. 
Ч.Анна
