Эртний түүхт Иракийн энэ цагийн төрх

Эртний арабын үлгэр туульсаас ялангуяа тухайн үедээ бие биенээсээ сэмхэн нууж уншдаг байсан "Мянга нэгэн шөнийн үлгэр"-т арабын орнуудын талаар анх мэдлэгтэй болж байлаа.
Хэмжээгүй эрхт хааны эрх дураараа аашийг мянга нэгэн шөнө ярьсан үлгэрээрээ номхотгож байсан үзэсгэлэнт бүсгүйн талаар шимтэн уншиж байснаа санаж байна. Тухайн үед том хүний ном хэмээн зэмлүүлэн байж уншсан ч гайхалтай уран дүрслэлтэй маш амттай цэцэн үгтэй сайхан ном байсансан. Мөн "Синдбад далайчны түүх" нь орчин цагт хүүхдүүдийн үзээд уйдахааргүй киноны нэг болсон. Шидэт бирд гүцнээс гарч ирэн хүслийг нь биелүүлээд л байдаг даа. Үлгэр домгийн эртний арабын одоо цагийн төрх нь мэдээж өөр. Зохиолд Багдад хотын тухай олонтаа гардаг. Тигер, Ефрат мөрний дунд орших үржил шимт хөндий бүхий өнө эртний түүхтэй энэ улс хүн төрөлхтний түүхэнд соёл иргэншилт ертөнцийн бас нэгэн гэрч байсан гэдэг. Одоо энд тэндгүй элсэрхэг цөл хааяагүй тааралдах бөгөөд тэр элсэрхэг газар тариалангийн талбай хаа сайгүй харагдах нь бас ч үгүй хөдөлмөрч ард түмэн болохыг нь харуулна. Бүр XIII зуунд манай Чингэс хаан Хорезмыг эзлэн Багдад хотод хүрэлцэн очиж байсан түүхтэй. Дараа нь хүү Цагаадай болон түүний үр садууд ч очиж байсан нь хожмоо энэ улсын хаадыг Монгол угсаа гарвалтай болгосон гэдэг. Энд ирээд сонссон нэг зүйл маань иракчууд монголчуудаас их эмээдэг гэсэн яриа. Энэ нь эртний түүхээ санагалзсанаас болсон уу яасан хэн мэдэхэв. Харин энэ удаа монголчууд илбэн тохинуулахаар энд ирсэн болохоор цаг хугацаа олон юмыг өөрчилдөг юм байна гэсэн бодол хар аяндаа төрнө. Өмнөх сурвалжлагандаа бичсэн шиг бүх зүйл нь цаанаа л нэг бүүдгэр уйтай энэ газар сүүлийн үед хур бороо бага орсон нь илт. Энд тэнд баахан суваг шуудуу ухчихсан. Тэнд нь ус тогтчихсон харагдах бөгөөд түүгээрээ тариагаа усалдаг болов уу гэж таамаглалаа. Цэргийн дэлгүүрт энгийн иргэд орох эрхгүй Иракт орсон ганц дэлгүүр минь Багдадад байгаа цэргийн дэлгүүр. Энэ дэлгүүрт манайд хуучин орос дэлгүүрт орохдоо улаан өнгийн үнэмлэхтэй ордог байсныг сануулам картаар үйлчилдэг аж. Мэдээж үүдэндээ харуул хамгаалалттай. Биднийг хамгаалан явсан америк цэрэг дэлгүүрт орох үед үзүүлээрэй гэж хүн нэг бүрт карт өгсөн учраас түүнийг ашиглан бид дэлгүүрт нэвтэрлээ. Хүн авч болох элдвийн л юм харагдах аж. Доллараар үйлчлэх бөгөөд цэргийн хэрэгцээний эд зүйлс голдуу байх юм. Үнэ нь манай ханшаар бодох юм бол хямд биш санагдлаа. Үүдэнд нь гарахад хоёр жижиг шилэн лангуу зэрэгцүүлэн байрлуулсан бөгөөд нутгийн хоёр иргэн алтан эдлэл бэлэг дурсгалын зүйлс худалдаалж харагдсан. Алтан эдлэл нь манайхыг бодвол хийц ур нь арай өөр бөгөөд гоё сайхан хийцээрээ үнэ нь хэмжигдэхгүй граммлан зардаг юм билээ. Дэлгүүр доторхоо бодвол тохиролцож авах боломжтой юм. Эндээс бидэнтэй явсан нэг маань америк цэргийн хувцас авах гэсэн боловч кассанд мөнгөө тушаах үед нь хураагаад авчихлаа. Зөвхөн америк цэрэг л худалдаж авч болох юм байна. Бусад зүйлийг нь бол худалдаж авч болж байсан. Америк цэргийн хувцас нь манайхыг бодвол материал сайтай арай цайвар өнгөтэй. Хөлс гарах юм бол биед шингээхгүй гадагшлуулах бөгөөд угаасны дараа индүүдэх шаардлагагүй. Мөн халааснууд нь дандаа ташуу байгаа нь хүртэл олон талаас нь бодолцож хийснийг нь илтгэнэ. Нөгөө хүнд дуулга малгайнх нь загвар шинэчлэгдсэн байх юм. Өмнө нь зөвхөн цээжний хантааз, малгай байсан нь одоо хүзүүний хамгаалалт хэвлийнээсээ доош унжсан хамгаалалт мөн мөр булчинг хаасан хамгаалалттай болж шинэчлэгджээ. Тэр шинэ загварынхыг нь хүн бүр өмсөөгүй байна лээ. Тэгээд ч энэ хамгаалалтын дуулга хантааз нь 100 хувь эрсдлээс хамгаалж чадахгүй. Зэвсгээ байнга биедээ авч явах тэд хоол идэхдээ хүртэл нэг их чанга ярихгүй нь хаана байгааг минь сануулах мэт. Иракт АНУ-ын Ерөнхийлөгч Ж.Бушийн цэргүүдтэйгээ ирж уулзахад нэг цэрэг "Хуягтай машин цөөн байна. Би аргаа бараад хог дээрээс төмөр цуглуулж машиндаа гагнаж байна" гэж хэлсэн нь CNN-ээр шууд цацагдсан нь дуулиан тарьж байжээ. Тиймээс ч тэр даруйд нь баахан сум нэвтэрдэггүй хуягт машинууд нэмж авчирсан гэдэг. Үүнийг гэрчлэх мэт хуягт машинууд нэлээдгүй тааралдах юм. Биднийг тэндээс буцаж байх үед Багдадад телевизээр АНУ-ын конгрессын Төсвийн хуваарилалтын байнгын хороогоор Батлан хамгаалах салбарын сайдаасаа гишүүд нь "Иракт байгаа цэргийн сум нэвтэрдэггүй хантааз хүрэлцээ муутай байгааг яагаад хэлээгүй юм. Вашингтон таймсын сурвалжлагч тэгж бичсэн байна" гэсэн асуулт тавьж буй нь гарч байлаа. Тэгэхээр тэнд байгаа цэргийн хангалтад нэлээд анхаардаг гэдгийг энэ мэт жишээнээс харж болохоор байна. Саддамыг үхсэнд зарим нь одоо ч эргэлздэг Шашин шүтлэгээсээ болоод хатуу чанд мөн нэг талаас харахад дэг журамтай ч юм шиг харагдах энэ хүмүүс сэтгэж бодох хүсэл зоригоо шашныхаа хатуу дэг ёсонд боомилуулаад нэг л уйтгартай амьдралын хэв маягтай болчихсон юм шиг санагдсан. Хар халуунд бүсгүйчүүддээ тас хар өнгийн урт өмсгөл нөмрүүлж бас тэгээд нүүрийг нь халхлуулах нь ойлгоход бэрх. Харин одоо цагийн Ерөнхийлөгч Саддам Хусейн гэдэг хэмжээгүй эрх дархт нэгэн хүний он удаан жил ноёрхсон ноёрхол АНУ, Ирак хоёрын дайны үеэр үгүй болж орхисон ч түүнийг амь үрэгдсэн гэдэгт итгэдэггүй хүмүүс олон бий. Түүний орлон тоглогчдын нэг нь өмнөөс нь дүүжлүүрийн тавцанд очсон болохоос жинхэнэ хэргийн эзэн сайн эрийг тийм амархан баригдана гэж бодохгүй байгаа аж. Айл бүрийн хойморт хөрөг дүр нь байх ёстой үгүй бол өөрийг нь эсэргүүцдэг байсан гэх энэ эрхмийн зураг мөнгөн тэмдэгт дээр нь ч байх аж. Одоо мэдээж гүйлгээнд гарахаа больсон л доо. Түүний зураг бүхий 25-тын дэвсгэртийг Иракт үүрэг гүйцэтгэж буй монгол залуу одоо гүйлгээнээс гарсан ч дурсгал болгон авахыг зөвлөсөн учраас тэрхүү мөнгөн тэмдэгтийг сонины хуудсаараа та бүхэнд сонирхуулж байна. Дарангуйлал дор нь удаан байсан хүмүүс эсэргүүцдэг ч бас шүтэн бишрэгч цөөнгүй юм билээ. Өөрийнх нь тансаг орднууд одоо эзэнгүй болсон ч түүнийг байнга сануулан уйтай харагдана. Тийм болоод л дэглэм нь нуран уначихаад байхад дэмжигчид нь амь бөхтэй байсаар л байна. Эндээс ихэнх баячууд нь дүрвээд гарчихсан болохоор одоо эгэл жирийн ардууд нь л нутгаа сахиж үлдсэн гэж тэнд байгаа монголчууд хуучилна лээ. Халуун цэгт үлдэж буй монгол залуусаа нулимстай нүдээр үдсэн Иракаас сурвалжилсан цуврал сурвалжлагаа үүгээр өндөрлөе. 
Д.Мөнгөндалай
