№305 (17208)    
1988 оны арван хоёрдугаар сарын 21.
АЙМГИЙН ТЕАТР

Манай орны хөдөө нутагт театрын урлагт их анхаарал тавьж одоо аймаг, хотуудад хөгжимт драмын 16 театр, ардын дуу бүжгийн гурван чуулга ажиллаж, жилд дунджаар 85 гаруй жүжиг, концертын хөтөлбөр шинээр боловсруулан тоглож, хот, хөдөөгийн гурван сая шахам давхардсан тоогоор хөдөлмөрчинд урлаг, соёлоор үйлчилж байна. 

Суүлийн жилүүдэд аймгийн театруудын уран бүтээлчдийн бүтээлч эрэл хайгуулын үр дүнд урын сангийн бүтцэд өөрчлөлт гарч, үзэгчдийн гоо зүй, уран сайхны эрэлт шаардлагад нийцэж таашаалыг хүлээсэн тайзны бүтээл олширлоо. Орон нутгийн театрууд мэргэжлийн боловсон хүчин, материаллаг баазын хувьд бэхжиж, уран бүтээлчдийн эгнээнээс нэрд гарсан олон арван авьяастан тодров. 

Өнөө үед аймгийн театр чуулгын үйл ажиллагаанд ч шинэчлэл өөрчлөлтийг эрчимжүүлэх нь чухал асуудлын нэг боллоо. Одоогоор аймгийн хөгжимт драмын театруудын олон уран бүтээл нэгэн хэвийн, давтагдмал байдалтай, түүгээр ч барахгүй нэг нь нөгөөгийнхөө тоглосон жүжгийг хуулбарлах нь ч цөөнгүй байна. Энэ байдлаас гарахын тулд юуны урьд театрууд уран бүтээлийн өөрийн гэсэн өвөрмөц өнгө аяс, тайлал, нүүр царайтай болж, урын сангийн бүрдэлт баяжилтыг анхаарч, түүнийг төгөлдөржүүлэх, сэдэв, агуулгын чиглэлийг нарийвчлан тогтоож ойрын болон хэтийн төлөвлөгөөний үндсэн дээр хэрэгжүүлэх нь чухал юм. 

Зарим театрын урын санд байгаа бүтээлүүд тооны хувьд цөөн, төрөл зүйлийн хувьд хязгаарлагдмал, сэдэв нь явцуу учир үзэгчдийн сонирхлыг төдий л татахгүй байна. Аливаа театрын урын санд оруулах бүтээлүүдийг Соёлын Яамнаас нэр зааж өгч тухайн байгууллагын уран бүтээлийн хамт олны идэвх, санаачилгыг боохгүйгээр хөтөлбөр нь баяжиж улмаар театрын хамт олны саналаар тоглох бүтээлээ өөрсдөө сонгох, туурвин бүтээх зүйлийнхээ үзэл суртал, уран сайхны түвшин чанарыг үзэгчдийнхээ өмнө хариуцдаг болговол зохино. Орон нутгийн театрын үйл ажиллагаанд эдийн засгийн туршилт явуулах. ажлын урьдчилсан бэлтгэлийг сайтар хангаж бүтээлчээр бие даан хэрэгжүүлбэл зохино. 

Театрын уран бүтээлийн ажлын хувь заяаг шийдвэрлэхэд голлох үүрэг гүйцэтгэдэг уран сайхны зөвлөлийн эрх мэдлийг өргөтгөж үйл ажиллагааг нь урын сангийн оновчтой бодлогыг боловсруулан хэрэгжүүлэх, уран бүтээлчдийн мэдлэг боловсрол, ур чадварыг байнга дээшлүүлэхэд чиглүүлэх хэрэгтэй. 

Театрын уран бүтээлийн чанар нь жүжигчид авьяастны урдах эрдэм, хариуцлага, бүтээлч санаачилгаас хамаарах учир тэдний иргэний ухамсар, хариуцлагыг өндөржүүлэх, мэргэжил, гоо зүйн мэдлэгийг нь цаг үргэлж цуцалтгүй дээшлүүлэх ёстой. Уран бүтээлчдийн улс төр, онолын мэдлэг, боловсрол, уран чадварыг системтэй дээшлүүлж, урлан бүтээх урам зоригийг тал бүрээр хөгжөөх нь юу юунаас чухал байна. 

Аймгийн театр нь хөдөөгийн хөдөлмөрчид, малчид, тариаланчдын оюуны соёлын нэг голомт болж үзэгчдийн сэтгэл санааг эзэмдсэн асуудлуудыг дэвшүүлэн тавьж, тэднийг хөдөлмөр бүтээлийн шинэ амжилтад уриалан дуудаж чадах тийм бүтээлүүдийг олон түмэнд хүртээхийн хамт соёл урлагаар хөдөлмөрчдийн өргөн хэрэгцээг хангах хамгийн тохиромжтой, дэвшилт хэлбэрүүдийг эрж хайх, туршиж хэрэглэх нь зүйтэй байна. Театр, чуулгын шинэ уран бүтээлийн төсөв, зардалд нь тусгаж нүүдлийн авсаархан тайз бүтээх сумд болон бололцоотой бригад, хэсгийн төвд тоглолт хийхээр бага, тайзны тоглолт зохион байгуулах, театрын үзвэрийг малчид, тариаланчдад хүргэх нүүдлийн тоглолтын хөнгөн хийцийн байртай болох зэрэг санаачилгыг Төв аймгийн хөгжимт драмын театрынхан гаргажээ. Энэ мэтийн ашигтай санаачилгыг дэмжиж дэлгэрүүлэх хэрэгтэй. 

Аймгийн театр, чуулгууд сум нэгдэл, сангийн аж ахуйд явуулах урлагийн үйлчилгээг гэрээт болон захиалгат үзвэрийн хэлбэрээр өрнүүлэх боломжтой. Малчид, тариаланчдад үйлчлэх ажилд театр, чуулгуудын дэргэдэх урлагийн цөөхүүл хамтлагийн хүчийг өргөн ашиглах, тэдгээрийн урын санг хөдөлмөрчдийн эрэлт хэрэгцээнд тохируулан тухай бүр шинэчилж байвал зохино. 

Хөдөлмөрчдийн оюуны эрэлт хэрэгцээг байнга судлан, дүгнэлт хийсний үндсэн дээр уран бүтээлээ сонгон төлөвлөх нь амжилт олох нэг сурвалж мөн. Үүний тулд хөдөлмөрчдийн өмнө ажлаа тогтмол тайлагнаж, тэдний санал хүсэлтийг сонсож бодит ажил болгох, уран бүтээлчид, үзэгчдийн уулзалт, ярилцлага зохиох, хөдөлмөрийн хамт олонтой холбоо тогтоож урлаг, үзэгчдийн холбоог бэхжүүлэх зэрэг олон хэлбэрийн ажил зохиох хэрэгтэй. Сайн дурын уран сайханчидтай ажиллах, тэдэнд мэргэжлийн туслалцаа үзүүлэх, улмаар ардын авьяастнуудыг илрүүлж олох, тэдний урлагийн авьяасыг хөгжүүлэх нь аймгийн театраас хөдөлмөрчид ялангуяа залуучуудын дунд зохиох соёл олон түмний ажлын нэг чухал хэсэг мөн. 

Хөдөлмөрчдийн оюуны эрэлт хэрэгцээ улам бүр өсөн нэмэгдэж байгаа өнөөгийн нөхцөлд аймгийн театр нь орон нутгийн соёлын байгууллагуудад шинэчлэл нэвтрүүлэхийн хамт ажил амьдралд гарч байгаа өөрчлөлтийг тод томруунаар дүрсэлж үлгэр дууриал үзүүлэх ёстой. 

