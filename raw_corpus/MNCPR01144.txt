"САПУ"-гийн хохирогчид суулт зарлаж эхэллээ

"САПУ" худалдааны төвийн хохирогчид НИТХТ-ийн дарга Н.Болормаатай уулзан ярилцаж хотын захиргаанаас 50 сая төгрөг гаргуулах амлалт авч чадсан ч түүнийг хэрэгжүүлэх, бүх хохирогчдын гар дээр очих замыг түргэсгэх, шаардах зорилготой гэгдсэн тайван жагсаалаа өчигдөр 11 цагийн орчимд эхэллээ. "Бөмбөгөр" худалдааны төвийн орчмоос эхэлсэн жагсаал 12 цаг гэхэд НЗДТГ-ын гадаа ирсэн.
Тайван сууж, хууль эрхзүйн бичиг баримтын хүрээнд дагасаар үр дүн үзэлгүй 95 хоног хүлээсэн учир одоо аливаа шийдвэрийг түргэтгэх, амлалтуудыг биелүүлэх зорилготой гэнэ. Сурах бичиг, Хүүхэд, залуучуудын нэвтэрхий толь зэрэг номд феодал ангийг төлөөлсөн хүний ам руу орсон замаар ард түмэн адуу, тэмээгээ, ачаа хөсөгтэйгээ туугаад орж байгаа зураг бийг уншигч та санаж байгаа байх. Гэтэл яг л тэр зургаас санаа авсан зохиомжтой, "Та манайд тавтай морилно уу?" гэсэн лоозонг хохирогчид барьжээ. Тэр зураг дээр нь эмэгтэй хүний аманд багтсан хуучин "САПУ" худалдааны төвийн гурван бөмбөгөрийн барилга руу ачаа тээшээ, хүүхэд хөгшидтэйгээ дагуулсан хүмүүс цувж байна. Бас тухайн үеийн шатаж байгаа худалдааны төвийн зургийг томруулж, дээр нь Ерөнхий сайд М.Энхболдын зургийг тавьжээ. Энэ лоозон дээрээ "Газрын панз сүйрэл авчирсан, Галын аюул гамшиг авчирсан" гэж бичжээ. Мөн "Бидний үр хүүхэд өлсөх, даарах ёсгүй", "Эрх нь зөрчигдөж буй иргэдээ хамгаалцгаая", "САПУ сүлжээний хөрөнгийг битүүмжилье", "Г.Алтан авгайг "Ганц худаг"-т хорь" гэхчилэн шаардлага бүхий лоозон барьжээ. Хохирогчдын эрх ашгийг хамгаалж "Эрс шинэчлэл" хөдөлгөөнийхөн хамтарсан үйл ажиллагаа явуулж эхэлсэн талаар мэдээлэгдсэн. Тэдний энэхүү жагсаалд өнөөх Г.Баасан тэргүүтэй Монголын чөлөөт ахмадын холбооныхон ч ирж амжжээ. Хотын захиргааны гадаа Г.Баасан дуу өсгөгчөөр элдэв шаардлага тавьж жагсаал эхэлсэн бол "Эрс шинэчлэл" хөдөлгөөнийхөн үргэлжлүүлж байна лээ. Тэд зөвхөн "САПУ" худалдааны төвийн хохирогчид ч бус Оюу толгойн орд газрыг ард түмэн ашиглах байтал төрийн түшээд хувааж халаасандаа хийж, улс орны эрх ашгийг хөсөрдүүлсэн, иргэд амьдрах баталгаагүй, сайн сайхны үнэт зүйлгүй болж байна гэхчилэн тайлбаруудыг дуу өсгөгчөөр хэлж байсан. Хотын дарга нарыг 50 сая төгрөгөө хурдан гаргаж өг хэмээн шаардахын зэрэгцээ дахиад л Г.Алтанг хуурах мэхлэх ажлаа хийх гэж төр засгийн өндөрлөгүүдээс огтхон ч эмээхгүй байгаа тухай бас тайлбарласан. Ерөнхий сайдад хэлсэн амлалтынх нь дагуу 300 сая төгрөгөө авъя гээд хохирогчид очтол Улсын мөрдөн байцаах газрын хурандаа Энхтөрөөс бичиг авчраад тус тусын хувиа ав гэсэн шаардлагыг "Алтжин" компанийн удирдлагаас тавьжээ. Өөрөөр хэлбэл, хурандаа Э-нхтөрөөс бичиг авахын тулд гомдолгүй гэсэн гарын үсэг зурж, хавтаст хэргээ хаалгах болж байгаа юм гэж хохирогчид хэлсэн. Тийм учраас нэг хүний нийт хохирлын 0,6-хан хувийн төлбөр болж байгаа мөнгөний төлөө гомдолгүй хэмээн гарын үсэг зурж, хэргийг хаахгүй гэж нэгджээ. Энэ байдлаараа Г.Алтан хэргээс мултрах, багахан хэмжээний мөнгөөр түрээслэгчдийн амыг таглах олхиогүй, явуургүй бодлого агуулж байна. Энэ нь хохирогчид төдийгүй төр, засгийг басамжлан доромжилж байгаа үйлдэл гэж үзэж байгаа аж. Нөхцөл байдал ийм байхад төрийн эмэгтэй түшээд, тэр дундаа Т.Ганди, Д.Арвин нарын гишүүн "Алтжин" компанийг татвараас чөлөөлүүлэх асуудал боловсруулаад явж байгаа, ард түмний хөрөнгөөр, хөлс хүчээр "Алтжин" компани тоглох ёсгүй гэж байлаа. Ямар ч хууль үйлчлэхээ больсон Г.Алтан зөвхөн өөрөө хохирлыг төлж барагдуулах ёстой гэж хэлж байв. Хохирогчдын дундаас зарим нэг хүн НЗДТГ-ын цайны газраар дамжин байр руу нь нэвтэрчээ. Тэднийг цагдаагийнхан хотын захиргааны хойд хаалгаар шахан гаргаж Н.Нацагдорж гэдэг залууг зодоод боож унагасан байна. Сүүлдээ хотын Тамгын газрын урд нэг хэсэг хүн, тэр хаалганы хойхно хэсэгт байх цайны газрын нь үүдэнд нэг хэсэг хүн болж жагсагчид тарамдаж орхино билээ. Хотын захиргаа нийслэлийн иргэддээ нийгмийн халамж үзүүлж байгаа утгаар "САПУ"-гийн түрээслэгч байсан 740 хүнд 50 сая төгрөг өгөх нь тодорхой болсон ч үдээс хойш хохирогчид НЗДТГ-ын үүдэнд дөрвөн  ханатай гэр бариад суучихлаа. Бүр гал түлээд тухалсан. "Алтжин" компанийг төлбөр бүрэн барагдуултал ингэж суулт зарлана хэмээн тайлбарлав. 
Б.Хаш
