№304 (16581)         
1986 оны арван хоёрдугаар сарын 20.
Шинжлэх ухааныг Үйлдвэрлэлтэй холбоё

МАХН-ын XIX их хурлаас шинжлэх ухаан, үйлдвэрлэлийн холбоог бэхжүүлэх талаар чухал зорилт дэвшүүлсэн бөгөөд түүнийг хэрэгжүүлэх ажил удаашралтай байна. << Өнөөдрийн хэрэгцээ, шаардлагатай зэрэгцүүлж үзэхэд салбарын болон академийн хүрээлэнгүүдийн хийж байгаа ажил үйлдвэрлэлээс хөндий, судалгааны сэдэв явцуу байгааг хэлэх хэрэгтэй. Ер нь манай шинжлэх ухааны байгууллагууд тайлагнах явдлыг гол болгодог хуучин аргаасаа ангижрах цаг болсон >> гэж Намын Төв Хорооны II бүгд хурал дээр тавьсан илтгэлдээ нөхөр Ж. Батмөнх зааж хэлсэн байна. 

Шинжлэх ухаан, үйлдвэрлэлийн нэгдлийг бололцоотой зарим газар одоо хүртэл байгуулаагүй, хэрхэн байгуулж ашиглах чиглэл төлөвийг ч судалж амжаагүй байгаагаар барахгүй Тээврийн Яамны туршлага шинжилгээний институт, Худалдаа, бэлтгэлийн Яамны худалдаа, нийтийн хоолны үйлдвэрлэл, шинжилгээний институт зэрэг эрдэм шинжилгээний нэлээд байгууллага шинжлэн судлах ажлынхаа гол сэдвийг сонгож тодорхойлоогүй аар саар зүйлээр хөөцөлдөн цаг өнгөрөөх буюу яамны аппаратын хавсарга маягаар ажиллаж ирсэн байна. 

Шинжлэх ухаан, үйлдвэрлэлийн холбоо нь нийгмийн хөгжлийн явцад төлөвшин тогтсон, харилцан бие биедээ нөлөөлдөг нарийн нийлмэл систем учраас үүнд иж бүрэн цогцолбор хандлагаар анхаарч, харьцангуй хязгаарлагдмал потенциалтай манай орны улс ардын аж ахуйн голлох салбарын үр ашгийг дээшлүүлэх шаардлагад зохицуулан шинжлэх ухааны салбар, түүний судалгааны чиглэлийг тогтоох, тэдгээрт төвлөрүүлэх хүч хөрөнгийг үр ашигтай, зөв зохицуулах, ер нь шинжлэх ухаан, техникийн дэвшлийг улс ардын аж ахуйн удирдлага, төлөвлөлтийн механизмыг боловсронгуй болгохтой иж бүрэн холбож эрчимтэй хөгжлийн асуудлыг шийдвэрлэх угтвар нөхцөлийг бүрдүүлэх шаардлагатай байна. 

Шинжлэх ухаан, техникийн дэвшлийн хурдац, шинэлэг ололтыг манай орны нийгэм, эдийн засгийн томоохон ач холбогдолтой тулгамдсан зорилтод чиглүүлэхийн үүднээс шинжлэх ухаан, үйлдвэрлэлийг нягт интеграцчилах, улмаар түүнийг шинжлэх ухаан, техникийн улсын нэгдсэн бодлогын зарчмын үндэс гэж үзэж шинжлэх ухаан, техникийн дэвшлийн 15 - 20 жилийн үндэсний цогцолбор программ боловсруулах ажлыг хурдавчлах хэрэгтэй байна. 

Манай орны хөгжлийн одоогийн шаардлага нь нөхөн үйлдвэрлэлийг эрчимжүүлэх үе шатанд суурь болон хавсарга судалгааг зохистой хослох, тэдгээрийн үр дун, орчин үеийн шинжлэх ухаан, техникийн ололтыг практикт цаг алдалгүй нэвтрүүлэхэд оршино. 

<< Шинжлэх ухааны ололт, тэргүүн туршлага нэвтрүүлэх ажлыг шинэ шатанд гаргах, ур өгөөжийг дээшлүүлэх. байгууллага, эрдэмтдийн хүчийг шийдвэрлэвэл зохих гол асуудалд төвлөрүүлэх хэрэгтэй байна >> гэж МАХН-ын Төв Хорооны Н бүгд хурал заалаа. 

Нэгэнт бий болоод байгаа оюуны потенциалыг чиглэсэн зорилготойгоор гол зангилаа асуудалд төвлөрүүлэн, эрдэм шинжилгээний багаж, төхөөрөмж, мэдээллийн фондын ашиглалтыг дээшлүүлж, эрдэмтдийн өгөөжийг бодитой тооцох хэрэгтэй байна. Гэтэл ШУА-ийн болон салбарын эрдэм шинжилгээний бодлого уян хатан биш, өнөөгийн шаардлага түүнд нарийн тодорхой тусгалаа олоогүй учраас эрдэм шинжилгээний байгууллагууд үйлдвэрлэлээс хөндий тасархай, явцуу хүрээтэй жижгэрсэн сэдвээр хөөцөлдөж зөвхөн заавар, зөвлөмж норм, норматив боловсруулах төдийхнөөс хэтрэхгүй байна. 

Салбарын яам, газраас шинжлэх ухааны байгууллагын өмнө шийдвэрлэвэл зохих гол гогцоо асуудлыг дэвшүүлж тавих, харьяандаа байгаа эрдэм шинжилгээний байгууллага, туршилт сорилтын баазыг системтэй бэхжүүлэх талаар идэвх санаачилга гаргахгүй, зөнд нь урсгалаар орхих маягаар ханддаг дутагдал үргэлжилсээр байна. Холбооны Яам зэрэг хэд хэдэн яам харьяа үйлдвэрлэл, шинжилгээний институтдээ олон жилийн турш анхаарал тавихгүй, олигтой удирдлага туслалцаа үзүүлэхгүй явж ирсэн нь шинжлэх ухаан, үйлдвэрлэлийн холбоог бэхжүүлэхэд муугаар нөлөөлжээ. 

Эрдэм шинжилгээний ажлын төлөвлөлтөд захиалга даалгаврын системийг тууштай бөгөөд ажил хэрэгчээр нэвтрүүлэхэд Шинжлэх ухаан техникийн улсын хороо, Улсын төлөвлөгөөний комисс, яам, тусгай газрын нэгдмэл үйл ажиллагааг хангах хэрэгтэй байна. Эрдэм шинжилгээний байгууллагыг аажмаар аж ахуйн тооцоонд шилжүүлэх намын шийдвэрийг хэрэгжүүлэхэд эрдэм шинжилгээний ажлын үр дүнг үйлдвэрлэлд эрчимтэй нэвтрүүлэх асуудал гол тулгуур болно гэдгийг үйлдвэрлэл, шинжилгээний аль ч салбар, тэндхийн эрдэмтэд, инженер техникийн ажилтан, ажилчид гүнзгий ухамсарласан байвал зохино. Эрдэм шинжилгээний байгууллагыг оновчтой Төвлөрүүлж, нэгдсэн удирдлагаар хангах, улс ардын аж ахуйн салбарын хойшлуулшгүй томоохон асуудлыг иж бүрэн шийдвэрлэж чадах түвшинд хүртэл бэхжүүлж чадваржуулах, үйлдвэр, аж ахуйн газруудад тэдгээрийн туршилт сорилт, зохион бүтээх түшиц хэсгүүдийг бий болгох ёстой. Шинжлэх ухаан, үйлдвэрлэлийн холбоог бэхжүүлэх нарийн түвэгтэй асуудлыг шийдвэрлэхэд яа. м, хороо, үйлдвэр, аж ахуйн байгууллагуудын идэвхтэй, ажил хэрэгч оролцоо нэн чухал юм. Нөгөө талаас салбарын шинжлэх ухаан техникийн бодлогыг нэгтгэн зангидах ажилд яам, тусгай газрын хүчийг дайчлан зохион байгуулах талаар шинжлэх ухааны төв байгууллагын санаачилгыг эрс идэвхжүүлэх хэрэгтэй байна. 

Давхардсан шинж бүхий жижиг лаборатори, нэгж хэсгүүдэд хөрөнгө хүч тарамдах, шаардлага багатай сэдэв, үр ашиггүй ерөнхий судалгаагаар цаг нөгцөөдөг дутагдлыг шийдвэртэй арилгаж олон талын судалгаа шинжилгээг цогцолбороор хийж чаДах орчин үеийн түвшинд тоноглосон, салбар дундын ашиглалттай төвлөрсөн лабораторийг бий болгоход анхаарлаа төвлөрүүлбэл зохино. 

Шинжлэх ухаан, үйлдвэрлэлийн холбоог бэхжүүлэхэд судалгаанаас үйлдвэрлэл хүртэлх хугацааг богиносгож эрдэм шинжилгээний ажлын үр, дүнг үйлдвэрлэлд нэвтрүүлж, олны хүртээл болгох үйл явцыг түргэтгэх түүнд тохиолдож байгаа бэрхшээл, аж ахуй, санхүүгийн элдэв гох дэгээг арилгах, ялангуяа шинжлэх ухааны ололт, нээлтийг үйлдвэрлэлд жинхэнэ ёсоор нэвтрүүлэх, завсрын үе шат болох туршилт үйлдвэрлэлийн бааз бий болгох, түүний бүтэц, зохион байгуулалт, агуулга хэлбэрийг оновчтой сонгож олох асуудлыг нэн даруй шийдвэрлэх хэрэгтэй байна. Манай орны өвөрмөц нөхцөлд шинжлэх ухааныг үйлдвэрлэлтэй холбох ажлыг хамгийн зохистой шийдвэрлэх, эрдэм шинжилгээний ажлын чиглэлүүдийг зөв сонгох, үр ашгийг дээшлүүлэх, ЗХУ, БНМАУ-ын хооронд шинжлэх ухаан техникийн талаар хамтран ажиллах 2000 он хүртэлх цогцолбор Программыг хэрэгжүүлэх зэрэг зангилаа асуудлуудыг шийдвэрлэхэд Шинжлэх ухаан техникийн улсын хороо, Шинжлэх ухааны Академи, түүний хүрээлэнгүүд, яам, газрын дэргэдэх эрдэм шинжилгээний байгууллагууд, их, дээд сургуулиудын эрдэмтэн багш нарын анхаарлыг нэгтгэн төвлөрүүлж, далайцтай ажил зохиох, манай эрдэмтдийн сэтгэлгээнд өөрчлөлт гаргах цаг болжээ. 

