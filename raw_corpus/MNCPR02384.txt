Саарал костюмаа тайлаагүй буурал сэтгүүлчид минь хаана явна аа

1962 оны гуравдугаар сарын 11 миний хувьд хамгийн дурсгалтай өдөр билээ. Арван жил "идэвхтэн сурвалжлагч"/чөлөөт сэтгүүлч/ хийсний эцэст, яг энэ өдөр мэргэжлийн сурвалжлагчийн үнэмлэх гардан авч билээ.
Хөдөөнөөс орж ирээд шууд л Доноров дээрээ орлоо. Ю.Цэдэнбал даргын тун ойрын хамаатан садан гэх Батын Доноров бид хоёр улсын их сургуулийн нэг ангийн оюутан билээ. Тэрбээр төгсөнгүүт Улаанбаатар хотын гүйцэтгэх захиргаанд хариуцлагатай нарийн бичгийн дарга гэдэг алба хашиж байсан үе. Энэ хүн сүүлд Монгол кино үйлдвэрийн даргаар олон жил ажиллаж байгаад таалал төгссөн. Б.Доноров бид хоёр сургуульд байхдаа сайн найз нөхөд байсны дээр, тэрээр гүндүүгүй эр хүн хүнд л тус болохын төлөө төрсөн хүн байж билээ. Хоёр жил шахам уулзаагүй бид хоёр хөөр баяр болж учирлаа. Ярианы далимд "Ээж дүү нар, гэр орноо Сайншандад үлдээчихээд хот ороод ирсэн, хотын иргэний үзүүлэх алгын чинээ цаас ч үгүй, ажил төрөл ч үгүй" яваагаа хэллээ. Нэг хүн дуудан оруулж ирээд "Энэ нөхрийн бичиг баримтыг яаралтай бүрдүүлж өг" гээд гаргалаа. Утсаар нэг хүнтэй ярьж байна. Сонины газар бололтой юм. Намайг их юм бичсэн сайн сурвалжлагч гээд л магтаад байх шиг байна. Санаа зовж л суулаа. "Пионерийн үнэн", "Залуучуудын үнэн", "Улаан-Од", "Ялалт" сонинуудад бичсэн баахан хайчилбараа бодож суулаа. Доноров маань ярьж дуусаад "Улаанбаатарын мэдээ" сонины эрхлэгч Дарамын Шагдарсүрэн гэж хүн дээр оч гэдэг юм байна. МАХН-ын цагаан ордон байрлаж байгаа газарт хотын намын хорооны хоёр давхар улаан шаргал байшин байж билээ. Битүү модон дунд байрлах тэр байшингийн хоёрдугаар давхарт жижигхэн өрөөнд, ширээнээсээ өндөр шахам цаасан дунд нэг хүн сууж байна. Нөгөө эрхлэгч, Монголын нэр хүндтэй ахмад сэтгүүлч Д.Шагдарсүрэн нь энэ. Нэг дүү нь хөгжмийн зохиолч Д.Батсүрэн гэж байгаад таалал төгссөн. Нөгөө дүү нь Клиникийн нэгдсэн нэгдүгээр эмнэлгийн дарга Д.Жигжидсүрэн гэж байгаад бас л хорвоог орхисон. Шагдарсүрэн эрхлэгч, пиджакныхаа хоёр ханцуйд цэнхэр өнгийн ханцуйвч хийчихсэн насаар бол надаас арав гаруй ах юмуудаа гэмээр хүн байна. Нэг эв хавгүй том бичгээр юм л засаад байх шиг байна. -Доноров тан дээр оч гэлээ гэсэн чинь -Алив, бичсэн юм байна уу? гэнэ. Баахан нооройсон юм гаргаад өгсөн чинь хэд эргүүлээд бараг үзсэнгүй. -Манайх ажилд хайнга ханддаг, архи уудаг хүнийг маргааш нь халдаг юм шүү гээд эрхлэгч маань бослоо. Төхөөрөх мал хөтөлж яваа юм шиг миний дунд хуруунаас хөтлөөд коридороор явж нэг цэлийсэн өрөөнд авчирлаа. Долоо найман ширээн дээр хүмүүс юм бичиж сууна. Нэг сул ширээн дээр намайг суулгачихаад "Үүнийг ав" гэж тохийсон өндөр хүн рүү дохьчихоод яваад өглөө. Тэр өндөр хүн нь сүүлд "Шинжлэх ухаан амьдрал" сэтгүүлийн нарийн бичгийн даргаар олон жил ажилласан эрдэмтэн зохиолч Б.Өлзийсүрэн гуай. Тэр үед "Улаанбаатарын мэдээ" сонин гурван тасагтай байсны "Нам төр, олон нийт, соёл эрүүлийг хамгаалах"-ын тасгийн эрхлэгч нь Б.Өлзийсүрэн гуай байсан юм билээ. Манай тасагт зохиолч Дан.Жамьян, Ч.Нацагдорж нар байв. Ч.Нацагдорж зохиолчдын хороо руу очиж би оронд нь очиж байгаа юмуу даа. Үйлдвэр худалдааны тасгийн дарга нь шог зохиолч Л.Лодоншарав гуай. Барилга, хот тохижуулалт, ер нь хотын бүх амьдралыг хариуцсан тасгийн дарга нь зохиолч Д.Пашка. Монгол телевизийн анхны сурвалжлагч найруулагчдын нэг, одоо шарсан мах анддаггүй шар зурхайч. Фото сурвалжлагч Сампилноров, хэвлэлийн редактор Дүпэ. Ингээд сул ширээн дээр сонин гарчигласан шиг сууж байтал өндөр "хар" хүн ороод ирлээ. Намайг харангуутаа-Энэ юу юм бэ? гэж байна. -Хүн юм гээд хэлчихмээр санагдаж байлаа. Нэг гараа нөгөө гараараа бариад дуугүй л суув. Лодоншарав гуай тэндээс -Манай шинэ сурвалжлагч хэмээн танилцуулж байна. Өндөр хар хүн надтай дахин дуугарсан ч үгүй, Лодоншарав гуайн ширээнээс шатар гарган бусдыг өдөн тоглох юм боллоо. Үдийн завсарлага болж байгаа нь энэ. Өнөөх өндөр хар хүн бол "Улаанбаатарын мэдээ" сонинд хариуцлагатай нарийн бичгийн дарга, зохиолч сэтгүүлч Ж.Дүгэржав байсан юм. Тийм нэг түг яг яриатайгаас биш, хачин сайн хүн байж билээ. Ж.Дүгэржав надаас хэд ах боловч, бид хоёр сайн анд болсон. Өвөр түрийдээ амандахаа хуваадаг хоёр болж билээ. Удаа ч үгүй Ж.Дүгэржав маань хойшоо коммунист намын дээд сургуульд явж, оронд нь Сэлэнгийн намын хорооны үзэл суртал эрхэлсэн нарийн бичгийн дарга байсан А.Нямхүү ирсэн. Хээгүй асар их мэдлэгтэй ёстой "архиар амласан" бурхан байсан даа. Ж.Дүгэржав маань коммунист намын дээд сургуульд суралцаж байх хугацаандаа "эсэргүүг гурван рубль нийлүүлж үдсэн" хэргээр "Ц.Лоохууз, Б.Нямбуу, Б.Сурмаажав нарын намын эсрэг" бүлэглэлд багтан арга хэмжээ авахуулж цөлөгдсөн. Хүнд хүчир ажил хийж явсаар 1990 онд цагаатгагдан Мөнгөнморьтод ахмадын хорооны дарга хийж байгаад сураг алдарсан. Улаанбаатар хотод нэг удаа уулзан өдөржин шөнөжин жаргал зовлон ярьснаас хойш уулзаагүй. Улаанбаатарт "Намын үнэн", "Хөдөлмөр", "Залуучуудын үнэн", "Пионерийн үнэн", "Улаанбаатарын мэдээ", "Улаан-Од" гэсэн зургаан сонин л гардаг байсан. Зуугаад сэтгүүлч байсан байх. "Улаанбаатарын мэдээ" сонинд манай нэртэй төртэй, авьяаслаг олон сэтгүүлч ажиллаж байсныг дурсдаг юм. Монголд ховорхон фоточдын нэг Сампилноров одоо амьд сэрүүн байгаа. Түүнд ямар сонин, ховор зураг хадгалагдаж байдаг гээ. Монголын бүхэл бүтэн нэг үеийн амьдрал түүний хальсанд бий. Редактор Т.Дүпэ, хэвлэх үйлдвэрийн тэр хортой тугалган дунд 40 насаа үдсэн хүн. Шөнө өдөргүй тэр халуун тугалган дунд ажиллаж "тугалганы хордлого" гэж өвчтэй болсон байна билээ. Монголд хөдөлмөрийн баатар гэж цол байдаг л бол, тэр хүнд өгөхөөр болсон доо. Би, соёл шинжлэх ухаан, эмнэлгийн ажил хариуцсан сурвалжлагч болсон юм. Нэг өдөр Сампилноров бид хоёрыг эрхлэгч маань дуудаад: "За хариуцлагатай томилолт, Монголд анх удаа цээжний хөндийн мэс засал хийх гэж байна. Нэгдсэн III эмнэлэг рүү оч. Сайхан зурагтай хөрөг найруулал тавь. Гардан хийх хүн нь эрдэмтэн Доржготов" гэдэг юм байна. Бид хоёрыг очиход мэс заслын ширээн дээр нэг хүн хэвтээд цагаан халадтай хүмүүс эргэн тойронд нь. Бид хоёрын нүд гарснаас бусдыг цагаан даавуу, халадаар ороож орууллаа. Цээжний хөндийг ярлаа. Нил цус. Нэг бүдүүн тарган хүн л цээжний хөндийд юм хийгээд байна. Сувилагч бололтой хүн байнга л хутга мэс, утас зүү дөхүүлнэ. Ингэж дөрвөн цаг зогсоод мэс засал амжилттай дууссан. Хагалгааны дараа Доржготов эмчтэй уулзсан чинь хөл нь салгалж өвдөг нь чичрээд, хөлс нь сул урсаж байсансан. Тэгэхэд л мэс засалчийн хөдөлмөр ямар хүнд хөдөлмөр болохыг ойлгож билээ. Үзсэн харснаа бичээд Доржготов эмчийн талаар дэлгэрэнгүй оруулан, зурагтай нэг нүүр материал нийтэлж билээ. Долоо хоногийн дараа эрхлэгч маань ирж, намайг нөгөө хөтөлдгөөрөө хөтлөөд дуу шуу ч үгүй Н.Лувсанравдан даргын өрөө рүү ордог юм байна. Энэ хүн МАХН-ын төв хорооны Улс төрийн товчоонд багтдаг арван хүний нэг бөгөөд Улаанбаатар хотын намын хорооны нэгдүгээр нарийн бичгийн дарга. Тэр хүний, тал шиг өрөөний нэг талд хотын намын хорооны товчооны гишүүд, нөгөө талд нь Эрүүлийг хамгаалах яамны коллегийн гишүүд, Ю.Цэдэнбал даргын гарын эмч, академич Д.Шагдарсүрэн, нөгөөх Доржготов эмч маань сууцгааж байна. Эрхлэгч бид хоёр цаазлагдах гэж байгаа амьтан шиг үүдний тэнд бөхийн зогслоо. Н.Лувсанравдан дарга хурлыг нээж: "Энэ нөхөр Жамьян академич Шагдарсүрэн гуайн нэрээр дэлхийн болон Монголын анагаах ухааны түүхэнд орох ёстой гайхамшигт мэс заслыг эмч Доржготовын нэр дээр болгож бичсэн байна." гээд л загнаж өгөх нь тэр. Академич Д.Шагдарсүрэн гуай тайлбар хийж байна. "Аливаа мэс засал, хүний биед анхлан мэс хүргэсэн хүний нэрээр түүхэнд үлдэх ёстой. Энэ өвчтөний цээжний хөндийг би нээж, Доржготов эмч дотор нь хийж гүйцэтгэх зүйлийг хийсэн Иймээс энэ бол анагаахын түүхэнд миний нэрээр орох ёстой мэс засал" гэлээ. Д.Шагдарсүрэн гуайн өөдөөс ам ангайх зоригтой аавын хүү тэр үед байгаагүй юм. Хотын намын хорооны дарга нар, Эрүүлийг хамгаалах яамны сайд дарга нар бүгд л академичийн үгийг дэмжиж сонины эрхлэгчид арга хэмжээ авах, бүтэлгүй сурвалжлагчийг ажил, намаас нь хөөж арга хэмжээ авах юм боллоо. Хамгийн сүүлд хотын намын хорооны хоёрдугаар нарийн бичгийн дарга "Шазуур" Дамдин бослоо. "Залуу сурвалжлагчийн нэг алдаатай зүйл бичлээ гээд халаад хөөгөөд байх ёс хаана байна. Өөрөөр нь буруугаа хүлээж залруулсан материал гаргуулаад арга хэмжээ авахыг больё" гэсэн юм. Даргын өрөө нам гүм боллоо. Сүүлчийн санал хураахад хоёрхон хүнээс бусад нь Дамдин даргын саналыг дэмжиж, эрхлэгч бид хоёр аврагдаж билээ. Энэ "Шазуур" Дамдин гэдэг хүн бол Монголын нам төрд асар их нэр хүндтэй, дайчин удирдагч байсан юм. Яамдын сайд нарыг өрөөндөө дуудаж ирж зогсоочихоод "Ажил хийж чадахгүй бол батлахаа энэ дээр гаргаад тавь!" гээд ширээ рүү заахад сайд нарын өвдөг шолгонтол чичирч байдагсан. Дамдин дарга маань коммунист намын дээд сургуульд яваад Ц.Лоохууз нарын хэрэгт холбогдон арга хэмжээ авагдаж, Ховд аймгийн барилга конторын дарга болон нэр хүндтэй ажиллаж байсан гэдэг. Одоо хаана байдгийг мэдэхгүй. Ингэж Дамдин даргынхаа буянаар эрхлэгч бид хоёр арга хэмжээгүй өнгөрсөн ч "Мэргэжлийн сурвалжлагчтай болно" гэж ярилцдаг байлаа. Нэг өдөр эмч мэргэжилтэй өндөр шар хүн ирсэн нь Ширбалсангийн Хашхүү. Түүнд би ажлаа өгч цагдаа, хуулийн байгууллагын ажил хариуцсан сурвалжлагчаар одоо хүртэл ажиллаж байгаа билээ. Манай сонин Ш.Хашхүү гэж "дайчин" сурвалжлагчтай боллоо. Эрүүлийг хамгаалах байгууллагад танихгүй хүн гэж байхгүй. Яам газруудад юу л болнов, маргааш нь сонинд гарч байдаг боллоо. Эрхлэгч маань нэг өдөр: "Чи бид хоёр энэ өндөр шарынхаа буянаар хэл амнаас аврагдлаа" хэмээн инээж суусансан. Ш.Хашхүү гэдэг маань манай нэртэй сэтгүүлч Х.Наранжаргал нарын аав шүү дээ. Тэрээр, эрүүлийг хамгаалах, соёл, шинжлэх ухаан, спортын сурвалжлагчаар олон жил ажилласны дээр шүлэг зохиол зөндөө их бичсэнсэн. Миний дотны хүн сэтгүүлч Ш.Хашхүү маань хэдэн сайн сэтгүүлч хүүхдүүдээ, Монголын сэтгүүл зүйн моринд мордуулж орхиод саяхан таалал төгссөнсөн. Д.Үржинбадам хэмээх шавигнасан шар залуу, хойно сэтгүүлийн сургууль дүүргэж ирэн, сонины эрхлэгч болоход Д.Шагдарсүрэн маань "Үнэн" сонинд хэлтсийн даргаар явлаа. Шагдарсүрэн эрхлэгчийн "Үнэн" сонинд очсоны маргааш л гадаа нь том том машинаар юм буулгаад байна гэнэ. "Энэ юу ирж байгаа юм бэ?" гэсэн чинь нэг нь "Шагдарсүрэнгийн зарчим ирж байгаа юм" гэсэн онигоо гарч билээ. Эрхлэгч маань үнэхээр хатуу зарчимч хүн байсан даа. Д.Үржинбадам эрхлэгчийг Монголын сэтгүүлчдийн холбооны орлогч даргаар дэвшихэд ахмад сэтгүүлч Гүрийн Дугар эрхлэгчээр ирэн, бид хоёр 1979 оны тавдугаар сарын 10-нд "Гавьяа" найрууллын хэргээр намын төв хороо, намын хянан шалгах хорооноос арга хэмжээ авагдан, улс төрийн хилс хэрэг тулгагдсанаар сониноо түр орхиж Г.Дугар маань харамсалтайгаар нас эцэслэсэн. Монголын, тогтмол гардаг хоёр сонин, радио, киноны 20 сэтгүүлчийг "харш үзэлтэн", "эсэргүү" хэмээн хоморголон арга хэмжээ авсан "Гавьяа" найрууллын хэрэг гэгч нь, мөн л Н.Лувсанравдангийн гараар, тэр үеийн нам төрийн бүлэг удирдагчдын хуйвалдаанаар хийгдсэн юм. Г.Дугар, Ж.Дашдондог (тэр үед залуучуудын үнэн сонины эрхлэгч байсан, өнөө соёлын гавьяат зүтгэлтэн) Б.Шийрав (радиогийн сурвалжлагч) Ө.Цэдэндорж, Б.Гармаа, Д.Дулмаа, Ш.Ганжууржав (нас барсан) Дуламханд ("Залуучуудын үнэн" сонины сурвалжлагч, Ерөнхий сайд Д.Бямбасүрэнгийн эхнэр бөгөөд талийгаач болсон) зураач Доржсүрэн нарын 20 сэтгүүлч арга хэмжээ авагдан, ажлаас халагдаж, зарим нь нутаг заагдан НАХЯ-ны байнгын хяналтын хүмүүс болцгоосон билээ. Хотын сонин! Миний дөчөөд жилийн амьдрал энэ сонинтой холбоотой явжээ. Саарал костюмаа тайлаагүй, буурал сэтгүүлчид минь хаана явдаг бол? ! "Хүрээний сонин" гэдгээс эхлэн ная ерэн жилийн настай энэ сайхан сониныг Н.Энхбаяр Ерөнхий сайд байх үедээ, хотын дарга М.Энхболдын гараар устгуулж билээ. Эрхлэгчид болон гуч гаруй сэтгүүлчийг нь хоморголон халж, барилга байшин, хэвлэх үйлдвэр, машин техник, олон зуун сая төгрөгийн хөрөнгийг яасныг бүү мэд. Өөрсдийнхөө танил найз нарт өгөөд "Улаанбаатар таймс" хэмээх бараг захиалагчгүй сонины ойг хотын сонины ой хэмээн тэмдэглэж байна гэсэн. Саяхан Д.Сүхбаатарын талбайд дипломатуудын өдөрлөг болсон. Түүн дээр ОХУ-ын Элчин сайдын яамнаас Москва хотын сонин гэж ямар сайхан сонин тараав? ! Тэгэхэд өнөөдөр үе үеийн буурал сэтгүүлчдийн маань бүтээлийг цөөн хэдэн хүн устгачихаад нийслэл хотын сонины ой ч гэсэн дурсахгүй байгаа нь даанч харамсалтай. 

