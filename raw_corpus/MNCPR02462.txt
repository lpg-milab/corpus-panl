Үгүйлэн дурсахуй...

Монгол Улсын төрийн шагналт хөгжмийн зохиолч Зундуйн Хангал агсны мэндэлсний 60 жилийн ойд зориулсан хүндэтгэлийн концерт зургадугаар сарын 6-ны үдэш ардын  жүжигчин, төрийн  шагналт Ц.Намсрайжавын нэрэмжит Улсын филармонийн танхимд боллоо. Энэ тоглолтод манай алдар хүндтэй хөгжмийн зохиолчид, хөгжмийн мэргэжилтнүүд, Хангал агсны зохиол бүтээлүүдийг хүндлэн бишрэгчид, сонсогчид олноор цугласан байлаа.    
Концертод хөгжмийн зохиолчийн "Салхит шувуу" симфони найраглал, төгөлдөр хуур, найрал хөгжимд зориулсан I концерт, морин хуур, цөөхүүл найрал хөгжмийн концерт, "Эрдэнэсийн уул" бүжгэн жүжгийн хөгжмөөс, мөн морин хийл, найрал хөгжимд зориулсан "Скерцо", Концертын удиртгал зэрэг бүтээлүүд нь тоглогдсон юм. 
Зундуйн Хангал... "Аяны шувууд" гэдэг алдарт дуугаа 18-хан настайдаа зохиож хөгжмийн урлагт хөл тавьсан энэ хөгжмийн зохиолч та бидний сонсох дуртай, өдөр бүр шахам сонсож байдаг сэтгэлд хоногшсон олон сайхан хөгжмийг туурвисан... Нийтэд түгсэн олон сайхан дуунуудаасаа эхлээд, мэргэжлийн өндөр түвшинд туурвисан зохиол бүтээлүүдээрээ Хангал Монголын хөгжмийн урлагт эргэлт хийсэн хөгжмийн зохиолч... 
Хангал 1966 онд "Аяны шувууд" дуугаа зохиосон. Энэ дуу тухайн үеийн Монголын нийтийн дуунд шинэ өнгө аяс авчирч, цочмог орж  ирсэн гэж манай судлаачид дүгнэдэг. Хожим нь хуучнаар ЗХУ-д Уралын Хөгжмийн их сургуулийн оюутан байхдаа "Чавхдаст хөгжмийн дөрвөл" зохиолоо 1972 онд бичсэн нь Монголдоо төдийгүй олон оронд тоглогдож өндөр үнэлэгдсэн бүтээл болсон юм. Эндээс л манай орчин цагийн хөгжмийн шинэ үе эхэлсэн гэж болно. Үүнээс хойш хөгжмийн зохиолчийн олон арван шилдэг бүтээлүүд төрөн гарсан. Тэр бүрээрээ хөгжмийн зохиолч маань Монголын хөгжмийн урлагийг бүхэлд нь хөдөлгөж чадсан. 
Эргэлт хийсэн гэлээ... Тиймээ! Хөгжмийн зохиолч Зундуйн Хангалын "Аяны шувууд" нь "Салхит шувуу"-д болон салхи татуулсаар эргэн ирсэн юм. Монголын хөгжимд шинэ цаг үеийг авчирсан, шинэ уур амьсгал, шинэ сэтгэлгээг бий болгосон. Энэ нь манай нэрт хөгжмийн зохиолч, хөгжим судлаач Нацагийн Жанцанноровын хэлснээр "ХХ зууны дэлхийн хөгжмийн ололтоос олж авчирсан шинэ "технологи" байсан юм. 
... Өнөөдөр бид Хангал агсны тухай ярьж байна. Ямар их ховорхон хүн байгаа вэ гэж дурсан ярьж байна. Монголынхоо хөгжмийг хөгжүүлэх гэж өөрийнхөө түвшинд л бусад нөхдүүдтэйгээ ярина, өөрийнхөө хэмжүүрээр л хэмжинэ. Болоогүй нэгэнд  нь бодсон санаснаа хатуухан хэлчихнэ. Ойлгож хүлээж авсан нь ч байх, охорхон бодолтой нэгэн нь таашаадаггүй ч байсан байх. Ямартаа ч  энэ хүний зохиосон туурвисныг нь өнөөдөр бид бахархан ярьж байна. 
Ерөөс томоохон уран бүтээлч гэдэг өөр олон уран бүтээлчдийг төрүүлэн гаргадаг бичигдээгүй хуультай. Хангалын зохиолыг хөгжимдөнө гэдэг манай хөгжимчдөөс ихийг шаардсан, ингэж байж л бид урагш алхсан. 
Нэлээд хэдэн жилийн өмнө гадаадад болсон орчин үеийн хөгжмийн наадмаар Хангалын төгөлдөр хуурын I концертыг сонссон хөгжимчид, зохиолч нь ямар хүн байдаг, одоо бий юу гэхчилэн олон зүйлийг асууж лавлаад, танай хөгжим чинь ийм өндөр түвшинд хүрчихсэн юм байна шүү дээ  гэцгээж байсан гэдэг. 
Одоогоос 20-30 гаруй жилийн өмнө зохиогдсон Хангал агсны бүтээлүүдийг өнөөдөр сонсоход хэмнэл, дуурьсал гээд аль ч талаас нь бодоод үзсэн үнэхээр л орчин цагийн хөгжмийн бүтээл. Харин хөгжмийн зохиолчийг нь эргэн санахад, хөгжмийн хэл сэтгэлгээ, мэдрэмж нь цаг үеэсээ түрүүлж явсан юм байна гэж дүгнэхэд хүргэдэг юм. 
Хөгжмийн зохиолч Хангалын уран бүтээл гэдэг Монголын хөгжмийн урлаг ямар түвшинд байсныг, хүрснийг илтгэх зохиолууд. Түүний зохиолуудаас  Хангалын хэмээн хэлж болохоор аялгуу, хэмнэл, дуурьслын онцлогуудыг олж сонсож болно. Ялангуяа найрал хөгжмийн дуугаралт, дуурьслаас нь. Энэ  бүгддээ Хангал агсан өөрийн "тамга"-аа дарж үлдээсэн хөгжмийн зохиолч. 
"Үгээр хэлж болшгүй тэр зүйлийг би хөгжмөөр илэрхийлнэ" хэмээн ХХ зууны нэгэн суутан хэлсэн байдаг. Харин хөгжмийн зохиолч  Хангал "Энэ бол миний сэтгэлгээ. Би хөгжмөөр ингэж л ярина" гэдгээ өөрийн зохиолуудаараа хэлсэн мэт... 
Хөгжим гэгч тэнгэрлэг их урлагийг тэнгис далайтай зүйрлэвээс түүний дээгүүр салхи татуулан эрчлэн дүүлэх салхит шувуу нь ч бас байх учиртай... Үүнийг өгүүлсний учир бол "Оросын хөгжмийн нар", "Чехийн хөгжмийн Глинка" гэж байдаг шиг Монголын хөгжмийн "Салхит шувуу" хэмээн хөгжмийн зохиолч Хангал агсныг хэлмээр санагддаг. 
Өнөөдөр хөгжмийн зохиолч Хангал  бидний дунд байсан бол юу зохиож туурвиж, хаанахын хэний өмнө бид хөгжмийн зохиолчоороо бахархаж  явах байсан бол гэж зохиол бүтээлийг нь сонсох бүрт бодогддог юм. Аяны шувуудаа эргэн ирэх хаврын тэр нэгэн өдөр биднийгээ орхин одсон хөгжмийн зохиолчоо "үгүйлэн дурсах"-ын учир энэ билээ. 
Хөгжим судлаач  Шагжийн Батбаяр 


