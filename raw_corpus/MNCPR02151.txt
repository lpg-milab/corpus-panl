Чимидийн "гурвалжин" буюу ...

Хэдэн жилийн өмнө, төрийн шагналт зохиолч Чойжилын Чимидийн намтар судлал, уран бүтээлийн тухай оюутнуудад хичээл зааж байх үес "Чимидийн гурвалжин" хэмээн нэр оноож болмоор томьёолол санаанд бууж билээ.
Түүнээ ойлгомжтой болгохын тулд дүрсэлж үзүүлье гэвэл дунд сургуульд бидний нүдэлж явсан шиг адил талт гурвалжин үүсэх бөгөөд өнцгүүдийг Ч.Г.В гэсэн гурван том үсгээр тэмдэглэж болно. Эсвэл "Чигалав" гэсэн нэр үг үүсгэж болно. Тэр тухай өгүүлье. ... Монголын Улс төр-иргэний яруу найраг 1940-өөд оны сүүлчээс эрч хүчтэй хөгжиж эхэлсэн нь хөдөөгийн сургуулийн цагаан нэхий дээлтэн бидэнд хүртэл анзаарагдсан зүйл. Тэр нь дэлхийн дайны сүүлийг энх тайван, бүтээн байгуулалтын үе залгасантай, бас Владимир Маяковскийн цогт дайчин шүлгүүд монгол хэлнээ орчуулагдаж эхэлсэнтэй яахын аргагүй холбоотой байсныг яван суун ухаарч байна. Арван есөн настай хүү Чойжилын Чимид ХХ зууны "буцалж байгаа галт уул шиг" яруу найрагч В.Маяковскийн "Зөвлөлтийн паспортын тухай шүлгийг" анх орчуулж 1946 оны "Цог" сэтгүүлд нийтлүүлснээр нийгмийг ёстой "дэлбэлэх" шахаж байсан юм билээ. Түүнээс нэг бадгийг саная. Болдог сон бол хүнд суртлыг чононоос дутахгүй хэмлэх юм сан, Болох болохгүй бичиг сачгийг би ер хүндэлдэггүй юм Энэнээс бусад эрээн цаас ямар нь ч гэсэн тэр Энэ дэлхийн чөтгөр шулам руугаа хийсвэл таарна... гэсэн мөрүүдээр эхэлдэг тэр шүлэг концертын тайз, үдэшлэг, олон нийтийн танхимын хоймроос цуурайтаагүй өнжсөн сар өдрийг олоход бэрх. Алтан үеийн цуутай жүжигчдийн нэг, "Учиртай гурван толгой" жүжгийн Юндэн, "Цогт тайж" киноны Арслан тайж-А.Цэрэндэндэв "Энэ шүлгийг нэг хэсэг мөн чиг цалгиулсан даа" гэж зохиолч Б.Бааст гуай хэлдэг юм. Бага сургуулийн ширээнд сууж байх 1951 онд В.Маяковскийн ширүүн харцтай зураг бүхий "Шүлгүүд" ном Ч.Чимидийн орчуулгаар гарч ирснийг би мартдаггүй. Дараа нь 1955 онд Лениний тухай туульсын том найраглалыг нь бас орчуулж гаргасан даа. Манай яруу найраг магтаалын хуучин аяс уламжлалаас халгаж, ямар шинэ сэтгэлгээ, хэлбэрээр бичих вэ гэсэн эрэл сурал болж байх үед Маяковскийн шүүмжлэлтэй, хурц догшин шүлгүүд гарч ирсэн нь салхи шуурга дэгдэх шиг болж залуучуудыг араасаа хуйлруулан дагуулсан юм билээ. Маяковскийн шүлгийн хэллэг, өнгө аясыг төдийгүй, монгол шүлэгт урьд хожид байгаагүй шаталсан хэлбэрийг нь хүртэл сонирхож угтахаас аргагүй байв. Тэр хэлбэр нь Ц.Цэдэнжав, Ц.Гайтав зэрэг яруу найрагчдын шүлгийн хөг хэмнэл болж "нутагшсаныг" бид мэдэх юм чинь. Оросын утга зохиол "Гоголийн Шинелиэс төрсөн" гэдэг шиг манай 1950-иад оны улс төрийн яруу найраг Маяковскийн "Зөвлөлтийн паспортоос" эх авсан гээд хэлчихэд буруу юм огт байхгүй. Нэг нь Маяковскийг орчуулж, нөгөө нь түүнийг багшаа гэж хүндэтгэн дагасны хувьд Чимид Гайтав хоёрын уран бүтээлийн нөхөрлөл хүртэл Маяковскийгаас хамааралтай байж болох. Чимид Гайтав нар яруу найргийн замд олон жил ганзага нийлж явсан хоёр. Жишээ нь, 1956 оны аравдугаар сард Монголын сэтгүүлчид Москвад сурвалжлах ажлаар явсны дунд тэр хоёр оржээ. Тэгэхэд зорчигч тээврийн "Ту-104" онгоц нислэгт гарч байсан үе болохоор анхны тийрэлтэт хурдан онгоцноо сууж үзсэн түрүүчийн монгол зорчигчдын төлөөлөл нь Чимид, Гайтав тэргүүлж байсныг эдүгээ санахад бэлгэшээлтэй. Манай хоёр анх удаа 11 мянган метрийн өндөрт гарч, үүлэн дээр "сууж" Эрхүү-Москвагийн замд зорчсоныхоо дараа "Тугээр нисээд түүгээр явсан минь" гэсэн нэртэй шүлгийн сайхан ном бичиж хэвлүүлснийг нь бид шохоорхон уншиж явлаа. Түүнээс "Сайхан цай өгнө, асгана гэж байлтгүй Сахал хусах болно, эсгэнэ гэж айлтгүй..." гэх маягийн мөрүүд хүртэл санаанд үлджээ. Ер нь тэр хоёр "Төрийн дуулал", "Монголын залуучуудын марш"-аас эхлээд яруу найргийн олон бүтээл хамтарч туурвисан. Намайг Москвад оюутан байхад, 1965 оны Зөвлөлтийн яруу найргийн наадамд Чимид, Гайтав, Пүрэвдорж гурав хамт очиж Москва, Волгаград хотуудаар явж, зохиолч уншигчдын уулзалтад оролцож байсныг санадаг. Тэгэхэд монгол хүн бараг хүрдэггүй байсан Волгаград хотын политехникийн дээд сургуульд болсон багш, оюутнуудын том уулзалт дээр Ц.Гайтав гуай Маяковскийн шүлгийг Чимидийн орчуулснаар уншсан нь олны сонирхол татаж бараг дахиулах шахсан юм гэнэ билээ. Ийм байдлаар хол ойрын аян замд олон жил ганзага нийлүүлж явсан тэр хоёрын тухай янз бүрийн яриа онигоо байхаас яахав. Нэг өдөр Гайтав гуай "Алтай" зоогийн газар яваад ортол үзэг нэгт нөхдөөс нь тэнд сууж байсны дотор Чимид гуай байжээ. -Чи хаа хүрч явна гэж Чимидийн асуухад Гайтав гуай цочирдож: -Цай ууя гэсэн юм байх. Гэтэл Чимид: -Чи цай уудаг юм уу гэсэнд Гайтав: -Чи цай гэж мэддэг юм уу гэсэн тухай хөгжөөнтэй яриа байдаг нь зохиосон биш амьдралд болсон явдал биз ээ. Гэхдээ иймэрхүү яриаг эс шохоорхоод одоо өөр нэгний тухай цухас өгүүлье. Чимид гуай олны мэдэх "Сэрэлт" (1957) киноноос эхлээд "Өглөө", "Тэмцэл" зэрэг уран сайхны хэд хэдэн томоохон зохиолыг Л.Вангантай хамт бичиж туурвисныг бид мэднэ. Сонсвол, тэр хоёр багаасаа нөхөрлөсөн бөгөөд амьдралд арай түрүүнд хөл тавьж оймс элээсний хувьд биз, "Ванган надад гурван юмны багш болсон" гээд нүдээ ирмэдэг нь хааяа санаанд ордог юм. Соёлын яаманд Чимид гуайтай олон жил хамт ажиллаж байсан, хожим гурван боть зохиолыг нь эмхэтгэж хэвлүүлсэн ач гавьяат нөхөр, "Заяа дутсан бурхад" гэж сайхан ном бичсэн зохиолч Х.Зандраабайды нэг удаа өөрөөс нь "Та хоёр ийм том зохиолчид байж яаж хамтарч бичдэг юм бэ" гэж асуухад -Бид хоёр бичих юмаа ярилцаад хэн эхэлж бичихээ тохироод, бичсэнийхээ дараа хамтарч засдаг байсан юм. Би санааг нь гаргахад Ванган араамыг нь зангидах ч бий. Бид хоёр шинэ юм хийхдээ олон удаа санал зөрөлддөг байсан боловч маш баясгалантай хийдэг. Би түүнийг багшаа гэдэг, тэр бас намайг багшаа гэдэг байсан. Чин үнэнийг хэлэхэд бид хоёр бие биенээсээ сурч, бие биедээ уусаж, бие биеэ сэлбэн баяжуулдаг байсан гэж хариу өгсөн байх юм билээ. Олон уран бүтээл дээр найруулагч, жүжигчидтэй хамтран ажиллаж байсан тэдний тухай яалаа гэж ам хоосон байхав. Элдэв яриа, онигоо гараа л байлгүй. Түүнээс нэгийг хэлье. Чимид гуай халмаг үедээ найз нөхдөө тэвэрч үнсэх дуртай байсан юм. Түүнийг харж байсан Ванган гуай нөхөртөө хандаж -За Чимид минь чи халамцуу үедээ ингэж байж айлын халуун яндан үнсэж сүйд болох вий дээ гэж сануулсан сураг байдаг юм. Бичгийн хүмүүсийн дунд хэлэгддэг "Үзэг нэгт нөхөр" гэсэн сайхан үг бий. Чимид, Гайтав, Ванган нарын тухайд тэр үг "төрөлхийн" юм шиг таарна. Тэд яахын аргагүй манай зууны үе чацуутангууд төдийгүй үзэг нэгтэнгүүд байв шүү дээ. Миний бодоход ийнхүү хамтарч туурвихын гол утга учир нь нэгийн зэрэг хүний чадвар боломжоос давж гарсан бүтээл хийе гэж шимтсэн байдаг болов уу. Зохиолчийн намтар уран бүтээлийн судлалд "Чимидийн гурвалжин" хэмээн нэрлэж болох "Чимид Гайтав", "Чимид Ванган" гэсэн энэ нөхөрлөл нь зөвхөн уран бүтээлийн төдийгүй цаг үе хүмүүсийн харьцаа чанар ёс жудгийг давхар илэрхийлж байх шиг санагдана. Тийм болохоор Чимидийн гурвалжин буюу "Чи галав" (Чимид-Гайтав-Л.Ванган) хэмээн хураангуйлсан ч болох энэ нэр томъёог утга зохиолын судлалд хэрэгсэхэд бас юу нь болохгүй байх вэ гэсний учир зохиолчийн 80 жилийн сүүдэр зэрэгцсэн өлзийт сайн өдрийг угтан үүнийг тэмдэглэв. PS. Чимид гуай 1976 онд гадаадад хамт явж байгаад халамцуухан нэг үедээ миний өврийн тэмдэглэлийн дэвтрийг авч дээр нь "Гавал амьтан болоод сэтгэчихлээ. Явуу-агуу их яруу найрагч" гэж бичээд гарын үсгээ зурчихсан нь одоо ч надад бий. Өөрийнх нь тэр үгээр дээрх санааг давтаж "Чи Гавал" (Чимид-Гайтав-Ванган.Л) хэмээн хураангуйлахад харин бүр ч ономоор юм шиг. 
Д.НЯмаа 

