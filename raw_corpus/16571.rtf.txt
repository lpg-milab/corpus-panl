№294 (16571)           
1986 оны арван хоёрдугаар сарын 9.
Бүгд хурлын   шийдвэрийг бүтээлч арга барилаар хэрэгжүүлье

МАХН-ынхаа XIX их хурлын түүхт шийдвэрийг хэрэгжүүлэн биелүүлэхээр монголын коммунистууд, нийт хөдөлмөрчин бүтээлч оюун ухаан, хүч хөдөлмөрөө дайчлан аж ахуй, соёлын бүх фронтод эрчимтэй шургуу ажиллаж байгаа үед МАХН-ын Төв Хорооны ээлжит II бүгд хурал 1986 оны арван хоёрдугаар сарын 5-нд хуралдаж, МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх << МАХН-ын XIX их хурлын шийдвэрийн биелэлтийн явц, намын байгууллагын зорилтын тухай >> илтгэл тавьсныг бүгд хурал анхааралтай сонсож ажил хэрэгчээр хэлэлцээд, зарчмын чухал тогтоод шийдвэр гаргалаа. 

МАХН-ын XIX их хурлын шийдвэрийг хэрэгжүүлэх ажил үйлсийн явцын байдалд бүгд хурал гүнзгий дүн шинжилгээ хийж, ололт амжилтыг цэгнэн үзэж, дутагдал доголдлыг зарчимчаар илрүүлэн шүүмжилж арилгах арга замыг зааж намын байгууллагаас эдийн засаг, нийгмийг хөгжүүлэх талаар цаашид хийх ажлын өргөн хүрээтэй зорилт дэвшүүлэв. 

Бүгд хурал МАХН-ын XIX их хурлаас хойш улс орны амьдралд гарч байгаа ахиц амжилтыг тодорхой жишээ баримтаар үнэлж цэгнэхийн хамт намын их хурлын шинэ уур амьсгалын дагуу ажилдаа шүүмжлэл дүгнэлттэй хандаж, дутагдал тасалдлыг арилгах арга замын талаар ярилцаж << Их хурлын дараа өрнөсөн ажлын эрч хүчийг бууруулахгүй, харин ч улам нэмэгдүүлэх, дутагдал, тасалдлыг арилгахад манай гол анхаарал төвлөрвөл зохино " гэж намын байгууллагуудын ажлын гол чиглэл зорилтыг тодорхойллоо. 

Шинэ таван жилийн намын нийгэм, эдийн засгийн бодлогын нэн чухал хэсэг нь болох хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программын биелэлтэд бүгд хурал дүн шинжилгээ хийж, мал аж ахуйн үйлдвэрлэлийг удирдан хөтлөх, хүнсний бүтээгдэхүүнийг нэмэгдүүлэхэд оршиж байгаа дутагдлыг тодорхой баримтаар шүүмжлэн ярилцав. 

Булган, Дорнод, Архангай, Хэнтий, Сэлэнгэ зэрэг нэлээд аймаг, олон сум нэгдэл, сангийн аж ахуйд мал аж ахуйн үйлдвэрлэлийг хөтлөн удирдах арга барил доголдож байгаагаас мал сүргийн хорогдол буурахгүй, саалийн механикжсан ферм, мал бордох талбай, услалтын систем, тариалангийн эрчимжсэн технологийн үр ашиг хангалтгүй зэрэг ноцтой дутагдал гарсаар байгааг бүгд хурал намын байгууллагын ажлын арга барил, боловсон хүчний санаачилга хариуцлагатай холбон шүүмжлэлтэй авч үзлээ. 

Намын XIX их хурлаас дэвшүүлсэн эдийн засгийн нэн чухал зорилтын нэг болох чанар. үр ашиг дээшлүүлэх ажлыг бүгд хурал онцлон анхаарлаа. Түлш, эрчим хүчний үйлдвэрийн Яам, Ой, модны аж үйлдвэрийн Яам, Барилга, барилгын материалын үйлдвэрийн Яам, Хөнгөн, хүнсний үйлдвэрийн Яамны олон үйлдвэр, байгууллагад социалист үйлдвэрлэлийн амин сүнс болсон чанарыг дутуу анхаарч байгаагаас зөвхөн тоо, үнийн дүнгийн хойноос өрөөсгөл хөөцөлдөж, бүтээгдэхүүний чанар, борлуулалт, ашгийн төлөвлөгөөг тасалж, нийгэмд болон хүмүүсийн ёс суртахуунд хохирол учруулж байгааг шүүмжлэн, уул дутагдлыг даруй арилгах заалтыг бүгд хурал өглөө. << Аж үйлдвэрийн гол гол салбарт бүтээгдэхүүний чанарыг сайжруулж социалист орнуудын ижил төстэй үйлдвэрүүдийн бүтээгдэхүүний чанарын түвшинд ойртуулах нь. . . манай нийтлэг зорилт, тэмцлийн гол фронт мөн >> гэж МАХН-ын Төв Хорооны II бүгд хурал шууд заалаа. 

Намын Төв Хорооны бүгд хурал тус улсын эдийн засаг, нийгмийг VIII таван жилд хөгжүүлэх төлөвлөгөөний үндсэн үзүүлэлт, гол зорилт, түүнийг хэрэгжүүлэхэд нам, улс, олон нийтийн бүх шатны байгууллагын үүрэг зорилтыг дахин тодорхой заав. 

VIII таван жилд нийтдээ 24, 9 млрд төгрөгийн хөрөнгө оруулж, улс ардын аж ахуйн үндсэн фондын хэмжээг 1, 5 дахин нэмэгдүүлэх, үндэсний орлогын үйлдвэрлэлийг 28, 8 хувь өсгөж, аж үйлдвэр, хөдөө аж ахуйн бүтээгдэхүүний хэмжээг ихээхэн нэмэгдүүлэхээр төлөвлөжээ. Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программын эхний ээлжийн арга хэмжээг хэрэгжүүлэхийн тулд малын хорогдлыг багасгах, 100 эхээс бойжуулах төлийн тоо, нэг малаас авах ашиг шимийг нэмэгдүүлэх, жил тутам дунджаар 9, 2 сая төл бойжуулах зорилт тавигдаж байна. 

Ард түмний аж амьдралын нөхцөлийг улам сайжруулахын тулд нэг хүнд ногдох бодит орлогыг 7, 4 хувь өсгөж, хөдөө аж ахуйн нэгдлийн гишүүдийн өндөр насны тэтгэврийн доод хэмжээг нэмэгдүүлэх, хүн амын ахуйн хэрэглээний цахилгааны үнийг хямдруулах зэрэг арга хэмжээг авах бөгөөд зөвхөн ийм хоёр төрлийн арга хэмжээний үр дүн гэхэд л хүн амын мөнгөн орлого 120 гаруй сая төгрөгөөр нэмэгдэх юм. 

МАХН-ын Төв Хорооны ээлжит бүгд хурал VIII таван жилийн төлөвлөгөөний зорилтыг амжилттай биелүүлэхийн тулд салбар, байгууллагын үйл ажиллагааг уялдуулан зохицуулах, тэдэнд бодитой туслалцаа үзүүлэх төлөвлөгөөний байгууллагын ролийг өндөржүүлэх, төлөвлөх, тооцоолохоор хязгаарлах бус төлөвлөснийг хэрэгжүүлэхэд туслахын тулд эдийн засгийн төв байгууллагуудын зохион байгуулах, шалган туслах ажлын түвшинг дээшлүүлэхийг зааж анхаарууллаа. 

Таван жилийн төлөвлөгөөний ролийг өндөржүүлэх, аж ахуйг эрхлэх аргыг үйлдвэрлэлийн эцсийн үр дүнгийн төлөө тэмцэлд чиглүүлэх, салбарын яамд, орон нутгийн байгууллагын эрхийг өргөтгөх талаар ихээхэн анхаарав. Үүний нэг тод илрэл нь энэ таван жилээс эхлэн хөдөө аж ахуйн зарим гол нэрийн бүтээгдэхүүний хэмжээг оны хуваарьтай таван жилийн төлөвлөгөөгөөр хатуу тогтоон өгч байхаар зааж, улмаар уг хэмжээнээс давуулж үйлдвэрлэсэн бүтээгдэхүүнийг орон нутагт дотооддоо хэрэглэх, улсад нийлүүлэх асуудлыг аймаг, сум өөрсдөө шийдвэрлэж байх нь зүйтэй гэж үзлээ. Намын XIX их хурлын шийдвэрийн дагуу удирдлага, төлөвлөлт, аж ахуйн механизмыг боловсронгуй болгох ажлыг идэвхжүүлж, эдийн засгийн туршилтыг улам өргөн хүрээнд явуулахыг бүгд хурал онцлон тэмдэглэв. 

Намын Төв Хорооны бүгд хурлаас дэвшүүлсэн нийгэм эдийн засгийн өргөн цар хүрээтэй зорилтыг хэрэгжүүлэх ажлыг коммунистууд манлайлан хошуучилж, намын байгууллагууд удирдан зохион байгуулах ёстой. Намын XIX их хурлын дараагаар нам, улс, олон нийт, аж ахуйн байгууллагын үйл ажиллагаанд шинэлэг, шүүмжлэлтэй, дайчин уур амьсгал бий болсон нь ажил хэрэгт сайн нөлөө үзүүлснийг бүгд хурал тэмдэглээд энэ бүхэн нь зөвхөн нааштай эхлэл болохоос биш гүн гүнзгий өөрчлөлтөд хүрээгүй байна гэж үзээд шинэд шилжихийн тулд уйгагүй ажил, хүчин чармайлт, шинэ сэтгэлгээ, шинэ үзэл бодол, шинэ хандлага хэрэгтэй гэдгийг дахин ноцтой заалаа. 

Нөхөр Ж. Батмөнх бүгд хуралд тавьсан илтгэлдээ өнөөгийн гол зорилт бол их хурлын дараагаар эхэлсэн ажлын эрч хүчийг бууруулалгүй, ажил хэрэгт шүүмжлэлтэй хандаж, олон түмний гүнд орж, тэдэнтэй илэн далангүй ярилцаж, ил тод ажиллаж, намын байгууллагын зохион байгуулалт, боловсон хүчний ажлын арга барил, сэтгэлгээнд гүнзгий өөрчлөлт хийхэд оршиж байна гэж заалаа. 

Намын ажилтнууд өнөөгийн өндөр шаардлагын дагуу аж ахуйг удирдан зохион байгуулах ленинч арга барилыг тууштай эзэмшиж, эдийн засгийн механизм, хөшүүргийг зохистой ашиглан үйлдвэрлэлийн үр ашгийг дээшлүүлэх, бүтээгдэхүүн, ажил үйлчилгээний чанарыг сайжруулахад эргэлт гаргах нь чухал байна. Үүний тулд бүх шатны боловсон хүчний санаачилгыг дээшлүүлж, эдийн засгийн мэдлэгийг зузаатгах, ер нь эдийн засгийн сургалтын хэлбэр, системийг боловсронгуй болгох зохион байгуулалтын арга хэмжээ авах, гаргасан шийдвэр, төлөвлөгөө, уралдааны үүргээ биелүүлэхэд хяналт тавих, бие даасан бүтээлч ажиллагаанд суралцах ёстой байна. 

Улсын төлөвлөгөөт зорилтыг бух талаар хангахын тулд социалист уралдааныг зохион байгуулж байгаа арга хэлбэрийг улам боловсронгуй болгох, хүний хүчин зүйлийн ролийг өндөржүүлж, чанар, үр ашгийг дээшлүүлэх, үйлдвэрлэлд эрчимтэй арга нэвтрүүлэх зорилттой аль болох нягт холбон социалист уралдааныг далайцтай өрнүүлэх хэрэгтэй байна. 

<< Коммунистын нэр хүнд бол намын нэр хүнд >> гэж нөхөр Ж. Батмөнх II бүгд хурал дээр цохон тэмдэглэлээ. Намын гишүүн нэг бүрийн манлайлал, хувийн үлгэр жишээ бол манай асар их нөөцийн цэг шавхагдашгүй ундарга юм. Намын гишүүнд байгаа сайн сайхан чанар бүхэн тэр хүний эргэн тойронд, түүний хамт олонд нөлөөлж байх учиртай. 

Намын удирдан чиглүүлэх үүрэг, ролийг дээшлүүлэхийн хамт төр, олон нийтийн байгууллагын ажилд тогтмол хяналт тавьж, үйлдвэрлэлийг удирдахад эдгээр байгууллагын хүчин чармайлт, нөлөөг сайжруулж, социалист ардчиллыг тууштай хэрэгжүүлэх нь намын байгууллагын хойшлуулшгүй зорилт мөн. 

Намын ажлын онцгой анхаарах чухал асуудал нь хүний хүчин зүйл бөгөөд эмнэлэг, худалдаа, нийтийн хоол, ахуйн үйлчилгээ зэрэг хүний амьдрал ахуйтай шууд холбогдсон салбарын ажлыг сайжруулж энэ талаархи хөдөлмөрчдийн санал, гомдолд нам, улс, олон нийтийн байгууллага халамж анхааралтай хандаж шуурхай арга хэмжээ авч байвал зохино. 

Намын их хурлын шийдвэр, үзэл санааг олон түмэнд сайтар ойлгуулах, тэдний бүтээлч идэвх санаачилгыг бүх талаар өрнүүлэх нь төлөвлөгөөт зорилтын биелэлтийг үзэл суртлын талаар хангах, хөдөлмөрчдийн эх оронч санаа сэтгэлийг социалист интернационализмын үзэл санаатай хэзээ ямагт амьд шинжээр нийлж байхаар соёл, хүмүүжлийн ажлыг явуулж, социалист байгуулал, социалист ардчиллын давуу талыг үнэмшилтэй харуулж, намын үзэл суртал хүмүүжлийн ажлын дайчин давшингуй чанарыг хангах, зогсонги, идэвхгүй байдлын илрэлтэй эвлэршгүй тэмцэх ёстой бөгөөд үндсэрхэх болон шовинист үзэл, шашин шүтлэгийг хөрөнгөтний суртал нэвтрүүлгийн зүгээс ашиглан өөгшүүлэхэд чиглэсэн аливаа оролдлогод тухай бүр няцаалт өгч байх ёстой. 

Ард түмнийхээ сайхан уламжлалыг шинэ социалист ахуйтай зөв хослон хэвшүүлэхийн хамт социалист аж төрөх ёсонд харш аливаа үзэгдэлтэй хийх тэмцлийг улам хүчтэй болгож, залуучуудын дунд зохиох улс төр хүмүүжил, соёл, олон түмний ажлын арга хэлбэрийг төгөлдөржүүлэх, тэдний хөдөлмөрийн хүмүүжлийг дээшлүүлэх асуудлыг соёл, сургалт хүмүүжлийн бүх ажлын анхаарлын төвд тавих хэрэгтэй байна. 

МАХН-ын Төв Хорооны II бүгд хурал монгол зөвлөлтийн ард түмний найрамдал, олон талт хамтын ажиллагааг улам бэхжүүлэх, дэлхий дахины улс төрийн уур амьсгалыг эрүүлжүүлэх, зэвсэглэлээр хөөцөлдөх явдлыг хазаарлан зогсоох, цөмийн дайны аюул заналыг сэрэмжлэн зайлуулах, Ази тивд бат бэх энх тайван байдал тогтоож, аюулгүй байдлыг хангахад манай нам, төрийн гадаад бодлого бүрэн чиглэж байдгийг цохон тэмдэглэлээ. 

МАХН-ын санаачилгаар Ази, Номхон далайн бүс нутгийн ах дүү нэлээд намын төлөөлөгчдийн ажлын уулзалт болж, Ази, Номхон далайн сонирхогч орнуудын коммунист, ажилчны намын төлөөлөгчдийн зөвлөлдөх уулзалтыг 1987 онд Улаанбаатар хотод хийхээр тохиролцоод бэлтгэлийг хангаж байна. Ази тив болон Номхон далайн сав газрын энх тайван, аюулгүй байдлын төлөө тэмцэж байгаа тус бүс нутгийн бүх намын хувьд энэ уулзалт нээлттэй байх болно гэдгийг бүгд хурал ёс төртэй тэмдэглэсэн байна. 

МАХН-ын Төв Хорооны II бүгд хурал хэлэлцсэн асуудлаар гаргасан тогтоолдоо МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнхийн тавьсан илтгэлд хийсэн дүгнэлт, дэвшүүлсэн зорилтыг сайшааж тэдгээрийг өдөр тутмын практик үйл ажиллагаандаа удирдлага болгохыг нам, улс, олон нийт, аж ахуй, соёлын бүх шатны байгууллагад үүрэг болголоо. 

Манай орны коммунистууд, нийт хөдөлмөрчин төрөлх хайрт намынхаа Төв Хорооны II бүгд хурлын үзэл санааны дагуу намын их хурлын шийдвэр, БНМАУ-ын эдийн засаг, нийгмийг 1986 - 1990 онд болон 1987 онд хөгжүүлэх төлөвлөгөөг амьдралд бүтээлчээр хэрэгжүүлэх ажлыг эрчимжүүлж, өдрөөс өдөр шинэ их амжилт олж давшингуй хөгжлийн шинэ өндөрлөгт хүрнэ гэдэгт итгэл дүүрэн байна. 

