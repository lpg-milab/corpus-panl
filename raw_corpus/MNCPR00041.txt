"Нисдэг баг" гаргахгүй байлгах талаар онцгой анхаарна

Нөхөн сонгуулийг хуучин хуулиар явуулахаа СЕХ мэдэгдлээ Сонгуулийн ерөнхий хороо (СЕХ)-ноос өчигдөр хэвлэлийн хурал хийлгэв. Энд СЕХ-ны дарга Б.Баттулга, орлогч дарга Б.Баярсайхан, гишүүн Д.Баяндүүрэн нар оролцов.
СЕХ-ны дарга Б.Баттулга хэлэхдээ, Хөвсгөл аймгийн 46 дугаар тойрогт нөхөн сонгууль явагдах гэж байна. Өнгөрсөн сарын 20-ноос зарлагдаж есдүгээр сарын 3-нд сонгууль явагдана. Сонгуулийг манай хороо зохион байгуулж явуулах хуультай. Би төлөвлөгөө, цаг хугацааны хуваариа хийж олон нийтэд тараасан. Энэ дагуу сонгуулийн бэлтгэл ажил явагдаж байна. Бид Хөвсгөл аймгийн ИТХТ-ийн саналын дагуу 46 дугаар тойргийн Сонгуулийн хорооны бүрэлдэхүүнийг баталсан. Тойргийн хороо долоон хүний бүрэлдэхүүнтэй. Мөн салбар хороог ажилд нь оруулсан. УИХ-ын 46 дугаар тойрогт Хөвсгөл аймгийн Арбулаг, Бүрэнтогтох, Цэцэрлэг, Цагаан-Уул сум болон Хөвсгөл аймгийн төв Мөрөн сумын дөрвөн баг ордог. Сум бүрт сонгуулийн салбар хороо байгуулсан. 29 хэсгийн хороотой. Сонгуулийн хороонд 389 хүн ажиллаж байгаа. Сонгогчийн үнэмлэх, саналын хуудас хэвлүүлэхэд бэлэн болсон. Нийтдээ 17-18 мянган сонгогч байгаа тоотой. Үндэсний статистикийн газраас тоо авахаар 18600 сонгогчтой гэж байгаа. Хөвсгөл аймгийн Засаг даргаас тоо авахаар 18200 сонгогчтой гэдэг. Иргэний бүртгэл мэдээллийн улсын төвөөс тоо авахаар 20 мянга гаруй сонгогч байгаа гэсэн тоо өгдөг. Өнгөрсөн 2004 оны УИХ-ын сонгуулиар 16700 сонгогч байжээ. Энэ олон тоон дээр бид дүгнэлт хийгээд энэ удаагийн нөхөн сонгуульд 17500-18000 сонгогч санал өгөх юм гэж тооцоолж байна. Ер нь бид сонгогчдын тоог нэг болгоно. Үүнийг 2008 оны УИХ-ын сонгуулийн өмнө хийнэ гэж бодож байна. Сонгуулийн зардал 12.3 сая төгрөг болно. Сонгуульд албан ёсоор оролцох нам найм байна гэв. Энэ тухай Б.Баярсайхан дарга танилцууллаа. Улсын Дээд шүүхээс зөвшөөрөгдсөн дараахь намууд Хөвсгөл аймгийн 46 дугаар тойрогт нэр дэвшүүлэн өрсөлдөхөөр болжээ. Үүнд, Ардчилсан нам, МАХН, ИЗН, ҮШН, БНН, МУНН, "Эх орон" нам, АТН орж байна. Эдгээр намыг сонгуульд оролцох боломжтой гэсэн СЕХ-ны тогтоолыг нам тус бүрээр нь гаргалаа гэв. СЕХ-ны дарга Б.Баттулга, намуудын энэ дараалал нь Улсын Дээд шүүхэд бүртгүүлсэн дэс дарааллаар байгаа юм. Бид эдгээр намыг сонгуульд орох эрхтэй гэдгийг зарлаж байна гэв. Ингээд СЕХ-ны дарга Б.Баттулга сэтгүүлчдийн асуултад хариулав. -Бие даан нэр дэвшигч байгаа юу? -Нэр дэвшигч үндсэндээ өнгөрсөн сарын 30-наас наймдугаар сарын 5-ны дотор нэр дэвшүүлж албан ёсоор тойргийн хороондоо бүртгүүлэх ёстой. Энэ хуулийн дагуу бие даан нэр дэвшигч нар ч мөн тойргийн хороондоо бүртгүүлээд эрхээ авах ёстой. Бие даагч нар тухайн тойрогтоо 801 хүний нэрсийг цуглуулаад тойргийн хороонд өгөх хуультай. -Намуудын дараалал саналын хуудас дээр саяны СЕХ бүртгүүлсэн дарааллаар бичигдэх үү? -Намуудын дараалал Дээд шүүхэд бүртгүүлсэн дарааллаар бичигдэнэ. Уг дараалал нь МАХН,АН, МНН, ИЗН, МУНН, МҮЭНН, МЛАН, "Эх орон" нам, МЛН, БНН, МЭН, МСДН, АТН, ҮШН гэсэн байгаа. Энэ дарааллаар саналын хуудас дээр бичнэ. Улс төрийн намуудын шинэчилсэн бүртгэлээр Монголд улс төрийн 14 нам үйл ажиллагаагаа явуулж байгаа гэж бүртгэгдсэн. -Иргэний хөдөлгөөнүүдээс нэр дэвшинэ гэж хэвлэл мэдээллээр мэдээлсээр байна. Энэ үнэн үү? -Бидэнд энэ талаар мэдээлэл хомс байна. Иргэний хөдөлгөөнүүдийн сонгуульд орох боломж нөхцөл бие дааж нэр дэвших л байгаа юм. Өөрөөр сонгуульд оролцох боломжгүй. Тэр яригдаад байгаа О.Магнай гэх зэрэг хөдөлгөөний хүмүүс сонгуульд өрсөлдөнө гэсэн сураг бий. Тэд бие даагч шиг бүртгүүлээд л сонгуульд оролцох байх даа. -Шинэ намууд дөнгөж байгуулагдаад сонгуульд оролцож байгаа нь хуульд нийцсэн явдал мөн үү? -Үндсэн хуулийн Цэцээр саяхан Улс төрийн нам байгуулагдаад 18 сар болж байж бүх шатны сонгуульд оролцож болно гэсэн заалт Монгол Улсын Үндсэн хуулийн 16 дугаар зүйлийн 9 дэх хэсгийн "Төрийн байгууллагад сонгох сонгогдох эрхтэй" гэсэн заалтыг зөрчиж байна гэсэн дүгнэлт гаргасан. Нэгэнт Цэцийн шийдвэр гарсан бол хууль болон үйлчилдэг. Тиймээс дөнгөж байгуулагдсан нам болох ҮШН, АТН хоёр нам сонгуульд оролцоно. -Төрийн албан хаагчдыг сонгуульд татан оруулаад байна. Хөгжим, тоног төхөөрөмж гэх зэрэг зүйлийг ашиглаж байна гэсэн. Энэ үнэн үү? -Энэ удаагийн нөхөн сонгууль дээр тийм явдал гаргахгүй. Төрийн албан хаагчийг болон төрийн мэдлийн унаа, техник гэх зэргийг ашиглаж байгаа талаар мэдээлэл бидэнд өгвөл бид арга хэмжээ авч таслан зогсоож чадна. -Энэ сонгууль хуучин хуулиар явагдаж байгаа юу? Шинэ хуулиар явагдаж байна уу? Шинэ хуульд төрийн албан хаагчийн сонгуульд оролцох талаар юу гэж зааж өгсөн бэ? -Энэ сонгууль хуучин хуулиар явагдана. Шинэ хуульд төрийн албан хаагчийг сонгуульд оролцож, тэднийг улс төрийн хүчнүүд ашиглахыг бүрмөсөн хориглосон. Бид шинэ хуучин хуулийн завсар ажиллаж байгаа ч шинэ хуулийн заалтуудыг ажилдаа илүү түлхүү баримтална. -Сонгуулиар хүмүүс нэг газраас нөгөөд бөөн бөөнөөрөө шилжин очиж санал өгөн сонгуулийг будлиантуулдаг. Энэ талаар ямар арга хэмжээ авах вэ? -Нүүн шилжүүлдэг явдал буюу бидний ярьдгаар "нисдэг баг" гаргахгүй байлгах талаар СЕХ онцгой анхаарч байна. Бид 46 дугаар тойрогт шилжих хөдөлгөөнийг бүрмөсөн хориглосон. Цаашдаа ч 2008 оны УИХ-ын сонгуульд энэ талаар хатуу анхааран ажиллана гэв. 
Ж.Сандагдорж
