№196(16159)
1985 ОНЫ НАЙМДУГААР САРЫН 15.
Хөдөөгийн боловсон хүчин

МАХН-ын Төв Хорооны X бүгд хурал хөдөө аж ахуй, хүнсний зорилтот << Программыг хэрэгжүүлэх ажил бол бүх ард түвшний үйл хэрэг мөн. Энэ чухал үйл хэргээс хол хөндий нэг ч байгууллага, хамт олон байх ёсгүй >> гэж онцлон зааж тэмдэглэсэн нь манай орны хөдөлмөрчид, ялангуяа хөдөө аж ахуйн удирдах ажилтан, мэргэжлийн боловсон хүчнээс өндөр зохион байгуулалт, их хүч хөдөлмөр, идэвх чармайлт, бүтээлч санаачилга гаргахыг шаардаж байна. Манай орны хөдөө аж ахуйн үйлдвэрлэл мэргэжилтэй боловсон хүчин, эрдэм мэдлэгтэй залуусаар тасралтгүй хангагдсаар байна. Зөвхөн сүүлийн дөрвөн жилд дээд, тусгай мэргэжлийн дунд сургууль төгссөн 6400 гаруй мэргэжилтэн, ТМС төгссөн 17500 гаруй мэргэжлийн ажилчин, малчин, найм, аравдугаар ангиас олон мянган охид хөвгүүд хөдөө аж ахуйн үйлдвэрлэлд хуваарилагдан гарч ажиллав. Нэгдэл, сангийн аж ахуйн үйлдвэрлэлийн үндсэн нэгж бригад, тасаг, ферм, хэсэгт ч дээд, дунд мэргэжлийн олон арван боловсон хүчин үйлдвэрлэлийг гардан удирдаж, хамт олныг мэргэжлийн үүднээс зохион байгуулж байна. Орон нутгийн нам, улсын байгууллагад энэ их хүчээр хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлэх үйлсэд дайчлан төвлөрүүлж, үр бүтээлтэй ажиллуулах онцгой чухал зорилт тулгарч байна. 

Хөдөө аж ахуйн тодорхой нэгжийн үйлдвэрлэлийг олон жил үр ашигтай удирдан амжилтад хүргэсэн хөдөлмөрийн баатар Г. Лодойхүү, Р. Минжүүр, Б. Лхамнав, Ж. Пүрэв, бүтээлч хөдөлмөрөөрөө мал, тарианы шинэ үүлдэр бий болгож, сангийн аж ахуй нэгдлийн ашиг орлогыг үлэмж дээшлүүлсэн нэрт биотехникч, агрономич, малын эмч нарын ажлын баялаг туршлага, үлгэр дууриал бэлхэн байна. Хөдөө аж ахуйн үйлдвэрлэл бол мэргэжлийн боловсон хүчний их чармайлт, ухаалаг ажиллагаа, олон жилийн шургуу тэмцлийн дүнд сая амжилт олдог салбар юм. 

Намын Төв Хорооны X бүгд хурлын шийдвэрийн  дагуу сум нэгдэл бүр хөдөө аж ахуй, хүнсний зорилтот программ боловсруулж хэрэгжүүлж ажиллах ёстой. Түүнийг тал бүрийн нарийн тооцоо судалгааны үндсэн дээр үнэн бодитой, чанартай боловсруулах нь хөдөөгийн нийгмийн асуудлыг амжилттай шийдвэрлэх чухал үндэс мөн. Үүнд манай хөдөөгийн боловсон хүчин, мэргэжлийн сэхээтний бүтээлч сэтгэлгээ, практик ажиллагаа онцгой ач холбогдолтой юм. Сум, аж ахуйнхаа хөгжлийн өнөөгийн байдал, хүн амын хүнсний хангамжийг сайжруулахад байгууллага, хүн бүрийн оруулж байгаа хувь нэмрийг сайтар тооцон судалж, тодорхой үнэлэлт дүгнэлт өгч, хэтийн төлөвийг шинжлэх ухааны үндэслэлтэй боловсруулах нь хөдөөгийн боловсон хүчин бүрийн эрхэм үүрэг мөн. Зорилтот программыг амжилттай шийдвэрлэхэд нөлөөлөх гол салбар нь мал аж ахуй мөн. Иймд мал аж ахуйн уламжлалт арга ажиллагааг улам боловсронгуй болгож, мал аж ахуйн үйлдвэрлэлийг эрчимжүүлэхэд аймаг, сум, аж ахуй бүр мэдэгдэхүйц алхам хийх зүй ёсны шаардлага тавигдаж байна. Энэ нөхцөлд мал аж ахуйн мэргэжилтэнд санаачлан хийх, гардан бүтээх, удирдан зохион байгуулах их үүрэг ногдож байна. Малын эмч, зоотехникчид малын үүлдэр угсааг сайжруулан тогтвортой өсгөх, жин, ашиг шимийг нэмэгдүүлэх тодорхой ажлыг орон нутгийнхаа байгаль, цаг уурын нөхцөлд тохируулсан тодорхой технологиор зохион байгуулах хэрэгтэй байна. 

Хүнсний бүтээгдэхүүний нөөцийг нэмэгдүүлэх чухал эх үүсвэрийн нэг болсон гахай, шувууны аж ахуйг хөгжүүлэх, албан байгууллага, ард иргэдийн амины туслах аж ахуйг үр ашигтай зохион байгуулахад хөдөөгийн мэргэжлийн боловсон хүчин ихээхэн санаачилга гаргаж, бүтээлч хандаж үлгэрлэх нь чухал. Сум, аж ахуйнхаа байгаль, цаг уурын онцлогт тохирсон шинжлэх ухааны үндэслэлтэй удирдан хөтлөх системийг тогтоон мөрдөх, тариалах эрчимжсэн технологийг өргөн нэвтрүүлэх чиглэлийг МАХН-ын Төв Хорооны X бүгд хурлаас сум аж ахуй бүрт, ялангуяа агрономичдод өгснийг тууштай хэрэгжүүлж, биетэй тодорхой ажил зохион байгуулах хэрэгтэй. Зорилтот программд хөдөөгийн нийгмийн асуудлыг хөгжүүлж, материаллаг баазыг бэхжүүлэх өргөн хүрээтэй арга хэмжээг тусгасан бөгөөд үүнийг хэрэгжүүлэхэд тэнд ажиллаж байгаа бүх төрлийн инженер, эдийн засагчдын хүч оролцоо санаачилга шийдвэрлэх үүрэгтэй. Бүтээн байгуулах, шинэчлэн өөрчлөх, хөгжүүлэх зоригтой санаачилга, ажлын үр нөлөөг дээшлүүлэхийн төлөө шийдвэртэй тэмцэл, тодорхой үр дүнг хөдөөд ажиллаж байгаа инженер эдийн засагчдаас ард түмэн хүлээж байна. 

Программд хөдөөгийн хүн амын нийгэм ахуйн нөхцөлийг сайжруулах зорилт чухал байр эзэлсэн. Үүнийг хэрэгжүүлэхэд орон нутагт ажиллаж байгаа шинжлэх ухаан, соёл, урлаг, боловсрол, эрүүлийг хамгаалахын ажилтан мэргэжилтэн ихээхэн үүрэг гүйцэтгэх ёстой. Энэ мэтээр хөдөө, орон нутагт ажиллаж байгаа мэргэжилтэн бүрт тодорхой үүрэг, даалгавар, хандлага ногдож байгаа юм. Хөдөөгийн боловсон хүчин бүр программыг ард түмэнд сурталчлан таниулахаас эхлээд гардан хэрэгжүүлэх амьд, бүтээлч ажлыг зохион байгуулж, мэргэжлийн туслалцаа үзүүлэх хэрэгтэй. Харамсалтай нь орон нутгийн зарим боловсон хүчин санаачлан бүтээсэн тодорхой зүйлгүй, олны дунд << хучигдан >> ерөнхий ярьж цаг нөхцөөж, аймаг, сумаас өгсөн үүрэг чиглэлийг хөдөлмөрч малчдад зөвхөн дамжуулан зарлах төдийхнөөр явдаг нь шүүмжлэлтэй хандаж даруй арилгавал зохих дутагдал мөн. 

Орон нутгийн намын байгууллагууд зорилтот программыг хэрэгжүүлэхдээ хөдөө ажиллаж байгаа мэргэжлийн боловсон хүчинд байршлыг зөв зохицуулж, тэдэнтэй нүүр тулж тодорхой ажиллах нь амжилтын үндэс мөн. Намын Төв Хорооны X бүгд хурал шинэ том зорилтыг хуучирсан арга барилаар, хэрэгжүүлж чадахгүй гэж анхааруулан заасны дагуу зорилтот программыг хэрэгжүүлэхдээ орон нутгийн нам, улс, олон нийтийн байгууллага, тэнд ажиллаж байгаа боловсон хүчин бүр арга барилдаа бодитой зарчимч дүгнэлт хийж, хоцрогдож хуучирсныг өөрчлөн сайжруулж, гол асуудал, гол зорилтыг шамдан хэрэгжүүлэхэд шинэ бүтээлч аргаар хандаж ажиллах нь чухал байна. 

