№ 30 (15993)             
1985  ОНЫ ХОЁРДУГААР   САРЫН 3.
АЖИЛ  ХАРИУЦАХ ҮҮРЭГ, ЗААГ

<< Социалист эдийн засгийг удирдах намын удирдлагын түвшинг өндөржүүлэх явдал нь нам, улс, аж ахуйн байгууллагын ажлын зохион байгуулалтыг сайжруулж, ажил хариуцах үүрэг, заагийг тодорхой болгохыг зүй ёсоор шаардаж байна >> гэж МАХН-ын Төв Хорооны IX бүгд хурал дээр нөхөр Ж. Батмөнх хэлсэн билээ. 

Намаас аж ахуйг удирдах үндсэн зарчмыг тодорхойлсон энэ заалтыг амьдралд хэрэгжүүлэх ажил юуны урьд нам, төр, аж ахуйн ажлын заагийг нарийн тогтоохоос эхлэх ёстой. Улс орны эдийн засгийн янз бүрийн салбарын хөгжлийн ойрын болоод хэтийн төлөв, зорилтыг нам тодорхойлон дэвшүүлж, түүний хэрэгжилтийг төр, аж ахуйн байгууллагууд шууд гардан удирдах үүрэгтэй. Харин намын анхан шатны байгууллагууд намын дэвшүүлсэн нийгэм эдийн засгийн зорилтыг хэрэгжүүлэхээс хөндий байх бус, энэ ажилд намын ажлын арга хэлбэрээр идэвхтэй оролцож олон түмний хүч анхаарлыг төвлөрүүлж тэдний дунд төлөвлөгөө биелүүлэхэд тус дөхөм үзүүлэхэд чиглэсэн улс төр зохион байгуулалтын өргөн арга хэмжээ зохиож, ингэснээрээ эдийн засгийн хөгжлийг тодорхойлох, удирдан жолоодох ажлыг хослуулдаг юм. Төр, аж ахуйн байгууллагын биеэ даасан, санаачилгатай үйл ажиллагааг хөгжүүлэн, ногдсон үүргээ бүрэн дүүрэн харилцаж, үйлдвэрлэлийн гүнд орж, аж ахуйн байгуулалтыг гардан хөтлөхөд цаг ямагт анхаарч удирдлага туслалцаагаар хангаж байх нь намын байгууллагын гол ажил мөн. 

Намын байгууллагуудын арга барилд оршиж байгаа ноцтой дутагдал бол нам, төр, олон нийтийн байгууллагын болон аж ахуйн байгууллагын ажлын заагийг нарийн тогтоогоогүйгээс зэрэгцэн хийх, орлох, хариуцах ёстой хүмүүсийн нь өмнүүр орж тэдний санаачилгыг сулруулах, элч төлөөлөгч байнга томилон дарамт учруулах, элдэв комисс байгуулж, тодорхой эзнээс нь үүргийг чөлөөлөх зэргээр ажил цалгардуулдаг хүмүүсийн хариуцлагыг сулруулдаг явдал юм. Ийм хоцрогдсон арга барил ажилд ялангуяа удирдах боловсон хүчний бие даасан ажиллагаа, хариуцлага санаачилгад муу нөлөө үзүүлж байна. 

Намын анхан шатны байгууллагууд дүрмээр олгогдсон эрхийнхээ дагуу захиргааны үйл ажиллагаа, аппаратын ажилд тавих хяналтыг сайжруулж, хөдөлмөрийн хамт олны хүчийг зөв зохион байгуулж, тухайн асуудал хариуцсан боловсон хүчний хариуцлага, сахилгыг ажлын тодорхой үр дүнтэй нягт холбохын оронд нам, төр аж ахуйн байгууллагын ажлын заагийг хайхрахгүйгээр хавтгайруулж бөөн дунд нь хөвүүлсэн маягаар эсвэл хүмүүсийн хүлээсэн тодорхой үүргийг өөрсдөөр нь гүйцэтгүүлдэггүйгээс бие даасан ажиллагаа нь буурч хариуцлагаас мултран идэвхгүй байдалд хүрдэг байна. 

Намын анхан шатны зарим байгууллагын нарийн бичгийн дарга нар аж ахуйн салбар хариуцсан мэргэжилтэн боловсон хүчинтэй нүүр тулж, тодорхой ажиллахын оронд тэдний өмнүүр орж ажлыг нь орлож, материал техник, сэлбэг хэрэгсэл хөөцөлдөх, үржлийн мал худалдаж авах, түүгээр ч барахгүй төлөвлөгөө гүйцээхийн тулд ноос, үс бэлтгэлийн зүйлийг өөр аймаг, сумаас хайж олохоор явдаг зэрэг байдал хааяагүй байгаа нь аж ахуйг удирдах намын удирдлагын арга барилд зохисгүй зүйл юм. 

Намын байгууллагын удирдлагын үйл ажиллагаа нь эдийн засгийн бодлого боловсруулах, түүнийг хэрэгжүүлэхэд хөдөлмөрчин олон түмнийг улс төр, үзэл суртлын талаар бэлтгэх, намын гэгээрэл, соёл, хүмүүжлийн ажлын эрч далайц, үр нөлөөг байнга дээшлүүлэх, боловсон хүчнийг зөв шилж сонгох, сурган хүмүүжүүлэх, шийдвэр гүйцэтгэлийн нэгдлийг хангах, төр, аж ахуй олон нийтийн байгууллагыг бүтээлчээр чиглүүлэн удирдах зэрэг цогцолбор асуудлуудыг багтаасан баялаг агуулгатай, өргөн хүрээтэй байх ёстой бөгөөд эцсийн үр дүн нь улс төр, эдийн засгийн бодлогын бодитой амжилт ололтоор тооцогдоно. Энэ нь намын байгууллагууд аж ахуйг удирдах ажлаас хөндий тасархай байх биш, харин ч улам гүнзгий сайн мэдэж ажиллах, аж ахуй, соёлын салбарыг удирдах хэрэгт намын байгууллагууд үүрэг ролио байнга дээшлүүлж, идэвх санаачилга хариуцлагаа ямагт өндөр түвшинд байлгахыг шаардаж байна. Орон нутгийн намын зарим байгууллага, аж ахуйн кампанит ажлын үеэр олон тооны штаб, комисс байгуулснаар үүргээ биелүүлсэнд тооцдогоос болж, жинхэнэ ажил гардан хариуцсан байгууллага, хүмүүс тайвширч, эцсийн эцэст ажил хохирч, хариуцлага хүлээх эзэнгүй болж, ажлын үүрэг зааг алдагдахад хүрдэг байна. Аж ахуйн байгууллагуудыг орлох, зэрэгцэх, аж ахуйн ажлыг шүүрч хийх зохисгүй байдал гардаг нь намын байгууллагын тогтоол шийдвэрт ажлын зааг ялгааг бүрхэгдүүлэх тэрчлэн ажлын төлөвлөгөө тодорхойгүйгээс болдог байна. 

Нам, улс, олон нийт, аж ахуйн байгууллагын ажлын заагийг нарийн тогтоосноор хүмүүсийн хариуцлагыг өндөржүүлж, зохион байгуулалт, дэг журам, сахилгыг бэхжүүлэх, ажлын арга барилыг боловсронгуй болгоход ихээхэн түлхэц өгөх ач холбогдолтой юм. 

Нийгмийн хөгжлийн явц хурдасч, намын удирдан чиглүүлэх роль тал бүрээр өсч байгаа өнөө үед манай намын байгууллагууд амьдралаар дэвшин тавигдан шинэ шинэ шаардлагыг соргогоор тусган авч, удирдлагын арга барилыг үргэлж боловсронгуй болгох, төр, аж ахуйн болон бусад байгууллагын ажлын зааг ялгааг тодорхой байлгаж, хяналт, гүйцэтгэлийн шалгалт, тайлан тооцоог нарийсган, ажилд дүгнэлт шүүмжлэлтэй хандан, явцгүй, үр нөлөөгүй улиг болсон арга барилаас зоригтой, тууштай салж шинэ зүйлийг мөн төдийчинээ гавшгай байдлаар нэвтрүүлж, удирдлагын ажлын бүтээлч, уян хатан, судалгааг чанарыг өндөрт өргөх хэрэгтэй байна. 

Аж ахуйн тодорхой зорилтыг шийдвэрлэх намын арга нь улс төрийн шинж чанартай байж хөдөлмөрчин, хүнд үзэл санааны гүн бат итгэл үнэмшилтэйгээр ухамсарлагдсан нөхцөлд материаллаг хүчин болон хувирч чадна гэдгийг намын бүх шатны байгууллага байнга санаж мөрдөх ёстой. << Ажил хэрэг нь аж ахуйн, арга нь улс төрийн байх ёстой >> гэдэг эдийн засгийг удирдах томьёог үйл ажиллагаандаа удирдлага болгож аж ахуй, соёлын зангилгаа асуудлууд, тодорхой зорилтуудыг амжилттай шийдвэрлэхэд шинэ их амжилт гаргая! 

