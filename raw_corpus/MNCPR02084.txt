Амьдрах хувь

"Хөөрхий, өвгөн маань жаахан халахаараа би мөн азтай хүн шүү гээд уйлж суудаг сан" хэмээн өгүүлэх энэ л эмгэний амьдралд тохиолдсон дээрх хоёр явдлыг хэн боловч сонсч мэдээд амьдрахын их хувьтайд нь талархах биз ээ.
Энэ явдал өнгөрөгч жараад оны эхээр болжээ. Залуухан, гуч эргэм насны бүсгүй Б.Надмид тэр үеийн Төв бараа баазын мухлагт худалдагчаар ажиллаж байжээ. Социализмын бүтээн байгуулалт ид өрнөж байсан цаг. Төв бараа баазад гурил гэдэг зүйл уул шиг овоолгоостой байв гэнэ. Нэгэнтээ мөнөөх баазад байсан их гурилд хулгана үүрлээд, уут савыг нь цоолоод базаахгүй юм болжээ. Ингээд тэр үеийн үлгэр жишээ субботник хөдөлгөж дээ. Хотын баахан ажилчид мөнөөх гурилыг хулганаас салгах, онгорхой цоорхой шуудайг нь битүүлж оёх гээд чухам ажил мундарсан нэг өдөр болжээ. Тэр өдрийн өглөө зүй нь бол ажиллах ёсгүй Б.Надмидад дарга нь "Үгүй ээ, чи чинь буух нь уу. Нэг ч гэсэн шуудайны ам оё" гэж үүрэгдсэнийг хаанаас эс зөвшөөрч чадах вэ. Агуулахаар нэг хөх хулгана гэнэ. Агуулахаар нэг субботникчид гэнэ. Өнөө нуруулдсан өвс шиг гурилын чинь хаанаас нь л бол хаанаас нь хүмүүс ууттай гурил сугалж аваад, нэг л эмхгүйхэн ажиллаад байх шиг харагджээ. Тэгээд бүсгүй "Нурах вий дээ, мэдэлтэй байцгаагаарай" гэхийн завдалгүй л усан онгоцны дайтай үргэлжлүүлэн хураасан гурил нураад эхэлжээ. Нүдэн дээр нь л хэд хэдэн хүн дарагдан далдрах нь харагдаж. Хормын дотор үймээн самуун, орилоон бархираан үүсч,тэр мөрт дутаан зайлсан боловч ихэд өндрөөс гулган нурсан их гурилын сүүлчийнхэд нь цохиулан унажээ. Ингээд эмнэлэгт ухаангүй хүргэгдэж, улмаар бүтэн есөн цагийн амь дүйсэн хагалгаанд орсон байна. Энэ хагалгаанд орос эмч ажилласан бөгөөд нурууны нь хоёр нугаламын салбар яснууд үйрснийг хөлийн нь шилбэний яснаас авч нөхсөн байна. Сэтгэлийн хат тэвчээр зааж, багагүй цаг хугацааг туулж хөл дээрээ босжээ. Харин мөнөөх их гурилын нурангид дарагдаж гуч гаруй хүн үрэгдсэнийг мэдээд өөрийнхөө амьдрах их хувьтайд нэгэнтээ талархан баярлажээ. Нэгэн удаа ингэж цаг бусын үхлээс аврагдав аа. Үүнээс хоёр жилийн дараа юм. Б.Надмид бүсгүй жирэмсэн, Увсад очиж амаржих шаардлага гарчээ. Учир юу хэмээвээс, түүний төрсөн эгчийнх өргөмөл нэгэн хүүхэдтэй агаад энэхүү эмэгтэй дүүгийнхээсээ хүүхэд үрчлэх саналыг үргэлж тавьсаар ирсэн байж. Тиймийн тул энэ удаагийн тээсэн хүүхдээ тэднийд өгөхөөр, тэр тусмаа гэрт нь очиж төрөөд өгвөл зохимжтой гэж үзсэн байна. Болзолт онгоцондоо авсан тасалбараа бариад суухаар очтол асуудал үүсчээ. Дотоод яамны цэргийн хэлтсийн ажилтан зайлшгүй явах шаардлагатай гээд суудлыг нь түүнд өгөх хэрэгтэй боллоо гэж гэнэ. Б.Надмидын нөхөр Б.Цэдэн Нисэхийн газарт онгоц сумлагчаар ажиллаж байжээ, тэгэхэд. Мань эр өөрөө тус газар ажилладаг, басхүү заргач эр байсан тул "Эхнэрээ явуулна" гээд зүтгэж. "Хэрүүл уруултай, дэмий юм биш үү" гэтэл "Тэгж ярихгүй, ингэж дээрэлхүүлэхгүй гээд" өөрөө хөтлөөд онгоцонд орж дээ. Ямар ч суудал байдаггүй гэнэ. Онгоцны нисгэгчтэй маргаж, тусыг эс олоод арга буюу буужээ. Бухимдсан нөхөр нь ажил дээрээ үлдэж, онгоцонд сууж чадаагүй эхнэр нь өдгөөгийн Яармагийн тэнд байсан Нисэхийнхний зусланд байх гэртээ харьжээ. Жирэмсэн бүсгүй тэр үдэш эрт хадам ээжийндээ "Тасалбараа авчихсан байхад, онгоцонд суулгачихсангүй, тусгүй улс вэ" гэлцэн гангар гунгар хийж суутал хүүхдүүд нь "Манай гэрт баяр тэмдэглэнэ гээд хүмүүс ирлээ" гэсээр орж иржээ. Юуных нь баяр байхав дээ гээд гарч хартал, нээрээ олон хүн ирчихсэн гэрт нь өөриймсөг аргагүй идээ таваг засаад, зарим нь баяр хүргэе гээд ирж үнсч байх юм гэнэ. Бас зарим нь уйлчихсан ч байгаа харагджээ. Бүгд л нөхрийн нь ажлын бололтой хүмүүс гэнэ. Гэтэл нэг нь "Нөхрийн чинь төрсөн өдрийг тэмдэглэнэ" гэж хэлэв гэнэ. Төрсөн өдөр гэгчийг тэмдэглэж чухамдаа нэг үзээгүй болохоор чихэндээ итгээгүй шахам л юм болж. Хаанаасаа ч, ямар ч идэвх гаргасан юм нисэхийн эмч ирчихсэн "Та төрөх дөхсөн. Биеийг тань үзнээ" гээд чагнуур, даралтын аппарат болоод нэг л хачин гэнэ. Ямартаа ч тэр хүмүүс ямар нэг үнэнийг нуугаад байгааг гадарлажээ. Тэгж байтал нөхөр нь ороод ирж. Гар хуруу нь тос масло болчихсон хүн шууд л шуугиж ирэн эхнэрээ тэвэрч аваад "Үгүй ээ, би мөн тэнэг толгой ёо. Үгүй ээ, би бас мөн азтай хүн ээ" гээд л уйлан хайлаад бүр хачин юм болов гэнэ. Гэтэл үнэхээр азтай явдал болсон байжээ. Өглөө нь бүсгүйн сууж чадаагүй онгоц Отгонтэнгэр ууланд сүйрч, аймшигтай явдал болсныг тийнхүү мэджээ. Мөнөөх төрсөн өдөр, даралт чагнуур болсон хүмүүс азтайд нь, бас ийм явдал болсныг тулгар биетэй түүнд шууд хэлчихэж түвдэлгүй тийнхүү наана цаана болоод байж л дээ. Өнөөдүүл чинь "Амьдын баяр" гэсэн шиг тэврэлдсэн хоёроо хараад уйлж уярцгаан, амьдрах, амьд үлдэх хувьтайг нь шагшин хэлэлцжээ. Ингэж хоёр дахь удаагаа үхлээс аврагдсан Б.Надмид гуай эдүгээ Дарь-Эхийн хороололд энх тунх аж төрж байна. Хүний сайхан сэтгэл баян ажээ. Тийнхүү онгоц сүйрснээс наймхан хоногийн дараа өнөө хэвлий дэх хүүхдээ эгчдээ төрүүлж өгөхөөр нисч явахдаа "Мөн их айж билээ" гэж эдүгээ дурсч байна. Увсад мэнд амар очиж, хүүхдээ төрүүлжээ. Харин өнөө хүүхдээ өгөхөөр очсон хүргэн ах нь болсон явдлыг дуулаад "Энэ учиртай хүүхэд байна. Та нар маань өөрсдөө ав даа" гэсэн гэдэг. Энэ үгийг бараг хэлж байхтай нь давхцаад Улаанбаатараас нөхөр нь утсаар ярьж "Би охиноо өгмөөргүй байна" гэжээ. Ийнхүү эхлээд амьдралд, дараа нь аав ээждээ үлдсэн Ц.Ягаан одоо таван хүүхэдтэй, өнөр өтгөн айлын эзэгтэй болон сайхан амьдарч яваа юм билээ. Тэрээр энэхүү хувь тавиландаа баярлан хааяа хааяа "Ээж бид хоёр хаданд наалдаж үхэх байсан хүмүүс шүү. Ээ,бурхан минь аварч өршөөсөн шүү" хэмээн уяран дурсдаг байна. Б.Надмид эмээ одоо залуугийн гэмтлээс болж нуруу нь бөгтийсөн хэдий ч амьдралд хайртай байхын үлгэрийг үзүүлж явна. Долоон сайхан хүүхэд, ач зээ нарынхаа нарыг үзэн амьдарч байна. Тэрбээр ууланд самар түүсэн шигээ зусч, Эмээлтээс хүнсний мах бөөндөж дэлгүүрүүдэд түгээсэн шигээ амьдарч явна. "Эмээ нь ажлыг хар бор гэлгүй хийж явсаан. Одоо ч тийм. Автобус баазад гучин жил тасалбар түгээгчээр ажиллаж, аварга болж, гурван өрөө байраар шагнуулж явлаа. Өвгөн минь тэр байрандаа амьдарч байгаад өөд болсон доо" гэж ярина. Янжуурын утаа баагиулж, нүдээ сүүмийлгэн "Хөөрхий, өвгөн маань жаахан халахаараа би мөн азтай хүн шүү гээд уйлж суудаг сан" хэмээн өгүүлэх энэ л эмгэний амьдралд тохиолдсон дээрх хоёр явдлыг хэн боловч сонсч мэдээд амьдрахын их хувьтайд нь талархах биз ээ. 
Б.Золбаяр
