ХААИС, МУИС-ийн төлбөрийг эсэргүүцэж байгаа

Хичээлийн шинэ жил эхлээд долоо ч хоноогүй байхад зарим сургуулийн оюутнууд сургалтын төлбөрөө эсэргүүцэн жагсаал цуглаан хийх тухай яригдаж эхэллээ.
Тухайлбал, "MIU" гэдэг сургуулийн төлбөр нэмэгдсэнтэй холбогдуулан хичээлийн шинэ жилийн эхний өдөр л эсэргүүцэл илэрхийлж МОХ-нд хандсан байна. Энэ дагуу МОХ тус сургуулийн захиргаа болон оюутнуудтай ирэх баасан гаригт уулзалт зохион байгуулж төлбөрийг бууруулах чиглэлээр ярилцах юм байна. Сургалтын төлбөр тойрсон асуудлаар МОХ-ны тэргүүн Х.Батсайхантай ярилцлаа. -Оюутнууд түрүүчүүсээ сургалтын төлбөр өндөр байгааг эсэргүүцэж эхэллээ. Энэ тал дээр танай холбоо ямар байр суурьтай байгаа вэ? -Төлбөр нэмэгдсэн асуудалд оюутнууд бүгд л шүүмжлэлтэй хандаж байгаа. "MIU" сургуулийн тухайд бид ирэх баасан гаригт уулзаж ярилцахаар болсон. Ер нь бол тус сургуулийн төлбөр нэмэгдэх үндэслэлгүй гэж үзэж байгаа. Учир нь өнгөрсөн хавар БСШУЯ-наас зохион байгуулсан аттестатчиллын  шалгалтаар тус сургууль хангалтгүй гэсэн үнэлгээ авсан. Аттестатчиллын шалгалт гэдэг нь сургуулиудыг шалгах хамгийн эхний шат байдаг. Өөрөөр хэлбэл, энэ шалгалтад тэнцэж байж л тухайн сургууль сургалтын үйл ажиллагаа явуулах эрхтэй болдог. Аттестатчиллаар 59 оноо авсан сургууль тэнцдэг бол "MIU" сургуулийн хувьд 62 оноо авсан. Энэ оноог авах гол шалгуур нь сургалтын чанар, хөтөлбөр гэхээсээ илүүтэй том байр савтай, нэг оюутанд ногдох талбайн метр квадрат нь том. Компьютерийн тоо, номын сангийн үзүүлэлтээр дээрх оноонд хүрсэн. Тэрнээс сургалтын чанар сургалтын хөтөлбөр, төлөвлөгөө, магистрын зэрэг цолгүй багш багшилдаг олон дутагдал илэрсэн. Оюутнуудаас ч сургалтын чанартай холбоотой олон санал ирүүлж байсан. Энэ үндэслэлүүд дээр тулгуурлан сургуулийн төлбөр нэмэгдэх шаардлагагүй гэж үзэж байгаа. Түүнчлэн тус сургууль АНУ, БНСУ-д дэмжих сантай бөгөөд энэ нь есүсийн шугамаар санхүүждэг юм билээ. Иймээс л оюутнууд нээлтэн дээр эсэргүүцэл илэрхийлсэн. -Бусад сургуулийн тухайд ямар байна. Ер нь МОХ төлбөрийг бууруулах тал дээр дорвитой ажил хийж чадаж байгаа юу? -Өдгөө 171 их, дээд сургууль үйл ажиллагаа явуулж байна. Зарим хувийн сургуулиуд төлбөр нэмэгдэх тухай хавар яриагүй мөртлөө намар гэнэт нэмж байна. Тухайлбал, Кино урлагийн дээд сургууль 100 мянган төгрөгөөр нэмсэн байгаа. Ингэхдээ Удирдах зөвлөлөө хуралдуулалгүй нэмсэн учраас энэ талаар ирсэн саналын дагуу сургуулийн захиргаатай ярилцах байх. Мөн МУИС, ХААИС-тай төлбөрийн асуудал дээр эцсийн тохиролцоонд хүрч чадаагүй байна. Бусад төрийн өмчийн их, дээд сургуультай тодорхой хэмжээнд үнийг барих талаар ярилцсан. Манай холбоо сургалтын төлбөр бууруулах тал дээр тодорхой алхмуудыг хийсэн. Өнгөрсөн хавар ШУТИС-ийн төлбөр 15 хувиар нэмэгдээд бараг 700 мянга гаруй болох тухай яригдахад манай холбоо оюутнуудтай хамтран эсэргүүцэж эцэст нь тэрхүү өндөр нэмэгдлийг бууруулж чадсан. Мөн ЭМШУИС төлбөрөө 21 хувиар нэмэгдүүлэх санал ирүүлэхэд харилцан ярилцсаны эцэст 16 хувиар нэмэгдсэн. Тус сургуулийн хувьд 3-4 жил сургалтын төлбөрөө нэмээгүй учраас бусдаас арай өндөр хувиар нэмэгдээд байгаа л даа. СУИС-ийн хувьд дундаж төлбөр хуучин 440 мянган төгрөг байсан. Өнөө жил нэгдүгээр курсын төлбөр нэмэгдэж 594 мянган төгрөг болсон. ХҮДС мөн нэгдүгээр курс нь 70 орчим мянган төгрөгөөр нэмэгдээд байна. -Гэхдээ л Төрийн өмчийн сургуулиудын төлбөр өндөр байгаа. Ингэж нэмэх болсон шалтгаанаа юу гэж тайлбарладаг вэ? -Ихэнх сургууль Засгийн газраас тогтоосон инфляцийн түвшингийн дагуу юмны үнэ, бензин шатахууны үнэ нэмэгдэж байгаатай холбогдуулан 5-7 хувиар нэмж байгаа. Жишээ нь, ШУТИС л гэхэд 6-9 хувиар нэмсэн. Төрийн өмчийн их, дээд сургуулиуд төлбөрөө нэмэгдүүлж байгаа шалтгаанаа тайлбарлахдаа "хэдийгээр төрийн өмчийн сургууль гэгдэж байгаа ч бидэнд төрөөс ямар нэгэн халамж дэмжлэг үзүүлэхгүй байгаа учраас л сургалтын төлбөрөө нэмэхээс өөр аргагүй байна. Багш нарынхаа цалинг нэммээр байна" гэдэг. Үнэхээр төрийн албан хаагчдын цалин 20-30 хувиар нэмэгдэхэд их, дээд сургуулийн багш нарт энэ нь хамаардаггүй. Тэгэхээр сургуулиудын төлбөрөө нэмэх зайлшгүй шаардлага гарч байна гээд байгаа. Багш нарын цалингаас гадна лаборатори анги, танхимын асуудлыг шинэчлэх, гадаад харилцаагаа өргөжүүлэх, байр сууцны асуудлуудтай холбон тайлбарлаж байгаа. Гэхдээ бид төлбөр нэмэгдэхийг учир утгагүй эсэргүүцэхгүй байгаа. Хамгийн гол нь төлбөр нэмэгдэхийн хэрээр чанартай байх ёстой гэсэн шаардлага тавьж байгаа. ШУТИС-ийн төлбөр жил бүр л нэмэгддэг хэрнээ дараа жил нь бахь байдгаараа л байдаг. Бас нэг зүйлийг хэлэхэд, зарим сургуулийн оюутны холбоо сургуулийн захиргаа хоёр зөвшилцөөд оюутнуудын саналыг харгалзахгүйгээр төлбөрөө нэмсэн тохиолдол байгаа. Сургалтын төлбөр сая төгрөг болсон ч зөвшөөрнө гэсэн оюутны холбоо байдаг гэсэн. -Өнөө жил төрийн сангийн зээлд хичнээн оюутан хамрагдах боломжтой вэ? -Ер нь жилд 5000 орчим оюутанг төрийн сангийн зээлээр сургадаг. Өнгөрсөн жил 5600 оюутан хамрагдаж байсан. Өнөө жил мөн тэр хавьцаа тооны оюутан хамрагдах болов уу. Уг нь наймдугаар сарын 25 гэхэд төрийн сангаар сурах оюутнуудыг бүртгээд дуусчихсан байдаг. Энэ жилийн хувьд сонгон шалгаруулалт эхлээгүй байна. Хэзээ, хаана болох нь ч тодорхойгүй байна. БСШУ-ы болон Сангийн сайд нар төрийн сангийн зээлээр сурах оюутнуудыг баталгаажуулдаг. Ингэхдээ техник мэргэжлийн сургуулиудыг илүү дэмждэг. Ноднингийн төрийн сангийн зээлд ШУТИС-д 700 гаруй хүүхэд хамрагдсан байхад энгийн хувийн сургуульд 10 гаруй байх жишээний. Өнөө жилийн хувьд сонгон шалгаруулалтын үеэр сургууль тус бүр дээр МОХ-ноос нэг хүн ажиллахаар болсон. Энэ нь төрийн сан "боломжтой хүүхдийг сургачихлаа" гэдэг гомдол саналд хяналт тавих зорилготой юм. Одоо сургуулиуд төрийн сангийн зээлээр сургана гээд оюутнуудаас баахан материал аваад л байна. Тухайн сургуульд хэдэн лимит ирэхийг мэдэхгүй байж тэр олон хүүхдээс санал авах нь буруу юм. ХААИС, МУИС-ийн төлбөрийг эсэргүүцэх гол шалтгаан төрийн сангийн зээлтэй холбоотой. ХААИС-ийн төлбөр дунджаар 470 мянга зарим нь 500 мянгад хүрсэн. Ингэснээр төрийн сангийн зээлээр сурч байгаа оюутнууд суралцах боломжгүй болчихож байгаа юм. Учир нь нэг оюутны сургалтын төлбөрийн төрөөс авах мөнгө 210-310 мянган төгрөг байдаг. Төрөөс өгч байгаа мөнгө ийм бага, өөрөөр хэлбэл сургуулийн төлбөр түүнээс хоёр дахин их болчихлоор төрийн сангийн зээлээр сурч байгаа оюутнуудын суралцах эрх боогдож байгаа юм. Бид төрөөс олгож байгаа мөнгөн санг өсгөх асуудлыг Засгийн газарт тавьсан. Үүнийг өнгөрсөн наймдугаар сарын 22-нд Засгийн газрын хуралдаанаар хэлэлцэнэ гэсэн боловч хойшлогдоод байгаа. 
Д.Цогзолмаа
