№77 (16667)     
1987 оны гуравдугаар сарын 31
ӨӨРСДӨӨ САНХҮҮЧ БАЙЯ

<< Аж ахуйн механизмыг боловсронгуй болгох ажлын явц, ур дүнг нарийвчлан судалж, бүтээлч эрэл хайгуул хийж байхыг амьдрал шаардаж байна. Удирдах боловсон хүчин, намын ажилтан хэн боловч аж ахуйнхаа эдийн засгийн байдалд үнэн бодитой дүгнэлт хийж чаддаг, төлөвлөгөө, санхүү, үнэ, хөдөлмөр, цалин хөлс, шагнал урамшууллын холбогдолтой дүрэм, журам. аж ахуйн эрх, хүлээх хариуцлагыг сайн мэддэг байх ёстой >> гэж нөхөр Ж. Батмөнх Намын Төв Хорооны II бүгд хурал дээр хэлсэн юм. Энэ үгийн гол утга нь удирдах ажилтнууд өөрсдөө санхүүч байхтай шууд холбогдож байна. Ажилчин, малчин, үйлдвэр, аж ахуйн байгууллагын дарга, тоо бүртгэгч, нярваас эхлээд эдийн засагч, нягтлан бодогч хүртэл бүх хүн, хөдөлмөрийн хамт олон бүр манай байгууллага, газар ямар зардал гаргаж, аль хэр үр дүнд хүргэдгийг мэддэг байж нийтийн чармайлтаар олсон ашиг, орлогыг үйлдвэрлэлээ хөгжүүлэх, нийгэм, соёлын арга хэмжээг хэрэгжүүлэхэд яаж зарцуулахыг шийдвэрлэхэд эзний ёсоор оролцон дор бүртээ санхүүч болсон цагт өөрийгөө санхүүжүүлэх зарчим жинхэнэ ёсоор хэрэгжин биелнэ. 

Манай улс ардын аж ахуйн гол гол салбарт хийж байгаа аж ахуйн механизмыг боловсронгуй болгох эдийн засгийн томоохон хэмжээний туршилт нь үйлдвэрлэлийн үйл ажиллагааг идэвхжүүлэн, санхүүгийн чадвараа нэмэгдүүлэх материаллаг сонирхлыг хөдөлмөрийн хамт олонд төрүүлж байна. Холбооны Яам системээрээ аж ахуйн тооцоонд шилжиж ажиллахдаа яамны аппаратын зардлыг улсын төсвөөс гаргахаа больж, дотоодынхоо эх үүсвэрийг ашигладаг болжээ. Яамны аппаратын ажилтнуудын ажил үүргийг нягтруулах, зэрэгцээ болон илүү шат дамжлагыг арилгаж, орон тоог хорогдуулж, хоёр жилд цалингийн фондыг хагас сая төгрөгөөр хэмнэж, мэдэлдээ үлдээсэн мөнгийг холбооны үйлчилгээний чанар, үр ашгийг дээшлүүлэх, улс ардын аж ахуй, хүн амын холбооны хэрэгцээг бүрэн хангахад үр бүтээлтэй ажилласан ажилчид, инженер, техникийн ажилтан нарт мэргэжлийн ур чадварын болон өндөр мэргэжлийн нэмэгдэл шагнал олгох зэрэгт зарцуулж байна. 

Байгууллага, газар бүрт ингэж санхүүгийн чадвараа байнга цэгнэн үзэж, өрхийн төсөв шиг хөтөлж хэвшээгүйгээр барахгүй уг ажлыг шууд хариуцсан санхүү эдийн засгийн албаны ажилтнууд ч хэдий хэр зардлаар ямар үр дүнд хүрсэн, аль байгууллага, хүмүүстэй холбоотой өр авлага, зээл байгаа. г мэдэхгүй явсаар санхүүгийн хяналт шалгалтын дараа сая ухаардаг гэм ихээхэн дэлгэрмэл байна. Аж ахуйч бус, арчаагүй, овсгоогүй ийм архаг дутагдлын балгаар өнгөрсөн онд тавь гаруй сангийн аж ахуй. тэжээлийн аж ахуй ашигтай ажиллахаар төлөвлөснөө хэрэгжүүлж чадалгүй, дөч шахам хувь нь алдагдалтай ажилласны дотор << Халхгол >> , << Магсаржав >> зэрэг дөрвөн аж ахуй бүр ч их алдагдал гаргажээ. 

Дорноговь аймгийн  хүнсний үйлдвэрийн удирдлага үйлдвэрлэлийн ямар үр дүнд хүрэхийг бодитой тооцоолж чадахгүй, ашигтай ажиллахаар төлөвлөсөн жилдээ алдагдал гаргаад дараа онд нь алдагдалтайгаар бодсон атлаа ашиг олсон нь үнэхээр бодлого. зорилгогүйн баримт мөн. Эндхийн эдийн засагч, нягтлан бодогч нар үндсэн ажлаа хийж чадахгүй жилийн тайлан балансаа гаргаж мэдэхгүй учир сүүлийн хоёр жил дараалан яамнаас бэлтгэлийн мэргэжилтэн явуулж балансыг нь гаргуулж байжээ. Мөн Баруунхараагийн зам барилгын трест өнгөрсөн онд ашгийн төлөвлөгөөг тасалснаар барахгүй 1, 3 сая төгрөгийн төлөвлөгөөт бус алдагдал гаргажээ. Эндхийн нягтлан бодогчид санхүүгийн сахилга, журмыг зөрчиж материалын үнийг хугацаанд нь шилжүүлээгүйгээс бэлтгэн нийлүүлэгчид төлсөн торгууль нийт алдагдлын гуравны нэгээс илүүг эзэлж байна. Төлөвлөгөө санхүүгийн албаны үндсэн ажилтны эдийн засгийн мэдлэг, хариуцлага ийм дорой байгаа цагт үйлдвэрлэл, үйлчилгээний бүх шатанд удирдлагын эдийн засгийн арга нэвтрүүлж, эдийн засгийн шинэ сэтгэлгээ тогтооход бэрхшээлтэй гэдгийг эдийн засгийн төв байгууллагууд онцгой анхаарах цаг аль хэдийнэ болжээ. 

Мэргэжил дээшлүүлэх бүх төрлийн курс, семинар, эвлэл, үйлдвэрчний сургалтын систем, суурийн сургуулийн программд эдийн засгийн боловсролыг дээшлүүлэх асуудлыг тодорхой бодлоготой тусган тухайн үйлдвэр, байгууллага, цех, тасаг, бригад, суурийн аж ахуйн үйл ажиллагаатай нягт холбон хөдөлмөрчдөд тодорхой эдийн засгийн мэдлэг, тооцоо шинжилгээ хийх практик аргыг эзэмшүүлэх ер нь үйлдвэр, аж ахуй, улс, хоршооллын байгууллагын удирдах ажилтан, санхүүч, нягтлан бодогч, эдийн засагчдын мэдлэгийг тууштай сайжруулж, аттестатчилал явуулж эдийн засагч боловсон хүчнийг чадваржуулах хэрэгтэй. 

Эдийн засгийн үндэслэлтэй үнэ, тарифыг мөрдөөд ч алдагдалтай ажиллаж, улсын төсвөөс дотац авахад хүрдэг нэгдэл, аж ахуйнууд байгаа нь дээрх шаардлагын зайлшгүйг харуулаад зогсохгүй ийм газрууд хэрэг дээрээ нийгэмд шинээр бүтээсэн баялгийг үрэн таран хийж << хөдөлмөрийн биш орлогоор амьдарч >> байгаагийн хувьд материалын хариуцлага хүлээх ёстойн гэрч мөн. Эдийн засгийн хувьд алдагдалтай ажилладаг газрыг яриа төдийгөөр шүүмжлээд хариуцлага хүлээлгэлгүй орхиж хэвшсэн нь өөгшүүлэх дутагдал газар авах бас нэг шалтаг болон хувирчээ. Түүгээр ч зогсохгүй үйлдвэр, аж ахуйн газрын өөрийн үйл ажиллагаанаас шалтгаалан эргэлтийн хөрөнгийг дутагдуулах, төлөвлөгөөнөөс хэтэрсэн алдагдал гаргахад төсвөөс нөхдөг зүй бус байдлыг даруй халж системийн дээд байгууллагын хөрөнгөөр нь нөхүүлэх талаар зохих журмыг нэвтрүүлүүштэй байна. 

Үйлдвэр, аж ахуйн газрууд зөвхөн орлогоороо зарлагаа нөхөх төдий биш харин илүү ашиг олж, үйлдвэрлэлээ өргөтгөх, технологи, тоноглолоо сайжруулах, хүмүүсээ урамшуулах, соёлжуулах, ахуйг нь дээшлүүлэх, улмаар улсын төсөвт төлбөр төлөх зэрэгт ашиглахыг бүтээлчээр эрмэлзэж, улсын төсвийн өмнө хүлээсэн үүрэг хариуцлагыг өндөржүүлэн төлбөр шимтгэлүүдийг үйлдвэрлэлийн фондын ашиглалтыг сайжруулахад эдийн засгийн бодлогоо бүрэн чиглүүлэх хэрэгтэй юм. 

Аж ахуйн тооцооны дээд хэлбэрт шилжихийн тулд үйлдвэр, аж ахуй, соёлын газруудын хамт олон, тэдгээрийн удирдлага юуны урьд өөрсдөө санхүүч байж, биеэ дааж үйлдвэрлэл техникийн бодлого явуулж, аж ахуйг эдийн засгийн аргаар эрхлэн хөтлөх арга ухаанд шамдан суралцах хэрэгтэй байна. 

