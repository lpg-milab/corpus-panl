Монголд нацизм мэндлэх гэж үү

УИХ-ын гишүүн Э.Бат-Үүл 
Монголчууд бид ардчилсан нийгэмд амьдрах болсоор 17 жилийн нүүр үзжээ. Тодруулбал төр болон хувь хүний зүгээс хүний эрх, эрх чөлөөг дээдлэх ёстойг хуульчилсан нийгэмд амьдарсаар 17 жилийн нүүр үзсэн байна.
Бүүр тодруулбал, хүнийг үндэс, угсаа, хэл, арьсны өнгө, шашин шүтлэг зэргээр ялгаварлан гадуурхахыг хориглосон ёсыг тогтоосон нийгэмд амьдарсаар 17 жилийн нүүр үзжээ. Гэтэл өнөөдөр хас тэмдэг зүүсэн, халзан толгойтой залуус "хятад хүнийг ална, дэлгүүр лангууг нь нураана шатаана, хятад хүнтэй явж харагдсан охидын үсийг нь хусна, хятадуудын талаар гомдол байвал бидэнд ханд, бид очоод алаад өгнө" гэхчилэн мэдэгдэж хэвлэлийн бага хурал хийж сууна. Тэргүүн гээч нэг нь телевизээр үзэгчидтэй шууд холбогдон ярилцахуйд утсаар холбогдож чадсан үзэгчдийн бүр дийлэнх нь дэмжиж харагдлаа. Хятад хүний л эсрэг бол юу ч ярьж, хийж болох нь ээ. Хэрэв зээ хятад хүн гэдгийг нь еврей хүнээр, хас тэмдэгтэй монгол залуусыг нь гитлерюгэндийн герман залуус болгон солиодохвол нацизмд хийрхсэн 1930-аад оны Герман орныг санагдуулам. Тийм ээ. Тэр үед хас тэмдэг зүүж, хар дүрэмт хувцас өмссөн герман залуус еврейчүүдийг еврей хүн болж төрснийх нь төлөө зодож, алж, дэлгүүр лангуу, орон байрыг нь нурааж, хожим нь өтгөс нялхастай юутай хээтэй нь амьдаар нь, олон мянгаар нь зориулалтын тусгай зууханд галдан шатаасан юм. Нялх хүүхдээ элгэндээ тэвэрсэн эх хүнээс хүүг нь булааж аваад хүн шатаадаг зуух руу шидэж байсан гээд бод доо! Нацист үзэл сурталд хордсон германчууд даварсаар еврейгээр зогсохгүй дэлхийн бүх үндэстэнд дайсагнаж, хүн төрөлхтөнд дайн зарлаж хийрхсэн юм. Нацист Герман хүн төрөлхтөнд асар их гай гамшиг авчирсныг дэлхийн түүх цусаар бичиж үлдээсэн байдаг. Гэхдээ тэднийг хүн төрөлхтөн олон сая иргэнийхээ амиар 1945 онд няц дэвсэж улс орныг нь хэсэглэн хувааж "хүмүүжүүлсэн" билээ. Гэтэл өнөөдөр гурван сая хүрэхгүй хүн амтай жижигхэн Монголд Хятадын эсрэг үзлээр гараагаа авч буй нацизм мэндлэх нь ээ. Хөөрхий, "Хөх Монгол" бүлэг гээчийн залуус, тэднийг дэмжих үзэгчид нацизм гэдэг үзэл санааг төдийлөн мэдэхгүй биз. Тэд өөрсдийгөө эх орончид, үндэсний үзэлтэн гэж боддог биз. Үнэндээ тэд эх орондоо ямар гай чирч авчрахаа төсөөлөөгүй яваа. Монгол нацист Монгол болох юм бол бөөс мэт бяц гишгүүлж хумхын тоос болно. XXI зууны соёлт ертөнцөөс манийг өмгөөлөх хэн ч олдохгүй. Ёстой хохь л гэх биз. Ингэвэл Монгол Улсын төгсгөл ирэх буй заа. Нацист Германы гайг хамгийн ихээр амссан гүрэн бол манай хойд хөрш болох оросууд. Урд хөрш маань гэвэл гутамшиг, дарлалыг үзэхээрээ нэг болж, өнөө хэр "Нохой, хятад хүн орохыг хориглоно" гэсэн хаягийг мартаагүй хятадууд бөлгөө. Хоёр хөршийнхөө аньж амжаагүй шархан дээр давс үрж байж эх орноо үгүй хийчих гээд байгаа хүмүүсийг ямар эх орончид гэх юм бэ? Би Хятадын коммунист удирдагчдын бодлогоос маш их болгоомжилдог, үүнийгээ ч хэлдэг, бичдэг. Тэр лугаа захидаг, сануулдаг. Би улс орон маань Хятад улсаас эдийн засгийн хувьд хараат болох вий хэмээн эмээдэг хүн. Монголчууд бид улс төр, соёл гээд бүх талаараа хараат улс болох аюултай. Монголчууд бид нэгэн их гүрний хараат, түгжигдмэл улс байхын зовлон зүдгүүрийг амсахаараа нэг болсон. Энэ тухай УИХ-ын танхимд ч хэлдэг, сонин хэвлэлд ч бичдэг. Би тусгаар тогтносон Монгол Улсыг алдагдсан нутгаа гэж гөрддөг Хятадын зарим судлаач, настнуудын донгосохыг сонсож тэвчихгүйгээр барахгүй элэнц хуланцаас минь хамгаалж Цагаан хэрэм босгосноо мартсан уу гэж мохоодог нэгэн. Гэхдээ би улсын маань тусгаар тогтнол, бүрэн эрхт байдлыг хүндэтгэн үзэх Хятад улстай найрамдалт сайн хөршийн харилцаагаа байнга хөгжүүлэн бэхжүүлэх нь үнэхээр сайн хэрэг гэж үздэг, бас. Хятад улсын эдийн засгийн хөгжил дэвшил нь манай эдийн засгийг хүндрэл бэрхшээлээс гарч хөгжин дэвшихэд ихээхэн тустайг бид харсаар байна. Хятадууд аргагүй л лут үндэстэн. Хүн төрөлхтний түүхийг босгосон нэгэн багана нь яах аргагүй мөн. Өөр нэгэн их үндэстэн болох энэтхэгчүүдтэй хослон дорнын соёл иргэншлийг үндэслэсэн юм. Британийн Ерөнхий сайд асан М.Тэтчер "Энэ дэлхийд хамгийн ажил хэрэгч хүмүүс бол хятадууд" гэсэн байдаг. Хятадууд "Өөртөө тусалж чадахгүй хүнд Бурхан тусалж чадахгүй" гэсэн ихэд хэрсүү шүтлэгтэй. Зөвхөн хөдөлмөрлөж байж бусдын дээр гарна хэмээх япон, солонгос, вьетнам зэрэг Азийнхны амбиц хятадуудаас эхтэй. Үнэхээр хятадуудын хачин их хөдөлмөрч ажилсаг болохыг хараад би атаархдаг. Монголчууд бид түүнээс илүү давж гарахаар хөдөлмөрлөдөг болох юмсандаа хэмээн санааширдгаа нуух юун. Хятад хүн арвилж хямгадахдаа тэвчээр заах нь гаргуун. Ухаалаг тооцоо бол тэдний мөн чанар. Үүнээс монголчууд бид сурууштай. Хятад эрчүүд гэр бүлээ тахин шүтэж, түүнийхээ төлөө үхэн хатан зүтгэх нь уярам. Өөрийн ажил хэргийн бүтэлгүйтлийн учир шалтгааныг давын өмнө өөрөөсөө хайдаг хятадуудын дотуур тамирыг би бахаддаг. "Бусдаас буруу хайх нь чөтгөрийн тавьсан урхи" хэмээх асар гүн утга бүхий хэлц үгтэйд нь бас бахаддаг. Хятадуудын рационализм нь тэднийг амьдрах чалхтай болгох бөлгөө. Монголчууд бид хятадуудын сайн чанарыг олж хараад тэднээс суралцаж чадвал доор нь үл орох билээ. Чингэсийн үед монголчууд ингэж чадсан юм. Өвөг дээдсийн ухааныг өвлөхийн оронд "хятадуудыг ална" гэх зэргийн мангар юм ярьж, өөрсдийн өчүүхэн атгаг санаандаа өөрсдөө хордож сууснаар бид бусдын инээдийг л барна. Ер нь атгаг санаатай хүн түүндээ хордоод ухаан нь самуурч, бэтгэрч үрчийгээд улам бүр доройтон суудаг билээ. "Муу санаа биеэ отно" хэмээх монголчууд бидний үг бий. 2005 оны сүүлээр намайг Австралид очих үед ихэд шуугиан тарьсан нэгэн хэрэг болсныг өнөө хүртэл мартаагүй явна. Австралид цагаачилж ирээд иргэн нь болсон вьетнам залуу Сингапур улсад хар тамхины наймаа хийж яваад баригдан цаазлуулах болжээ. Түүнийг цаазлуулахгүйн тулд Австрали улсын Засгийн газар, шашин, олон нийтийн байгууллагууд нь чадах бүхнээ хийж байлаа. Гадаад хэргийн сайд нь Сингапурын талаас "манай залууг өршөөгөөч" гэж царай алдан гуйж, хэлцэл хийх гэж байдгаараа чармайх аж. Яаж ч хичээгээд Сингапурын хатуу төрөөс өршөөл авч чадаагүй юм.Тэгээд мөнөөх вьетнам залуу цаазлууллаа. Цаазлуулах үйл явцыг телевизээр шууд дамжууллаа. Энэ үед олон арван мянган цагаан арьстан австраличууд гудамж, сүм хийдийн өмнөх талбайд цуглан лаа асааж, вьетнам залуугийн төлөө залбирал үйлдэцгээж, олон цагаан арьстнууд уйлж зогсохыг нь би харсан билээ. Савхин хувцас өмсөөд энд тэндээсээ гинж унжуулсан танхай байрын хэсэг цагаан арьстан охид, залуус өөр хоорондоо тэврэлдэн уйлалдаж, нэгэн сахалтай бүдүүн эр нь чанга чангаар бархиран гингэнэж байсан нь одоо ч нүдэнд харагдах шиг болдог юм. Вьетнам залуугийн төлөө энэлсэн тэдгээр цагаан арьстан австраличуудыг хараад би биширч өөрийн эрхгүй догдолсон юм. Хүнийг үл ялгаварлан, дээдэлдэг ардчилсан нийгэм сэтгэл хөдлөм аж. Монгол Улсаа ийм болгох гэж бид 1990 оны хувьсгалыг хийсэн билээ! Үүнийг хас тэмдэгтэй, халзан толгойтой залуус ойлговол зохино. Жич: Монгол Улсад оршин суугаа хятад болоод гадаадын иргэд хуулийн өмгөөлөлд байгаа хэмээн найдъя! 
