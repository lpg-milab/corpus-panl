ЗАСГИЙН ГАЗРЫН ЭРЛЭГ

Ц.Элбэгдоржийн Засгийн газар огцорсныг хүмүүсийн олонхи нь сайшаасангүй. Гэхдээ Зөвшилцлийн гэх хөгийн Засгийн Газарт хагацаж салшгүй хайртайдаа биш, тогтвортой байдлыг эрхэмлэсэн хэрэг ээ. Байрнаасаа хөдөлсөн чулуу хэдэн жил зовдог гэж монголчууд ярьдаг билээ. Лай ланчгийг нь туйлдаж ядарсан ард түмэн мөлхөн сөхрөн үүрч байна. 
Ингэхэд Засгийн газрын бодийг хөтлөхөөр эрлэг номун хаан элчээрээ хэнийг илгээсэн хэрэг вэ? 1998 оноос хойших Засгийн газруудыг удаа дараа огцруулах эмгэнэлт жүжгийн гол дүрд хэн бүхний мэдэх нэг л "ардын жүжигчин" тоглож ирсэн бөгөөд тэр үед ч, энэ удаад ч хөшигний ар, өвөрт Н.Энхбаяр найруулагчаар ажиллаж байсан юм. Энэ хүн 1997 онд УИХ-д нөхөн сонгуулиар гарч ирээд "огцор" гэсэн заналтай үгээр улс төрийн хэлд орсон юм. Түүнийг улс төрд амилуулсан ангир шар уураг нь эрлэгийн хор шингэсэн "огцор" гэсэн гашуун үг байлаа. М.Энхсайханы Засгийн газрыг огцруулах Н.Энхбаяр ба түүний нөхдийн анхдагч оролдлого бүтсэнгүй. Шууд огцруулж бүтэхгүй болохоор ерөндөггүй нэн хүчтэй хорыг зөвшилцлийн аргаар найруулав. М.Энхсайханы Засгийн газар огцорлоо. Удаж төдөлгүй Н.Энхбаяр хамтрагчийнхаа араас хутга шааж, Ц.Элбэгдоржийн засгийн газрыг огцрууллаа. Засгийн газраа ойр ойрхон огцруулсан ардчиллынханд олон түмэн дургүйцэх тусам Ху намыг үгүйлэх хайр зузаарсаар... Ж.Наранцацралтын Засгийн газар зовлон зүдгүүрийн намгийг гатчин туулж, арайхийж байгуулагдлаа. Тэрээр авлига, хээл хахуультай тууштай тэмцэхээ УИХ дээр ил тод зарлав. Тэр үед авлига одоогийнх шиг аалзны тор болон сүлжилдэж, цэцэглээгүй ч үр нь цацагдаж, үндэс нь боловсорч байсан цаг... Бага дээр нь дарж авах гэсэн Ж.Наранцацралтын бодол туйлын зөв байлаа. Харамсалтай нь монголын ард түмний буян заяа энэ удаад түшсэнгүй. Казино- гийн хэрэг мандав. УИХ-ын гурван гишүүн, МАХН-ын томчуулаас шоронгийн хаалга татах татав. Цаашлаад дээлээ нөмрөх хүмүүсийн жагсаалтын эхэнд УИХ дахь МАХН-ын бүлгийн дарга, МАХН-ын босс Н.Энхбаяр байлаа. Н.Энхбаярт амь гарах ганцхан гарц "хонгилийн үзүүр дэх гэрэл" мэт сүүмэлзэн харагдана. Энэ бол Засгийн газрыг огцруулах хуйвалдааны хорыг урьдчилан найруулах явдал... Ганцаараа дийлэхгүй. УИХ-д 25-хан суудалтай цөөнхи... Хамсаатан хайв... Удаж төдөлгүй олдлоо. Соцдекүүд... Ж.Наранцацралт Ерөнхий сайд болонгуут соцдекийн хамгийн их "сүүтэй үнээ" болох Төрийн өмчийн хороог нь булаан авсан. Соцдекүүдийн уур омог дээд цэгтээ хүрч, шар хор нь гозолзон аян шалтаг хайж байсан мөчлөг Н.Энхбаярын хүсэлтэй давхцав. Тэд саалийн ганц үнээгээ халуун зунаар махлуулчихсан юм шиг гуниж суулаа. Энэ үеэс Ху намын дарга Н.Энхбаяр, соцдек Р.Гончигдорж нарын зузаан нөхөрлөл, харилцан ойлголцлын ган бат суурин дээр гагнагдаж эхэлсэн түүхтэй. Үндсэн Хуулинд оруулсан өөрчлөлт, 2001 оны Ерөнхийлөгчийн сонгуулийн үеэр Ху намын дарга Н.Энхбаяр өөрийн намаас нэр дэвшсэн Н.Багабандийн эсрэг Р.Гончигдоржийг дэмжиж ажилласан бүхэнд илэрхий түүх, 62-ын бүлэг байгуулж, Ардчилсан Намын дарга Р.Гончигдорж МАХН-ын бүлгийн дэд дарга болсон гутамшигт үйлдэл... Энэ хоёр хүний нөхөрлөл эхэлснээс хойшхи улс төрийн бараг бүх хор нэг лабораторид найрах болсон юм. Энэ лабораториас гадагшилсан хор монголын улс төрд нэвт шингээд байна. Тэд Ж.Наранцацралтын Засгийн газрыг огцруулж санаа амран, нойртой хонох болсон билээ. Энэ шинэхэн түүх давтагдлаа. Ц.Элбэгдоржийн засгийн газар авлигачидтай тэмцэхээ зарлав. МАХН-ын гол санхүүжүүлэгчдийн нэг, гаалийн дарга Х.Баатарыг барьж хорилоо. Баатар "нам"-д нэрээр өгч байсан мөнгөө намын цагаан байшинд хаа нэгтээ аваачиж тавиагүй хэн нэгэнд өгсөн байж таарна. Мөнгөний нярав, ня-бо, улс төрийн аль нэг ажилтанд өгөөгүй, том даргадаа өргөн барьсан нь эргэлзээгүй. Мөнгийг яаж зарсан бэ гэдгийг МАХН-ын жигүүрийнхэн, шинэчлэгчид гарган тавьж, шалгаж нягтлахыг шаардана. Хууль хяналтынхан, сөрөг хүчнийхэн, хөдөлгөөнийхөн сонирхох нь гарцаагүй. Тэгвэл Н.Энхбаярын хувьд цэлмэг тэнгэрээс аянга буухтай адил гай тарина. Ганц энэ ч биш. Авлигатай холбоотой асуудал болгонд шахам Н.Энхбаярын нэр ёс юм шиг холхиостой... Ж.Наранцацралт, Ц.Элбэгдорж нарын засгийн газар огцроход хүргэсэн гол шалтгаан нь авлигын тодорхой хэргийг шалгаснаас үүдэлтэй. Аль алинд нь Н.Энхбаярын нэр цохиж яваа хэрэг. Огцруулах сэдэл, өрнөл нь усны дусал мэт ижил. Нөгөөтэйгүүр гүйцэтгэх засаглалын тэргүүнээр өөрийн хүнээ тавьж авах нь Н.Энхбаярт өлзийтэй байв. Эс ядаж бөгснөөс түймэр тавиад байхгүй хүн байвал сэтгэл амар. Хэдийгээр төр, засгийн нэр хүнд навс унасан боловч Ц.Элбэгдоржийн рейтинг Н.Энхбаяраас хавьгүй өндөр байв. Н.Энхбаяр өөрөөсөө илүү хүнд угаасаа дургүй. Тэр бүхний дээр байх ёстой. Дарангуйлагчийн олдмол араншин ийм бөлгөө. Одоо Засгийн газар огцрох тухай хэлэлцсэн УИХ-ын хуралдаан дээр Н.Энхбаярын хэлсэн үгнээс иш татъя. "Засгийн газар цаашид бүрэн эрхээ хэрэгжүүлэх хууль зүйн болон ёс зүйн боломжгүй болж байна. Засгийн газар огцорсноор засаглалын хийдэл, завсардал гарч, нийгмийн хэв журам, үндэсний эв нэгдэл сэвтэх ёсгүйг улс төрийн нам, хүчин, хөдөлгөөнд анхааруулж байна" гээд шинэ Засгийн газрыг нэн даруй эмхлэн байгуулах талаар идэвхтэй ажиллахыг УИХ-д суудал бүхий намын дарга нарт үүрэг болгон үгээ дуусгажээ. Энэ хэдэн өгүүлбэрийг уншихад л Н.Энхбаяр Засгийн газрыг огцруулахын төлөө байж, ташуур өгч шавдуулсан нь ямар ч хүнд ойлгогдоно. Одоо болохоор Засгийн газрыг огцруулах асуудлаар би хуулийн дагуу ажилласан шүү гээд уйлах нь холгүй гонгиноод яваа. Н.Энхбаярыг УИХ-д үг хэлсний дараа болсон иргэдийн цуглаан, жагсаалаас Засгийн газрыг огцруулахын эсрэг байгаагаа мэдэгдэж, олон түмний дуу хоолой Н.Энхбаярын өөрийг нь огцрохыг шаардсан түрлэг болон хүчтэй өрнөсөн юм. Н.Энхбаяр үүнээс үнхэлцгээ хагартал айж, бараг л Засгийн газрыг цээжээрээ хамгаалсан баатарлаг үйлстэн мэтээр олныг төөрөгдүүлэхийг оролдох болсон нь инээдэмтэй. Ардчилсан Намаас Ерөнхий сайдыг тавь гэж Н.Энхбаяр хэлсэн нь жүжиг... Нэгэнт ам алдсан бол Ерөнхийлөгч хэлсэн үгэндээ эзэн болж, бат суух хэрэгтэй байлгүй. Үнэхээр ардчиллын Ерөнхий сайдтай байя гэж бодож байсан юм бол МАХН- ын даргыг Ерөнхий сайдаар томилж өгөөч гэж УИХ-д оруулахын утга юунд байна. Харсаар, сонсоор байтал нэг суурин дээрээ хэд эргэн хөрвөж, ам ажил нь алд дэлэм зөрдөг Ерөнхийлөгчийг ард түмэн яаж хүндлэх юм бэ ? Огцор гэж шаардах нь зүй ёсны асуудал. Огцрох өргөдлөө өгсөн МАХН - ын 10 сайдыг Н.Энхбаяр дуудаад Та нар өргөдлөө буцаагаад авчих гэж хэлж болох байсан уу ? Болох л байсан . Гэвч тэр тэгээгүй ээ... Тэд бүгд Н.Энхбаярыг намын дарга байхад түүний ивээл дор, зөвшилцөл дунд томилогдсон сайдууд... Н.Энхбаярын үгийг сонсохтойгоо хүмүүс. Гэвч Н.Энхбаяр хуруугаа ч хөдөлгөсөнгүй. Одоо авлигын хар нүх рүү хэн ч гүн өнгийж харахгүй, амар тайван жаргана... Н.Энхбаяр дараагийн тоглох дүрээ сонгож авлаа. Холливудын од шиг сонгосон дүр нь авлигатай тэмцэгчийн дүр. Үндсэн Хууль батлагдсаны 14 жилийн ойгоор өөрийгөө магтахын сацуу "элдвээр гүжирдэж байна" гэж уйлагнан хэлсэн үгэндээ "авлигатай хатуу тэмцэнэ" хэмээн айлдлаа. Ёстой харагдаач... Шинэ дүр түүнд үнэхээр зохисонгүй. Үндэсний телевизийн тэрхүү ярилцлагад Н.Энхбаярын үнэн нүүр царай байгаагаараа цухас боловч харагдаад өнгөрсөн билээ. Хүний бичээд өгсөн хэдхэн хуудас үгийг хараад уншчихаж чадахгүй тэвдэн, зангиагаа засч, хоолой нь сааралтан дахиад унших аядаж байхыг нь хэн нэг хариуцлагагүй этгээд хасч, монтажлалгүй явуулчихаж. Санаатай хийсэн бол тэр сэтгүүлчид баяр хүргэе. Жүжиглэлгүй харагдсан ганц төрх нь энэ. Арваадхан минут уншчих үгийг алдаж дахисаар байгаад бүхэл бүтэн гурван цаг сэтгүүлчид, тамгын газрынхнаа тамласан гээд бод доо. Ийм л Ерөнхийлөгчтэй болсон нь юутай их харуусал. Авлигатай тэмцэх нь үнэн юм бол Н.Энхбаяр өөрөөсөө эхлэг. Ердөө ганцхан жижигхэн асуудлыг шударгаар зарлуулаад олон түмэнд зарлачих... Хэдэн жилийн тэртээ Н.Энхбаярын намын дарга байхад Японы шашны байгууллага Монголын ард түмэнд үндэсний соёл, шашин юугаа сэргээхэд нь тус дөхөм болох зорилгоор телевизийн тоног төхөөрөмж бэлэглэжээ. Гардан авсан гурван хүний нэг нь Н.Энхбаяр, нөгөөх нь Чойжамц хамба... Н.Энхбаяр энэ телевизийн техникийг шууд луйвардан авсан гэж сонин хэвлэлээр цөхөртөл бичсэн дээ. Н.Энхбаяр, О.Цолмон нарыг магтан дуулагч "ТV -9" үүсэн бий болсон гунигт түүх эндээс эхтэй. Н.Энхбаяр улс төрийн телевизтэй болж магтуулах хүсэлтэй байлаа. Чой хамба сүсэгтэн олныхоо нийтийн эрх ашиг, эх болсон зургаан зүйл хамаг амьтны тусын тулд буянтны өглөгийг зарцуулах чин эрмэлзэлтэй байв. Мэдээж эрх ашгийн зөрчил үүслээ. Н.Энхбаяр албан тушаалаараа далайлган телевизийг хувьдаа авч, Чой хамбыг гол гаргав. Хэдхэн жилийн өмнө сэтгүүлч Г.Дашрэнцэн энэ будлианы мөрөөр орж олон сар эрэн сурвалжилсан юм. Тэрээр Үндэсний удирдагчийн луйдардан авсан телевизийн тоног төхөөрөмж 2.6 сая ам.долларын өртөгтэйг бодит баримтаар нотолсон билээ. Гэтэл юу болсон гэж санана. Түүнийхээ төлөөсөнд Гандан хийдэд 60 сая төгрөг өгчээ. Энэ мөнгө хаанаас гарав? Төсвөөс үү? Н.Энхбаярын түрийвчнээс үү? 60 сая төгрөг Н.Энхбаярын хувьд бага мөнгө боловч өнгөрсөн өвөлжингөө таягаа тулж, цагдаад хөөөгдөн саарал ордныг гороолсон хөгшчүүдийн хувьд зүүдэнд оромгүй их мөнгө. Энэ мөнгөний эх үүсвэрийг эхлээд шалгуулаад зарлачих. Шалгуулаад юу байхав, Ерөнхийлөгч өөрөө хэлчих... Тэгвэл "авлигатай хатуу тэмцэнэ" гэсэн түүний үг ортой байж магадгүй хэмээн найдъя. Эс тэгвээс хошин жүжгийн инээд муутай хүмүүсийг инээлгээд цаг нөхцөөж бай даа. "ТV-9" хэний өмч болсон бэ? Шалгах хэрэгтэй. Телевизийн тоног төхөөрөмжийг монголын ард түмэнд бэлэглэсэн болохоор олон нийтийн өмчлөлд байх ёстой. Иргэний хөдөлгөөнүүд "ТV-9"-ийг эзэмшилдээ авч, ард олны чөлөөт индэр болговол шударга ёсонд нийцнэ. Эсвэл луйвардаж авсан тоног төхөөрөмжийг Гандан хийдэд буцааж өгвөл таарна. Энэ яах аргагүй авлигын хуулийн зүйл заалттай үйлдэл гэдэг нь гарцаагүй. Харин энэ хэргийг шалгаад эхэлмэгц Засгийн газраараа оролдох юм уу, цагдаагийн даргыг сольж, өөрийн генералыг тавих магадлалтай. Энийг шалгачих аавын хүү цагдаад байна уу? Аль эсвэл би гүтгэсэн хэргээр ахин шалгуулах уу? Би бэлэн байна... 
