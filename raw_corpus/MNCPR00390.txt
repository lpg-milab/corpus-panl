Одоо болно оо, Одончимэд сайд аа

Нийгмийн хамгаалал, хөдөлмөрийн сайд Л.Одончимэд төсвийн 4.6 тэрбум төгрөгийг эрх мэдлээ хэтрүүлэн ашиглаж буруу зарцуулж улсын 2006 оны төсвийн тухай хуулийг зөрчжээ. Иймд УИХ-ын гишүүн З.Энхболд, А.Мурат нар түүнийг огцруулах тогтоолын төслийг өнгөрсөн долоо хоногийн баасан гаригт УИХ-ын даргад өргөн барилаа. УИХ-ын гишүүд тогтоолын төсөл өргөн барьсан болохоор парламент энэ асуудлыг хэлэлцэж шийдвэр гаргана. Тэгээд ч ерөнхий сайд М.Энхболд, Эрүүл мэндийн сайд Л.Гүндалайг огцруулахаар парламент хэлэлцэх үеэр Засгийн газрын танхимын гишүүдийг намаар нь ялгаварлахгүй хариуцлага тооцно хэмээн хэлсэн. Тэгэхээр сайд Л.Одончимэд гаргасан алдааныхаа хариуд Ерөнхий сайдаасаа дэмжлэг авахгүй нь тодорхой. Хэрэв цагаан дээр хараар биччихсэн энэхүү алдааг МАХН УИХ-д олонхи байгаадаа түрээ барин авч үлдвэл сүүлийн жилүүдэд шатгүй унаж байгаа тус намын нэр хүнд улам бүр унана. 
Тэгээд ч Л.Одончимэд сайд энхийн цагаан тагтаа шиг цэвэрхэн хүн бас биш. Гадаадад дадлагажих ажилтан гаргаж байгаа "Зуучлагч товчоо"-ны хэвийн үйл ажиллагааг алдагдуулж олон хүнийг хохироход хүргэсэн. Энэхүү бусармаг үйлдлийн золиос нь тус товчооны дарга агсан Д.Сүхбаатар болсон юм. Талийгаач "Зуучлагч товчоо"-г байгуулж олон монголчуудыг БНСУ руу явуулж ажилтай, цалин орлоготой болгосон. Гэвч түүний энэхүү гэгээн үйлсэд Нийгмийн хамгаалал, хөдөлмөрийн сайд Л.Одончимэд албан тушаалаараа түрээ барин ажилд нь хутгалдан орсон. Түүнээс үүдэн дээрх золгүй явдал болсон гэж олон хүн үздэг юм билээ. Тэрбээр сонинд ярилцлага өгөхдөө талийгаач миний талаар маш буруу ойлголттой явчихлаа гэж хэлсэн. Ганцхан талийгаач ч биш олон хүн тийм бодолтой явдаг. Сайд Л.Одончимэд тус байгууллагын үйл ажиллагааг сайжруулах үүднээс хуруу дүрээгүй. Харин БНСУ-д хүн гаргасан байгууллага иргэн их мөнгө олж байна гэдэг өрөөсгөл ойлголтын үүднээс оролцсон гэж олон нийт үздэг. Нэг ёсондоо "Зуучлагч товчоо"-г талийгаачаас булааж авахаар сайдын ёс зүйд тохирохгүй үйл ажиллагаа явуулсан ч гэж үзэж болно. Уг нь Нийгмийн хамгаалал, хөдөлмөрийн сайд хүний хөл дээр нь босгож бий болгосон тус байгууллагыг булаах үүднээс биш харин зах зээлд өрсөлдөх зарчмаар зэрэгцүүлэн ижил байгууллага байгуулсан бол ард түмэнд хэрэгтэй байсан юм. Гэвч энэ бүхэн өнгөрчээ. Гэхдээ сайд санасандаа хүрч БНСУ-д ажиллах хүч гаргах хувийн байгууллагатай болсон гэнэ билээ. Ер нь түүнд гадагш нь ажиллах хүч гаргах буюу нэг ёсондоо монголчуудыг харийнханд худалдаж мөнгө олох санаа эрт бий болсон бололтой юм билээ. Түүний нэг хүү Бээжинд байдаг юм байх. Тэр эрхэм монголын төрд МАХН-ын нэр дор алба хашиж байгаа зарим нэгнийг тус хотод дөрөө мултлах мөчид "Нам манай аавд ганц "Зуучлагч товчоо"-г аваад өгчихөж чаддаггүй хаашаа юм бэ. Их удаж байна. Миний аав МАХН-ын төлөө их л зүтгэсэн..." хэмээн аархсан тухай Улаанбаатарчууд өөр хоорондоо ярьсаар байна. Сайдын үйлдэл хүүгийнх нь гэх энэхүү яриа дээрх санааг дахин баталж байх шиг ээ. Уг нь Л.Одончимэд М.Энхболдын Засгийн газрыг байгуулахад УИХ-аас 100 хувийн дэмжлэг хүлээж томилогдсон юм. Гэтэл УИХ-ын гишүүдийн итгэлийг 100 хувь алдаж төсвийн хөрөнгийг буруу зарцуулчихжээ. Ийм болохоор тэрбээр одоо 100 хувийн саналаар огцорно биз ээ. Та аймгийн дарга байхдаа УИХ-ын гишүүн болохыг мөрөөдөж байсан биз. УИХ-ын гишүүнээр сонгогдсоныхоо дараа сайдын суудалд тэмүүлсэн байх. Тэр бүхэн чинь эдүгээ биелсэн. Тэгээд ч хааны алба халаатай, эзний алба ээлжтэй. Сайдын суудал ч салж хагацаж болохгүй зүйл бас биш. Тэрчлэн танай намд сайдын суудалд санаархсан сайхан залуучууд олон байгаа. Тэдний нэгийг сайдын суудалд суулгаж санааг нь амраахгүй юу даа. Одоо болно оо, Л.Одончимэд сайд аа. 
Г.Эрдэнэбат

