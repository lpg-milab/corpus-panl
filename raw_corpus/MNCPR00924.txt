Мод ургамлын өсөлтийг хурдасгах технологи бий

Жил жилийн хавар мод тарих ажил ундардаг. Хэрэв хаврын хаварт тарьсан тэр моднууд ургадагсан бол Улаанбаатар хэдийнэ ногоон бүрхүүлтэй болчих байсан биз ээ. Тэгвэл тарьсан суулгацыг хурдан ургуулах био идэвхжүүлэгч манай эрдэмтдэд байна.
Зөвхөн суулгац төдийгүй төмс, улаан лооль зэрэг хүнсний ногооны ургацыг нэмэгдүүлдэг био идэвхжүүлэгч ч бий аж. Энэ талаар Хими, хими технологийн хүрээлэнгийн органик химийн лабораторийн эрхлэгч доктор, профессор Г.Долмаатай ярилцлаа. 
-Био идэвхжүүлэгч гэж юуг хэлээд байна вэ? -Ямар ч амьд организмд өөр өөрийн даавар, ферментүүд байдаг. Ургамалд таван төрлийн горман бий л дээ. Эдгээр гормон нь ургамлын үр хөрсөнд боловсрох, ургах, өсөлт хөгжилт, хөгшрөх гээд амьдралын бүх процессыг зохицуулж байдаг. Одоо бол ургамлын дааврууд ямар үүрэг гүйцэтгэдгийг судлаад тогтоочихсон шүү дээ. Дааврын үйл ажиллагаа алдагдахад ургамлын ургалт болон ургацанд сөргөөр нөлөөлдөг. Энэ үед нь нийлэг фито гормонуудыг хэрэглэх явдал байдаг. Нийлэг фитогормонууд нь ургамалд байдаг гормоноос ч илүү үйлчлэлтэй, сайн нөлөө үзүүлдэг юм. Сүүлийн үед хөгжилтэй орнуудын хөдөө аж ахуйн практикт ургамлын дааврыг хэрэглэхгүйгээр тарина гэсэн ойлголт үгүй болсон. Бүгд ургамлын дааврыг хэрэглэж байгаа. -Манайд хэзээнээс хэрэглэж эхэлсэн юм бол... -Манайд 1976 оноос эхлээд улаан лоолийн ургацыг нэмэгдүүлэх зорилгоор өөрсдөө гаргаж авсан нийлэг даавруудыг туршиж эхэлсэн юм. Тухайн үед ногооны комбинат, сүүлдээ Дэвшил сангийн аж ахуй, одоо бол "Дэвшил агро" компани гэсэн нэртэй болсон газар бидний гаргасан даавруудыг хэрэглэж ирсэн. Сүүлийн жилүүдэд бидний судалгааны ажил улам өргөсөөд зөвхөн улаан лооль төдийгүй төмс хүнсний ногоо, жимсний модны модлог мөчир, ногоон мөчрийг үндэслүүлэх, цэцгийг нь унагахгүй хамгаалах чиглэлээр био идэвхжүүлэгчдийг гаргаж авч хэрэглэж байна. Судалгаа туршилтаар батлагдсан л даа. Модлог мөчир, ногоон мөчрийг үндэслүүлэхэд Хөдөө, аж ахуйн их сургуулийн жимсний секторын Нинж их ажил хийсэн хүн. -Туршилтын үр дүн ямархуу байв? -Хэд хэдэн био идэвхжүүлэгчдийг хэрэглэснээр үндэс үүсэлт 1.5-2.5 дахин ихэсч байна гэсэн үр дүн гарсан. Ингэж хэд дахин ихэсгэнэ гэдэг бол том амжилт. Био идэвхжүүлэгч бол ургамлын ургацыг нэмэгдүүлээд зогсохгүй ургацын хугацаа хурдсах, жимсний хэмжээ томрох, ашигтай бодисууд хуримтлагдах үйл ажиллагааг сайжруулдаг юм. -Хичнээн төрлийн био идэвхжүүлэгч гаргаж авсан юм бэ? -Өнөө жилийн хувьд 13 био идэвхжүүлэгчийг бид аж ахуйн нэгжид нийлүүлэх боломжтой. -13 био идэвхжүүлэгчийг өмнө нь бүгдийг нь ашиглаж байсан уу? -Өмнө нь бид 4-5 био идэвхжүүлэгчийг ашиглаж байсан. -Одоо ид мод тарьдаг улирал. Мод тарихад ашиглаж болно биз дээ? -Болно. Модлог мөчир, суулгац, жимсний модны болон цэцгийн суулгацыг био идэвхжүүлэгчээр идэвхжүүлж болно. Одоо бол жимсний модны суулгацыг энд тэндээс худалдаад авчихаж байгаа шүү дээ. Уг нь тэр суулгацаа био идэвхжүүлэгчид тодорхой хугацаанд дүрж байгаад газарт суулгахад үндэснээсээ нь эхлээд бүх үйл ажиллагааг нь зохицуулж, амьдрах чадварыг нь сайжруулдаг. Услах маягаар ашигладаг био идэвхжүүлэгч ч бий. -Био идэвхжүүлэгчийг хэзээ, яаж хэрэглэдэг юм бэ? -Хэрэглэх заавар бий. Жишээлбэл, үрийг идэвхжүүлдэг био идэвхжүүлэгчийг үрэнд нь хэрэглэнэ. Заримыг нь ургацын үед хэрэглэдэг байхад заримаар нь үндэсийг идэвхжүүлнэ. Үндэс идэвхжүүлэгчийг бол шууд хэрэглэнэ. Ботаникийн цэцэрлэгээс баахан суулгац аваад тарьдаг. Үүнийг тарихаасаа өмнө идэвхжүүлэгч уусмалд дүрэх эсвэл дараа нь усалгаа маягаар идэвхжүүлэгчийг хэрэглэх нь зүйтэй. Үнэ нь тийм ч өндөр биш. Мянга хүрэхгүй үнэтэй ч бий. Хамгийн дээд тал нь 4000 төгрөг. Үүнийг ганцхан модонд биш, их олон мод, суулгацанд ашиглаж болно. Харьцангуй хямдхан ч үр ашиг нь өндөр. -Одоо тариалангийн улирал. Хүмүүс био идэвхжүүлэгч танайхаас авъя гэвэл хангалттай бий юу? -Хангалттай бий. Манайхан үүнийг ашиглаад сурчихвал маш хэрэгтэй эд. Ялангуяа цөлжилттэй тэмцэж байгаа энэ үед их хэрэгтэй, үр дүн сайтай. -Био идэвхжүүлэгч нь химийн бордоо шиг элдэв муу нөлөөгүй юу? -Ерөөсөө хор байхгүй. Их бага тунгаар хэрэглэдэг. Онцлоод нэг зүйлийг хэлэхэд, гормонууд ямар ч усалгаа, бордоо зэрэг зүйлээр орлуулагдахгүй. Сайн услаад бордсон ч гормоныг орлохгүй гэсэн үг. 
Д.Оюунтуяа
