Амэлий

Амэлий Шенк ирсэн гэнэ. Тэр Баян-Өлгий аймгийн Толбо нуураас холгүй өвөлжиж байгаа найзындаа цагаалаад иржээ. Гал дээр мах чанаад, уур нь савсаж, гэрийн тооноор тэнгэр харагдаад маш сайхан байсан гэнэ. Хэдхэн долоо хоногийн өмнө Берлиний Тегел нисэх онгоцны буудлаас Улаанбаатар руу явахад нь гаргаж өгөхөд нэлээд ядруу харагдсан. 
Хөдөө яваад бүр сэргэчихэж. Тэр Цагаан сар өнгөрөнгүүт л Улаанбаатар руу яаран ирсэн. Учир нь Элчин сайд Ульрих Дреесен түүний номын баярыг хийхээр өдөр товлочихсон нийслэлд хүлээж байжээ. Номын баяр нь олон улсын эмэгтэйчүүдийн өдөр буюу Мартын 8-ны өдөр таарсан. Өөрт нь энэ тухай хэлэхэд "Коммунист баяр" гээд тоосонгүй. Амэлийгийн "Тэнгэрийн дуу" ("Gesang des Himmels") номыг шинэ оны өмнөхөн Германы Франкфурт хотод төвтэй "Fischer" хэвлэлийн газар уншигчдын хүртээл болгосон юм. Номд Алтайн ууланд амьдардаг Галб хэмээх залуухан бүсгүй бөө болж байгаа тухай өгүүлдэг аж. Түүний эмэг эх нь нутагтаа нэртэй бөө байжээ. Сүнс нь зээдээ ирж, бөө болсон. Үүний өмнөхөн Амэлийгийн бичсэн "Хар тэнгэрийн эзэн" ("Herr des Schwarzen Himmels") хэмээх ном Дорнод аймагт амьдарч байсан Цэрэн бавай бөөгийн тухай өгүүлдэг. Амэлий бол угсаатан судлаач, зохиолч. 1990-ээд оноос хойш бөөг дагнан судалж, Баян-Өлгий, Ховдын бараг иргэн нь болсон гэхэд хилсдэхгүй болов уу. Сүүлийн 15 жилд Монголын тухай нэлээд хэдэн ном бичиж хэвлүүлсэн. Кельн хотын нэгэн номын дэлгүүр түүний нэлээд хэдэн номыг олж үзээд эчнээ танил болж хэдэн жилийн дараа танилцсан юм. -Амэлий, чи Монголын тухай хэдэн ном бичсэн бэ? -Мэдэхгүй. Би тийм юм тоолж суудаггүй гэв. Бодож байгаагаа шууд л хэлнэ. Щвейцарь эмэгтэй гэхэд хээгүй. Нутаг нэгтнүүд нь бол хээгүй нь хэтэрсэн гэх байх. Щвейцариуд их хямсгар, иргэншлээрээ бахархдаг, ихэмсэг улсууд л даа. Харин Амэлий бол өөр. Өвлийн эхэн сар болчихоод байхад Ховдод оччихсон үстэй дээлээ нөмрөөд гадаа унтана. -Агаар нь мөн ч сайхан шүү. Та нар ийм сайхан оронд төрсөндөө бахархах ёстой. Хөдөө очоод хээр хоноод үзээрэй. Ямар сайхан гээч гэж байнга ярина. Хотынхон бид бол ингэж зүрхлэхгүй дээ. Нэг талаас судалгаа, нөгөө талаас уран бүтээлийнх нь ундарга болсон баруун аймгууддаа хайртай гэж жигтэйхэн. Тиймээс ч нутгийнханд нь туслахаар ногоо тарих, эсгийгээр юм урлах гээд янз бүрийн төслүүд хэрэгжүүлж байгаа. Ямар сайндаа нутагтаа очоод 2-3 сар болчихвол хөдөөнөөс "Хэзээ ирэх гэж байна вэ" гэсэн мессеж тасардаггүй гэнэ. Бас Цэнгэлийн дунд сургуулийг засахад тусалсан. Монгол, тэр дундаа бөөгийн тухай ном бичиж ямар ч төсөөлөлгүй европчуудад энэ талаар жаахан ч гэсэн ойлголт өгөх гэж шүү дээ. Харин бидний хувьд энэ нь Монголыг сурталчилж буй сайхан боломж. Амэлий 1980-аад оны эхээр Энэтхэгийн Бенарес Хиндугийн их сургуульд багшилж байхдаа тухайн үед Бэтүб хийдийн хамба лам асан Бакула Ренбүүчийтэй танилцжээ. Түүнээс нэлээд хэдэн жилийн дараа Улаанбаатарт дахин уулзсан гэнэ. Өөрийн үүрэг хариуцлагаа бүрэн ухамсарласан, шашиндаа үнэнч хүн байсан хэмээн түүний тухай дурсав. Амэлий Энэтхэгт байхдаа Түвдийг зорьж Гималай уулын баруун хэсэгт орших Ладакх хэмээх газар очиж бөөлөхийг өөрийн нүдээр харсан гэнэ. Латин Америкийн орнууд, тэр битгий хэл Африкийн Мали, Сенегал улсын хилээр нутагтай бассари гэгч жижигхэн үндэстэн бөөтэй маш ижилхэн шашинтай гэнэ. Ялгаа нь гэвэл нэр нь л өөр. Бүгд л уул, ус байгаль эх дэлхийгээ шүтдэг. Тэнгэрээс онгодоо дууддаг. Хамгийн гол нь хүн байгальтайгаа холбоотой гэдгээ мэдрэх нь чухал гэдгийг тэр байнга хэлдэг. Тиймээс ч Монголын онгон байгаль сүүлийн хэдхэн жилийн дотор хэрхэн сүйдэж байгааг харахад сэтгэл нь шимширдэг тухайгаа номынхоо баяр дээр ч онцлон дурдаж байсан. -Чамд очиж үзээгүй газар гэж бий юу? -Байлгүй яахав. Би судалгааныхаа ажлаар Америкийн индианчууд дээр очиж байсан. Гэхдээ Нью-Йоркийг үзээгүй. Бас Токиод очоогүй юм байна. -Яагаад заавал бөөг судлах болсон юм бэ? -Бүр багын л зүрх сэтгэлээрээ холбоотой байсан гэж боддог. Миний эмээ жүжигчин хүн байсан. Сайхан эмэгтэй байж билээ. Надад маш ихээр нөлөөлсөн. Би багадаа нэг сонин зүүд зүүдэлсэн юм. Тал нутагт бөөн мал бэлчиж байна гэж. Түүнээс олон жилийн дараа Монголд хөдөө байхдаа тэр зүүд нь санаанд нь орж энэ нутгийг зүүдэлсэн гэдгээ мэдсэн. Амэлий хэдхэн хоногийн дараа буцна. Аавынх нь бие тааруухан байгаа гэнэ. Нэг сарын өмнө аавыг нь эргэж очиход бие нь тааруу л байсан. Өвчиндөө шаналж байсан мөртлөө л дайны үед хэрхэн амьдарч байсан тухай нэлээд удаан ярьж билээ. Амэлий аав дээрээ очно. Гэхдээ тэр удахгүй эргээд л ирнэ. 
Ю.Дэлгэрмаа
