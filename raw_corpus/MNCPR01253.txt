Х.Эрдэнэт-Од, Б.Наранбаатар нар дундаа нэг "Бөртэ чоно" хөтлөв

Монголын спортын халуун ам бүлийнхнээс оны шилдэг тамирчин, дасгалжуулагч, холбоодоо тодруулж, шагнал гардуулдаг "Бөртэ чоно" тэргүүн дээд ёслолын ажиллагаа "Баянгол" ресторанд лхагва гаригийн орой болсон юм.
Их спортынхны сүлд наадам болсон энэ хүндэтгэлтэй ёслолд оролцохоор манай улсын спортын томчууд, холбоодтой хамтран ажилладаг улстөрч, урлаг, бизнесийнхэн цөм тэнд цугларчээ. Ерөнхийлөгч Н.Энхбаяр 19 цагт хүрэлцэн ирж талбайн голд зассан хүндэт зочдын ширээнд сууснаар ёслолын ажиллагаа эхлэв. Олимпийн өвөө гэгддэг ОУОХ-ны гишүүн Ш.Магваны мэндчилгээгээр албан ёсны нээлт эхэлж, улмаар шагнал гардуулах ажиллагаа шуударсан. Энэ оны "Бөртэ чоно"-ын тайзнаас хамгийн эхний шагналыг спортын шилдэг сэтгүүлчээр шалгарсан Монголын үндэсний телевизийн "Чандмань" студийн сурвалжлагч Г.Баярсайхан хүртсэн. Харин түүний араас шилдэг спортын нэвтрүүлгийн студиэр Улаанбаатар телевизийн Н.Тамир захиралтай "Одод"-ын хамт олон шалгарч шагналаа авцгаав. Мөн хийсэн бүтээсэн зүйл ихтэй спортын холбооны тэргүүн, нарийн бичгийн дарга нар бас шагнал хүртсэн бөгөөд долоон жил дараалан шилдэг холбоогоор шалгарсан Монголын чөлөөт бөхийн холбоо энэ удаа шилдгийн шилдгээр нэрлэгдлээ. Жил жилийн "Бөртэ чоно" наадмын хамгийн сэтгэл догдлуулсан мөч болох шилдэг тамирчид болон тэдэн дундаас шигшигдэх манлай тамирчин, дасгалжуулагч, баг, тодруулах ажиллагаа эхлэв. Нэр дэвшсэн 24 тамирчнаас арав гаруйхан нь л ёслолын ажиллагаанд иржээ. Ирсэн хэд нэг их догдолж харагдахгүй ч дотроо сэм горьдсон байртай дуудах нэрсийг анхааралтай сонсч байв. Харин хамгийн дуу шуутай суусан нь дэлхийн дээвэрт гарсан уулчин Го.Өсөхбаяр, Баярмагнай нар харагдсан. Тэд далай аварга Г.Өсөхбаяр, чөлөөтийн Б.Наранбаатар, буудлагын О.Гүндэгмаа нартай нэг ширээнд суужээ. Шилдэг 10 тамирчинг хосоор нь дуудан гаргасан бөгөөд эхний дүйзэд өнгөрсөн оны яг энэ өдөр "Бөртэ Чоно"-ыг тэвэрч харьсан гавьяат тамирчин Х.Цагаанбаатар, хүндийг өргөлтийн ОУХМ Н.Баярмаа нар таарчээ. Тэдний араас М.Бундмаа, Ц.Энхжаргал болон хоёр Өсөхбаяр нар оны шилдэг 10 тамирчинд багтан шагналаа авцгаав. Мөн "Бээжин-2008"-ын эрхийг хамгийн түрүүнд аваад байгаа О.Гүндэгмаа, Зүүн Азийн тоглолтод оролцсон баг тамирчдаас Монголын ганц алтан медалийг зүүж ирсэн Ц.Мөнхзул гээд мэргэн буучид ч шилдэгт багтжээ. Эхний найман шилдэг тамирчинд шагналыг нь гардуулсны дараа зохион байгуулагчдын шийдвэрээр "Оны манлай тамирчин" цолыг эрэгтэй, эмэгтэй нэг нэг хүнд өгөхөөр болсноо зарласан юм. Энэ шийдвэрийг сонссоны дараа л тааврын хариуг олсон мэт дэлхийд данстай хоёр тамирчин буюу тухайлбал, жүдоч бүсгүй, чөлөөтөөр барилддаг жижигхэн залуу хоёр руу ирсэн зочид харц шидэж, гэрэл зурагчдын зүг нэг болов. Үнэхээр ч энэ жилийн "Бөртэ чоно"-ыг ингэж шийдвэрлээгүй бол цорын ганц манлайг тодруулахад маш хэцүү, санал тэнцэж байсан болов уу. Өнгөрсөн жил бол Афины олимпийн хүрэл медальт Х.Цагаанбаатар яалт ч үгүй монополь байсан билээ. Манлай тамирчдын нэрийг дуудах үүрэг Ерөнхийлөгч Н.Энхбаярт оногдсон бөгөөд тэрээр гавьяат тамирчин Х.Эрдэнэт-Од, ОУХМ Б.Наранбаатар нарын нэрийг дуудсан юм. Тайзнаа гарсан хоёр манлайд өнгөрсөн жилийн "Бөртэ чоно"-ын эзэн Х.Цагаанбаатар цомыг гардууллаа. Гэхдээ энэ жилийн хоёр манлай дундаа ганц "Бөртэ чоно" хөтлөөд харьцгаасан. Манлай тамирчин: Баяраагийн Наранбаатар Хишигбатын Эрдэнэт-Од Шилдэг тамирчин: Цогтбазарын Энхжаргал Отрядын Гүндэгмаа Цогбадрахын Мөнхзул Готовдоржийн Өсөхбаяр Гэлэгжамцын Өсөхбаяр Мөнхбаатарын Бундмаа Намхайдоржийн Баярмаа Хашбаатарын Цагаанбаатар Манлай дасгалжуулагч: Л. Ундралбат Шилдэг дасгалжуулагч: Б.Баттулга (чөлөөт бөх) Ч.Насантогтох (жүдо бөх) Шилдэг баг: Эмэгтэйчүүдийн хийн гар бууны баг Спортын шилдгийн шилдэг холбоо Чөлөөт бөхийн холбоо 
Б.Бадмаа
