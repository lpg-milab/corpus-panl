"УБЗ" дугаартнуудаас татварын мөнгөө нэхэмжилье

Буруу дуулаагүй байгаа даа. Ирэх жилийн улсын төсөвт 30 тэрбум төгрөгийг төр, засгийн эрх мэдэлтнүүдийн унах жийпний шатахуунд зарцуулахаар төсөвлөж байна гэв. Энэ "хов"-ыг УИХ-ын гишүүн Л.Гантөмөр ард түмэндээ хүргэж уг зардлыг танаж эрхэмсэг ноёдод "Жийп" биш "Эксел" унуулъя гэлээ. Зүйтэй, үүнийг "Өдрийн сонин" дэмжиж байна.
Ерөнхийлөгч, Ерөнхий сайд хийгээд УИХ-ын гишүүд, сайд, түшмэд бидний татварын мөнгөөр жийп худалдан авдаг. Өнгөрсөн жил гэхэд л Төр, засгийн үйлчилгээний авто бааз "Их Монгол Улс байгуулагдсаны 800 жил"-ийг тохиолдуулан парк шинэчлэлт хийж "Ниссан Патррол"-оор унаагаа юүлж билээ. Нэг нь 60 мянган ам.доллараас илүү үнэтэй тэдгээр төмөр хүлгийг өдгөө сайд дарга нар унаж байгаа. Хээнцэр ганган, хурд хүчний гайхамшиг болсон жийпүүд түүнтэйгээ дүйцэхүйц хэмжээний шатахуун зарлагаддаг гэдгийг бүгд мэднэ. Өөрийнхөө хөдөлмөрөөр олсон мөнгөөрөө тийм машин авч унаж байгаа бол маргах юм алга. Гэтэл өдөр шөнөгүй ажиллаж хичээж зүтгэж байж хөдөлмөр эрхэлж түүнээсээ улсад татвар төлж байгаа иргэдийнхээ мөнгөөр ийн тансаглаж байгаа нь таалагдахгүй байна. Зах дээр өдөржин тэрэг түрж, нуруугаа холготол гурил зөөж буй жаал, өдөржин микро автобусны цонхоор толгойгоо гаргаж хоолойгоо сөөтөл орилох кондуктор, өвлийн тэсгим хүйтэнд зах дээр зогсож хэдэн хүүхдэдээ цувдай, талхны мөнгөтэй ирэх өрх толгойлсон эмэгтэй, төрийн албан тушаалтнуудад заналхийлүүлэн байж үнэнийг эрэлхийлэх сэтгүүлчид гагцхүү дарга нарыг жийп унуулах гэж татвар төлж байгаа гэж санана уу. Тэдний ганган тансаг машины шатахууны зардлыг өгөх гэж үйлээ үзэж яваа хэрэг үү. Үгүй шүү. Гагцхүү өөрсдийнхөө эрүүл, аюулгүй орчныг бүрдүүлж, амар жимэр амьдрахын тулд үр хүүхдэдээ чихэр аваачиж өгөх мөнгөнөөсөө илүүчлэн байж татвараа төлдөг билээ. Энэ бололцоог олгож өгөөрэй гэсэндээ татвар ч төлдөг юм, тэднийг ч сонгодог юм. Татварын албадаар дамжуулан хураан авсан мөнгийг төсөв хэмээн нэрийддэг. Тийм болохоор төсвийн мөнгөнөөс ард түмний цус, хөлс үнэртэж байх учиртай. Төсвийг хэрхэн үрэн таран хийхийг бүх ард түмний төлөөлөл болсон 76 хүн хэлэлцэж байж шийднэ. Тэр 76 нөхрийг та бид сонгосон учраас бас захирах эрхтэй. Гэтэл Л.Гантөмөр гишүүний матсанаар бол нөгөө хэд чинь та бидний мөнгийг тансгийнхаа хэрэгцээнд зарцуулах гэж байна гэнэ. Даварсан тэднийг ямар машин унахыг нь зааж өгье. "Жийп" биш "эксел" уна гэж загная. Хэрвээ үгэнд орохгүй дүрсгүйтэх гээд байвал дахин сонгохоо л байчихъя. Бодоод үз л дээ, тэдний унадаг ганган машины зөвхөн шатахууны зардалд 30 тэрбум төгрөг зарцуулна гэдэг хэтэрхий хайран байна. Сүүлийн гурван жилийн турш монголчуудын дунд хэрүүлийн алим шидсэн Оюутолгой, Тавантолгой төсөл батлагдаж ирэх оны нэгдүгээр сараас ажиллаж эхлэх юм бол гэрээ ёсоор манай улсад жилд 90 тэрбум төгрөгийн ашиг оруулах тооцоо бий. Гэтэл үүний гуравны нэгийг буюу 30 тэрбум нь эрх мэдэлтнүүдийн машинд зарцуулагдах нь байна. Манай улс 0-18 насны 1.046.0 хүүхэдтэй бөгөөд сар болгон 3000 төгрөгийг олгож байхаар тооцоход 37 тэрбум төгрөг болж байна. Хэрвээ бид даварсан дарга нарыг "жийп" биш "эксел" унуулж дөнгөвөл хүүхдийн мөнгө хоёр дахин өсч болох нь байна. Эцэг эх, ах дүүгээсээ өнчрөн хоцорсон 12 мянган хүүхэд манай улсад аж төрдөг гэнэ. Тэдний дээд сургуулийн төлбөрийг төрийн сургалтын сангийн зээлээр төлөхөд дөрвөн тэрбум гаруй төгрөг шаардагдах нь. Бас дээрээс нь төрийн албан хаагчдын 17 мянган хүүхдийн сургалтын төлбөрт таван тэрбум төгрөг хэрэгтэй гэнэ. Улс орныхоо ирээдүй болсон хүүхдүүдэд иймхэн мөнгө зарцуулахдаа хүнд суртал гарган бичиг цаас шидлэж, хэрүүл тэмцэл хийн байж арайхийн гар тэнийдэг атлаа УБЗ дугаартнуудын өмнө бөхөлзөж нахилзах нь холгүй 30 тэрбумаар нь шидэж орхидог байна шүү. Тиймээс задарсан, даварсан тэднээс татварын мөнгөө нэхэмжилж үр хүүхдийнхээ сайн сайхны төлөө зарцуулахыг шаардъя. Хүч хөдөлмөрөө шингээн байж олсон мөнгөө эрх дархтнуудын зайдагнах жийпний ходоодонд хийлгэхгүйн төлөө бидэнтэй нэгдэх хэрэгтэй. Улсын төсөв хэлэлцэж байгаа энэ үед л амжуулахгүй юм бол хоцорно. Тиймээс УИХ-ын гишүүн Л.Гантөмөрийн санаачилсан хуулийн төслийг дэмжицгээе. 
Л.Мөнхбаясгалан
