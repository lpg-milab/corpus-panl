№7(15970)                 
1985 ОНЫ НЭГДҮГЭЭР САРЫН 8.
ХӨДӨЛМӨРИЙН БҮТЭЭМЖ

Хөдөлмөрийн бүтээмжийг байнга тууштай дээшлүүлэх нь нийгмийн үйлдвэрлэлийн үр ашгийг сайжруулах хамгийн чухал хүчин зүйлийн нэг бөгөөд Намын Төв Хорооны IX бүгд хурлаас хөдөлмөрийн бүтээмжийг дээшлүүлэхэд гоц анхаарал тавихыг цохон заасан юм. Бүгд хурал дээр нөхөр Ж. Батмөнх << Эдийн засгийн потенциалыг цаашид өргөтгөн бэхжүүлэхийн зэрэгцээ байгаа хүчин чадлын ашиглалтыг сайжруулах явдал тэргүүн ээлжийн зорилт болж байна >> гэж хэлсэн байна. 

Манай намын бодлого, шийдвэрийг хэрэгжүүлэх их ажлын үр дүнд өнгөрсөн гурван жилд нийгмийн хөдөлмөрийн бүтээмж хориод хувь өсч, үндэсний орлогын цэвэр өсөлтийн ная гаруй хувийг хангажээ. Дурдсан хугацаанд Адуунчулууны нүүрсний уурхай, Дарханы нэхий эдлэлийн үйлдвэр, Улаанбаатарын гурилын комбинат зэрэг үйлдвэр, аж ахуйн газар өндөр бүтээмжтэй ажиллаж, улсын төлөвлөгөөт даалгаврыг жил дараалан биелүүлжээ. Ийм амжилт үйлдвэр, аж ахуйн газар болгонд түгээмэл болж чадаагүйгээс барилга, нийтийн хэрэгцээний, авто болон агаарын тээвэрт нийт бүтээгдэхүүнээр тооцоолсон бүтээмж хэтийн төлөвлөгөөнөөс нэгээс найман хувь тасалджээ. Усны аж ахуйн Яам, Хөдөө аж ахуйн Яам, Барилга, Барилгын материалын үйлдвэрийн Яам, Тээврийн Яам, Авто замын ерөнхий газар дээрх үзүүлэлтийг тасалж, эсвэл урьд хүрсэн түвшингээсээ бууруулж ирсэн байна. Хоёроос, гурван жил давтагдсан ийм ноцтой дутагдлын шалтгаан нь нэгэнт бий болгосон үйлдвэрлэлийн потенциал, нөөц бололцоог дүүрэн ашиглах, шинэ хүч чадлыг зохих хугацаанд нь эзэмших ажил хангалтгүй, үйлдвэрлэлийн жигд ажиллагааг алдаж, гологдол, үргүй зардал гарсаар ирсэнд оршиж байна. Өнгөрөгч онд манай аж үйлдвэрийн зуу гаруй газар төслийн хүч чадлыг дутуу эзэмшсэнээс хагас миллиард илүү төгрөгийн эдлэхүүн нэмж үйлдвэрлэх нөөцийг ашиглаагүй юм. Тэрчлэн Улаанбаатарын сүүний үйлдвэр, техник туслалцааны үйлдвэрийн барилгын трестийн үйлдвэрлэлийн бааз, Өвдөг худагийн ханын материалын комбинат зэрэг барилга байгууламжийг графикт хугацаанд нь ашиглалтад оруулаагүйгээс гурван жилд хоёр зуугаад сая төгрөгийн олон нэр төрлийн бүтээгдэхүүн гаргах боломж алджээ. 

Материаллаг үйлдвэрлэлийн голлох салбарт ажлын цагийн гарздалын 28 - 30 хувийг сул зогсолт, ажил таслалт эзэлж байгаагаас гадна ажлын цагийн ашиглалт, нягтрал жигдрэн сайжраагүйн улмаас хөдөлмөрийн бүтээмж тууштай дээшлэхгүй байна. Нөгөөтэйгүүр зөвхөн 1984 онд улс ардын аж ахуйд зуу гаруй сая төгрөгийн машин тоног төхөөрөмжийг ашиглаагүйн 35 хувь нь сэлбэг хэрэгсэл дутагдсан. нэлээд нь эвдрэл гэмтэлтэй, эсвэл машин техникийг огт суурилуулаагүй шалтгаанаар ажиллуулаагүй байна. Машин, тоног төхөөрөмж, ажлын цаг ашиглалт хангалтгүй, шинэ хүч чадлыг хугацаанд нь эзэмшиж чаддаггүй. байнгын жигд ажиллагааг хангадаггүй ийм ноцтой дутагдлаас болж зарим салбарт фонд зэвсэглэмжээс түүний өгөөж нь ихээхэн хоцроход хүрсэн байна. Үйлдвэрлэлд шинжлэх ухаан техникийн дэвшил, шинэ техник, технологийг нэвтрүүлж бүтээмжийг дээшлүүлэх гол хүчин зүйлийг үр дүнтэй дайчлан ашиглаж үйлдвэрлэл, аж ахуйг удирдах арга барилаа ямагт боловсронгуй болгож, хөдөлмөрийн бүтээмжийг тал бүрээр дээшлүүлэх иж бүрэн арга хэмжээг оны эхнээс төлөвлөн боловсруулж ажиллах шаардлагатай байна. 

Бүтээгдэхүүний үйлдвэрлэлийн цэвэр өсөлтийн дийлэнхийг хөдөлмөрийн бүтээмжийн дээшлэлтээр хангаж чадвал урьдахь бүх тасалдлыг нөхөж, таван жилийн төлөвлөгөөг бүхэлд нь биелүүлэх үндсэн нөхцөл бүрдүүлэх учраас улс ардын аж ахуйд улам өргөнөөр нэвтэрч байгаа ЗХУ, социалист бусад орны шинэ техник, дэвшилт технологийг паспорт, төсөлд заасны хэмжээгээр нь дүүрэн ашиглах бүхий л арга замыг сүвэгчлэх хэрэгтэй. Гэхдээ юуны урьд зөвлөлтийн туршлагаар ажлын байр бүрийг аттестатчилан, тэдгээрийн талбайн ашиглалтыг сайжруулах, гар ажиллагааг механикжуулах замаар нэгж хугацаанд гаргах бүтээгдэхүүнийг нэмэгдүүлэх ёстой. 

Манай үйлдвэр, аж ахуйн газар, зарим салбар хооронд ч явцуу дамжлага байсаар байна. Тухайлбал, арьс ширийг орчин үеийн өндөр бүтээмжтэй техник, дэвшилт технологиор боловсруулж байхад тэдгээрийг бэлтгэх ажлыг орон нутагт гар аргаар гүйцэтгэдэг, түүнчлэн тээвэр, хөдөө аж ахуй, барилгын их хүч, хурдтай машин механизм олширсон атал ачих, буулгах, өргөх, зөөвөрлөх ажлын механикжуулалт тэр хэмжээгээр нэмэгдэхгүй, зориулалттай тоноглол, хэрэгслийг төдийлөн ашигладаггүйгээс болж бүтээмж нь ахидаггүй байдлын талаар БНМАУ-ын Тээврийн Яам, Барилга, Барилгын материалын үйлдвэрийн Яам, Хөдөө аж ахуйн Яам анхааралдаа авч техник, зохион байгуулалтын арга хэмжээ авах шаардлагатай байна. 

Өндөр хүч чадалтай машин, тоног төхөөрөмжийг бүрэн дүүрэн ашиглах, үйлдвэрлэлийн бүтээмж дээшлүүлэхэд саад болдог явцуу дамжлагыг аль болохоор арилгах, ашиглаагүй байгаа техникийг ажилд оруулах, бага механикжуулалт нэвтрүүлэх, энэ асуудлыг үйлдвэрлэл, санхүүгийн төлөвлөгөөнд тусган хэрэгжүүлэх хэрэгтэй юм. 

Хөдөлмөрийг шинжлэх ухааны үндэслэлтэй зохион байгуулах ажлыг шинэ шатанд гаргах, үйлдвэрлэлийн гоо зүй, ариун цэвэр, эрүүл ахуйн нөхцөлийг орчин үеийн шаардлагын хэмжээнд хангаж, ажиллагчдад хөдөлмөрийн соёлыг эзэмшүүлэх замаар тогтвортой өндөр бүтээлтэй ажиллах хэвшилтэй болгон хүмүүжүүлэхэд үйлдвэрчний эвлэл, эрүүлийг хамгаалах байгууллага онцгой чармайлт гаргах ёстой. Хөдөлмөрийн бүтээмж дээшлүүлэх зорилт хамт олон, хүн бүрийн сахилгыг бэхжүүлж, бүтээмжийг дээшлүүлэх шилдэг хэлбэр болсон хөдөлмөр зохион байгуулалт, урамшууллын бригадад ажилчдыг өргөнөөр хамруулах, социалист уралдааны дайчлагч нөлөөг сайжруулахад нам, улс, олон нийтийн бүх шатны байгууллага үргэлжийн анхаарал туслалцаа үзүүлэх нь зүйтэй.

1985 онд нийгмийн хөдөлмөрийн бүтээмжийг 3, 5 хувь дээшлүүлэх төлөвлөгөөт даалгавар бол урьд өмнө хүрч байсан амжилт, одоогийн нөөц бололцоог тооцоолсон үнэхээр бодит үндэстэй учраас түүнийг биелүүлэх явдал хөдөлмөрийн хамт олон, хүн бүрийн хууль ёсны үүрэг, давуулах нь нэр төрийн хэрэг мөн. 

