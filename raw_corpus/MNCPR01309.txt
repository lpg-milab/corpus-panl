Ливан хийгээд Монгол

Ливан хэмээх улсын нэр бидний үгсийн санд гэнэт орж ирэв. Тэнд улс төрийн аллага үйлдэгдэж, тэгээд НҮБ-ын тусгай комисс хэрэгтнийг илрүүлэхэд идэвхийлэн оролцсон нь анхаарлын төвдөө авах сэжим болоод байна.
Саяхан даа, аравдугаар сарын 2-нд бид С.Зоригийн алагдсан өдрийг цөмөөрөө дурсацгаасан. Яагаад монголчууд энэ өдрийг өнөөг хүртэл мартдаггүй юм бэ. Есдүгээр сарын 11 Америк бахархалд цохилт өгсөн өдөр байсан бол энэ өдөр монголчуудын бахархалд ч сэв суулгасан өдөр байсан шүү дээ. НҮБ-ын энхийг сахиулах ажиллагаанд оролцоод холын Иракт дайны утаа үнэртээд ирсэн цэрэг эрс маань эх орондоо ирээд "Энх амгалангийн орон" хэмээн Монголоо нэрлэсэн юм. Монголд, монголчуудад олон дутагдал бий. Харин амар амгалан орон гэдэгтэй олонхи нь санал нийлэх биз ээ. Гэсэн ч С.Зоригийн аллага бидний энэхүү бахархалд, үнэт зүйлд маань хар сүүдэр тусгасан юм. Хэрвээ Монгол энх амгалангийн орон юм бол яагаад С.Зориг хэрцгийгээр хөнөөгдсөн юм бэ.Төрийн түшээгээ хамгаалж чадаагүй юм чинь жирийн иргэнд амьд явах баталгаа байна уу гэх айдас түгсэн. Тэгээд л хүмүүс "Зоригийг бүрэлгэсэн алуурчин хэзээ илрэх вэ" гэж нэхэл хатуутай асуудаг. Олон оныг үдлээ дээ, одоо ч илрэх нь өнгөрөө биз дээ хэмээн суугаа олонд Ливаны жишээ итгэлийн оч төрүүлээ дээ. Бид ч бас НҮБ-д хандах ёстой байсан юм болов уу. Мэдээж НҮБ тусгай комисс гарган Ливаны Ерөнхий сайдыг бүрэлгэсэн хэргийн халуун мөрөөр орсон нь тодорхой ашиг сонирхлуудаар илэрхийлэгдэх вий. Тэгээд ч НҮБ-ын тусгай комиссын илтгэл улс төрийн үр дагавартай. НҮБ-ын Аюулгүйн зөвлөлийн ээлжит хуралдаанаар Сирийн эсрэг хориг арга хэмжээ авахдаа тулаад буй. Сири улс төрийн аллагыг захиалж гүйцэтгэсэн хэмээх дүгнэлт нь ийм алхам хийхэд хүргэсэн болов уу. Ливан, Сирийн харилцаанд ч шинэ асуудал үүсч байна. Гэхдээ тэд биднийг бодвол "Гардан зохион байгуулагчаа" жил хүрэхгүй хугацаанд нэрлэж дөнгөв. Өөр бас 11 сэжигтэн байгаа нь бүгд л Засгийн газрын албаныхан аж. Хэргийн гол гэрчийн мэдүүлэг тэднийг сэжиглэхэд нөлөөлжээ. Түүнийг бас НҮБ-ын тусгай комиссын мөрдөн байцаалтыг төөрөгдүүлэх зорилгоор худал мэдүүлэг өгсөн хэмээн хардагсад ч гарч ирэв. Мөнөөх "гардан зохион байгуулагч" нь бас Ливаны Ерөнхийлөгч Эмиль Лахулын гар утсанд хэрэг болохоос хэдхэн цагийн өмнө холбогдсон гээд байгаа. Төрийн томчууд сэжиглэгдэж, Рафик Харирийг хөнөөсөн хэрэгт Ливан Сирийн нууц албаныхан холбоотой хэмээн тусгай комиссын илтгэлд дурдсан нь шуугиан дэгдээгээд байна. Манайхан ч бас С.Зоригийн хэрэг дээр гадны шинжээчид хэрхэн ажиллахыг хүлээх л үлдлээ. Ерөнхий сайд Ц.Элбэгдорж Олон улсын парламентын холбоонд хандан тусламж хүссэн. Тус байгууллага парламентын гишүүн асан С.Зоригийн хэрэгт анхаарал хандуулж ирсэн билээ. ОУПХ Хүний эрхийн комиссын хурлаараа хэлэлцээд уг хэрэгт гадаадын шинжээчид ажиллуулж, зардлыг нь өөрсдөө гаргах тогтоол гаргасан юм. Цаг хугацаа алдсан ч тэд шинэ юм хэлж чадах болов уу. Бидэнд ч бас хэргийн гол гэрч байгаа шүү дээ. Гэхдээ эр үед хэргийн явцыг нууцлах бус нийтэд ил тод байдлаар ажилласан бол олон нийтийн тусламжтайгаар хэргийн илрүүлэлтэд сайн нөлөө үзүүлэх байсан ч юм билүү хэмээх санаа бодол байсаар л байна. Мөн НҮБ-ын тусгай комисст хандаад үзвэл хэргийн илрүүлэлтэд ихээхэн тус дөхөм болох ч юм билүү! !! 

Б.Хишиг
