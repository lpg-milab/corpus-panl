№150(17053)     
1988 оны зургадугаар сарын 23
ДААЛГАВАР

Намын даалгавар бол намаас гишүүддээ хүлээлгэдэг өндөр итгэл, найдварын илрэл, намын байгууллагын дайчин чадварыг дээшлүүлж, коммунистуудын манлайллыг өндөржүүлэх чухал хэрэглүүр учраас түүнийг оновчтой, үр нөлөөтэй болгохын хамтаар даалгавар өгөх, авах, хэрэгжүүлэх, гүйцэтгэлийг нь шалгахын хариуцлагыг гүнзгий ухамсарлах ёстой. 

Намын байгууллагаас гишүүддээ байнгын болон цаг үеийн хэлбэрээр ажил төрлийн, хүмүүжлийн, мэдлэг боловсролоо дээшлүүлэх чиглэлээр даалгавар өгч ажил үүрэг гүйцэтгүүлэн, биелэлтийг намын үүр, хороодын товчооны гишүүд шалган дүгнэдэг уламжлалтай билээ. Намын гишүүдийн идэвхийг өрнүүлэн, нөөц бололцоог дайчилж, намын шийдвэрийг бүтээлчээр хэрэгжүүлэхэд намын даалгавар онцгой үүрэгтэй юм. 

Намын байгууллагаас гишүүдэд даалгавар өгөхдөө тэдний ажлын онцлог, мэдлэг боловсрол, мэргэжлийн түвшин, авьяас чадвар, дадлага туршлагыг харгалзан учир ялгавартай хандахыг аль болохоор чармайж, хамгийн гол нь гишүүдийг өөрийгөө хөгжүүлэхэд туслахад чиглүүлэх нь зүйтэй юм. Зарим байгууллага намын гишүүдэд өдөр тутмын гүйцэтгэвэл зохих ажил, өөрсдөө уншаад судалчихаар зүйл, эсвэл төчнөөн кг ноос, ноолуур олж тушаа гэх зэрэг хүч чармайлтыг нь дайчлахад үр нөлөө багатай ерийн зүйлийг даалгавар болгож хэлбэрддэг байна. 

Өнгөрсөн онд манлайллаа дүгнүүлсэн намын гишүүдээс гурван мянга шахам хүн уралдаанд авсан үүргээ ямар нэг хэмжээгээр тасалсны дотор хөдөө аж ахуйн нэгдэл, сангийн аж ахуйн намын малчин гишүүдийн 42, 4 хувь том малын, ЗЭ, 5 хувь төлийн хорогдол гаргаж, хорь гаруй хувь нь үйлдвэрлэлийн даалгавраа биелүүлээгүй байна. Мөн улсын даалгавартай салбар, үйлдвэр, аж ахуйн газар, нэгж хариуцсан намын гишүүдийн арваад хувь улсын төлөвлөгөө, уралдааны үүргээ бүрэн биелүүлж чадсангүй. 

Намын даалгавар нь намын байгууллагын шийдвзр, гүйцэтгэлийн нэгдлийг хангахад гишүүдийг дайчлан оролцуулах чухал хэлбэр, тэднээс манлайллаа хангах нэг гол үзүүлэлт мөн. Гэтэл даалгавар өгөхийн л тулд заавал ямар нэгэн юм оноон өгч алба өнгөрөөх төдийгөөр хэлбэрдсэн идэвхгүй байдлаар намын даалгаварт хандах зохисгүй явдал ч хааяа гүй гарч байна. 

Тэрчлэн намын даалгаварт << онцгой >> , << хүндтэй >> , << тусгай >> , << анхны >> , << нэрэмжит >> зэрэг олон янзын нэмэлт тодотгол өгч байгаа нь хэлбэрдэн гоёчилж байгаагаас өөр онцын ач холбогдолгүй юм. Ийнхүү хүч нэмсэн тодотгол нэр өгөхгүй бол намын даалгаврын чанар өгөөж, учир утга сулрах юм шиг ойлговол бүр ч гэнэхэн хэрэг. Бас намын даалгаврын утга учрыг дутуу ойлгож, аж ахуйн ажлын хоцрогдол тасалдлыг нөхөн гүйцээхэд хэрэглэдэг << нарийн даалгавар >> шиг юм болгон хувиргахад хүрсэн буруу хандлага ч гардаг байна. Нөгөөтэйгүүр байгууллагын Дарга, орлогч, товчооны гишүүн гэж удирдах ажилтан хариуцлагатныг намын даалгавраас чөлөөлдөг ая тал зассан зарчимгүй явдал ч байж болохгүй билээ. 

Намын үүрийн нарийн бичгийн дарга хүмүүсийг албан тасалгаандаа дуудаж, өгсөн үүрэг даалгавраа үгчлэн хэлж бичүүлэх, эсвэл элдэв хүснэгт, тусгайлан хэвлэсэн даалгаврыг сүр дуулиантай гардуулснаар үзүүлбэр төдий арга хэрэглээд гүйцэтгэлийг шалгаж дүгнэлгүй орхидог хуучин зуршлыг халах хэрэгтэй болжээ. 

Намын хурал дээр коммунистууд дутагдлыг арилган ажил сайжруулах талаар тодорхой нэр зааж илэн далангүй, ил тод ярьж шүүмжлэхэд ажил хариуцсан боловсон хүчин түүнийг өөртөө өгч байгаа намын хамт олны даалгавар гэж үзэж идэвх гаргаж, биеэ дайчилж дутагдлыг арилгаж, ажлаа өөд татан сайжруулах нь коммунист хүний дайчин, зарчимч чанар байх ёстой. Намын байгууллагаас урьдчилан сайн бэлтгүүлж коммунистууд, удирдах ажилтны тайланг намын хурлаар сонсч хамт олноороо хэлэлцэж зөвлөх арга хэлбэр дэлгэрч байгаа нь нэг ёсондоо тухайн хүнд хүлээлгэсэн намын хамт олны даалгаврын биелэлтийг нийтээрээ дүгнэж байгаа хэрэг юм. Коммунистуудын хамтын оюун бодлын илэрхийлэл болсон намын хурлын шийдвэрийг бүрэн хэрэгжүүлэхэд намын гишүүн бүр өөрийгөө ямагт байнгын даалгавартай гэж үзэж идэвхийлэн ажиллах ёстой. 

Өнөөдөр манай намын таван гишүүн тутмын нэг нь залуу коммунист учраас намын байгууллагаас тэдэнтэй ажиллах гол хэлбэр намын даалгаврын үүрэг, ач холбогдлыг улам гүнзгий ойлгуулж, үр нөлөөгий нь дээшлүүлэх хэрэгтэй юм. Манлайлагч, хошуучлагчийн хувьд намын гишүүн хүн дээрээс даалгавар хүлээж, жирийн нэг гүйцэтгэгчийн байдлаар идэвхгүй суух биш санаачлагчийн байр сууринаас асуудалд хандаж аль түвэгтэй хэцүүг шийдвэрлэхэд шаламгайлан оролцож, байнгын үүрэг даалгавраа биелүүлэх бат журмыг хэвшүүлбэл зохино. 

Намын даалгаврын үр өгөөжийг дээшлүүлэх талаар аймаг, хот, районы намын хороо, намын анхан шатны байгууллагууд олон хэлбэрийн шинэлэг ажил хийж эхэлж байгааг улам баяжуулан бататгах нь зүйтэй байна. Оны эхэнд тухайн жилд коммунистуудад ямар чиглэлээр даалгавар өгөх тухай намын гишүүдийнхээ саналыг авч сэдвээ урьдчилан тогтоогоод хүн нэг бүрт болон адил ажил, ижил мэргэжлийн хэсэг хүмүүст тодорхой хугацаатай даалгавар өгч байна. Мөн тайлангийнхаа хурлаас дэвшүүлсэн гол зорилтуудыг хэрэгжүүлэхэд чиглэсэн томоохон ажлуудыг коммунистууд болон хамт олонд жилийн хугацаатай даалгавар болгон өгч биелэлтийг дүгнэж, явцыг хэлэлцдэг газар ч байна. Удирдах ажилтан, коммунистуудын хувийн ажлын тайланг сонсоод цаашид хийх зүйлийг даалгавар болгон өгч хяналт тавьдаг гэх зэргийн олон хэлбэрийг бататгах нь зүйтэй юм. 

" Намын эдийн засаг, нийгмийн зорилтыг хэрэгжүүлэх аливаа ажлын тэргүүн шугамд ямар намын гишүүд явж, зөрчил дутагдал, тайвшрал, зогсонги байдлаас урьдчилан сэргийлж, өөрөө бусдад үлгэр үзүүлэх чин сэтгэлээр намаасаа нэр хүндтэй, хариуцлагатай даалгавар байнга авч, бүрэн дүүрэн хэрэгжүүлэх нь коммунистуудын нэр төрийн хэрэг мөн. 

