Чухал яриа

Энэ намууд ер нь ямаршуу байна. Зуны налгар өдрүүдээр нам гүм болно биз дээ. Энэ үеэр ерөнхий багцаа нь бодитой байдаг. Танайх энэ талаар сурвалжлага хийгээч гэсэн хүсэлт ирсэн. Монголд улс төрийн хоёр нам байдаг. Тэрний нэг Ардчилсан намынхан уржигдар Баянхонгор аймагт цуглачихсан чухал яриа ярьцгааж суух юм. Тэнд Өвөрхангай, Говь-Алтай, Өмнөговь аймгаас, хотоос хоёр ч дүүргийн төлөөлөгчид ирцгээн та нар яаж ялсан, яагаад ялагдсан гэцгээх нь сонгуулийн маргааш мэт санагдуулна. Намын дотоод асуудал дээр орчихсондоо санаа зовнитол зүгээр зүгээр. Энд нэг тийм нууцсаад байх юм Ардчилсан намд бараг байдаггүй гэлцэв. 
Ирэх сонгуульд нэг бол дөрөвхөн, эсвэл 72 суудал авч мэдэх Ардчилсан намын дотоод хэрэгт оролцоогүй ч сонссоноо мэдээлэхэд сонин олон байв. Эд нар өөрсдийгөө ихэд тоодог юм байна. Ялж явлаа, ялагдаж байлаа. За ер нь зөндөө л ялагдсандаа. Шүүрэн шанага болтлоо л шүүмжлүүлэв. Бүх юм нээлттэй байдаг, нууцгүй учраас хэл ам тасардаггүй, одоо бодоход нэг бодлын энэ нь зөв байж. Манай гол өрсөлдөгч нам МАХН одоо яаж байна. Анх удаа шударга байх гээд үүр, хороод дээрээ санал асуулга явуултал намын дарга нь дүүргийн даргадаа ялагддаг гэнэ. Тэгэхээр дүүргийн даргаа Ерөнхий сайд болгох уу, эсвэл тэр санал асуулгаа зогсоох уу... Ийм хүнд гарцыг олон туулсан ардчилал л тус болдогсон. Одоогийн энэ улс төрийн намууд нэг бол хөгшдөөд эс бөгөөс балчирдаад байгаа. Түүхэн энэ үед Ардчилсан нам айраг цагааны үеэр цугларч ярих шахаанд орчихлоо. Бидэнд Монгол Улсын хувь заяа цаашид яах нь хамгийн их хамаатай болсон. Одоогоос 16 жилийн өмнө эхлүүлсэн ардчилал бидний өнгөн дээр мөхөж, аль нэгэн дарангуйлагчийн гарт орохыг үзсэнээс үхсэн нь дээр гэцгээж байв. Тэд өөрсдийгөө зад шүүмжлэв. Хэн ямар хариуцлага хүлээв. Ялахаар нь гүйж ирээд ялагдахаар нь алга болчихдог сайн дурынхан олон байна лээ гэнэ. Энэ үеэр намын дарга Ц.Элбэгдорж нь орж ирсэн юм. Тэр ярианд оролцож надтай нийтдээ таван удаа зургаа хамт татуулсан партизан байна. Нам ялсан ч, ялагдсан ч байж л байдаг эдгээрийг идэвхтэй байдалд оруулаач. Чадахгүй бол архи уугаад намын ч өөрийнхөө ч нэрийг баллаад байгаа бол дараа үеэр соль гэв. Гэхдээ 1990 оны долдугаар сараас өмнө энэ нам энд ардчиллын төлөө анх тэмцэж явсан партизануудаа шударгаар бүртгэж, ямар нэгэн хөнгөлөлт үзүүлэх цаг болжээ. Бид 2008 онд 18 жил улс төрөөр тэмцсэн ид дунд насны нам сонгуульд орно. Яваандаа ардчиллын төлөө тэмцсэн хүн хувьсгалт тэмцлийн ахмад зүтгэлтэн шиг өөдрөгөөр дурсагдах нь мэдээж болно. Тийм тул өнөөдрөөс бэлтгэн бүртгэлээ бодит болго. Харин намын өнөөгийн асуудлаар бол хурцхан ярих нь зүйтэй. Би намын даргын хувьд нэг үгийг албан ёсоор хэлье. Ирэх сонгуульд Ардчилсан нам дөрвөн гишүүнтэй болдог ч бай, 72 гишүүн гардаг ч бай, хэнтэй ч бид эвсэл болохгүй шүү! Та нар энэ орон нутаг дотроо хэн нэгнийгээ гаргаж ир. Тэр нь Монголын ард түмний зөв илэрхийлэл байх ёстой. Найзуудаа та нарыгаа ойлгож байна. Өчнөөн жил ардчиллын төлөө явчихаад УИХ, аймаг, сумын ИТХ-д нэр дэвшиж улс орныхоо төлөө юм хийх гэхээр эвсэл нэрийн дор танихгүй хүн чиний өмнөөс сонгуульд оролцдог. Тэр нь дорхноо ялагдсан нь шударга гэж мэдэгдэв. Ардчиллынхан ойр зуураа их ширүүн юм. Ухуулга сурталчилгаа янз бүрийн ажлаар хөдөө гадаа явмаар байдаг. Гэтэл бидэнд МАХН шиг мөнгө байхгүй гэхээр удирдлага нь яаж ийгээд намын ажлыг хий. Чадахгүй бол өөр намд элсэхгүй юү. Цаана чинь юу юу гэдэг нэртэй билээ. Манайхаас явсан нөхдүүд тус бүртээ нам байгуулаад хүнээ тосч байгаа гээд ам таглана. Тэд мөчөөгөө өгөхгүй хэрэлдээд авна. Албан тушаал олдож байвал хаана ч байсан дүүрч. Гэтэл бид ардчиллын төлөө өчнөөн явлаа юу олж долоосон юм гэж бодвол бодохоор л байна гэхэд Монголд 110 мянган Ардчилсан намын гишүүн бий гэдэг. Ялбал бүгдийг нь ажилд томилно гэвэл үйлчлэгчээс сайд хүртэлх бүх хүнийг солих юм уу. Бодит байдал дээр Хэнтийд Ардчилсан нам ялахаар дөнгөж 87 хүнийг ажилтай болгожээ. Энэ нь Жаргал даргын хуншгүй биш. Нөхцөл нь тийм л юм. Угаасаа бид чинь албан тушаалын төлөө биш үр хойчоо шударгаар амьдруулахын төлөөнөө гэсэн зорилго чухал... гэх мэт халилууд хэлээд сэтгэл хоёрдуулна. Бид анх удаа олон нийтийн санал асуулгаар МАХН-аас илүү санал авч үзлээ гээд их баярлалдав. Нээрэн ирэх сонгуульд Ардчилсан нам дангаараа төр барих юм биш биз. Зөндөө олон жижиг Гүндалайн, Энхсайханы, Буян Жагаагийн гэх мэт хувийн намууд бүгд МАХН-ын том тогоонд чанагдан угшиж суугаа. Нэг шуудайд чихэлдэн засаг төрийг удирдаж буй энэ эрх баригчдыг ерөнхийд нь нэг талд буюу МАХН-д хамааруулж олон нийт дүгнэдэг юм байна. МАХН өөрсдийн дотоод ардчиллаа зохицуулж бардаггүй. Ардчилсан намд аль эрт учирсан зовлонг эд одоо л амсаж байна. "Хүүхэд ийм дээрээ их хөөрхөн шүү..." гэж одоо Ардчилсан намынхан хөхрөлдөх юм. Э.Бат-Үүл хэлэхдээ хүнээ нэг л удаа танья гэжээ. Олон нүүр, олон араншинг таньж ядан байсаар байтал бидний нас хүрэхгүй нь. Манай намаас "пүү, пай" гэж хамраа дараад явсан нөхдүүд МАХН-д очоод наалдчихсан. МАХН өөрсдийгөө яая гэж байж тэднийг өөд татвал ядаж өчнөөн насаараа зүтгэж байгаа буурлууд нь гомдох биз ээ. Гэхдээ яах вэ. Энхсайхан, Наранцацралт нар маань эргээд ирвэл цаашаа гэхгүй гэлцэх юм. Бас их уужуухан улстөрчид юм. Ардчилсан нам цэвэршихийн тулд хуучин архагуудыг эгнээнээсээ одоо авч хаясугай гэхээр нөгөө тал нь хариу мэтгэнэ. Дөнгөж дөч гараад яваа Баабар, Да.Ганболд зэрэг улстөрчдийг тэтгэвэрт гаргах нь "Түүзээ навшаад" хөзөр тоглохтой адил бус уу. МАХН шиг 60, 70 хүрчихсэн ахмад байдаг бол яая гэхсэн гэлцсэн. Хөвсгөлийн сонгуулийг их ярьцгаав. Талийгаачийн дүү яг манай намын хүн мөн биз гэж ирээд л хардсан. Аргагүй л хаширчээ. Тэд тийшээ очицгоох нь. МАХН-ыг 45 хувийн санал асуулгаас 25 болтол буулгасан М.Энхболд Ерөнхий сайдыг муулахын аргагүй бидэнд тус боллоо гэж ярьцгааж байна. Хүүхдээр бол түүхэндээ "салхин цэцэг", "кор", "улаан бурхан" ч тусалгүй дал наян жил болсон намд ардчилал, шударга сонгууль, хэн нь лидер вэ гэх мэт эдний хувьд сонин хэллэг хүндээр тусдагийг тэд өөрсөд дээрээ тусгаж байв. Бид энэ зовлонг олон үзсэн дээ. Одоо ирэх сонгуульд үнэн бодитой үг хэлж яваа Ардчилсан намд санал цугларах хандлагатай байна гэж айраг цагааны цагаар улс төр ярьсан хүмүүстэй учирсан юм. Тэнд Х.Баттулга, З.Энхболд гишүүн нар бас байв. Х.Баттулга гишүүн Ардчилсан намдаа эргэн орж Баянхонгорчуудтайгаа уулзалдаж байв. Энд бас нэг юм ярьцгаав. Ардчилсан намынхан УИХ-д гарах нь гараад ирэх нь ирсэн. Амаржаргал, Одхүү, Санжмятав нар хуучин намдаа байгаа аж. Тэд нийлж шахаж байгаад татварын хуулийг олон нийтэд ашигтай буюу ердөө арван хувийн татвар авдаг болгохоор болгосон. Энэ мэтчилэн гар нийлж ажиллаж эхэллээ гээд УИХ-ын нааштай хуулиуд хэрхэн бүтсэнийг тайлагнаж байв. Үнэн мэдээлэл мөн. Одоо чинь Ерөнхий сайд болмогцоо олон түмний эсрэг үйлдэл хийгээд эхэлбэл босоод эсэргүүцдэг болчихжээ. Шоу, дураар загнах, худлаа ярих зэрэг явуургүй болсон. Засгийн эрхийг сонгуулиар авахын тулд эргээд олон түмэндээ орж хутгалдах, тэр хөрсөн дээрээ үргэлж цуг байж өөрөөр хэлбэл, 90 оны тэр үеийн адил ажиллаж зоривол амжилт олно гэж Ц.Элбэгдорж ярьж байлаа. Улс төрийн байдлыг нэг иймэрхүү янзаар ярьцгааж байсныг товчлов. 
Ж.ГАНГАА 

