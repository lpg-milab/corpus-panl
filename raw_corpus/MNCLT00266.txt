Э.ОЮУН 

УУЛЗАЛТ
 
Москвад энэ өвөл цас ихтэй, дулаан гэдэг нь жигтэйхэн байлаа. Нэг өдөр цас учиргүй орж, унасан дороо хайлан байсан учир хүн бүр метро руу орохыг яарч байсан байх. Би ч <<Хувьсгалын талбайн>> буудал орохоор яарч явсан юм. Энэ буудал дотроо маш гоё. Хувьсгал хийхэд амь бие хайргүй тэмцсэн хувьсгалын анхны үеийн ажилчин, тариачин, далайн цэрэг эмэгтэй хувьсгалч, дайз бүсэлсэн явган цэрэг, чулуу сандайлсан, дайсныг анхаарч харан, юм түшээд амарч суусан цэргүүдийг дүрсийг амьд юм шиг ган төмрөөр цутган хийж <<Хувьсгалын талбай>> нэртэй метрогийн энэ буудлыг туршид нь чимэглэжээ. 
Зорчигчид тоо томшгүй, цахилгаан шатаар бууж л явна, Зогссон хоёр талын вагоноос гарсан хүмүүс дээш явж л байна. Нэг хоногт Москвагийн энэ метрогоос таван сая хүн зорчдог гэсэн тоо байдаг юм билээ. Ингээд вагонд ороод явж байтал өвлийн саарал пальтотой, хиймэл үсэн хүрэн малгайтай, өмдөө хуучивтар хар гутал дээгүүрээ тавьсан, цаасаар нандигнан бүрхсэн томоохон нэг юм барьсан хүн түүний зүүн гараас сугадан яваа галт шил шиг нүдний тийм их томруулдаг шилтэй, гартаа том цүнх барьсан жар шахам настай бол уу гэмээр хоёр хүн тэртээ сандал дээр зэрэгцэн сууж нэг юманд их яарч, баярлан догдолсон байдалтай байгаа нь анхаарал татмаар байв. Цаасаар бүрсэн юм барьсан хүн нь цаасан доторхи юмаа байн байн үнэрлэж байгаа юмуу, шагайж харж байгаа алин болох нь мэдэгдэхгүй юм. Гэвч маш нандин юм дотор нь байгаа нь ойлгогдож байлаа. Тэр хоёр хүн бас яг Москвагийнх биш өөр хотоос ирсэн бол уу гэмээр. Хоёулаа байн байн инээмсэглэж, хүүрнэн ярьж байгаа нь тун их догдлонгуй. Юунд их баярлаж яараа юм бол оо? гэж бодтол цаасан бүрхүүл дорогш мултартал дотроос нь хоёр том улаан намуу цэцгийн түрүү цухуйхад тэр хүн барвайсан гараараа мултарсан цаасыг нь дээш болгож цэцгийн түрүүд, хүрэхдээ хичнээн энхрий, нандин хүрэв ээ. Сэтгэл сайхан, ертөнцийн ариун бүхэнд дуртай хүн л цэцгэнд ингэж нялх булбарай хүүхдэд хандаж байгаагаас илүү эеврүү ханддаг байхдаа гэж бодогдон тэнд явсан нэлээд хэдэн хүн үүнийг бас онцлон харах шиг боллоо. 
Гэтэл метроны <<Комсомолын>> буудалд ирж тэр хоёр буусанд юманд дуртай хүн гэж хэцүү, би ч бас бууж тэр хоёрыг дагав. Тэр хоёр ер нь нэлээд яаруу явсаар яг метроны аман дахь чөлөөнд зогсож ийш тийш харан энд уулзахаар болзсон хүн нь байхгүй байгаад тэвдэв бололтой. Би бас хүн хүлээгч болон зогсож байх зуур нүд муутай нь 
- Цаадах чинь алга уу? Яачихаа вэ? Галт тэрэгний буудал дээр очих уу? гэсэнд цэцэг барьсан өндөр нь 
- Ирнэ вий. Галт тэрэгний буудал дээр очвол вагоны дугаар нь мэдэхгүй, тэгээд ч тэр олны дунд яаж бие биенээ олох юм бэ? Одоо чи бид хоёр шал өөр, тэр маань ч бас л жигтэйхэн өөр болоо биз? гэлээ. Тэгтэл хөх пальтотой махлагдуу буурал санчиг нь тарваган малгай дороос нь цухуйсан монголжуу царайтай хүн орж ирэв. Нөгөө хоёрын өндөр нь орж ирсэн хүний дэргэд очсоноо, биш юм байх гээд буцав бололтой. Монголжуу нь 
Сергей Петрович Кудрявцев? Это вы? гэхэд цэцэг нандигнан барьсан өндөр хүн огцом эргэн харж, нөгөө нүд муутай дээрээ очин гараасаа хөтлүүлэн 
- Тиймээ би байна. Балдан чи яасан ондоо болоов? Гоолигхон, тас хар үстэй, туранхай цагаан царайтай шаг хийсэн залуу байж билээ гэсээр энэ гурав хоёр орос, нэг монгол өөд өөдөөсөө инээмсэглэн баярлаж уулзах нь ямар ч ах дүү, төрөл садан уулзаж байгаагаас ялгаа алга. Нүд муутай нь 
Аль вэ, Балдан чи ойртооч, би чамайгаа нэг сайн харъя. Чи чинь тийм бүдүүн тарган, буурал болчихсон гэж үү? Намайг тэр халуун элсэн дунд шархадчихаад хэвтэж байхад хорь шахам километр газар үүрч, хээрийн эмнэлэгт хүргэж өгсөн юм чинь бадируун чийрэг эр байсан биз. Чиний чадалтай нуруу намайг өдий болтол амьд явуулж байгаа юм. Алив, нааш ир Балдаан, би энэ томруулдаг шилийнхээ цаанаас чинийхээ царайг нэг сайн харъя. Балдан гэгдэгч хачин болж, гайхаш тасарсан маягтай нүд муутын дэргэд очиж, 
- Иван Дмитриевич Антонов та юу? Би таныг танилаа гэсэн нь Антоновын сэтгэлийг тайвшруулах гэсэн байх. Үнэндээ бол цагаан шар үстэй Иван Антонов, зориг ч гэдэг нь ган, золбоо гэдэг нь гал гэлээ гэв гэх шиг сайхан ч эр, сайн ч хүн байжээ. Хүнд шархтай, хөдөлж чадахгүй элсэн дунд хэвтэж байх тэр мөчид Балдан, Антоновыг харангуутаа хэний хүү, хаана ирчихээд ингэж байгаа юм билээ дээ, яасан ч цэвэрхэн орос вэ гээд үүрч тэвэрч, гудачсаар яваад монголын хээрийн эмнэлэгт хүргэж авчирч тушаачихаад цааш явсан юм. 


Монголын явган цэргийн нэг ангийн урагшлах давшилтыг боож байсан Жээхээ хэвийн нурсан тосгоны нэг муу байшингаас пулемётын дуу тасалдахгүй шахам байж босч давшилтанд орох гэсэн оролдлого хийх бүрд, боссон хүн бүрийг алдахгүй хяргаж байгааг хараад холбоо залгах даалгавар авч түүнийгээ биелүүлчихээд эргэх замдаа явж байсан Антонов, энэ муу байшин руу сэм очиж гранат хаяж дайсны тэр пулемётыг дуугүй болгосонд манайхан, хэн гранат шидсэн юу болсныг мэл гайхан байтал Антонов бүр аюулгүй болсон эсэхийг шалгах гэж өндийж, байшин тийш явах гэтэл дайсны амьд үлдсэн нэг цэрэгт цээжээрээ буудуулж ойчсон боловч монголын явган цэргийн тэр ангид давшилтын зам нээж өгсөн билээ. Тэр ангийн дарга Антоновыг буудсан дайсны цэргийг баривчлуулж, Балдан, Антоновыг авч явсан нь тэр юмсанж. Түүнээс хойш энэ хоёр уулзаж дайралдаа ч үгүй, харин Антонов хээрийн эмнэлгээс төвийн эмнэлэгт очихоосоо урд овоо болсон хойноо <<сестра Жавзангаас намайг тэр холоос үүрч авчирсан хүн хэн гэдэг хаанахын хүн бэ чи хэлээд өг>> гэхэд нь Жавзан туж инээсээр байгаад юу ч хэлдэггүй зөвхөн л Балдан гэдэг юм даа, Балдан гэдэг юм гээд л инээдэг. Яагаад ингэж инээгээд байсан юм бэ гэвэл Жавзан, Балдан хоёр Дорнодод дөнгөж танилцаад, хайр сэтгэлийнхээ тухай бараг юу ч яриагүй байтал Балдан фронтод явчихсан. Жавзан сестра болоод явсан, Салснаасаа хойш дөрөв, гурав хоногийн дараа уулзаж байгаа нь тэр байж. Санамсаргүй ажлаа хийж байтал гэнэт санитар хийж байсан Жанцан: 
- Чамайг тэнд хүн уулзья гэж байна. Ёстой нэг лужир биетэй орос эрийг авчирч дээ, би тэр оросыг нь нэгдүгээр асарт хэвтүүлчихсэн, Самбуу эмч намайг тариа хий гэж байна билээ гэхэд нь Жавзан дорхноо хийж байсан юмаа дуусгаад гарсан чинь шороо тоосонд дарагдсан нэг хар амьтан халуун тогооны дэргэдэх ганц хоёр заг байсныг дэрлээд унтаж орхиж, 
- Хүүш чи юун хүн бэ? босооч гэж дэргэд нь очиж дугтартал Балдан сэргэж эргэн харвал Жавзан дуу алдаж, 
- Балдан минь чи юү? Юу болоов? Шархдаа юу? гэхэд 
- Юуны чинь шархдах. Зүв зүгээр. Харин би нэг цэнхэр нүдтэй сайхан ах үүрч авчирлаа. Одоо бодож байхад ер нь яаж ашгүй энд хүргэж дөнгөв өө. Лут том эр ээ. Жавзан сестраг дууд гэхээр нь чамайг энд байгаа юм биш байгаа даа гэж тэр цэргээр дуудуулсан юм. Яамай. Сайн. Жавзан аа, би явлаа биеэ мэдээрэй. Мөд уулзамз гээд анги руу нь ойртож очих машинд суугаад явсан. Жавзан араас нь: 
- Балдан минь ээ. Сайн яваарай гээд удаан зогсож араас минь хараа ч үгүй цааш явсныг бодвол өнөө авчирсан зөвлөлтийн цэргийг асрах хэрэгтэй болсон байх гэж Балдан бодож байснаа гэнэт одоо тов тодхон саналаа. 
Тэгээд дайнаас хойш Жавзантайгаа суучихсан хойноо Антоновыг хэн намайг авчирсан бэ гэхэд нь намайг амьд мэнд явааг харсандаа, бас ийм эрийг үүрч ирэх тэнхээ яаж хүрээ юм бол гэж баярлан бодохдоо инээд нь хүрээд Балдан гэдэг юм. Балдан гэхээс өөр юу ч хэлж чадаагүй гэсэн нь ч чихэнд дуулдах шиг болоод Антоновыг дахин сайн харж тэр шарх нь хүнд байсан, мэдрэлийн судсыг нь гэмтээсэн байсан, тэгээд дороо Москва руугаа явсныг нь дуулсан байлаа. 
Түүнээс хойш юу болсныг үнэхээр асуугаа ч үгүй, мэдээ ч үгүй байтал харин хорооныхоо сургагч байсан Кудрявцевыг Москвагийн ойролцоо машины үйлдвэр дээр ажиллаж байгаа гэж эмнэлэгт хамт хэвтэж байсан нэг хүнээс дуулж хаягийг нь аваад явахынхаа урдын урд өдөр ил захидлын хуудас явуулаад мөн л бол уулзъя биш бол ондоо хүнтэй уулзана биз гээд хүлээж уулзсан нь энэ байжээ. 
Нүд муут Антонов, Балданг шилнийхээ цаанаас сайн харна. Чанга тэврэнэ. Үнсэнэ. Энэ үеэр Кудрявцев 
- Нуруу яах вэ, сэтгэл гээч. Тал нутгийн монгол хүний уужим хүнч сэтгэл намайг аварсан юм. Тухайлбал чиний өмнө зогсож байгаа Балдангийн сэтгэл шүү дээ. Антонов байн байн Балданг тэвэрч үнсэн, 
- Миний монголын хүү. Би одоо хүртэл монгол нутгийг санадаг. 1945 оны тэр дайн амар биш байсан. Танай нутгийн зүүн хязгаар, хэцүү газраа бид унд усгүй, элсэн шуурганд зүдэрч явж байсан ч бид хамтаар ялалтаа байгуулсан. Тэгээд одоо хүртэл би монголоо санадаг. Хээрийн эмнэлгийн Жанцанг, сестра Жавзанг, эмч Самбуу бүгдийг нь би мартаагүй, миний бодол зураг шиг торойж байдаг. Тэнхээт монгол энэ хүнд Балдан чамд тэврүүлж үүрүүлж би энэ сайхан ертөнцөд хоёрдохоо мэндэлсэн юм даа гэхэд нь Кудрявцев 
- Тэнхээ хамаагүй гэж хэлээд байхад сайхан сэтгэл Балданд байгаагүй бол чамайг үүрэх тэнхээ ч гарахгүй байсан юм шүү дээ гэж ярихаар нь Балдан эвгүйцэж: 
- Би та нараар ингэж хий хоосон магтуулах гэж уулзъя гээгүй. Антоновыг тантай хамт байна гэж би санаагүй. Үүрсэн дүүрсэн гээд байх юм. Антоновын оронд би шархдаад хэвтэж байсан бол та хоёрын нэг нь тохиолдоод бас л үүрэх байсан шүү дээ. Энэ гавьяа биш. Гэтэл нүд муут Антонов цав цагаан алчуураа гаргаж, нүд шил хоёроо ээлжлэн арчиж, 
- Одоо санахнаа нь сестра Жавзангаас намайг авчирсан хүний нэр усыг хэлээдэх гэхэд Балдан гэдэг юм. Тэр хүн үүргээ л биелүүлсэн. Зөвлөлтийн цэрэг ч монголоо, монгол нь ч Зөвлөлтийнхнийг үүрч авчирч байдаг алийг тэр гэхэв. Дайны хүнд цагийн жирийн л явдал гэж билээ. Өчигдөр энэ Кудрявцев манайд орж ирж <<чиний дулаалгат цэцэрлэгээс хамгийн сайхан хоёр цэцгий нь авна>> гэхээр нь би <<сангийн юм шүү>> гэсэн чинь <<сангийн гэдэг чинь Зөвлөлт улсын юм>>, эвдэрч тасаршгүй, амин голоороо найрамдсан монголын нэг найздаа Зөвлөлтийн энэ цэцэг өгөх юу ч биш. Гэвч би дэлбээт цэцэг үзээгүй учир үнэхээр гайхан баярласандаа Кудрявцевийг чанга тэврэв. 
Хажуугаар явсан хүмүүс, эрэгтэйчүүд бие биедээ цэцэг барьж тэврэлдэн байхыг хараад гайхан өнгөрч, зарим нь тэдний дэргэд очиж учрыг нь мэдэхтэйгээ зэрэг тэр хүмүүсийн зарим нь би монголд байсан сайхан ч нутаг, сайн ч хүмүүстэй шүү. Сайншандын цэргийн ангийн Цоодол, Өвөрхангайн нисэх буудлын Занаа, Хөвсгөлийн онгоцны Цэгмэд, Дорнодын махкомбинатын Дожоо гэх зэрэг олон хүнийг асууж, Балданг мэдэхгүй юмаа гэхээр <<аргагүй ээ, аргагүй, тэр уудам нутгийн тэр олон хүний алийг нь энэ хүн таних вэ. Найрамдалт монгол оронд мэнд хүргээрэй, бид үүрд ах дүүс шүү>> гэх зэрэг үгнүүд дуулдсаар удахгүй цуглаан ч болох нь уу гэмээр болов. Тэгээд ч метрон дотор олон хүний замын газар тээг болон зогсох нь эвгүй болохоор тэр гурав Зөвлөлтийн олон хүний сайн санааны үгс сонссоор гадагш гаран шууд галт тэрэгний зогсоол тийш явав. Хүмүүс зарим нь <<баяртай>>, <<сайн байна уу? >>, <<Жамбалу привет>>, <<Увс нурскому агроному Дэжид привет передавайте>> гэж олон үг хэлсээр зүг зүгтээ явцгаав. Мань гурав, гурвуулхнаа үлдэж мөн нэлээд ярьмаар юм байвч Балдангийн явах цаг тун ойртсон байлаа. Кудрявцев 
Чамайг бид хоёр гэртээ аваачиж хэд хонуулаад явуулна. Бид билетийг чинь авч өгнө гэхэд, 
- Яаж болох вэ? бид энд эмчлүүлээд сайн болж бас нэмж олон найзтай болоод явж байна. Аннад мэнд хүргээд үүнийг өгөөрэй. Антонов танд энэ. Би тантай уулзана гэж үнэхээр санасангүй, Гэвч Жавзан их ярьдаг юм. Та авгайдаа үүнийг өгөөрэй гэж тус тусад нь нэг, нэг тэмээний ноосон гоё бээлий бэлэглэв. 
Балдангийн хоёр найз, яах нь вэ, юү гэсэн үг вэ? гэхэд Балдан, 
- Би та нарыг байнга дүүрэн амьдралтай байг гэж дээш харсан амтай бээлий өглөө шүү дээ. Жавзан өөрөө нэхсэн юм гэлээ. Антонов, 
- Миний Балдан мөн бол Жавзангийн дуртай цэцгийг өгч явуулна гэж би үүнийг авч гарсан юм. Намайг өгч байна гэж өгөөрэй. Намайг мартаагүй байгаа? Би нүд юм харахгүй шахам болсонд үхмээр бодогдсон өдөр олон байсан боловч Жавзангийн өвгөн аав, хараа муутай ч гэсэн хэрэгтэй юм хийсээр явааг санаад цэцэг ургуулдаг хүн болсон. Миний энэ цэцэг сайхан байна уу. Балдан аа, гэхэд Балдан, 
- Ёстой дээд сайхан цэцэг. Харуутаа би бүр гайхсан шүү дээ. Энийгээ яасхийж аятай авч явж Жавзандаа аваачина даа гэж бодож байна гэсэнд Антонов, 
- Одоо вагондоо оронгуут шилтэй усанд хий. Жавзанд энэ цэцэг хүрвэл маш сайнсан. Ариун сэтгэлээ шингээсэн хөдөлмөрөөр минь ургасан цэцэг гэх зэрэг энэ гурав хичнээн ч яривал ярих, дурсаж бие биедээ хэлэх зүйл тун их байсан ч юм бүхэн эхлэл, төгсгөлтэй, цаг гэдэг хэмжээтэй болохоор яах ийхийн завдалгүй хонх цохиж Балдан вагондоо орохоос өөр аргагүй боллоо. Гэтэл Балдан гэнэт Кудрявцев дээр гүйн ирж, 
- Чиний хүү монголд бий гэж дуулсан. Хаа байдгийг нь би мэдье гэсэн юм шүү дээ. Бүр мартчихаж гэхэд Антонов тэсэж ядан баярлаж, 
- За тэр шүү. Бидний нөхөрлөл, найрамдал хэзээ ч тасаршгүй хэлхээтэй юмаа. Ёстой гоё байгаа биз дээ гэж уйлан инээнэ. Кудрявцев, 
- Нээрэн чи очиж уулзвал сайхан л санагдана наадхад чинь, нисгэгч хүн шүү дээ. Эхнэр, охин гурвуулаа танай тэнд бий. Гэнэт уулзсандаа тэвдэж мартаад байна. Балдан Кудрявцевийг дахин тэвэрч мөр рүү нь алгадаад, 
- Тийм юм мартаж яаж болдог юм бэ? 
- Хүүг минь тэнд байгааг чи бас хэнээс олоод мэдчихэв? 
- Ертөнц дэлхий яриа сургаар дүүрэг байдаг гэж танайхан хэлдэг биз дээ? Эмнэлэгт хамт байсан хүн хэлсэн юм. 
- Тэр хүн чинь хэн гэдэг юм бэ? 
- Осипов, Яков Семенович чамайг.. гэхэд Кудрявцев: 
- Тийм тийм мэднээ, мэднэ. Тэрүүнтэй би уулзаж чадна. За чи Далхаа, Цэвээн, Сүрэнжав энэ тэрд цөмд нь мэнд хүргэж хаягийг минь өгч өөрөө ч захиа бичнэ шүү гэв. Кудрявцевийн дэргэд зогссон Антонов, - Балдан аа, чи хүүхдээ бас энэ Кудрявцевийн дэргэд зогссон Антонов, 
- Балдан аа, чи хүүхдээ бас энэ Кудрявцевийн хүүхэдтэй танилцуулаарай. Ай хөөрхий, дайн тулаанд ч хамт явж, энх цагт ч хамт амьдарч, ажиллаж улам сайхан цагийг ойртуулахын төлөө зүтгэцгээж явна даа бид, 
- Тэгэхгүй яах вэ. надтай хамт хэвтэж байсан хүний хүү нь манай Дорнодын махкомбинатын барилга дээр ажиллаж дуусгаад одоо дулааны цахилгаан станцын барилга дээр ажиллаж байгаа юм байна. Найрамдал гэдэг үг жирийн сонсогдох мөртлөө хүчтэй үг юм, энэ үгээр жигүүр хийсэн хүмүүс дандаа ариун мөртэй гэж Балданг хэлэхэд Кудрявцев найз нөхрөө харж ханахгүй байгаа юм шиг баяртай ширтэн зогссоноо, 
- Балдан чи минь найрамдлын цуглаан дээр үг хэлж байгаа юм шиг байх чинь вэ? гэхэд Балдан явах цаг нь болсондоо тэвдэн хоёр сайн хүн энэ найз нартаа чухам ямар сайхан үг хэлэх билээ гэхэд хэлэх үг олдохгүй байв. 
Кудрявцев халааснаасаа тэмдэглэлийн дэвтэр гаргаж цаас урж аван, Монголд ажиллаж байгаа хүүгийнхээ хаягийг бичиж өгөхөд Балдан сэтгэлдээ үнэн голоосоо баярлаж Кудрявцевийн хүүтэй, ачтай нь бэртэй нь очиж уулзаад Кудрявцев бичнэ гэж баярлан галт тэрэг тун явчих гээд болохгүй тул хоёр нөхрөө сайн тэвэрч үнсээд вагон руугаа орж цонхон дээр очсон боловч, залуу цагийн найз нартайгаа түр ч гэсэн уулзаж, залуугийнхаа хэцүү бэрх мөртлөө цог золбоотой амьдралаа эх орныхоо төлөө тэмцэж, ажиллаж байсан цагаа бүгдийг нь ил тод санаж баярын нулимс нүдийг нь бүрхсэн учир цаадуулыгаа харж ч чадсангүй гараа далласаар явав. 
Их найрамдлаар ахан дүүс болсон хүмүүс хэзээ ч бие биеэ мартдаггүй юм байна. Амьдрал, хөдөлмөр, тэмцэл гэдэг л хүмүүсийг танилцуулж мөнхийн нөхөд болгодог юм байна гэж Балдан ч бодсон, Москвагийн төмөр замын буудал дээр үлдэж хоцорсон Кудрявцев, Антонов хоёр ч бас бодсон юм. 