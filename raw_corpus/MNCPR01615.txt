Эрчим хүчний салбарын хөрөнгө "Эрэл" компани руу орж байгаа нь

Түлш,эрчим хүчний салбар энэ жил 30 тэрбум төгрөгийн хөрөнгө оруулалттай. Ийм хэмжээний хөрөнгө оруулалт хэдхэн жилийн өмнө улсын хэмжээний нэг жилийн хөрөнгө оруулалт байлаа.
Сүүлийн жилүүдэд улсын эдийн засагт өсөлт гарснаар нэг жилийн улсын төсвийн хөрөнгө оруулалт нэг салбарынх болон хувирч байгаа нь энэ. Улмаар дэлхийн зах зээл дээр алт, зэс гэсэн өнгөт металлын үнэ өссөн нь сайхан завшаан боллоо. Эдгээр үнэ нь өссөн бараанд гэнэтийн өсөлтийн буюу 68 хувийн татвар тогтоож "Монгол Улсыг хөгжүүлэх сан"-д мөнгө хуримтлуулсан нь хөрөнгө оруулалтын шинэ эх үүсвэрийг бий болголоо. Эндээс төвийн эрчим хүчний системд холбогдоогүй сум, суурин газрыг гэрэл цахилгаантай болгох хөрөнгө гарна. Тус яамнаас саяхан 2007 онд баригдаж эхлэх цахилгаан дамжуулах агаарын шугам дэд өртөөний барилга угсралтын ажлын гүйцэтгэгчийг сонгосон гэдгээ зарласан билээ. Аливаа ажлын гүйцэтгэгчийг сонгосон гэдгээ зарлах нэг хэрэг. Харин ажлыг ямар түвшинд гүйцэтгэж хүлээлгэж өгөв гэдэг өөр зүйл байдаг. Хөхөө шиг донгодож байгаад тендер авчихаад алга болдог ажил унагадаг зэрэг нь эдүгээ ердийн үзэгдэл болоод байгаа. Тэр тусмаа эрчим хүчний салбарт. Хамгийн ойрхны жишээ хэлэхэд ТЭХЯ 2006 онд хийгдэж 50 мянган малчин өрхөд 50 хувийн хөнгөлөлттэй очих байсан нарны гэрэл дашийн шог болсон. Нарны зайн тендерийг Солонгосын гоо сайхны барааны борлуулагчид өгөөд явуулчихсан сайд, яам өнөөдөр юу ч болоогүй юм шиг дараа, дараагийнхаа тендерийг найруулаад сууж л байна. Энд төрийн сайд, яам тамгын газрынхан ажил унагаад цалин аваад зүгээр сууж байхад цаана нь Монголын малчид хэдэн арван мянгаараа хохирч байгаа юм. Үүнийг малчдын эсрэг гэмт хэрэг ч гэж хэлж болно. Тэрхүү нарны зайг хүлээсэн олон мянган малчин Монгол орны өнцөг булан бүрт байгаа. Малчдын бүх шатны төрийн байгууллагад гаргадаг хүсэлтийн эхний ээлжинд гар утас ордог. Дараа нь нарны зай орно. Мөн байр нь солигдох нь ч бий. Ингэвэл малчдад нэн чухал хэрэгцээтэй хоёр зүйлийн нэгийг ТЭХ-ний сайд Б.Эрдэнэбат будаа болгочихож байгаа нь энэ. Цахилгаан дамжуулах агаарын шугам дэд өртөөний барилга байгууламж нь малчны хотноос арай наахна сумын төвд очно. Арав, хорин тэрбум төгрөгөөр яригдах алслагдсан сумдыг төвийн эрчим хүчний системд холбох ажил гараан дээр байна. Эх нь булингартай бол адаг нь булингартай гэсэн үг байдаг. Энэ их ажлыг сайн эхлүүлэхгүй бол үр дүн гарахгүй баахан мөнгө газрын гаваар орсон мэт алга болно. Эцэст нь уулын ар, энгэр бараадсан 2-4 мянган хүн амтай сумын төв урьдын адил харанхуй хад мэт хоцорно. Тус яамны сүр дуулиан болгож зарласан гүйцэтгэгчийн сонгон шалгаруулалт будлиантай болж байгаа талаар энэ салбарынхан хэлж байна. Тухайлбал, гүйцэтгэгчийг сонгох ажил эхлээгүй байхад, сайд Б.Эрдэнэбат томоохон компанийн захирлуудыг хүлээн авч ажил өгөхөөр урьдчилан тохиролцож аман гэрээ байгуулж байсан тухай мэдээлэл түгж байна. Ийм компанийн тоонд "Илч хангай", "Одкон холдинг", "Алтай трест", "Очир төв", "Баян констракшн", "Эм Си Эс" зэрэг компаниуд багтаж байгаа аж. Дээрх компаниуд цахилгаан дамжуулах шугамын ажлыг аймгаар нь багцлан авсан байх жишээтэй. "Алтай трест" гэхэд л Ховд, Увс, Баян-Өлгий зэрэг гурван аймгийн багцыг дангаар нь авсан байх юм. Уг компанид энэ жил ийм олон ажил өгөх болсон нь цаанаа нарийн учиртай гэнэ. Салбарын сайд өөрийн "Эрэл" компанид Хөвсгөл аймгийн Тосонцэнгэл сумын шугам татах ажлыг тендерийн хуулийг зөрчин байж авч өгчээ. Гэвч ажил авсан "Эрэл" компани ажлаа гүйцэтгэж чадалгүй энэ компаниар дуусгуулсантай холбож ойлгож болно гэж тус салбарын зарим нэг хүн амнаасаа унагаж байх юм. Шалгараад байгаа гүйцэтгэгч нараас урьд нь энэ чиглэлээр огт үйл ажиллагаа явуулж байгаагүй компанид "Баян констракшн", "Одкон холдинг", "Очир төв" зэрэг нь багтдаг гэнэ. Цахилгаан дамжуулах агаарын шугам дэд өртөөний барилга угсралтын ажлын туршлагагүй эдгээр комданиуд 7-9 тэрбум төгрөгийн энэ тооны ажил хийж гүйцэтгэхээр авсан гэх. Ийм ажлын туршлагагүй нэг бус компанид тэрбумаар яригдах өртөгтэй шугам барих ажил олгожээ. Харин "Эрэл"-ийн намын болон яамныхаа газрын дарга нарын ах дүүсийн хийгээд өөрийнх нь компаниудад ажил хуваарилжээ. Тухайлбал, урьд нь Японы компаниас авлига авсан хэргээр ажлаас халагдаж байсан, газрын дарга Ц.Сүхбаатарын "Монгол эрдэм" компанид нэг тэрбум 500 сая төгрөгийн хоёр ажил олгожээ. Мөн газрын орлогч дарга Э.Түвшинчулууны ээжийн "Дархан энерго" компанид 730 сая төгрөгийн шугам. Өөрийн туслах байсан эдүгээ Эрчим хүчний судалгаа хайгуулын төвийн хэлтсийн дарга н.Мөнхбатын "СММС" компанид 980 сая төгрөгийн ажил. Сайдын ажлын албаны ажилтан Сундуйжавын "Дөлгөөн цорго" 600 сая төгрөгийн ажил гүйцэтгэнэ. Мөн газрын дарга П.Ганхүүгийн "МКМ" 900 сая төгрөгийн ажил хийх гэнэ. Түүний бараа бологсдодоо олгосон ажлын нэрсийн жагсаалт арвижих биз ээ. Цахилгаан дамжуулах шугам буюу эрчим хүчний барилга угсралтын ажлыг нэг компани нэгэн зэрэг олныг хийж болдоггүй онцлогтой аж. Гэвч нэр бүхий хэдхэн компанид уг тендерийг бөөндчихсөн юм байна. Нөгөө талаар ажлыг шуурхайлж байгаа дүр эсгэн тендерийг гурван өдөрт багтаан зарласан нь сайд Б.Эрдэнэбаттай урьдчилан уулзаж аман тохиролцоонд орсон хэдхэн компанид давуу эрх олгож, бусдыг нь гадуурхсан үйлдэл болжээ.Тендерт оролцохоор урьдчилан тохиролцоогүй бусад аж ахуйн нэгжийг хүрээндээ оруулахгүйн тулд гүйцэтгэлийн баталгааны 30 хувийг шаардсан байна. Гүйцэтгэлийн баталгаа нь тендерт шалгарсан компани гэрээ хийхдээ гаргаж өгдөг зүйл. Үүнийг мэдсээр байж бусдаас нэхсэн нь мөн л хуулиас гадуур үйлдэл гэж нэрлэж болно. Тендерийн үнэлгээний хороог яамны Төрийн нарын бичгийн дарга томилдог. Гэтэл сайд өөрөө томилж, итгэлт хүмүүсээрээ бүрдүүлэн сонгон шалгаруулалт явуулсан. Дээрх тендер эхнээсээ булингартах нөхцөлийг бүрдүүлжээ. Ер нь ТЭХЯ тендер будлиулаад гаршчихсан, энэ замаар явбал сумдыг цахилгаанжуулах хөтөлбөр 100 мянган нарны гэр буюу малчдыг нарны зайгаар хангах тендерийн араас орно. Аливаа тендер ил тод байх ёстой. Гэтэл ТЭХЯ-ны тендер амралтын өдөр болж шөнөөр гэрээ нь хийгдсэн аж. Энэ салбарт Б.Эрдэнэбат сайдыг очсоноос хойш халаа сэлгээ хангалттай хийгдсэн. Сайдынхаа сэтгэлд таалагдаагүй шийдвэрийн төсөл бичиж оруулсныхаа төлөө хуучин шударга ажилтнууд нь халагдсан. Тэдний оронд газрын дарга Ц.Сүхбаатарын компанийн хүмүүс "Эрэл"-ийн-хэн ажилд орсон. Хийдэг ажил нь тендерт шалгарсан компаниудаас үнийн дүнгийн арван хувийг нэхэх гэнэ. Энэ нь эрчим хүчний салбарын хөрөнгө "Эрэл" кампани руу орж байгаа нэг хэлбэр биш гэж үү. 
Г.Эрдэнэбат
