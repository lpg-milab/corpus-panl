Авьяаслаг заан, бар, бамбарууш, тогос Монголд ирлээ

Сургуультай заан, хар бамбарууш, бар, үзэсгэлэнт тогос шувуудын тоглолт өнөөдөр Сүхбаатарын талбайд баригдсан майхан циркт болно. Амьтад өчигдөр, Хятадаас ирсэн өдрөөсөө эхэлж шинэхэн баригдсан нүүдлийн циркийн манежинд гарчээ. 
Тоглолтыг зохион байгуулагчид мөн үеэр амьтдыг эргэн тойронд нь дасгах, монголчуудад сонирхуулах үүднээс Сүхбаатарын талбайгаар явуулсан. Ингэхдээ авьяаслаг заан, хос хар бамбарууш л төмөр хашлаганы цаанаас гарсан. Харин сургуультай бар, тогос олонд ил харагдсангүй. Сонирхвол, бар Монголд ирээд хоол зооглоогүй гэнэ. Өлсгөлөн барыг ууртай байсан болохоор олны дунд гаргаагүй хэмээн амьтан сургагч Цонмин онцолж байв. Түүний ярьж буйгаар, амьтдаас хамгийн ухаантай нь заан гэнэ. Авьяаслаг заан өдөрт 100 литр ус, зургаан боодол өвс, 10 кг бананыг нэг шил улаан виногоор даруулчихаад тоглолтын бэлтгэлдээ гардаг байна. Харийн нутагт хөл тавьж үзээгүй заан Хохо нэртэй бөгөөд Монголд анх удаагаа зочилж буй нь энэ. Тоглолтоор багшаасаа сурсан циркийн үзүүлбэрүүдээ үзүүлэхээс гадна загвар өмсөгчид шиг алхаа гишгээгээрээ тэнд хуран цугларагсдыг баясгах болно хэмээн амьтан сургагч Цонмин магтана лээ. Хос хар бамбаруушийг боксчин гэдгээр нь дэлхийн олон орны цирк сонирхогчид мэддэг гэсэн. Амьтад тулааны талбарт байгаа боксчин адил хамгаалалт бүхий хувцас өмсөж хоорондоо тэмцэлдэх юм байна. Түүнчлэн дугуй унаж, бөмбөг дээр хэрхэн явдгаа ч харуулна. Мөн үеэр үзэсгэлэнт гурван тогос манежинд гарч авьяасаа сонирхуулах бөгөөд хэр гоёмсог бас гоолиг болохоо гайхуулах нь. Зохион байгуулагчдын дурдсанаар, гурван тогос ирсний хоёр нь эр, нэг нь эм юм. Эр нь эм тогосноос үзэсгэлэнтэй байдаг юм байна. Хэрэглэдэг хүнсний хувьд тахианаас ялгаагүй. Тахиа юу л иднэ тогос ч мөн адил ажээ. Харийн оронд ирчихээд хоол зооглоогүйдээ гомдоллосон барын хувьд өдөрт таван кг үхэр эсвэл адууны мах иддэг байна. Өнөөх хос боксчин бамбаруушнууд сүүн тэжээлтэн. Тиймдээ ч хуурай идэх юм өөрөөр хэлбэл талх, жигнэмэг идэх дуртай гэнэ. Монгол, БНХАУ, ОХУ-ын циркчдийн хамтарсан "Хөрш гурав" нэртэй энэхүү тоглолтоор манай циркчид агаарын гимнастик, уран нугаралтын үзүүлбэрээ сонирхуулах бол орос циркчдийн хувьд өөр. Тэд хошин алиаллаараа хүүхэд багачууд төдийгүй насанд хүрэгчдийг ч баясгахаа амласан юм. Дашрамд дурдахад, "Хөрш гурав" нэртэй тус тоглолт энэ сарын 21-нийг хүртэл төв талбайд баригдсан майхан циркт болно. Өдөр бүр 15,17 цагуудад болох "Хөрш гурав"-ын тоглолтын тасалбарын үнэ насанд хүрэгчид 6000, хүүхэд 3000 төгрөг юм байна. Ч.Анна Зураач Д.Гунгаагийн уран бүтээлийн үзэсгэлэн нээгдэв Монголын урчуудын эвлэлийн шагналт зураач Д.Гунгаагийн гуч гаруй жилийн уран бүтээлийн тайлан үзэсгэлэн өчигдөр МУЭ-ийн үзэсгэлэнгийн танхимд нээлтээ хийв. Булган аймгийн Бүрэгхангай сумын уугуул түүний Болгарын Софи хотын Урлагийн академийг дүүргэснээс хойш зурсан 150 гаруй бүтээл энд дэлгэгдсэн нь үзэгч олны нүдийг баясгаж, сэтгэл татаж байлаа. Зураач Д.Гунгаа Улаанбаатар, Москва, Кызыль, Парис, Милан, Амстердам зэрэг хотод уран бүтээлийн үзэсгэлэнгээ есөн удаа толилуулж гадаад, дотоодын урлаг судлаачдын анхаарлыг татаж чаджээ. "График зургийг С.Нацагдорж, хар зургийг ардын зураач Д.Амгалан, өнгөт зургийн урлагийг О.Цэвэгжав, Чогсом багш нараасаа сурсан хүн дээ" гэж даруухан өгүүлэх энэ эрхэм уламжлалт болон орчин үеийн сэдэвт уран зургийн төрлүүдээр туурвидаг нэгэн гэдгийг бийр, будгийн гайхамшгаар амилсан зургуудыг нь харсан хүмүүс түвэггүйхэн ойлгох буй заа. Үзэсгэлэнгийн нээлтэд Үндсэн хуулийн Цэцийн гишүүн, академич Ж.Болдбаатар, хөрөг зургийн мастер Н.Орхон, Төрийн шагналт зураач Ц.Энхжин нарын олны танил хүмүүс хүрэлцэн ирсэн нь түүний хэр зангарагтай зураачийн баталгаа болох юм шиг санагдсан. Болгар улсаас манайд суугаа Онц бөгөөд Бүрэн эрхт Элчин сайд Мирчо Иванов ч бас ирж анддаа баяр хүргэв. Мирчо Иванов "Д.Гунгаагийн зургуудаас тал хээрийн нүүдэлчин түмний өндөр ёс заншил, түмэн олных нь зовлон, жаргал нүднээ харагдахаас гадна орчин үеийн, алс ирээдүйн зөн мэдрэмжийн алсын хараа тэлэх гайхамшиг ч мэдрэгддэг. Гунгаа гуай манай нийслэл Софи хотын Урлагийн академиас ганзага хоосонгүй ирсэн гэдгийг дэлхийн хэмжээний уран зураг сонирхогчид, олон улсын урлаг судлаачид үнэлдэг юм билээ" гэж байсан. Энэхүү үзэсгэлэн энэ сарын 12-20-ныг хүртэл үргэлжлэх юм байна. Л.Батцэнгэл Сонгодог хөгжимчдийн зуны тоглолт болно Хөгжмийн боловсролыг дэмжих "Агаар мюзик" төвийнхөн шилдэг сонгодог хөгжимчдийн тоглолтыг зун зохион байгуулж байхаар болжээ. "Баркаролла" хэмээн нэрлэхээр тогтсон уг тоглолтын анхных маргааш Улсын филармонид болох аж. Тоглолтод энэ оны эхний хагас жилд амжилт гаргасан хөгжимчид дэлхийн хөгжмийн алдарт бүтээлүүдээс сонордуулна. Тухайлбал, саяхан Чех, Итали улсад болсон өсвөрийн хийлчдийн олон улсын уралдаанаас тусгай болон хоёрдугаар байрын шагнал хүртээд ирсэн ХБК-ийн сурагч Г.Тамир, мөн тус улсад суралцаж буй, өнгөрсөн жил Италид болсон олон улсын уралдаанд түрүүлсэн морин хийлч Амармэнд, ӨМӨЗО-ны Бугат хотод тавдугаар сард болсон төгөлдөр хуурчдын уралдаанаас Гран При шагналыг нь аваад ирсэн Анударь нар тоглоно. Мөн ОХУ-ын Красноярск хотод өнгөрсөн сард болсон үлээвэр хөгжимчдийн олон улсын уралдааны тэргүүн байрын шагналт гобой хөгжимчин Г.Ганбаатар нар тоглох юм байна. Мөн үзэгчид энэ үдэш флейт хөгжмийн хослол хэрхэн эгшиглэхийг болон төгөлдөр хуурч М.Цогбадрах тоглолтыг тайлбарлаж хөтлөнгөө ямар бүтээлүүдийг хүргэхийг сонирхох боломжтой. 
Ч.Анна
