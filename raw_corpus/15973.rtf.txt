№10 (15973)    
1985 ОНЫ НЭГДҮГЭЭР САРЫН  11.
Сонины үйлдвэрийн гологдлыг арилгая

Бүтээгдэхүүний чанарыг дээшлүүлэх асуудал манай сонин хэвлэлийн хамгийн хойшлуулшгүй тулгамдсан зорилт болж байна. Сонин хэвлэлийн үзэмж, зураг чимэглэл, өнгө хэлбэр шалгагчдын гоо зүйн шаардлагаас олон талаар хоцорч, зарим үед үйлдвэрлэлийн гологдол бүтээгдэхүүн ч гарсаар байгааг хөдөлмөрчид зүй ёсоор шүүмжилж байна. Сонины өнгө үзэмж, хэвлэлийн соёл бол юуны урьд сонины үйлдвэрийн хүч чадал, хэвлэгчдийн хариуцлага, тэнд бүтээгдэхүүний чанарын удирдлага хэр зэрэг нэвтэрснээс голчлон шалтгаалдаг. Одоо улсын хэвлэлийн комбинатын сонины үйлдвэрт хоногт 3 - 4 сонин 300 мянган хувиар, бусад 20 гаруй хэвлэх үйлдвэрт 23 сонинг тус бүр 4 13 мянган хувиар хэвлэн гаргаж байна. Нийтдээ манай орны сонины гаралт 1940 оныхоос 12 дахин өсч, хүн бүрт ногдох тогтмол хэвлэлийн бүтээгдэхүүнээр өндөр түвшинд хүрэв. 

Гагцхүү хоцрогдож байгаа нэг үзүүлэлт бол сонин хэвлэлийн өнгө үзэмж юм. Сонины үйлдвэрүүдийн тоног төхөөрөмж сайжирсан мөртөө бүтээгдэхүүний чанар дээшилдэггүй нь тэнд ажилладаг инженер, техникийн ажилтан, мастер, ажилчдын мэргэжлийн ур чадвар, нягт нямбай ажиллагаа, санаачилга дутмаг, сахилга, хариуцлага жигд сайжраагүй, чанарын удирдлага сулаас болдог. Тухайлбал, сонины өнгө, үзэмж, фото, чимэг зураг, гарчиг тар бүр чанаржиж чадахгүй байгаа нь хэн бүхэнд илэрхий юм. Улсын хэвлэлийн комбинатын сонины үйлдвэрийн өрөх, хэвлэх дамжлагад орчин үеийн өндөр бүтээмжтэй машин техник байвч түүний хүч чадлыг бүрэн ашиглахгүй, эзэмших чадвараа дээшлүүлдэггүйгээр барахгүй, сонины үйлдвэрт шинжилгээний лаборатори одоо болтол байгуулаагүйгээс цаас, будаг, тугалгыг агаар, улирлын байдалд тааруулахгүй, гологдол гаргах дутагдал олон жил үргэлжилсээр ирлээ. Сонины гарчгийн том үсгийн янз маяг тун цөөн, байгаа зарим үсэг нь элэгдэж, эмтэрсэн, дутаж олдохоо больсон учир өөр үсгээр орлуулахад хүрдэг, гараар болхи засвар цохилуур хийж хэвлэдэг, заримдаа бүр үсгийн ээлж хүлээж сонин саатдаг байдал жирийн хэрэг болсон байна. Өөртөө байгаа материал, техник, санхүүгийн нөөц бололцоог дайчлан ашигладаггүй, дэвшилт арга барил шуурхай нэвтрүүлдэггүйгээс олон сонин тунарч, түүнийг зохих хугацаанд нь хэвлэж амжилгүй, холбоо, тээврийн ажил хүндрүүлж, улмаар уншигчдыг хохироодог ноцтой тохиолдол удаа дараа гарч байна. 

Тэрчлэнгээр зарим аймгийн сонины макетын ур маяг, үзэмж олон жилээр сайжрахгүй, нэгэн хэвийн саарал, халтар сонин, тэр ч байтугай хагас дутуу, мурий хазгай хэвлэсэн сонин ч уншигчдыг гарт хааяа очсоор байна. Ховд, Сүхбаатар, Баянхонгор, Баян-Өлгий зэрэг аймгийн хэвлэх үйлдвэр цагт дөчин мянган үсгийн тэмдэгт өрөх хүч чадалтай линотопыг ашиглахгүй, үсгээ гараар өрж, цаг тутам найман мянган сонин хэвлэх ёстой хагас автомат << ПСАЗ>> хэвлэгчтэй мөртөө хуучин << ПС >> машинаар сониноо хэвлэж байсан байна. Орон нутгийн сонины үйлдвэрүүд ердийн болон гарчгийн үсэг, чимэг зургийн цавуунаас эхлээд чухал аппарат, техникээр дутагдаж байвч үйлдвэрээ хөгжүүлэх, тоноглох санаачилга төдий л гаргадаггүй байна. 

Сонин хэвлэл бол мөн чанартаа бас л өргөн хэрэглээний үйлдвэрлэлийн бүтээгдэхүүн учир чанарын өндөр шаардлага хангах ёстой. Сонин хэвлэлийн чанар, үзэмжийг дээшлүүлэхийн тулд юуны өмнө машин техникийг ариг гамтай эдэлж, хүч чадахаар нь бүрэн ажиллуулж, талбайн ашиглалтыг дээшлүүлэх, бага механикжилт нэвтрүүлэх зэргээр хөдөлмөр хөнгөвчлөх, бүтээгдэхүүний чанарыг сайжруулах техник зохион байгуулалтын тодорхой арга хэмжээ авах цаг болжээ. 

Цаашдаа сонин хэвлэлийн үйлдвэрийг шинэчлэн тоноглох, эсвэл хоршоолох, дагнах замаар сонины өнгө, үзэмжийг ЭЗХТЗ-ийн гишүүн орнуудын хэмжээнд ойртуулах шаардлага социалист байгуулалтын хурдац, уншигчдын оюуны соёлын өсөлтийн дагуу удам хүчтэй болж байна. Зөвлөлт Холбоот Улс, социалист хамтын нөхөрлөлийн бусад орны хэвлэх үйлдвэрүүд фото урлагийн аргад ихэвчлэн шилжсэн учир металл хэмнэж, хэвлэлтийн чанарыг сайжруулж, сонин хэвлэж хугацааг асар хурдавчилж байгаа туршлага, шилдэг технологийг манай орны сонины үйлдвэрүүдэд төлөвлөгөөтэй, тууштай нэвтрүүлэх, офсет хэвлэлийн аргад шилжих, цахилгаан аргаар фото цайр бэлтгэх, сонины өндөр хэвлэлийн зохих стандартын цаасны хангамжийг шийдвэрлэх шаардлагатай байна. 

Манай намын үзэл суртлын онцгой зэвсэг болсон сонин, хэвлэлийн үйлдвэрийн бүтээгдэхүүнийх нь хувьд чанарын доголдлоос ойрын үед гаргахын тулд улсын хэвлэлийн комбинатыг шинэчлэн тоноглох, өргөтгөх, ялангуяа сонин үйлдвэрийг төгөлдөржүүлэх асуудлыг даруй шийдвэрлэх талаар БНМАУ-ын Улсын төлөвлөгөөний комисс, Материалтехникийн хангамжийн улсын хороо, Соёлын Яам тууштай арга хэмжээ авах шаардлагатай байна. 

Сонины үйлдвэрийн мастер, үсэг өрөгч, боогч, хянагч нар ялангуяа өрөгчид их үүрэгтэй боловч төв орон нутгийн сонины үйлдвэрүүд мэргэжилтэй ажилчид, инженер, техникчдээр дутагдаж байна. одоо манай аймаг, хотын сонины хэвлэх үйлдвэрийн мастерын 30 хувь, үйлдвэр эрхэлсэн орлогч дарга нарын 40 шахам хувь нь мэргэжлийн биш хүмүүс байна. Хэвлэлийн инженер, техникчдийг бэлтгэх, тэдгүй мэргэжлийг дээшлүүлэх ажлыг улам боловсронгуй, бодлого, системтэй болгон, тэдгээрийн дунд зохиох үзэл суртал хүмүүжлийн ажлыг эрс сайжруулах хэрэгтэй байна. 

Сонин, хэвлэлийн өнгө үзэмж, чанарын асуудал үйлдвэрлэлээсээ гадна сонин хэвлэлийн газрын ажиллагаанаас олон талаар шалтгаалах учир үйлдвэр, редакци хоёрын хамтын ажиллагаа, харилцан хүлээсэн үүргээ биелүүлэх хариуцлагыг мөн нэгэн адил сайжруулбал зохино. 

Сонины үйлдвэрийг материаллаг баазын талаар бэхжүүлэх, техникийн зэвсэглэмж, ашиглалт, технологийн сахилга, бүтээгдэхүүний чанарыг байнга дээшлүүлэх, боловсон хүчнээр бэхжүүлэх, ажилчид, инженер техникчдийн дунд үзэл суртал хүмүүжлийн ажил өрнүүлэх, ингэснээрээ манай үзэл суртлын үндсэн хэрэгсэл болсон сонин, хэвлэлийг чанаржуулах нь намын бүх шатны байгууллагын тэргүүн зэргийн үүрэг мөн. 

