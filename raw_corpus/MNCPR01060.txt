Тогооч хүн өөр ресторанд хоол идэх бус амтлах гэж ордог

Хоёр жил тутамд зохиогддог мастер тогооч шалгаруулах уралдаан болж өндөрлөлөө. ҮХЯ, Монголын тогооч нарын холбооноос зохион байгуулдаг уг уралдаанд өнөө жил нийслэл, дүүрэг болон арав гаруй аймгаас шалгарсан 50 гаруй тогооч оролцсоноос 22 нь Монгол Улсын мастер тогоочийн болзлыг хангажээ.
Шалгарсан тогооч нарын 15 нь нийслэлийнх долоо нь орон нутгаас ирсэн байна. Тус уралдаанд хамгийн өндөр оноо авч мастер цолны болзол хангасан "Баянгол" рестораны ерөнхий тогооч Ч.Санчиртай уулзаж ярилцлаа.
-Тогоочийн мэргэжил хаана эзэмшсэн бэ. Мэргэжлээрээ хэдэн жил ажиллаж байна? -1997 онд ШУТИС-ийг хоол, үйлдвэрлэлийн инженер мэргэжлээр төгссөн. Тэр жилдээ "Улаанбаатар" ресторанд ажиллаж байгаад 2001 оноос "Баянгол" ресторанд тогоочоор орж улмаар ерөнхий тогоочоор ажиллаад хоёр жил болж байна. -Энэ хугацаанд мэргэжлийн уралдаан тэмцээнд хичнээн удаа оролцож байв? -2001 онд улсын аварга тогооч шалгаруулах уралдаанд оролцож, тэргүүн байрт шалгарч байсан. Харин өнөө жил мастерийн болзол хангалаа. -Сүүлийн үед эрэгтэй тогооч их бэлтгэгдэх болж. Танай ресторанд хичнээн эрэгтэй тогооч ажиллаж байна. Таны хувьд тогоочийн мэргэжил сонгосон нь тохиолдлынх уу эсвэл ийм мэргэжилтэй болохыг хүсч байв уу? -Манай рестораны хувьд 22 тогоочийн тав нь эрэгтэй. Би хоолны технологичийн хуваарь авчихаад дотроо дургүй байсан ч ээжийнхээ зөвлөснөөр суралцахаар шийдсэн. Харин одоо мэргэжилдээ дуртай. -Эрэгтэй тогооч эмэгтэйчүүдээсээ илүү чадварлаг гэж ярьцгаадаг? -Ур чадварын хувьд илүү байж магадгүй. Ер нь тогоочийн ажил их хүнд. Ялангуяа, том газар ажиллахад хурдан түргэн хөдөлгөөн шаардахаас гадна хоолны том тогоо өргөх гээд биеийн хүчний ажил их ордог. -Ерөнхий тогооч яг ямар ажил гүйцэтгэдэг юм бэ. Бусдадаа зааварчилгаа өгчихөөд л хараад сууж байдаг юм болов уу? -Шаардлагатай үед өөрөө хоолоо хийнэ. Гэхдээ бусад үед мөн л зүгээр суухгүй шүү. Тогооч нартаа ур чадвар, онол талаас нь зааварчилгаа өгч, хоолны гарц, орцонд хяналт тавихаас гадна хоолны амталгааг тогмол өөрөө хийх учиртай. -Хэн дуртай хүн тогооч болж чадах уу. Ер нь хоол хийхэд ааваас төрмөл авьяас хэрэгтэй юу? -Хамгийн гол нь сэтгэлээсээ хийх хэрэгтэй. Үүнд авьяас тодорхой хэмжээгээр нөлөөлдөг гэж боддог. -Тогооч гэхээр хүмүүс хоол хийх дуртай, гэртээ ч гэсэн үргэлж гал тогооны өрөөндөө байдаг юм шиг ойлгодог? -Харин ч эсрэгээр. Загасчны морь усгүй гэгчтэй адил даа. Би л хувьдаа гэртээ бараг хоол хийдэггүй. Тэгээд ч ажлын нөхцөл байдлаас болоод оройтож харьдаг тул гэрийнхэн маань аль хэдийнэ хоолоо идчихсэн байдаг. -Та ямар хоол хамгийн сайн хийж чаддаг вэ? -Тогооч хүн бүх төрлийн хоолыг хийж чаддаг байх ёстой. Тиймээс тийм хоол сайн хийдэг гэж тодорхойлж болохгүй. -Танд өөр ресторанд очиж өөр тогоочийн хийсэн хоол идье гэж бодогдож байв уу? -Үнэнийг хэлэхэд, идэх бус амтлах гэж л очдог. Үнэндээ байнга хүнд үйлчилдэг бидэнд хааяа хүнээр үйлчлүүлсэн шигээ хооллох сайхан байлгүй яахав. -Танай рестораны хоолны цэсэнд ерөнхий тогоочийн жорын хоол байдаг л байх. Танилцуулахгүй юу? -Манайх 2005 оны нэгдүгээр сард хоолны цэсээ өөрчилсөн. Энэ цэсэнд 40 гаруй нэрийн хоол байдаг. Үүний тал хувь нь миний жорын хоол эзэлдэг. -Та шаардлагатай үед өөрөө хоол хийдэг гэлээ. Ямар үед хийдэг вэ? -Тусгай хүлээн авалтын үед хийнэ. Гэхдээ манай ресторанд өдөр бүр л хүлээн авалт болдог. 
Д.Цогзолмаа
