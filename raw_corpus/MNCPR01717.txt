Хуучин монгол бичиг маш чухал биш

Япон, Солонгос, Хятад зэрэг үндэстнүүд өөрийн гэсэн хэл бичигтэй. Хэл соёлоо хадгалж орчин үетэй зөв хослуулан өндөр сайхан хөгжиж явна. Монголчууд зах зээлд орсон үеэс эхлэн бас тийм болох гээд уйгаржин бичгээ сэргээв.
1941 оноос "Хуучин монгол"-оосоо салаад 90-ээд оны ардчиллаар Чингэс хаантай хамт орж ирсэн. Анхандаа дээр доргүй "Нээрэн бид чинь үндэсний их өв соёлтой, агуу ард түмэн байна шүү дээ" гэцгээн босоо үсгийн дугуйланд явцгаав. Олигтойхон цахилгааны инженергүй шахуу хэвтэж бичиг үсгийн доктор яасан ч олон байдаг юм. Бүгд ам амандаа "худам бичиг", "тод үсэг" хэмээн шуугисаар байгаад сургуулийн хүүхдийн заавал сурах хичээл болгоод авсан. Яваандаа бүх албан бичиг, сонин хэвлэл зөвхөн энэ үсгээр хойшид бичигдэх болно. Болгуулах ч болно гэсэн зоригт баатрууд тодорсон. Эдний гайгаар манай хүүхэд өнөөдөр шинэ ч үгүй, хуучин ч үгүй сургууль завсардах дээрээ тулав. Хүүхэд ба хойд үеийн бодит төрхөнд англи хэл, латин үсэг чухал санагдах юм. Хуучин монгол бичиг нь лав одоохондоо тийм чухал биш. Өвөрмонголд очиж сонины хорооны жижүүр хийх гэж буй бол өөр хэрэг. Түүнээс дээш алба хашна гэвэл хятад хэл ханз үсэг гол нь байх. Манай төр засаг түүхчид, эрдэмтдийн үгэнд автаж золтой л кирилл үсгээ хаяхаа алдсан инээдэмтэй түүх бий. Энэ яриа нэг хэсэг овоо чимээ намжиж байтал "Их монгол-800"-гаар далимдуулан хэсэг нөхөд сэргээгээд байна. Дэлхийн талыг эзэлж байсан тэр үед дэлхий нийтийн бичиг болоогүй. Хойшид дээл, гутал, бичиг гурав маань дэлхий нийтийнх болохгүй. Бүтэшгүй дэмий юм ярьж байдгаа болимоор байна. Чаддагаар нь энэ хэдэн 2.5 сая монголдоо азаргалдаг улс олширлоо. Эсрэг үг хэлснийгээ хятад монголоор нь хардаж, үндэсний бахархлаа үгүйсгэх нь үү хэмээн ам л таглахдаа дадамгай. Хувьсгалын жилүүдэд устгасан ч юм байгаа. Ер нь манайханд "Монголын нууц товчоо"-г эс тооцвол бичгийн өв хөрөнгө ховор. Элбэг болсон үе нь энэ кириллтэй болсноос хойш. Ардын засгийн жилүүдэд ардын хүүхэд бүгд бичиг үсэгтэй болсон. Гэхдээ кирилл . Одоо латин үсэгтэй болж англи хэлийг хоёр дахь хэлээ болгох хэрэгтэй. Наанадаж үр хүүхдэд минь, цаанадаж улс орны хөгжилд нэмэртэй. Эртний хэл бичгээ эрдэмтэд тэндээ сайхан судлаад хадгалаад хааяа сонин хачнаа олон нийтдээ мэдээлээд явахад яагаад болдоггүй юм. Б.Ренчин нар хүнд үед улс үндэснийхээ төлөө зоригтой дуугарч, дуугарснаараа хэлмэгддэг байв. Бүх бололцоо нээгдсэн одоо цагийн эрдэмтэд, түүхчдийн эрхэлж, нялхрах нь даварлаа. Жаахан нүүр өгөхөөр өвчигнөөд унадаг, чангалахаар сүүлээ хавчаад нам болдог түүхчдийн туйлбаргүй араншин нь өөрөө үндэсний бахархлыг баллаж байна. Монгол орны хөгжил дэвшилд "уйгаржин" маш чухал биш. 
Ж.Гангаа
