№22 (16299)              
1986 оны нэгдүгээр сарын 25.
НАМЧ, АРДАЧ ЧАНАР

Нийгмийн ухаан, утга зохиол, урлагийн үзэл суртал, агуулга, байр суурийг бид намч, ардач чанараар тодорхойлдог билээ. Эрдэм шинжилгээний болон уран бүтээлийн үзэл суртал, нийгмийн байр суурь нь намын улс төр, эдийн засгийн бодлого, хөдөлмөрчин олон түмний ашиг сонирхлыг илэрхийлж, намч, ардач чанараар тодорхойлогддог учир өргөн утгаараа байгууллага, бие хүмүүсийн үйл ажиллагаа, зан суртахууны байдал, улс төр, үзэл суртлын ажлын нэг шалгуур болж байдаг. 

Намч чанар бол ардач чанарын дээд хэлбэр бөгөөд ард түмэн, социализмын үйл хэрэгт өөрийн хуч хөдөлмөр, авьяас билгийг ухамсартайгаар бүрэн зориулах ах оронч үзэл бодлын амьд тодорхой бүрэн дүүрэн илэрхийлэл билээ. Намч чанар нь ийнхүү бодит ахуйд шинжлэх ухааны үндэстэйгээр дүн шинжилгээ хийж, үүнийгээ нийт хөдөлмөрчин ард түмний ашиг сонирхолтой зөв хослуулж, бүтээж туурвихын үндсэн зарчим юм. 

Коммунист намч чанар нь нийгмийн ухааны тухайд ч, урлаг, утга зохиолын хувьд ч ард түмний амьдрал, бодит ахуйг нарийн танин мэдэж, түүний бүхий л ээдрээ, зөрчил, шинэ, хуучны хоорондын тэмцлийг бодитойгоор түүхэн хөгжлийн явцын нь зүй тогтлоор үнэн зөв цэгнэж, социалист нийгмийн урагшлах хөдөлгөөний ерөнхий хандлага, түүний янз бүрийн тал байнга боловсронгуй болон хөгжиж байдаг өвөрмөц мөн чанарыг үзэл суртал уран сайхны чанарын өндөр түвшинд яруу тод нээн харуулахыг шаарддаг юм. Намч чанар бол манай нийтээр хүлээн зөвшөөрсөн социалист зарчимд үнэнч байхын хамтаар зарчим маань ч өөрөө шударга ёсоор үнэн зөв хэрэгжиж байхыг шаардана. Социализмд хүн бүр чадлын хэрээр хийж, хийснийхээ хэрээр хэрэглэх зарчим манай хөдөлмөрчин бүрийн аж төрөх ёсны хэм хэмжээ байх ёстой. Социалист ёсоор аж төрж байгаа шинэ хүний шилдэг дүр төрхийг уран бүтээлчид тод томруунаар үнэн зөв дүрслэн харуулах нийгмийн үүрэг, хариуцлагатай бөгөөд энэ нь хэзээ хэзээнээс илүү өндөр тавигдаж байна. Намын нийгэм, эдийн засгийн бодлогыг бүрэн биелүүлэх ёстой, биелүүлж ч болно гэсэн идэвхтэй, өөдрөг үзэл ойлголтыг хүмүүсийн ухамсарт шинжлэх ухааны болон уран сайхны аргаар гүнзгий нэвтрүүлж, шингээхэд үр нөлөөтэй туслах зорилт аливаа бүтээлч урлаг утга зохиол, эрдэм шинжилгээний ажлын гол таг шугам байвал зохино. Эдгээр зорилтыг шийдвэрлэхэд оруулсан бодит хувь нэмрээр намч, ардач чанар бас тодорхойлогдоно. 

Хүмүүсийн ухамсар, ахуй дахь шинэ дэвшилт зүйлийг дэмжин дэлгэрүүлэх, үеэ өнгөрөөсөн зүйлийг шийдвэртэй арилгах замаар социализмын мөн чанарт бүрэн нийцсэн нийгмийн шударга ёсыг манай амьдралын бүх хүрээнд тууштай хэвшүүлэх тэмцэл нь намч, ардач чанарын илрэл болно. Намч, ардач чанар нь манай урагш давших хөдөлгөөнд саад болох дутагдал, доголдол, шударга бус явдлын аливаа илрэлтэй соргогоор тэмцэж, социализмын эрхэм дээд зорилгыг хэрэгжүүлэх нөхцөл бүрдүүлэхэд үргэлж тэмүүлж байхыг шаарддаг билээ. 

Социалист нийгмийнхээ үйл хэрэгт бие сэтгэлээ бүрэн зориулж, эх оронч ариун цагаан хөдөлмөрөөр амьдран аж төрөх нь ард түмний ашиг сонирхолд яв цав нийцэхийн хамт намын бодлогыг хэрэгжүүлэх дээд хэлбэр мөн. 

Социализмын үед нийгмийн эрх ашигт нийцсэн үнэнч шударга, бүтээлч хөдөлмөр бол тухайн бие хүнд ч, нийт хүн ардад ч материалын болон оюун санааны хувьд өсөж хөгжих бодит бололцоо нөхцөлийг бүрдүүлдэг гол эх сурвалж болно. 

Манай хүмүүсийн зарим хэсгийн дотор ард түмнийхээ дэвшилт уламжлалыг дутуу үнэлэх, хөрөнгөтний хийсвэр соёл, зан суртахууны хэм хэмжээг сохроор дууриаж, түүнийг соёл иргэншлийн шилдэг загвар мэтээр үзэх явдал байгаа нь намч, ардач чанарт харш юм. 

Хүн оюун ухааныхаа гэрлээр өмнөх замаа сайн харж, түүгээрээ замнан хэлбэрийн хувьд үнэхээрийн шинэ хүн, өнөө үеийн баатар шиг харагдавч агуулгын хувьд ахуй амьдрал дээр хуучинтайгаа зууралдаж, түүнээс салахыг хүсэвч чадахгүй, өөрийгөө болон бусдыг шаналган зовоох эсвэл дур зоргоороо аашлан бүхнийг мэдэгч мэтээр аяглах, хаяагаа манан болгоомжлох, ёс болгон дүрэмдэх тохиолдол амьдралд гардаг. Ийм байдалд намч, ардач чанар амьдрал ахуйд ч, уран бүтээлд ч, нийгмийн ухаанд ч хүмүүсийн сэтгэхүйг шинэчлэн өөрчлөх дайчин үүрэгтээ үнэнч байж, бодит ахуйд шүүмжлэлтэй хандаж, зоригтой эрэл хайгуул хийж, санаачилж бүтээхэд хуч нэмэх ёстой. 

Шинэ нөхцөл, зорилт, шаардлагатай уялдан шинээр сэтгэх, хэвшмэл байдлыг алс хэтийн өндөр үр дүнд хүрэх эрмэлзлийн үүднээс зоригтой халан өөрчилж, идэвхтэй санаачлах явдал намын бодлого, ард түмний хүсэлд гүнээ нийцэх нь эргэлзээгүй юм. Коммунист намч зарчим нь амьдрал, үйл ажиллагааны бүх хүрээнд намч, ардач байр суурь хэлбэрэлтгүй баримтлан, хөрөнгөтний үзэл суртлын харш нөлөөтэй эвлэршгүй тэмцэл явуулж, үзэл суртлын талаар зэрэгцэн орших, үзэл суртлыг << саармагжуулах >> аливаа оролдлогыг тууштай няцааж, нийгмийн ухаан, урлаг, утга зохиол, эрдэм шинжилгээний ажил, бүтээлч хөдөлмөрийн аль ч салбарт гагцхүү ард түмний эрх ашиг, социализмын үйл хэрэгт үйлчилж, хөдөлмөрчин олны баяр баясгалан, урам зоригийн эх булаг болж, тэдний санаа зориг, хүсэл мөрөөдлийг илэрхийлж, үзэл ойлголтыг баяжуулан, зан суртахууны төлөвшихөд идэвхтэй туслахыг шаардаж байна. 

