Ёслолын ангийнхан

Бид наймдугаар ангийг 28-уулаа төгссөн юм. Тэр жил  манай ангийнхан Улсын тэргүүний пионерийн бүлгээр шалгарч, тухайн үеийн хүүхдүүдийн хүсэл мөрөөдөл болж байсан Артек нэртэй  олон улсын пионерийн зусланд амрах эрхээр шагнуулж,  бөөн баяр хөөр болж байсан   маань саяхан мэт санагдана.  Бид энэ эрхийг тийм ч амархан аваагүй, их ч зүтгэцгээсэн дээ. Наймдугаар  ангид орсны намар хоёрдугаар сургуулийн нэг ангийнхан өнгөрсөн зун нь Артект амарсан тухай сонсож бид ч гэсэн тэргүүний хамт олон болъё  гэж нэг нь санал гаргаж, бусад нь дэмжсэнээр энэ үйл  явдал өрнөсөн. Хамгийн түрүүнд бид  сурлагадаа анхаарч онц, сайн сурах, дунд сурлагатангүй  хамт олон болох  зорилт тавив. Бас бүгдээрээ тэшүүр, цанаар гулгадаг, сагсан бөмбөг, волейбол тоглодог, дуулдаг, бүжиглэдэг, зурдаг болно,  орос хэл сайн сурна, олон нийтийн ажилд идэвхтэй оролцоно  гээд их л олон  амлалт авсан санагдана.  
Бас ахмад үе болон доод ангийн хүүхдүүддээ тусална, төрөлх сургуулийнхаа түүхийг судалж, түүнийг харуулсан самбар гаргана  гээд бөөн юм болдог байв. Цана, тэшүүрээр гулгаж сурцгаана гээд Дунд голын Улаан гүүрний орчим  мөн ч  олон өдрийг өнгөрөөсөн дөө. "Хүрэл тогоот"-ын аманд цанаар гулгана, бүгд Хөдөлмөр  Батлан Хамгаалахад Бэлхэн (ХБХБ) I, II, III зэргийн тэмдгийн болзол биелүүлнэ гээд явна. Хэдэн км ч билээ цанаар уралдаад, чадахгүй нэг нь цанаа тэвэрчихсэн уйлаад барианы газар ирж байсан нь одоо ч нүдэнд  харагддаг. Олон ч өдөр концертын бэлтгэл хийсэн, олон ч орой сургуулийн зааланд бөмбөг тоглож өнжсөн дөө. Энэ бүгдийг бид өөрсдөө л санаачилж, өөрсдөө л зохион байгуулж байжээ. Харин багшаа өнөөдөр бид тийм,  тийм ажилтай шүү гэж биднийг хэлэхэд  ангийн  багш Д.Цэнджав маань хүрээд л ирнэ,  биднийг дагуулаад,  заримдаа  дагаад   явна,  сайн ч хүн, сайн ч багш байсан даа.    
Намраас хавар, бараг зун хүртэл амласнаа биелүүлж, бас хэд хэдэн шалгалт, даваа давж Улсын тэргүүний пионерийн бүлгээр шалгарч чадлаа. Өрлөг жанжин  Х.Чойбалсангийн нэрэмжит, Хөдөлмөрийн гавьяаны улаан тугийн одонт, арван жилийн Лаборатори нэгдүгээр дунд сургуулийн 8 б ангид 1967-1968 онд сурч байсан бид  бүхэн үнэхээр нэг зорилготой, хүсэл эрмэлзэл дүүрэн, нэг нь нийтийн төлөө, нийт нь нэгийн төлөө байсан. Сурна, хийнэ, бүтээнэ гэсэн оргилуун сэтгэлтэй хамт олон байв. 
 Улаанбаатараас Москва хүртэл галт тэргээр, тэндээсээ Симферополь хот  хүртэл онгоцоор, дараа нь автобусаар явсаар Хар далайн эрэгт орших Артек зусланд хүрсэн юм. Анги удирдсан багш Д.Цэнджав маань "хүүхдүүдийнхээ буянаар хилийн дээс алхаж, Москва үзэж, олны газар ирлээ дээ" гэж байсан.  Олон улсын Артек зуслан нь дотроо Горный, Морской, Прибережный, Полевой гэх мэт хэд хэдэн салбар лагерьтай.  Биднийг шөнө "Прибережный" зусланд очиход   тэр хавь үлгэрийн орон мэт санагдаж  байсан.  "Баавгай" уул харанхуйд үнэхээр сүрлэг, замын гэрэлд Хар далай гэдэг захгүй "хар" сүрдмээр зүйл  харагдаж байв. Биднийг очингуут усанд оруулж, эмч үзээд, хоёр давхар  Ромашка нэртэй байранд оруулсан. Дээд давхарт нь охид, доод давхарт нь хөвгүүд байрлана.  Бидэнд Надя (халимаг хүүхэн байсан болов уу), Миша  (монгол хэлтэй  оюутан) нар орчуулга хийдэг байв. Монголоос ижилсэж авсан саарал өмд, юбка, цамцаа өмсөн, улаан бүчээ зүүж, тугаа бариад, дуугаа дуулаад явна. Хөгтэй юм ч болно. Эхний үед Хар далайд орно гэдэг бидэнд хэцүүхэн асуудал байв. Бүгдээрээ далайн эрэгт, өвдөг хүрэхээр усанд хөлөө  дүрчихээд гар гараасаа бариад тойроод зогсчихно. Охид усны хувцас олоод өмсчихсөн, харин хөвгүүдийн ихэнх нь хар сатинаар хийсэн өргөн "гага" өмдтэй, одоо бодоход инээдтэй байж. Бид ч төдөлгүй учрыг нь мэдээд усны хувцас худалдаж авцгааж билээ. Хэд хоногийн дараа бид далайн эрэгт зогсохоо больж, ихэнх нь овоо сэлдэг болцгоосон.  Бид  Монгол Улс, орноо сурталчилж дуулж, бүжиглэж,  бас  бусдаас олон дуу, бүжиг, бас снайпер гэх мэт тоглоом сурсан. Олон орны хүүхдүүдтэй танилцаж, бужигнаж байтал нэг сарын хугацаа харвасан  сум шиг л хурдан өнгөрсөн дөө. 1968 онд Артект  39 орны 26 мянга гаруй хүүхэд амарсан  гэсэн  мэдээ тус зуслангийн  интернэт мэдээнд байх юм. 
Артекаас буцаж ирээд  есдүгээр ангид сурсан жилээ бид их  олон  сургууль, байгууллага зэрэг газар уригдсан. Артект явсан тухайгаа ярьж, тэнд байхдаа сурсан "Римбо" бүжгээ зааж, бас "Пусть всегда будет солнце ..." гээд л дуулна. "Эхийн сэтгэл" охидын хамтлаг,  "Гайхмаараа" дууг хоёр Батсүх дуулна гээд л хармааны хэдэн тоглолтоо үзүүлчихнэ, бас хүүхдүүдэд  яавал тэргүүний анги, хамт олон болох тухай зөвлөгөө өгнө. Үндэсний телевизээр гарч, дуулж бүжиглэж, Артекийн тухай танилцуулж,  явснаа ярьж билээ.  Бид олон газар уригддаг байсан болохоор тэр үү, бусад хүүхдүүд биднийг "ёслолын ангийнхан" гэж ёжилдог байсан гэдэг.  
Ийм л нэгэн улсын тэргүүний пионерийн бүлэг, хамт олон байжээ.  Бид 1970 онд 10 дугаар ангийг 22-уулаа төгссөн, харин зарим нь янз бүрийн шалтгаанаар өөр сургуульд шилжин суралцсан. Одоо бид 18-уулаа үлджээ. Л.Цэвэгсүрэн, М.Мөнхсайхан, Ч.Батхуяг, О.Батсүх, Ц.Раднаабазар гээд  найзууд маань алга. Манай ангийн дарга, О.Батсүх маань тэргүүний сурагч, Улсын тооны олимпиадын шагналтан болж олон улсын олимпиадад оролцож байлаа. М.Мөнхсайхан маань ном сонин их уншина,  дотоод, гадаадад хаана ямар хурал болсон тухай бидэнд ярьж өгдөг, Л.Цэвэгсүрэн, Ч.Батхуяг нар маань шатар сайн тоглодог  хүүхдүүд байв. 
Бид одоо хааяа хааяа  уулзацгаана. Нөгөө л дайчин хэвээрээ, бие биедээ заах, бие биеэ магтах, Артект амарснаа ярьж, дурсах дуртай. Одоо ч Артект сурсан Римбо бүжгээ хийх, бөмбөг тоглох, гулгахад  бэлэн,  40 жилийн өмнөх  шигээ хөөрч, баяссан нэг ангийн хүүхдүүд явцгаана. 
Доктор, дэд профессор  Ц.Оюунсүрэн 

