Хорвоо ертөнц ямар агуу, түүний дотор чи өөрөө яасан өчүүхэн...

Их Александр, Юли Цезарийн үеэс авахуулаад Английн хараат байх үе гээд эдний түүхийг бид бас ч гэж бага сага гадарлана. Саяхныг болтол эднийд Английн цэрэг байрлаж байв. Аз болж Гамал Абдэл Насэрээр удирдуулсан цэргийнхэн босч төрийн эргэлт хийснээр хаант ёсыг албан хүчээр халсан билээ. 
1940 -өөд оны төгсгөлөөр болсон Араб Израйлийн анхны дайны үр дүнд цээжиндээ хорсолтой үлдсэн Египидийн цэргийнхэн "Чөлөөт офицеруудын холбоо" гээчийг байгуулан бослого хөдөлгөөн өдөөж, улмаар Фарук ванг ширээнээс нь түлхэн унагасан нь энэ юм. Зүгээр л нэг эгэл жирийн шууданчийн хүү Насэр ийнхүү хааныг халж засгийн эрхэнд гарч ирсэн явдлыг дэлхийн түүхэнд янз бүрээр үзэглэн үлдээсэн байдаг ч түүнийг гурав дахь ертөнцийн хамгийн содон удирдагчдын нэгэнд зүй ёсоор тооцдог билээ. Насэр цэргийн хүн атлаа гайхалтай уран илтгэгч байсан гэдэг. Тэрээр төрийн эрхийг гартаа авангуутаа улс төрийн намуудыг хааж, ардын шүүх гэгчийг үүсгэн байгуулж тэр дороо л баахан улс төрийн хоригдлоор шоронг дүүргэж байсан баримтууд бий. Төд удалгүй Суэцийн сувгийн хямралыг эхлүүлж орхисон энэ балмад офицер 1956 он гэхэд Нэгдсэн Арабын Бүгд Найрамдах Улсыг байгуулсан түүхтэй. Насэр энэ улсын анхны ерөнхийлөгч нь. Түүнийг таалал төгссөний дараа 1970 онд дэд ерөнхийлөгч Анвар Садат ерөнхийлөгчийн суудалд заларч, Египетийн хоёр дахь удирдагчаар тодорчээ. Гэвч үндэсний эрх ашгийнхаа төлөө зориг гарган Израйльтай байгуулсан энхийн гэрээнийхээ золиос болон лалын хэт даврагчдын гарт харамсалтайгаар амиа алдсан. Энэ явдал 1981онд болж, эдүгээн ерөнхийлөгч Х.Мубарак Ерөнхийлөгчөөр сонгогдсон билээ. Бүгд найрамдах улсын зохион байгуулалттай, Ерөнхийлөгчийн засаглалтай,хууль тогтоох дээд байгууллага нь Ардын ассамблей, Зөвлөлдөх Зөвлөл гэсэн хоёр байгууллагаас бүрэлддэг. Ардын ассамблейн сонгууль нь таван жилд нэг удаа мажоритар системээр гурван үе шаттай явагддаг ч хамгийн хачирхалтай нь ажиглагч оролцуулдаггүй. Үлдсэн Зөвлөлдөх Зөвлөл гэх байгууллагынх нь сонгууль зургаан жилд нэг удаа болдог юм байна. Ерөнхийлөгч Анвар Садат алагдсанаас хойш Египет орон одоо болтол онц байдал зарласан хэвээр байгаа. Үүнээсээ болоод гаднаас нь харахад шууд цэргийн орон гэж ойлгогддог . Одоогоор Египетэд албан ёсоор бүртгэгдсэн улс төрийн 10 гаруй л нам байдаг гэнэ. 78 сая хүнтэй оронд шүү дээ. Үүнтэй хоёрхон сая хүнтэй манай орон хэдэн намтайг харьцуулж бодохоор өөрийн эрхгүй инээд хүрмээр . Египетийн чөлөөт валютын орлого нь гурван гол эх үүсвэртэй. Нэгдүгээрт, аялал жуулчлал, хоёрт, Суэцийн суваг, удаах нь гадаадад ажиллагсад болох хоёр сая гаруй иргэнийх нь дотоод руугаа илгээж буй гуйвуулга. Тэдний гадаадад ажиллагсад жилдээ эх орондоо гурван тэрбум доллар гуйвуулдаг гэсэн тооцоо байдаг юм байна. Дээр нь Суэцийн сувгаар нэвтэрсэн хөлөг онгоцны татвараас 2,25 орчим тэрбум ам долларын ашиг зулгаана, за тэгээд жилдээ зургаа долоон сая жуулчин хүлээн авч мөнгийг нь сааж байгаа гээд бодохоор юу ч ярих вэ дээ. Ер нь л мусульманы ертөнцийн геополитикийн ач холбогдол тасралтгүй өсч ирсэн ч одоо урьд урьдынхаас илүү хурдацтайгаар өссөөр байгаа билээ. ХҮний хорвоо Ямар агуу, тҮҮний дотор Чи Яасан ӨЧҮҮхэн... Хорвоо ертөнц хичнээн агуу, түүний дотор чи өөрөө хичнээн өчүүхэн болохоо ойлгоход Стэфэн Хаукингийн номууд тусална гэсэн нэгэн гоё ишлэл байдаг даа. Түүнийг урвуулаад хүний хорвоо ямар агуу, түүний дотор чи яасан өчүүхэн болохоо ойлгоход пирамид нөлөөлнө гээд хэлчихэд нэг их хилсдэхгүй. Өндрөөрөө 80 метр, уртаараа 140 м 3 сая шоо дөрвөлжин чулуу өрж бүтээсэн ертөнцийн тоотой хэдэн гайхамшгийн нэг Пирамидыг үзэх гэж дэлхийн өнцөг булан бүрээс сая сая жуулчид цувж байдаг. Сая сая хүний цус нулимсыг ханхлуулан, зуу зуун жилийн буурал түүхийг агуулан, Аллах тэнгэрийн дор Арабын хөрснөө хүний гараар боссон Пирамидын хормойд амьдрал тэндэхийн өнгөөрөө үргэлжилсээр... Халуун цөлийн шар шороон дунд уй гуниг дүүрэн дүнсийх Пирамидынхаа хормой хотыг ороон газар газрын жуулчдын халаасыг Аллах тэнгэрээ аргалан байж, Араб хэлээ аялгуулан байж тэмтрэх аргатай зальтай наймаачид нь хэдэн зуугаараа язганана. Каир ер нь зальтай хот. Пирамидаа оригоор нь хадгалж байгаад л хэдэн үеэрээ хоосон хонохгүй байж чадаад байдаг. Манайд нэг ийм гурван шовгор бунхан байсан бол энгэр цээжгүй эрээн мяраан үсгээр хулдаад хаячихсан байгаа даа. Үерхэл үүрд, Дорж + Дулмаа = амьдрал энэ тэр гэж сараалаад сүйдэлчихсэн байхаас ер нь л сийхгүй дээ. Онгон дагшин хэмээн бид нутаг орноо сурталчлах дуртай ч онгон дагшнаараа байгаа юм одоо нэг ч үлдээгүй шүү дээ. Эртний цуутай Каир хот шороо тоосондоо булагдсан заваандуу хот. Тоосжилтоороо дэлхийд дээрээсээ гуравт давхидаг гэсэн шүү. 78 сая хүнтэй ч 70 гаруй хувь нь ядуу зэрэглэлийнхэн болохоор Египет хөл дээрээ босч ирэх гэж бас ч гэж нэлээн юм үзэх дэг ээ. Домогт Нил мөрөн Каирын дундуур зэгэлтэн урсана. Каирын хамгийн гоё ресторан, шөнийн клубууд ерөөсөө Нилийн хөвөөн дээр хөвөнхөн байрладаг юм уу гэлтэй. Эсвэл угаасаа цусандаа нүүж суух дуршил бүхий генитэй бидэнд нэг дороо зогсоод байхгүй урсгал даган хөвж яваа цэнгээний газар илүү сэтгэгдэл төрүүлсэн ч юм уу бүү мэд дээ. Гадаа гудманд болохоор хүзүү толгойгоо янгинатал боочихоод эрийнхээ араас нэг алхмын ард харцаа буруулан явах араб хүүхэн хөвдөг ресторанд бол хөх бөгс хоёроо хальт мулт халхалчихаад л туялзан гарч ирж алдартай бэлхүүсний бүжгээ хийж зочдыг ангайлгана. "Нил ресторан" хэмээх тэрхүү хөвдөг байшинд ирсэн гийчид заавал ордог гэсэн. Араб эрЧҮҮд ээ гэж... Араб эрчүүд бидний гайхшийг очсон өдрөөс эхлэн ёстой нэг барж өгсөн. Тэндэхийн эрс толгой түрүүгээ битүүлж боосон эхнэртээ нуруугаа харуулчихаад бараг бүтэн алхмын өмнө гэдэн гэдэн алхалж явах дуртай. Тэгсэн атлаа гадны гуя хасаа гялалзуулсан эмс охидод зөрөөд өнгөрөхийн зуур л зүрхээ гаргаад чулуудах шахан татагдана. Хаа хол гудамны нөгөө үзүүрээс л үнсэлтээ шидэж байдаг эдний эрс өөрийнхдөө болохоор баахан ихэрхүү, эрх танхи, давилуун атал хүний газар гүний нутгаас ирж буугаад нэг л өглөө нисээд явчих харийн хүүхэнд хөлөө хугалан алдан сээтэн хаях нь зовлонтой . Цөлийн халуун наран дор толгой тархиа салхи савир орох зайгүй боочихоод дээр нь тэргүүн дээрээ шуудайтай юм тавьчихаад хээв нэг гулилзтал алхаж явах араб эмэгтэйчүүд нийгмийн амьдралдаа төдийлөн ил гарч ирсэн үүрэг рольгүй. Шийдвэрлэх түвшинд гарч ирэх гээд хэрэндээ үзээд л байгаа ч амжилт хараахан олоогүй байна. Гудманд хэцүү харагдавч гэртээ өөрийн гэсэн жаргалтай тэдний тухай бид нэг иймэрхүү өнгөцхөн ойлголттой ирсэн. Үнэндээ доторхыг ойлгох нь гаднахыг тандахаас дандаа хэцүү шүү дээ. Цэцэг үнсэлт хоёроо бидэн рүү харамгүй шидэлж байсан тэр араб эрчүүдийн нуруун дээр эдүгээн Египет орон шилжилтийн адармаатай үеэ өнгөрөөж ядан байх шиг. Тэдэнд минь хийхгүй ажил гэж алга. Эхнэрээ гэртээ орхичихоод өөрөө ресторанд зөөгч, гудманд аягач, таксинд жолооч, армид цэрэг, буудалд үйлчлэгч хийж явна шүү дээ. 
Үргэлжлэл бий 
Б.Ганчимэг
