№263 (16540)          
1986 оны арван нэгдүгээр сарын 2.
Нэгдэлч олны үинэ зорилт

Манай орны хоршооллын байгууллагын хөгжлийн өнөөгийн үе шатны ололт, амжилт, тулгамдсан асуудлыг хөдөө аж ахуйн нэгдлийн холбооны VI их хурал тал бүрээр ажил хэрэгчээр цэгнэн ярилцаж, намын XIX их хурлын шийдвэрийг хэрэгжүүлэхэд хөдөө аж ахуйн хоршооллын байгууллагын зорилтыг өргөн хүрээтэй тодорхойлж, хөдөө аж ахуйн нэгдлийн үлгэрчилсэн дүрэмд зарим нэмэлт өөрчлөлт орууллаа. 

МАХН-ын Төв Хороо, БНМАУ-ын Ардын Их Хурлын Тэргүүлэгчид, Сайд нарын Зөвлөлөөс Нэгдлийн холбооны VI их хуралд баярын бичиг ирүүлж хөдөө аж ахуйн хоршооллын бүх байгууллага, нэгдэлчдийн цаашдын ажлын чиглэл, зорилтыг гүн гүнзгий тодорхойлж өгснийг их хурал, манай нэгдэлч малчид халуунаар хүлээн авч баярын бичгийн заалт бүрийг хэрэгжүүлэх асуудлыг ул суурьтай хэлэлцлээ. 

Хөдөө аж ахуйн хоршооллын байгууллагын хөгжлийн өнөөгийн байдалд тал бүрээс нь дүн шинжилгээ хийж, үйл ажиллагаанд нь зарчимч шүүмжлэлтэй дүгнэлт өгч, ажилд оршиж байгаа хоцрогдол доголдлыг арилгах, тулгамдсан асуудлыг шийдвэрлэх практик арга замыг их хурал тодорхойлон заахдаа хөдөө аж ахуйн нэгдэл, хоршооллын нийгмийн малын өсөлт тогтвортой биш, ашиг шим нь мэдэгдэхүйц дээшлэхгүй, мал аж ахуйн үйлдвэрлэлийг эдийн засгийн аргаар удирдах ажил хангалтгүй, нэгдлийн ардчиллыг бэхжүүлэх, малчдын нийгмийн асуудлыг шийдвэрлэхэд ихээхэн дутагдал оршиж ирснийг намч, зарчимч байр сууринаас илэн далангүй шүүмжилж, ажил хэргийг сайжруулахад чиглэгдсэн үнэтэй санал, тодорхой зорилт дэвшүүллээ. 

Наймдугаар таван жилд өмнөх таван жилийн дунджаас жил бүр 500 мянгаас доошгүй төл бойжуулж, ажлын зүй бус хорогдлыг гучаас доошгүй хувиар багасгаж, шинэ таван жилд мал өсгөх улсын төлөвлөгөөг давуулан биелүүлэх том зорилтыг их хурал дэвшүүлэхдээ мал аж ахуй эрхлэн хөтлөх ажиллагаанд чинь арга барил нэвтрүүлж, бүх малчин, мэргэжилтэн, удирдах ажилтны ажлын хариуцлага, санаачилга, бүтээлч идэвхийг дээд зэргээр дайчлан өрнүүлэхийн чухлыг тэмдэглэв. 

Мал аж ахуйн тэжээлийн баазыг бэхжүүлэх, хөдөөгийн хөдөлмөрчид, малчдын хүнсний хангамжийг сайжруулахын тулд газар тариаланг нэгдэл бүр үр ашигтай үйлдвэрлэлийн үндсэн салбарын хэмжээнд хүргэж хөгжүүлэх, үүний тулд нэгдлүүдийн байгаль цаг уурын нөхцөл, орон нутгийн бололцоонд тохируулан иж бүрнээр шийдвэрлэж малын тэжээл, төмс, хүнсний ногоогоор өөрийн хэрэгцээг хангахуйц эрчимт технологи хэрэглэж агротехникийн горимыг тууштай мөрдөх, ялангуяа усалгаатай газар тариаланг эрчимжүүлж бага талбайгаас арвин ургац авах бүх боломжийг дайчлан ашиглахад анхаарлаа хандуулахыг их хурал онцлон үзлээ. 

Хөдөө аж ахуйн нэгдлийн үйлдвэрлэлийн эдийн засгийн үр ашгийг сайжруулах, арвилан хэмнэх, аж ахуйч ажиллагааг дээшлүүлэхэд төлөвлөлт, бүртгэл тооцоог боловсронгуй болгох, нормчлол, цалин хөлсний шинэ системийг нэвтрүүлэх ажлыг жинхэнэ ёсоор зохион байгуулахын хойшлуулшгүй чухлыг нэгдэлчдийн их хурал заан тэмдэглэв. 

Хөдөө аж ахуйн нэгдлийн эдийн засаг, нийгмийг хөгжүүлэх 10 - 15 жилийн хэтийн төлөвлөгөө боловсруулж ажиллахаар их хурал шийдвэрлэсэн учир нэгдэл бүр малчид, тариаланчид, хөдөлмөрийн хамт олны санал хүсэлтэд тулгуурлан тэдний идэвхтэй дэмжлэг, санаачилга, чармайлтад үндэслэн хөдөөгийн хөдөлмөрчдийн нийгмийн олон талт асуудлыг үр ашигтай, зүй зохистой шийдвэрлэж, гишүүдийнхээ амьдрал, ахуй соёлын нөхцөлийг сайжруулахад өөрчлөлт гаргах ёстой. Нэгдлийн ардчиллын зарчмыг чанд мөрдөж, нэгдлийн амьдрал, үйл ажиллагааны аливаа асуудлыг гишүүд өөрсдөө шийдвэрлэх нөхцөлийг бүрдүүлэхэд МАХН-ын Төв Хорооноос саяхан гаргасан тогтоолын заалт, тэрчлэн нэгдлийн ардчиллыг цаашид гүнзгийрүүлэн хөгжүүлэх, гишүүдийн нийгмийн асуудлыг шийдвэрлэхэд чиглүүлж, нэгдлийн үлгэрчилсэн дүрмийг боловсронгуй болгосны дагуу бодитой ажил зохиож нэгдлийн гишүүдийн амралт, сувиллын асуудалд ч дүрэмд заасан дагуу тууштай анхаарах хэрэгтэй байна, 

Манай орны хөдөө аж ахуйн хоршооллын байгууллагын хамт олны үр бүтээлтэй, санаачилгатай үйл ажиллагаанаас их хурлын шийдвэр зорилтын биелэлт шууд шалтгаалах тул малчдаас эхлээд бүх мэргэжилтэн, удирдах ажилтан бүр ажлын шинэ арга эрэн сүвэгчилж, сахилга, дэг журмыг хатуу сахиж, эрхэлсэн ажлын хариуцлагаа эрс өндөржүүлэх цогцолбор ажлыг нэгдлийн зөвлөлийн удирдлага, нэгдэлч олноо төлөөлөн их хуралд оролцсон төлөөлөгчид манлайлж авсан үүрэг амлалтаа нэр төртэй биелүүлэхийн төлөө бүхий л хүч чадал, мэдлэг чадвараа дайчлан ажиллах нь зүй ёсны үүрэг мөн. 

Хөдөө аж ахуйн нэгдэл хоршооллын намын байгууллага VI их хурлаас дэвшүүлсэн зорилт, гаргасан шийдвэрийг нэгдэлч бүрт хүргэж сурталчлан ойлгуулах, хөдөлмөрийн хамт олны санаачилга, бүтээлч идэвхийг өрнүүлж чадахуйц улс төр, зохион байгуулалтын ажлыг дайчин давшингуй зохиох хэрэгтэй. 

Их хурлын шийдвэр, юуны урьд мал сүргийг онд бүрэн мэнд оруулах, төл хүлээн авах бэлтгэлийг сайн хангахаас эхлэн хэрэгжих ёстой. 

МАХН-ын Төв Хороо, БНМАУ-ын Ардын Их Хурлын Тэргүүлэгчид, Сайд нарын Зөвлөлөөс их хуралд ирүүлсэн баярын бичигт дэвшүүлсэн үзэл санаа, заалт чиглэлийг удирдлага болгон нэгдлийн нийгмийн малын тогтвортой өсөлтийг хангах, газар тариаланг хөгжүүлэх, хүнсний зорилтот Программыг хэрэгжүүлэх, малчдын залуу халааг хүмүүжүүлэн бэлтгэх мал аж ахуйд тогтвортой үр бүтээлтэй ажиллуулах, нэгдлийн ардчиллыг тал бүрээр бэхжүүлэн, малчдын нийгэм, соёлын зангилаа асуудлуудыг иж бүрэн шийдвэрлэх үйлсэд эргэлт гаргах нь хөдөө аж ахуйн хоршооллын бүх байгууллага, нэгдэлчдийн ариун үүрэг мөн. 

