Нэхэмжлэлийг хэрэгсэхгүй болгов

Монгол Улсын Үндсэн хуулийн цэцийн бага суудлын хуралдаан өчигдөр боллоо. Хуралдаанаар Монгол Улсын Их Сургуулийн Хуулийн сургуулийн багш Х.Тэмүүжингийн цэцэд хандан "УИХ-ын дарга, гишүүд Үндсэн хууль зөрчсөн тухай" гаргасан өргөдлийг хэлэлцсэн юм.
Уг нэхэмжлэл нь "2006 оны нэгдүгээр сарын 11-нд Монгол Улсын Засгийн газрын гишүүдийн тэн хагас нэгэн зэрэг огцрох шийдвэр гаргаснаар Үндсэн хуулийн 43.2-т журамласан ёсоор Засгийн газар бүрэлдэхүүнээрээ огцорсон гэж үзэх нөхцөл байдал үүссэн боловч УИХ-д Ерөнхий сайд бус (Үндсэн хуулийн 43.1-д зааснаар) "Шадар сайд" асуудлыг мэдүүлж, УИХ Засгийн газрыг огцруулах эсэх асуудлаар хуралдсан нь Монгол Улсын Үндсэн хуулийн зарим заалт үзэл баримтлалыг зөрчиж УИХ-ын дарга гишүүд УИХ-ын үйл ажиллагаанд Үндсэн хуулийн бус жишиг тогтоход хүргэж байна" гэсэн байна. Цааш нь "Иймд тухайн өдрийн чуулганы УИХ-ын дарга, гишүүдийн үйл ажиллагааг Үндсэн хууль зөрчсөн эсэхийг тогтоож, УИХ-ын 2001 оны зургадугаар сарын 21-ны өдрийн 61-р тогтоолоор баталсан "УИХ-ын чуулганы хуралдааны дэг"-ийн Үндсэн хуультай зөрчилдөж буй 6.9-ийг хүчингүй болгож өгнө үү" гэжээ. Болсон явдлын талаар гэвэл нэр бүхий арван сайд огцрох хүсэлтээ нэгэн зэрэг гаргаж Ерөнхий сайддаа ханджээ. Харин шадар сайд Засгийн газар огцорч буй байдлыг УИХ-д мэдүүлсний дагуу УИХ Засгийн газрыг огцруулах эсэх асуудлаар хуралдаж "Засгийн газрыг огцруулах тухай" хоёрдугаар тогтоолыг гаргасан байна. Засгийн газрын тэн хагас нэгэн зэрэг огцорвол Засгийн газрыг бүрэлдэхүүнээрээ огцорсонд тооцно гэсэн заалтыг "УИХ өөрөө санаачлан Засгийн газрыг огцруулах Ерөнхийлөгчийн санал, Ерөнхий сайдын мэдэгдлийг хүлээн авснаас хойш 15 хоногийн дотор Засгийн газрыг огцруулах эсэхийг хэлэлцэн шийдвэрлэнэ" гэсэн заалттай хутган УИХ хүсвэл Засгийн газрыг огцруулахгүй байж болох мэт байдлаар Үндсэн хуулийн зохицуулалт үзэл баримтлалыг гажуудуулсан байна. Нэгэнт огцорсон Засгийн газрыг хэлэлцдэг нь өөрөө Үндсэн хууль зөрчсөн үйлдэл болжээ гэж үзсэн байна. Мөн Ерөнхий сайд асуудлыг УИХ-д танилцуулах ёстой байсан боловч шадар сайд танилцуулсан нь бас Үндсэн хуулийн заалтыг зөрчсөн гэнэ. Энэ хоёр асуудал өнөөдөр Үндсэн хуулийн цэцийн бага суудлын хуралдаанаар хэлэлцэгдэв. Хуралдаан хаалттай хуралддаг дэгтэй юм байлгүй. Сэтгүүлчдийг оруулсангүй. Түүгээрч барахгүй Нэхэмжлэгч Х.Тэмүүжинг ч бас хуралдаанд оруулсангүй. Хуралдаан удаагүй бөгөөд гарсан хариуг өнөөдөр албан ёсоор мэдэгдэнэ хэмээн тарж одлоо. Дам сураг сонсвол нэхэмжлэлийг хэрэгсэхгүй болгосон гэнэ. Үүнд нэгдүгээрт, Уг хэрэг нэгэнт болоод өнгөрсөн. Хоёрдугаарт, Шинэ дэгээр Ерөнхий сайд шадар сайд аль нь ч танилцуулж болох заалт хүчингүй болсон учраас үүнийг хэлэлцэх шаардлагагүй гэж үзсэн дуулдлаа. Х.ТЭМҮҮЖИН: Шударга шүүхээр шүүлгэх иргэний эрх бий шүү дээ Хуульч Х.Тэмүүжинтэй цэцийн хуралдааны шийдвэрийг хүлээж аваад сууж байхад нь тааралдаж ярилцлага авав. Түүнийг цэцийн хуралдаанд оруулаагүй гэнэ. Нэхэмжлэгчгүй шүүх хурал явагдаж байгааг анх удаа энд харлаа. Гэхдээ бага суудлын хуралдаан маргаан үүсгэсэн эсэх тухай хэлэлцэх болохоор нэхэмжлэгчийн хэрэг байхгүй гэж үзсэн бололтой юм. Х.Тэмүүжин урьд нь би хоёр ч бага суудлын хуралдаанд өөрийн биеэр оролцож байсан гэж ярьж байв. Харин энэ удаа хэнийг ч тийш нь халгаахгүй байх аж. Ямар шийд гарсан тухай түүнтэй ярилцлаа. - Үндсэн хуулийн цэцийн бага суудлын хуралдаан сая болж өнгөрлөө. Хуралдааны хариу яаж гарав? - Хариу ямар үндэслэлээр яаж гарав гэдгийг маргааш бичгээр өгнө гэсэн. Ер нь маргаан үүсгэхгүй гэж гарах шиг боллоо. - Ямар учраас маргаан үүсгэхгүй гэж байгаа юм? - Үндэслэл нь над дээр ирээгүй учраас би сайн мэдэхгүй байна. - Та өөрөө юу гэж бодож байна? - Нотлох баримт хангалттай биш байна гэж байсан. Би түүнийг гаргаж өгсөн. Тэгэхээр миний зүгээс шаардагдах бүх зүйлийг гүйцээсэн. Ер нь сая дэгийн тухай хууль баталсан. Тэгэхээр хуучин заалт хүчингүй болсон. Дэгийн хуучин заалт үндсэн хуулийг зөрчсөн байсан. Тэр нь "Ерөнхий сайд болон гишүүд танилцуулж болно" гэсэн заалт байжээ. Энэ дэгээ бариад шадар сайд асуудлыг УИХ-д оруулсан гэж үзэж байгаа гэнэ. Тийм заалт нь одоо хүчингүй болсон гэж тайлбарлаж байна. Би энэ заалтыг хүчингүй болгох ёстой гэж өргөдөл дээрээ мөн бичсэн. Гэхдээ шинэ дэгээр Ерөнхий сайд танилцуулна гэсэн заалт байгаа учраас дахиад шүүхэд өгч болно л доо. Харин нөгөө Үндсэн хуулийн порцедур зөрчсөн гэдэг дээр бол нэгэнт өнгөрсөн асуудал гэсэн байр сууринаас хандаж байх шиг байна. Яагаав нэгэнт огцорсон Засгийн газрыг хэлэлцэж тогтоол гаргасан үйл явдлыг хэлж байна. - Асуудалд ач холбогдол өгөхгүй байх шиг байна гэж та бодож байна уу? - Харин тийм. Хууль зүйн үндэслэлүүдийг нь хайхрахгүй, одоо энэ асуудлын ач холбогдол байхгүй гэсэн байр суурьтай байна. - Таны гомдлоор маргаан үүсгэхээс татгалзах шиг боллоо. Таны дараагийн алхам юу байхав? - Шударга шүүхээр шүүлгэх иргэний эрх бий шүү дээ. - Шударга шүүх гэж ямар шүүхийг хэлээд байна вэ? - Илүү өөрийнхөө хүсэл сонирхлыг ил тодоор нээлттэй шүүхээр хэлэлцүүлэх тэр л эрх байхгүй юу - Өнөөдөр цэцийн хурал хаалттай болж өнгөрлөө, мөн таныг ч хуралдаан дээрээ оруулахгүй байгаа нь танд ямар санагдаж байна? - Үүгээр нь бариад дахиад нэг маргаан өрнүүлэх л болох байх даа. Хэн ч харсан энэ болж өнгөрсөн үйл явдал хууль зөрчсөн нь харагдаж байгаа. Үүнийг хуулийн аргаар зогсоож хүч хүрэх нь үү, үгүй юу гэдэг асуудал өнөөдөр яригдаж байна. Үндсэн хуульд заасан эрх нь зүгээр цаасан дээр үлдэхгүй байхын баталгаа Үндсэн хуулийн шүүх юм. Үндсэн хуулийн шүүх шүүх шиг ажиллаж байна уу? гэсэн асуудал гарч ирж байна. - Асуудлыг нэгэнт өнгөрсөн гэж үзээд маргааныг хэлэлцэхээ больж байна. Энэ нь хууль зүйд хэр нийцтэй байдаг юм бэ? - Энэ бол нөгөө социалист нийгэмд амьдарч байсны л гай байхгүй юу. "Зорилго нь ариун бол ямарч аргаар хүрч болно" гэсэн үзэл энд харагдаж байна. Нэгэнт явчихсан бол сөхөж яриад юу хийх вэ гэх жишээтэй. Харин ардчилсан нийгэмд хүн хэвийн амьдрахад хуульт ёс амин чухал шаардлагатай үнэ цэнэтэй байдаг. Энэ үнэ цэнэтэй зүйлээс давсан зүйл манайд байгаад байна. Нам, нутаг нуга эд хөрөнгө гэх мэт зүйл хуулийг үхүүлж байна. Энэ яахав жижиг зүйл гэсэн бодол хуулийг живүүлж байна. Асуудал жижиг байж болно. Өнөөдөр жижиг гээд тоохгүй Үндсэн хууль зөрчихийг өөгшүүллээ. Тэгвэл маргааш том асуудал дээр хууль зөрчихөд түрүү нь тэгээд шийдчихсэн гээд тоохгүй шүү дээ. Би нэг герман хүний жишээ авъя. Түүнд шүүхээс та 50 евро төлөх ёстой гэсэн мэдэгдэл иржээ. Нөгөө герман хүн өөрийн өмгөөлөгчөөс би энэ мөнгийг төлөх ёстой юу гэж асуужээ. Хариуд нь та үүнийг төлөх ёстой юм байна. Би судалж үзлээ. Та миний хөлсөнд 500 евро явуулна уу гэсэн мэдэгдэл иржээ. Бидний ойлголтоор энэ шал тэнэг хэрэг болж өнгөрч байгаа мэт. Гэвч үгүй ажээ. Тэр хүнийг 500 мянган евро төл гээд, тэр нь хууль бус бол яах вэ. Үүнээс л урьдчилан сэргийлж байгаа ажээ. Одоо болоод өнгөрчихсөн гэж үзэж байна. Тэгвэл бид маргааш болох гэж байгаа үйл явдлаас урьдчилан сэргийлэх хэрэгтэй шүү дээ. - Та энэ асуудлыг ингээд орхих бодол байна уу? - Үгүй, би шударга үнэнийг энэ улсад ялуулахын төлөө явах болно 
Ж.Сандагдорж
