"Жаргалын зам"-ыг сэргээх гэж байна

Дуурь, цаг үе хоёр юуг өгүүлнэ вэ? 
ДБЭТ ирэх өдрүүдэд төрийн хошой шагналт, ардын жүжигчин Билэгийн Дамдинсүрэнгийн "Жаргалын зам" хэмээх нэгэн сонирхолтой дуурийг сэргээн тоглох гэж байна. Үнэндээ сэргээн тоглох юм уу, шинэчлэн тавих юм уу гэдэг нь одоогоор тодорхойгүй байна. Учир нь тус театр нийтэд ихээхэн хаалттай байх болсоор удаж байгаа юм. Яг л өнөөдрийн манай төрийн болон төрийн үйлчилгээний байгууллагууд шиг мэдээллийг тас нуудаг хачин зантай. 
Энэ "Жаргалын зам" гэдэг дуурь бол аль 1951 онд анх тавигдсан, манайдаа л эртний бүтээл юм. Тиймээс уг жүжгийг өнөө цагт хэрхэн сэргээх бол гэдэг нь үзэгчдийн анхаарлыг өөрийн эрхгүй татаж байгаа юм. Социализм ид цэцэглэж хүмүүсийн сэтгэхүйг нэгэн хэвэнд цутгах ажиллагаа идэвхтэй явагдаж байсан тэр үед зохиогдсон жүжиг учраас сонирхох нь аргагүй л дээ. 
  Аливаа уран бүтээл цаг үеийнхээ тусгал байдаг учраас энэхүү "Жаргалын зам" дуурьт юу өгүүлэх нь тодорхой. Үйл явдлыг нь сонирхъё. "1945 оны намрын нэгэн өдөр. Багийн малчин ардууд өвгөн Баатарын ажилд туслахаар үд дунд тэдний гэрийн гадаа цугларчээ. Эх орноо магтан дуулцгаах охид хөвгүүд эсгий хийж дуусч байна. Өвгөн Баатар олон төл хүлээн авч энх тунх бойжуулсан учраас одонгоор шагнуулж баяр хөөр болсон онцгой өдөр. Залхуу хойрго залуу Жалсар хүрч ирэн Баатар өвгөний охин Халиунд сэтгэлээ нээх боловч найз охидод нь шоолуулан зугтаж одно. Халиуны хайртай хархүү Бор ирж наадамд хэрхэн барилдаж түрүүлснээ найзууддаа ярьж хөл болцгооно. Баатар өвгөний одонгийн найр өрнөж байх үес Монголын Засгийн газар Японд дайн зарласан тухай мэдээ ирж найр тарна. Төгсгөлд нь Зөвлөлтийн армийн тусламжтайгаар Монгол Улс Японыг ялж орон даяар баяр хөөрт автана. Дараа нь Монгол Улс тусгаар тогтносон улс мөн гэдгийг ард иргэд нь баталгаажуулах үйл ажиллагаа болно. Ард нийтийн санал асуулга хэмээн түүхэнд нэрлэгдэн үлдсэн тэр үйл явдал болно. Бүх хүн хайрт жолоодогч Чойбалсан, их багш Сталины алдар гавьяаг магтан, эх орныхоо тусгаар тогтнолыг тунхаглан дуулж хуурдана" хэмээн энэ дуурийн цомнол төгсч байна. Ийм л үйл явдалтай дуурь юм. 
 Ер нь дээр үед бичигдсэн монгол дууриудын үйл явдал, санаа зэрэг нь ерөнхийдөө иймэрхүү байдаг. Харин ийм жүжгийн цорын ганц үнэ цэнэ бол тэр жүжгийн хөгжимд нь байдаг. Тухайлбал, гол баатар юу гэж дуулах нь нэг их сонин биш. "Их багш Ленин, агуу удирдагч Сталин" гэх үгтэй ари байж. Яахав, тухайн цагтаа тэгэх л хэрэгтэй байж. Тэгвэл дуурь гэдэг өөрөө хөгжмийн урлагийн хамгийн дээд түвшинг илэрхийлдэг учраас тухайн дуурь тэр мөн чанарыг хөгжмийн хэлээр илэрхийлж чадсан л бол үнэ цэнэтэй. Үзэгчид дуурийг ихэвчлэн энэ өнцгөөс нь л таашаан хүлээж авдаг. Тиймээс "Жаргалын зам" дуурь цомнолынхоо хувьд тухайн цаг үеийнхээ тусгал байлаа ч гол нь Б.Дамдинсүрэн гуайн бичсэн хөгжмийн хэл, сэтгэлгээ хоёр нь өнөөгийн үзэгчдэд сонирхолтой юм. 
 Ийм хуучны сэдэвтэй жүжгийг хожмоо шинэчлэх юм уу сэргээн тоглохдоо чухам юуг нь өөрчилдөг юм бол гэдгийг төрийн шагналт хөгжмийн зохиолч, хөдөлмөрийн баатар Д.Лувсаншараваас сонирхож асуулаа. Тэрбээр "Энэ дуурьт Монгол Улсын тусгаар тогтнолыг тусгасан, Бүгд найрамдах улсыг баталсан үеийг өгүүлж байгаа учраас ямар ч цаг үед түүхэн ач холбогдол нь буурахгүй. Миний үзэж байгаагаар бол, түүх худлаа ярьдаггүй. Түүхийг гуйвуулж болдоггүй учраас энэ дуурийн үйл явдал үнэ цэнэтэй хэвээр байх болно. Тиймээс дуурийг шинэчиллээ ч гэсэн түүхэн үнэнээс хазайх явдал гарахгүй байх аа. 
 Харин хөгжмийн зохиомж талаасаа шинэлэг арга барилаар бичигдсэн жүжиг. Дамдинсүрэнгийн "Учиртай гурван толгой" дуурь бол зүгээр бадагчилсан, монгол ардын харилцаа дууны хэлбэртэй, хялбархан жүжиг. Тэнд ердөө дөрөвхөн хүний л асуудал байдаг. Гэтэл "Жаргалын зам" дуурь бол жинхэнэ "опера" гэдэг формоороо бичигдсэн, маш өргөн цар хүрээтэй, найрал дууг их өндөр хэмжээнд гаргаж тавьсан томоохон хэмжээний бүтээл юм. Энэ чанараараа ч маш өргөн массыг хамарсан асуудал тавигддаг дуурь" хэмээн дүгнэсэн юм. 
  Манай үндэсний дуурь, балетад хамаатай бас нэг сонин хандлага бий. ДБЭТ өнөө хэр урын сандаа үндэсний хорь гаруй дуурьтай. Он дарааллаараа Б.Дамдинсүрэнгийн "Учиртай гурван толгой" анхных нь. Яагаад ч юм өнөөдрийг хүртэл нийтийн сэтгэхүйд суулгаснаар бол Монголын брэнд юм уу даа, манай "Учиртай гурав".  Зөвхөн Монголын үзэгчдэдээ төдийгүй гадныханд хүртэл зөвхөн "Учиртай гурав"-ыгаа л өмнөө барьсаар ирсэн юм. Бүр сүүлд 1986 онд Х.Билигжаргал "Ламбугайн нулимс" дууриа бичиж олны хүртээл болгосноос хойш тавигдсан хэдэн дуурийг л хүмүүс мэр сэр мэддэг болохоос бусдыг нь мэддэггүй.  Тавь, жар, далаад онд хөгжмийн зохиолчид олигтой дуурь хийгээгүй юм шиг тийм нэг хоосон орон зай хүмүүсийн төсөөлөлд бий болчихсон юм. Монголчууд байтугай гадныхан ч Б.Дамдинсүрэнгийн "Учиртай гурван толгой", Х.Билигжаргалын "Ламбугайн нулимс", Б.Шаравын "Чингэс хаан" Д.Лувсаншаравын "Хархорум" энэ хэдээр л Монголын театрын урлагийг төсөөлдөг гэж болно. Зөвхөн дуурийн хувьд шүү дээ. Гэтэл тус театрыг байгуулагдсанаас хойш манай урлагийн алтан үеийнхэн үнэндээ олон сайхан дуурь бичиж тайзнаа тавьж байжээ. Харамсалтай нь он жилүүдийн "уртад" тэр олон жүжиг тоглогдохоо больж, цомнол, нот тэргүүтэн нь театрын архивт хуучны дурсгал болон орхигдсоор өнөөдрийг хүрсэн. Харин ямар учир шалтгаанаар вэ гэдгийг мэдэхгүй, Б.Дамдинсүрэнгийн хоёр дахь дуурийн бүтээл "Жаргалын зам" дуурь сонгуультай давхцан тайзнаа дахин гарч ирэх нь. Энэ дуурийг сэргээн тоглох бэлтгэл тус театрт ид явагдаж байна. 
Европын сонгодог дуурийн бүх эд эсийг шингээсэн, хажуугаар нь бас монгол үндэснийхээ хөгжмийн урлагийн зарим  хэлбэрийг ч оруулсан гэдэг энэ дуурь цагийн эрхээр мартагдсан ч  
"Зулзаган ногоон ойтой 
Зураг шиг сайхан хангай байна аа хө 
Зуун жилдээ үерхэн дассан 
Журмын олон нөхөд минь та нар байна аа" гэж дуулдаг хэсэг нь л өнөөдөр зарим үзэгчдийн сэтгэлд хоногшин үлджээ. "Жаргалын зам" гэхээр энэ дуу л санаанд орж байна, бусад нь мартагдчихаж гэх хүмүүсийн яриа бас дахин нэгийг өгүүлэх мэт ээ. 
Н.Пагма

