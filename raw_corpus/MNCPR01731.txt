ХЯМРАЛЫН ҮР, ТҮҮНД ТАВИХ ОНОШ

Их Монгол Улс байгуулагдсаны 800 жилийн ойд зориулав Хүүхэд нь хүртэл парламент болж тоглодог, тэднийгээ манай дарга ирлээ гэж айлгадаг, залуус нь төрд орох гэж намд дугаарлан зогсдог манайх шиг хөгийн газар цөөн л байх.
Төрд бизнесменүүдийг огтоос хавьтуулж болохгүй аж. Эхний саяыг хулгайлж олдог гэдэг нь үнэн юм байна. Хэрэв энэ үндэслэлийг худлаа гэх зоригтой бизнесмэн байвал үүнийгээ нэртэй устайгаа ил хэлээч гэж хүсэх байна. Би түүний хулгайч, дээрэмчин гэдгийг нотлох л болно. Шилжилтийн үеийн замбараагүй нөхцөлд бэлэн баялгийг тасалж авах замаар зүгээр шахам баяжсан хүмүүс томхон кампанийг ч, эдийн засгийг ч, улс төрийг ч удирдаж чаддаггүй юм байна. Тэдэнд улс төрийн эрх мэдлээр дамжуулан хөрөнгөө хамгаалах, арвижуулах ганц л арга үлдсэн бөгөөд тэдний энэ утгагүй шуналаас болж Монгол Улс бүхэлдээ сүйрч байна. Манай хөрөнгөтнүүд гадаадын эрх ашгийг шууд хамгаалагч компрадор, мөн хөрөнгө хогшил хураах, тансаглахаас өөрийг мэдэхгүй нувориш гэсэн хоёрхон хэсэгт хуваагдаад байна. Зүй нь үндэсний хөрөнгөтөн төрөн гарвал зүгээрсэн. Тэдэнд ингэж нүнжиг суух шинж огт алга. Тэд бүхэлдээ шахам улс төрийн эрх мэдэлтэй, мөн улс төрийн нөлөөний бүсэд хамаарах болсон учраас эрх мэдэл, мөнгө хоёроороо юуг ч худалдан авч болно гэж аархаж, галзуурч байна. Уг нь тэдний хөрөнгийг хураана гэсэн хэн ч байхгүй, хэтэрсэн шуналаа арай татаач гэсэн шаардлагыг л ард түмэн тавьж байгаа. Гэтэл тэд хорвоод хоёр амьдрах мэтээр авирлаж байна. Төрийг хөнөөж байгаа гол шалтгаан энэ болж байна. Эсвэл тэдний аалзны тор шиг сүлжээг таслах, эсвэл тэдний оролцоотойгоор тоглолтын шинэ дүрэм тогтоох хоёрын нэгийг сонгох цаг ирээд байна. Эхний зам нь хувьсгал болно, удаах зам нь шинэчлэл болно. Шинэчлэл буюу тоглолтын шинэ дүрэм зохиох боломж хараахан шавхагдаагүй байгаа бөгөөд эрх баригчид үүнийг ухаарвал мөнөөх маань шиг уншдаг үндэсний эв нэгдэл чинь тэр болно. Төрийн удирдлага жолоодлого, шатлал, эмх цэгц, субординаци болон координаци харилцаа алдарч, технологи, артикуляци, механизм гацаж, төрийн байгууламж үр нөлөөгүй шахам болсны учир шалтгаан юу вэ? Энэ нь төрийн удирдлагын орчин гэж нэрлэгдэх системийн үндсэн хүчин зүйлүүдээс хамаардаг. 1. Улс төрийн үйл явц Ардчиллын эхний жилүүдэд хуучин системийг нураах эвдлэх ажлыг голлон хийж иржээ. Ер нь хорвоо дээр үүн шиг амархан ажил гэж байдаггүй биз. Үүнийгээ орлуулах шинэ зүйлийг хийхдээ агуулгын хувьд ердөө л гаднаас хуулбарлах ажлыг хийжээ. Энэ нь мөн л дэндүү амархан ажил байлаа. Зүгээр ч нэг хуулчихсангүй тэргүүний, дэвшилтэт гэж үзсэн болгоныгоо улс улсаас аван зүйж орхив. Гажуудал эндээс л эхтэй. Дэвэн дэлхийгээр хэсч, хийсэн хурал, зөвлөгөөн, семинарынхаа тоогоор Гиннесийн номонд орохоор их ажил хийв. Сайн санаа, ирмүүн хөгжих санааны үүднээс хийсэн шинэ төрийн байгууламж нь яг ажиллаад ирэхлээрээ гацаж эхэллээ. Төрийн шинэ байгууламжийг бид бүтээхдээ эрх мэдлийг зааглах гэдгийг эд юм хуваахтай адил ойлгож, ямар ч хяналтгүй, автономи байдалтай, хариуцлагын аливаа ойлголтоос ангид олон салаа, олон шатлалтай, Монголын жижиг нийгэмд хэт томдох төөрдөг байшин шиг болгож орхижээ. Эдүгээ манай төрийн байгууламжид дутуу зүйл бараг үгүй боловч ажилладаг, хөдөлдөг, авцалддаг, зохицолддог нь мөн адил алга. Хариуцлага гэхээр бид л дээрээс доошоо чиглэсэн босоо зүйлийг ойлгодог болохоос биш, шийдвэр гаргах, хэрэгжүүлэх субъектүүдийн үйл ажиллагааг зохицуулах хэвтээ хариуцлага байдаг гэдгийг оргүй хаяжээ. Үүнийгээ дагаад гаднынхан байтугай, өөрсдөө ч учрыг нь олохгүй энэ хөгийн системд үр өгөөж гэж ёстой нэг алга гэдгийг бидний амьдрал нотолсоор байна. Зээл тусламж сайн хэдий ч яам, агентлагийн дэргэд ажиллаж буй гадаадын төслийн багийн ажилтны тоо яамдынхаа ажилтны тооноос аль хэдийнэ даван гараад байна. Гадаадын зээл, тусламжийн хэмжээ манай ДНБ- ий 90,6 хувьд хүрээд байна. Энэ нь Монгол Улс бие даасан улс төр, эдийн засгийн бодлого явуулах чадвараа алдсаны тод жишээ болно. Хэн нь манай улсыг удирдаж байгааг мэдэж байгаа хүн алга болоход ойрхон байна. Улс төрийн намаар халхавчилсан явцуу бүлэглэлүүдийн хуйвалдаан нам дамжсан хэлбэрт орж эрх мэдлээ хадгалах тоглолт хийж байгаа, нөгөө талаас тэдний өрсөлдөөн ямар ч дүрэмгүй болсон нь нийгмийн хөгжлийн гол тээг болж байна. Нам гэгч мам болоод удаж байна. Эдгээр нөхцөл байдлын улмаас манайд далд, бохир, хуйвалдааны улс төр зонхилох болов. Үндсэн хуулийг ч сахихаа байв. 2. Эдийн засгийн төлөв байдал Эрх баригч явцуу бүлгийн дур зоргын авир өнөөдөр эхэлсэн ч юм биш. 1993 оны дөрөвдүгээр сард АНУ-ын Сан Франциско хотноо манай Засгийн газар АНУ-ын "Айбекс" групптэй "Түншлэлийн гэрээ" гэгчийг байгуулав. Энэ гэрээнд: "Айбекс групп болон түүний холбогдох компаниуд Монголын эдийн засгийн гол салбаруудын төслүүдийн санхүүжилт, хэрэгжилтийг зохион байгуулах, Монгол Улсыг гадаад орны компаниудын түшиц газар болгох, Хятадын зохих мужуудтай хамтарсан чөлөөт бүсийг Монголд байгуулах, Монгол Улс энэхүү хамтын ажиллагаанд өөрийн улсын хилийн доторхи байгалийн болон бусад нөөц баялгаар оролцох, Монгол Улсын Засгийн газар хөрөнгө оруулагчдын сонирхлыг татах үүднээс хөрөнгө оруулалтын хууль болон холбогдох бусад хуулийг өөрчлөх, хянах арга хэмжээг авах, энэ гэрээнд тусгагдсан бүх нөхцөл, эрх ашгийг Монгол Улс, Монголын Засгийн газар батлан хангаж гэрээний хугацаанд тэдгээрийг Засгийн газрын тухайн үеийн болон цаашдын үйл ажиллагаагаар, түүнчлэн аливаа хууль тогтоомжоор өөрчилж, засаж, буцаахгүй" гэж заасан бөгөөд дээр нь энэхүү гэрээ байгуулсан өдрөөс хойш 99 жилийн хугацаанд хүчин төгөлдөр байхаар тохиролцжээ. Эх орон, ард түмэн, тусгаар тогтнолоо шууд худалдсан энэ гэмт хэргийг энгийн хүн мартаж болох боловч судлаач хүн мартдаггүй юм. Цааш нь ч ярих юм их бий... Эл аюумшигт жишээ нь шинэ Монгол Улсын төр анхнаасаа хэсэг хүний мэдэлд аль хэдийнэ орчихсоныг тод харуулдаг. Одоо ч гэсэн энэ төлөвлөгөө ид хэрэгжиж байгаа бус уу ? Анхлан Монгол Улс байгалийн нөөц баялаг тааруухан орны тоонд багтаж, барууны орнуудыг түшиглэж хөгжлийнхөө хандлагыг тогтоож байсан. Монгол Улс саяхнаас дэлхийн хамгийн баян 10 улсын нэгд багтах болов. Арав гаруй жил төрийн өмчийг дээрэмдэх, өмч хувьчлалаас завших, гадаадын зээл тусламжаас зувчуулах хэдхэн аргаар хөлжиж байсан олигополи бүлэглэлүүдэд тоолшгүй их мөнгө харагдах болов. Ядуу хүн гэнэт баяжих шиг хэцүү юм хорвоод үгүй билээ. Энэ нь нэг талаас манай ирээдүй, нэг талаас зовлон болон хувирч байна. Тэр замгүй их баялгийг дангаар ноёрхогч бүлэглэл ганцаараа идэх гэж байгаад 2004 оны сонгуулиар улс төрийн хүчний харьцаа тэнцсэний улмаас илчлэгдэж эдүгээ шуналтнуудыг галзуурлын байдалд, тэдний өрсөлдөөнийг шууд дайны орчинд оруулаад байна. Байгалийн болон нийгмийн баялгийг эзэмших, хуваарилах асуудал нь улс төр, нийгмийн хямралыг өдөөгч үндсэн хүчин зүйл болж байна. Манайхны хийсэн холион бантан олон улсын зөрчил маргаан болон хувирч байна. Том гүрнүүдийн идэвх эрс нэмэгдсэн нь байдлыг улам түвэгтэй болгож байна. Манай эрх баригчид сүүлийн үед томоохон гүрнүүдийг үл тоомсорлох хандлага илт гаргаж байна. Мөн эдийн засгийн шударга бус байдал төрөөс ивээдэг хулгай дээрмийн түвшинд хүрсэн нь нийгмийн зөрчлийг тэсрэлтийн байдалд хүргээд байна. Зах зээлийн хамгийн гол зүйл болох шударга өрсөлдөөний зарчмыг устгасан болохоор манайд хэвийн эдийн засаг байх ямар ч үндэсгүй юм. Засгийн эрх авмагцаа банк дээрэмддэг, түүгээр дамжуулан луйвар хийх явдал ердийн үзэгдэл болсноор банк нь мөнгө угаах, хулгайлах, зувчуулах бүхий л бохир ажлын үүр уурхай болоод байна. Төр мөнгөнийхөө бодлогыг алдаж, Монголбанк нь УИХ, Засгийн газраас илүү эрх мэдэлтэй болов. Эдийн засаг дахь цусны эргэлтийн гүрээний судсан дээр банкны хамгийн хорт хувалз тавьж, үндэсний баялгийн шим шүүсийг нь ховх, өм цөм сорж, дураараа луйвардах үүр уурхай болгожээ. Энэ паразитууд тэр гэмт хэргээ халхлах, хаацайлах цагдаа, прокурор, шүүхийн хамгаалалт бий болгов. Үүнийгээ тэд төр гэх бөлгөө. Бүх нийтийн ядуурал, хадгаламж зээлийн хоршоодыг дампуурлын гол шалтгаан нь энэ юм. Одоо эдийн засгийн нэг сэгсрэлт болоход арилжааны банкууд дампуурах цаг ойрхон байна. Энэ нь манай төр үндсэндээ гэмт этгээдүүдээр дүүрч, ард түмний эсрэг шинж чанартай болсны тод нотолгоо мөн. 3. Нийгэм- соЁлын нөлөө, өөрчлөлт Манай нийгэм-соёлын түүхэн нөлөө, бодит байдал нь ардчилалд харш, үл зохицох шинжээрээ хосгүй юм. Нэгэн зууны туршид хийсэн нийгмийн хоёр том трансформаци нь манай нийгмийг нүүдлийн феодализм, зөвлөлтийн социализм, бүдүүлэг капитализмын хольц болгожээ. Энэ нь дундаж монгол хүн эрхэмлэл, үнэлэмж, ёс суртахууны хэвшсэн тогтолцоогүй, улмаар төр, нийгэм нь хөгжлийн чиг баримжаагүй байгаагийн суурь шалтгаан мөн. Монгол хүн дураараа байх, залхуурахад нь саад болохгүй л бол эрх чөлөө, шударга ёсыг нэг их хүсч, түүний төлөө тэмцээд байдаггүй менталитеттэй. Харин хуулийн цоорхой, төр, нийгмийн байгууламжийн эмзэг сул газрыг олж, танил талын өвөрмөц харилцаагаа ашиглан бусдаас давуу байдал олж авахдаа асар их идэвх, заль, овсгоо, хэн ч атаархам шургуу тэвчээр гаргах гайхалтай өндөр чадвартай. Ийм тохиолдолд судалгааны хүрээлэн ч атаархмаар нарийн судалгаа, тооцоо хийж чаддаг. Чингэхдээ хуулийг биш, албан тушаалтныг судалдаг. Дорны нүүдэлчний нэн өвөрмөц энэ чадвар нь шууд утгаараа хууль ёсыг үл сахих, түүнийг үгүйсгэх, тойрох, зайлсхийх, улмаар дарангуйлагч төрүүлэх чиглэмжтэй байдаг юм. Ийм менталитет нь төлөвлөгөө, үр ашиг гэсэн соёлжсон, түгээмэл ухагдахуунд хавьтах зүйл огт байхгүй учраас монгол хүний алив үйл ажиллагаа импульсив буюу гэнэтийн цочролын шинжтэй байдаг. Ийм авир манай хувь хүнд төдийгүй, төрд түгээмэл. Оюуны хөдөлмөрийн үнэ цэнэ, хуваарь гээчийг мэдэхгүй шахам, үлгэрлэвээс байгаль, техникийн ухааныхан нь эдийн засаг ярьдаг, эдийн засагчид нь эрх зүй ярьдаг, хуульчид нь улс төр ярьдаг, улстөрчид нь бараг бүх юмыг чалчдаг ажгуу. Иймээс манайд хагас дутуу гүн ухаантан, онолын яруу найрагчид, шинжлэх ухааны уран сайханчид, эрх зүйн илбэчид, улс төрийн хип хопчид хэтэрхий олон байдаг. Ний нуугүй хэлэхэд, манай сэхээтнүүдийн дийлэнх олонхи нь эрдэм ном сурахаа аль хэдийнэ мартсан ердөө л ишлэлийн цуглуулгууд мөн. Үүнийгээ дагаад бид бараг бүгдээрээ өөрийгөө ертөнцийн төв, эцсийн төгс үнэн мэт үздэг. Матери, ухамсар хоёрын аль нь анхдагчийн талаар маргалдан зодолдож эрүүлжүүлэхэд очсон хоёр согтуугийн явдал үүний сонгодог жишээ болно. Энэхүү өөр үзэл бодлыг үл тэвчих менталитет нь олон ургальч үзэл гээчийг ёстой нэг хөнөөдөг юм. Өнөөдөр ч гэсэн монгол хүн эрх чөлөө гэдгийг зүгээр байх, дураараа байх, хэнээс ч үл хамаарах гэж, ардчилал гэдгийг сонгууль, юу дуртайгаа ярих гэж, төр гэдгийг ивээн тэтгэхийн хамт захирдаг дарга гэж ойлгож явдаг нь олон судалгаагаар батлагдсан юм. Улстөрчид нь бүгдээрээ шахам ардчилал, эрх зүйт төр, иргэний нийгэм гэдгээ ч мэдэхгүй лалартаж явахад ард түмэн ийм байх нь аргагүй юм. Үндэстэн (нация), угсаатан (этнос), ард түмэн гэдэг нь нэг мөн чанарын гурван тал гэдгийг ухаарахгүй ястны асуудлыг үндэстний түвшинд тавьж тэмцэлддэг нь үнэхээрийн хоцрогдсон, балай гаж үзэгдэл мөн. Үүнийгээ засаг захиргааны нэгжтэй, тухайлбал, аймагтай хольж балайрдаг бурангуй зуршлаа арилгаж байж л соёлжингуй нийгэмд дөхөж очиж магадгүй. Монгол хоёрхон үндэстэнтэй бөгөөд чингэхдээ нэг аймагт нь дандаа тэнэгүүд, нөгөөд нь дандаа ухаантнууд байдаггүйгээс хойш аймагчлах, ястнаараа талцах бурангуй, тэнэг явдлыг таслан зогсоох нь зүй. Даяаршил болон дангааршлын харьцааг алдаад бид тун удаж байна. Бид дэлхий дээрх шашны элдэв төрлийн сект, культуудын бараг л хогийн сав болж байна. Манай уламжлалт шашин ч гэсэн нийгмийг нигүүлсэх, гэгээрүүлэх үүргээ аль ч талаар биелүүлж чадахгүй байгааг дурдах нь шударга хэрэг болно. Үндэсний гэсэн ямар ч шүүлтүүргүй нэвтэрч буй барууны нийтийн соёлын гамшиг биднийг бүр ч илүү нэрвээд байна. Манай хамгийн том аюул оюуны салбарт байгаа юм. Гэтэл үүнийг анхаарч байгаа ямар ч субъект Монголд байхгүй болсон нь үндэсний эмгэнэл юм. Хүнээ хүмүүжүүлэх, боловсруулах, соёлжуулах, нийгэмшүүлэх, иргэншүүлэх чиг баримжаагаа ч алдчихаад байж улс үндэстэн, эдийн засгаа хөгжүүлэх тухай ярих нь утгагүй хэрэг бөлгөө. Бидний дунд хэвийн үзэгдэл болсон ёс суртахуунгүй, гэмт хэрэгжсэн, эдийн шуналтай, эрдэм оюуныг үл тоох, хүнийг үл хайрлах үзэл үйлдэл манай хойч үеийнхнийг үнэхээр хөнөөж байна. Бид эсвэл гадаадад амьдрахад зориулсан хүн, эсвэл дуулгавартай боол, эсвэл гэмт хэрэгтнийг бэлтгэх болов. Ирээдүйд ихээхэн уршигтай энэ том гажуудлыг арилгахад ихээхэн цаг хугацаа, хөдөлмөр зарах ёстой болоод байна. 4. Бүлгийн ашиг сонирхол Төрөл садан, нутаг ус, нэг анги, нэг мэргэжил гэсэн нийгмийн харилцааны үндсэн сувгаар дамжин Монголын нийгмийн анхдагч социал бүлэг үүсдэг. Монгол хүн энэ бүлэгтээ хэт конформист буюу аялдах зан гаргадаг. Сүүлийн үед эдийн засгийн эрх ашиг гэсэн шинэ харилцаа бий болсон боловч энэ нь дээрх суурь харилцаанд дагавар шинжтэй. Социал том бүлэгт ажиллах үед жижиг бүлгийн үзэл илт давамгайлдгаас нийгмийн капитал буюу хамтран ажиллаж хамтын үр дүнд хүрэх чадвар бараг үгүй. Энэ нь манай нийгмийн харилцааны суурь шинж болдог. Олигополи гэж нэрлэдэг явцуу аль ч бүлэглэл цөм болсон 3-5 хүн, тойрон хүрээлэлтэйгээ нийлээд их л сайндаа 8-2 хүнтэй байдаг. Хор найруулах, булхайгаа уудлалцах зэрэг дүрэмгүй өрсөлдөөний адгийн аргуудыг хэрэглэлээ ч гэсэн эдгээр бүлгүүд бие биенээ дийлэх боломжоор тун хомс учраас байнгын хуйвалдаан төрүүлэгч социал шалтгаан бий болдог. Энэ нь манай төр шиг зүйлийг тогтвортой мэт харагдуулдаг боловч үнэн хэрэг дээрээ системийн хамгийн тогтворгүй, эмзэг төлөв байдал болно. Манай төрийн удирдлага хууль ёсны институт, танил талын холбоо гэсэн эсрэг тэсрэг, огт үл авцалдах хоёр зарчмаар зэрэгцэн хэрэгждэг учраас үр нөлөөтэй байх ямар ч бололцоогүй юм. Жижиг бүлгийн зарчим нь хууль ёсны зарчмаа илт давамгайлж, ёс суртахуун болон нийгмийн тогтсон хэм хэмжээ байхгүй учраас төрийн институтэжсэн харилцаа ялгаран тогтож чадахгүй байна. Иймээс бүлгийн түвшний эрх баригчдыг халж, үндэсний түвшинд сэтгэж, үйлддэг удирдагчдыг төрүүлэх цаг болоод байна. Аливаа төрийн бодлого, үйл ажиллагаа шинжлэх ухаанд тулгуурладаг атал манайд эрх мэдэлтнүүдийн хэрэг болон хувирсан нь бидний жинхэнэ эмгэнэл билээ. Тэд шинжлэх ухааныг оргүй шахам болгож сөнөөв. Хүн толгойтой болгон доктор болсон ч дээрдсэн юм огт үгүй. Жилдээ ганц өгүүлэл бичдэггүй, насаараа ганц судалгаа хийж үзээгүй доктор нэртэй дилетантууд, мөн тэднийг удирдагч хэдхэн хүн Монголыг хөнөөж байна. Эдүгээ манай нийгэм бүхэлдээ аноми буюу гаж, гэмт хэрэгжсэн нийгэм болоод байна. Бид мөнгөнөөс өөр юуг ч бодохгүй араатан болж хувирч байна. Гаж нийгэм нь "соёлоор тодорхойлогдсон зорилт" болон "институтэжсэн хэрэгсэл" хоёрын зөрчлөөс үүсдэг юм. Энэ төр соёлын зорилго, нийгмийн хэм хэмжээний алиныг нь ч тогтоож чадсангүй. Системийн өнөөгийн төлөв байдал Орчин үеийн сиэнергетикийн арга зүйгээр бол Монголын нийгмийн систем материал баялаг, хүн хүч, зохион байгуулалт болон мэдээллийн дэд систем тус бүрээрээ энергийн алдагдалд орж, бүхэлдээ хаосын төлөв байдалд орж, төрийн байгууламжийн шүтэлцээт шинж бүрэн алдарчээ. Системийн эвдрэл хаяанд ирэв. Биднийг аврах ганц зүйл бол бараагүй хол хөгжсөн шинжлэх ухаан болоод байна. Дампуу улс төрдөө түүнийг ашиглах аваас эрхбиш хандах зүгээ гаргаж, үр ашигтай болгож чадах нь гарцаагүй. Дээрх бүх гажуудал нийлээд хавсраад ирэхлээрээ мөнөөх системийн хямрал гэдэг нь болчихож байгаа нь тэр. Гажуудсан төрийг сармагчин шиг хүмүүс жолоодохлоор төрөө ч, өөрийгөө ч, ард түмнээ ч хөнөөдөг бөгөөд үүнийг нь системийн эвдрэл гэдэг юм. Энэ хямрал нь буруутныг гэсгээн цээрлүүлсэн эсэхээс үл хамаарах бодит шинж чанартай юм. Иймээс манай төрийн байгууламж, хөгжлийн стратегийг системээр нь эрс шинэчлэх түүхэн зайлшгүй үүсээд байна. Ажиллахаа больсон Үндсэн хуулиас эхлээд төрийн байгууламж, төрийн удирдлагын гажуудлыг бүхэлд нь засах шаардлага үүсээд байна. Энэ нь шинжлэх ухааны судалгаа дүгнэлт, ард түмний хүсэл зориг, нийгмийн амь буюу субстрат гуравт тулгуурлах ёстой. "Бүгдээрээ адилхан луйварчин", "Хэн ч гарсан адилхан" гээд хараагаад бид юу ч өөрчилж чадахгүй юм. Харин хэн ч гарсан шударга, ил тод, хүнлэг ажиллах бүтэц, зохион байгуулалт, функцтай, хяналттай төрийн систем бидэнд хэрэгтэй байна. Аливаа юманд хэмжээ хязгаар гэж байдаг болохоор ядахдаа луйварчин, дээрэмчдээ дахин дахин сонгож залаад байдаггүй төр байгуулж болноо доо... Сайн гэгч нь сонгууль явуулж, сайн нам, сайн хүн олох гэсэн хүүхэд шиг гэнэн төсөөллөөсөө салах цаг тулчихаад байна. Энэ үгийг би төрийн байгууламж буруу ажиллаж эхлэх үед мянга хэлсэн, одоо төрийн бүрэн эвдрэлийн өмнө ахиад нэг хэлж байна. Тэрхүү дүгнэлтүүд огт шинэ зүйл биш бөгөөд үүнийг хийх үүрэгтэй төр, намууд нь хийхгүй болохоор аргаа бараад системчилж байгаа царай маань энэ юм. Мөн энд дурдсан бүх дүгнэлт туйлын үнэн гэж би үзэхгүй, зөвхөн бүгдээрээ хэлэлцвэл л болох нь тэр. Хувь судлаачаас долоон дор төр, нам гэж баймгүй учраас хуучин шигээ хоосон онолддог, мэдэмхийрдэг, хувийн өш хонзонд автсан, тэр ч бүү хэл, номын цагаан солиотой, шизотой гэж хочлохоо жаахан азнаж, хүн бүхэнд там болсон, эцэс төгсгөлгүй энэ чөтгөрийн тойргоос гарах тоглолтын шинэ дүрмийн санааг олохыг оролдвол надад биш, Та нарт л тустай байх. Санаа ч байхгүй, сачий нь хүрэхгүй улстөрчид, намуудыг харах, хүлээх боломж шавхагдлаа. Хямралаас ангижрах гарц олох энэ их үйлсийн үзэл санааны шан, эхлэлийг зөвхөн үндэсний түвшинд сэтгэдэг, манай оюуны сор болсон системийн аналитикууд л хийж чадна. Хэдийгээр тэд маань гарын арван хуруунд багтахаар цөөрсөн ч Монголын заяа буян дуусчихсан биш, чадаж л таарна даа... Оюун сэтгэлгээний хүчээр зайлуулж, зайлсхийж болох аюул зовлонг заавал биеэрээ амсаж байж ухаардаг балай тэнэг зангаа татахгүй бол бидний тусгаар үндэстний хувьд оршин тогтнох хугацаа дуусч байгаа шүү... 
Судлаач Д.Ганхуяг 
