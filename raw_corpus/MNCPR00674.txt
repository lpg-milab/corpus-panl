АрдЧилсан намынхан Хөвсгөл аймгийн Галт сумаас тендерийн гомдол тээж иржээ

Ардчилсан Намын шинэтгэлийн аян Хөвсгөл аймагт үргэлжилжээ. Тус аянд намын ҮЗХ-ны гишүүд оролцоод ирсэн байна. АН-д өрнөж байгаа шинэтгэлийн аяны явц, Хөвсгөл аймгийн тулгамдсан асуудлуудын талаар Ардчилсан эмэгтэйчүүдийн холбооны Удирдах зөвлөлийн гишүүн, АН-ын ҮЗХ-ны гишүүн Ц.Оюунгэрэлээс тодрууллаа.
-Танай намын шинэтгэлийн аяныг хүмүүс хөдөө орон нутагт хэр зэрэг хүлээн авч байх юм бэ? -Би аймгийнхаа намын удирдлагуудын хамт Хөвсгөл аймгийн Төмөрбулаг, Галт, Жаргалант, Шинэ-Идэр сумууд, Галтын Зүрх болон Төмөрбулагийн Тээл багуудад очиж долоо хоног ажиллаад ирлээ. Очсон газар бүрт иргэд манай намд хандаж олон асуудал тавьж, бодлогодоо оруулаач гэж хүсч байна. Хүмүүс манай арга хэмжээ бүрт идэвхтэй оролцож байлаа. Газар бүрт намд шинээр гишүүд элсч, зохион байгуулалтын өөрчлөлт, бэхжилт хийгдэж явлаа. -Анхан шатанд тулгамдсан асуудал олон байна уу? -Намын олон шинэ дүрэм, журмууд гарчихсан тул зохион байгуулалт, ҮЗХ-ны гишүүдийн рейтинг тооцох, сонгууль явуулах гээд олон шинэ асуудал гарч, цаг мэдээж шаардсан. Квотын асуудал дээр дүрмийн тайлбар дутуу очсоноос зарим нэг маргаан үүсэхээр үлдсэн. Бас манай аймгийн хувьд бид аймгаа хэрхэн хөгжүүлэх вэ гэдэг концепцийн асуудлаар нэлээд хурц маргаан мэтгэлцээн өрнүүллээ. -Сумдын түвшинд хүнд хэцүү ямар асуудал байх юм? -Миний очсон сум бүрт сэтгэл зовоосон өөр өөр асуудал гарч ирж байсан. Жишээлэхэд, Төмөрбулаг суманд Засаг дарга нь сонирхлын зөрчилтэй, Галт суманд залуучуудын ихэнх нь ажилгүй байгаа, Жаргалант суманд архидалт, модны хулгай газар авсан, Шинэ-Идэр суманд төрийн өмчийг дураараа тонон хувьдаа завших асуудал гарч байгаа зэрэг мэдээллийг өгч байсан. Энэ талаар биднийг дуугараач, намынхандаа хэлээч, төвийн хэвлэл, мэдээлэлд хандаач гэж иргэд хүсч байсан. Бид энэ бүх асуудлыг сая намынхаа хорооны хурал дээр эхний ээлжинд ярьсан. -Иргэдийн тавьсан саналыг шийдвэрлэх арга зам санал болгосон уу? -Эхний ээлжинд манай аймгаас сонгогдсон намын ҮЗХ-ны гишүүд аймагтаа, ялангуяа манай шинэтгэлийн аянд явсан гишүүд маань Галтынханд нэг бодлогын амлалттай ирцгээсэн. Энэ нь тендерийн хуулийг эргэн харах. Монгол Улс мөнгөтэй боллоо гэж бид баярлаж, сонинуудын хуудас дүүрэн тендерийн заруудаар сэтгэлээ хуурч, энэ маань хөдөөнийхөнд мөнгө, ажлын байр бий болгож байна гэж бид боддог. Гэтэл тэгдэггүй юм байна. Том жижиг, хүнд хөнгөн бүх тендерт орон нутгийн, ялангуяа сумын хүмүүс оролцох үүд хаалга ямар ч тендерт байдаггүй юм байна. Тендерт орох болзол дотор байдаг элдэв тусгай зөвшөөрөл энэ тэр нь хөдөөгийн иргэдийн нөхөрлөл, бүлэг, санаачилгын хэмжээнд олж авдаг эд биш байх юм. Тэгээд л бэлэн лицензтэй хотын болон аймгийн төвийн компаниуд хөдөөнийхний хийж чадах наад захын жижиг модон байшин, жижиг засвар, зам засвар, тэр ч байтугай орны даавуу оёх ажлыг шүүрч авч хийж байна. Тэд хотоос суманд очих гэж замдаа баахан мөнгө "урсгаад" бас буцах зардлаа олох гэж тендерийн мөнгөнөөсөө танаж аваад, яг суман дээрээ очихдоо арван сая төгрөг нь найман сая болоод очих жишээтэй байна. Тэгээд тэндээ хийх ажлаа халтуурдаад буцдаг. Бидэнд Галтын суманд тендерийн мөнгөөр зассан дотуур байрыг үзүүлсэн, нүд хальтирмаар зүйл байна лээ. Хайран ч арван таван сая төгрөг яг газар дээрээ юу ч биш болжээ. Бас хот, төвөөс ирсэн компаниуд орон нутгийн хүмүүсийг ажиллуулдаггүй, ажиллуулбал цалинг нь бүрэн өгдөггүй, нийгмийн даатгалыг нь төлдөггүй гээд эрхийг нь зөндөө хохироодог болжээ. Ер нь тендертэй холбоотой авч үзэхэд, хөдөөгүүр сайхан сайхан залуус Монгол Улсыг мөнгөгүй байсан ч ажилгүй, мөнгөтэй байсан ч ажилгүй үлдэхээр хууль гарсан юм байна. Энэ гомдлыг бид Галт сумаас тээж авчирлаа. Бусад сумууд дээр ч ийм гомдол яг давтагдаж байна лээ. Харин одоо АН-ын УИХ дахь зөвлөлтэй хамтарч тендерийн хуульд ямар ямар өөрчлөлт оруулж болох талаар судлах л үлдлээ. 
Б.Янжмаа
