ЦАГИЙН ТЭРТЭЭХ ОЮУТАН НАС МИНЬ

Он жилийн тэртээх оюутан нас минь ЗХУКН-ын түүх, МАХН-ын түүх, ШУКО-гоор уураг тархиа балбуулж, Маркс, Энгельс, Лениний зузаан ботиудыг МАХН-ын Төв хорооны бүгд хурлын материалуудыг судлан, цээжилж, бас хажуугаар нь Банахын огторгуй, Евкалидийн N хэмжээст огторгуй, Гельбертийн огторгуйд сураг алдарч төөрч, чиг зүгээ алдаж явлаа.
Багахан хонгор чамайгаа Банахын огторгуйд эрээд олсонгүй Гэнэхэн хонгор чамайгаа Гельбертийн огторгуйд эрлээ Гэтэл харин чи минь Гэрлийн хурдаар зугтав Ийм мөртэй урт шүлгийг Улсын багшийн дээд сургуулийн физик математикийн ангийн 1970 оны элсэгчид уншдаг байв. Манай ангид Архангайн Өлзийтөөс ирсэн "хар Баатар" гэж нэгэн сайн эр байж билээ. Бид хамтдаа дөрвөн жил суралцаж бас оюутны байранд нэг тогоонд хоол хороож, бужигнаж шуугилдаж өнгөрөөсөн юм. Манай хүн нэлээд нойртой нэгэн. Ер нь нойр түүний хобби ч гэмээр. Үе үе үд хэвийхэд босно. Босуутаа гүйн гарч угаалгын өрөөнд орж толгой, цээжин биеэ шалба угааж ус савируулан орж ирээд зузаан чийгтэй алчуураар бүх биеэ зүлгэнэ. Дараа нь дүрдэг плиткээ нэг муу хир даг, тортог болсон хар данх руугаа шургуулж халуун харыг буцалгана. Цай буцлах хооронд сонины цаасанд дүнсэн тамхийг бүдүүн гэгч ороон ёстой нэг уугиулж гарна. Гурав угсраагаар баагиулах хооронд цай ч буцална. Тэгээд идэх ажилд залган орж хоёр хуруу зузаан зүссэн хар талхан дээр элсэн чихэр овоолоод харин нэг нааж өгнө дөө. Дараа нь дахиад л нөгөө тамхиа савсуулна. Тэгээд нэг сайн суниаж аваад сая л нэг хичээлийн тухай бодол толгойд нь орж ирж ирэв бололтой хувцсаа өмсөж, дэвтэр, консвектоо сугавчлаад зэргэлдээх тасаг руу шагайн "Хөөе! "Хар"! бос, явъя" гэж бүдүүнээр орилно. "Хар" гэдэг нь Завханаас ирсэн Доржнямбуу, царай зүс бас л нэлээд бараандуу тул "Хар" гэсэн хочийг найз Баатар нь өгсөн хэрэг. Тэгээд сүүлдээ тэр маань нэр ч үгүй болж ердөө л "Хар" болов. Нөгөөх нь чи бид хоёр адилхан хар байж гэхэд "Хн! чамайг бодвол би гилгэр" хэмээнэ. Тэр хоёр ч хоорондоо дотно хийгээд нийлэхээрээ тамхийг ч нэг угзарч гарна. Дээр нь Говь-Алтайн Дамдинсүрэн нэмэгдэх нь тун хүндрэлтэй. Оюутны байрны умгар өрөө маань утаа манан дунд бүүдийсэн л юм болдог байв. Тамхигүй бол тэдний амьдралд хорвоо нэг л бүрхэг, барзгар бөгөөд ер нь л амь нь тэмцэж бачуурах маягтай. Баатар маань техникт хоббитой түмэн жорын төмөр, радионы сэлбэг, хог цуглуулна. Цуглуулсан бүх төмөр, хог новшоо орныхоо ширдэг доор чихнэ. Уламжлалыг бодоход орны ширдэг доор захиа занаа, түрийвч л байдаг бол манай хүнийх болохоор төмрийн хог, радио сэлбэг, бахь, алх, дөш хайч гээд өчнөөн сарайсан төмөр гудасны завсраар хөглөрч үхсэн нохой гарах нь л холгүй. Тэрээр хөгжим радио засна, өөрөө ч хөгжимд жигтэйхэн дуртай, манго татна (тэр үед манго хэмээх бүжиг ид дэлгэрч байсан үе) Сүүлийн үед Баатар маань нэг л хичээл номондоо идэвх сулраад үе үе санаа алдаад тамхиа баагиулахдаа бодлогошронгуй янзтай, нэг л биш ээ. Учрыг лавлаваас оюутны байрны 304 тоотод амьдардаг монгол хэлний ангийн төгсөх курсын нэг эгчид сайн болсон юм байна. Цаадах нь ч өөртэй нь ойролцоо намхан нуруутай, урт хар гэзэгтэй, даруухан, царайлаг байрын эгч байв. Баатар ч шуурхай ажиллаж нутгийн найз Барамсайгаар сэтгэл булаам үгтэй хайрын захиа бичүүлэх захиалга өгч билээ. Барамсай гэдэг маань ахлах курсын, монгол хэлний ангийн оюутан. Хожим нь тэрээр алдар цуутай шог зохиолч болсон билээ. Хоёр хоногийн дараа Барамсайн бичсэн хайрын захиа бэлэн болох нь тэр. "Чамд дурласан сэтгэл минь эгэл жирийн даруухан зүрхийг минь хараан зэмлэж өөрийн эрхгүй үүнийг чамдаа зориулах боллоо" гэж эхлэн уран цэцэн үг урсгасан тэрхүү хайрын захиаг манайхан бүгд хуулж авсан билээ. Мань хүн ч гардуулах нь гардуулж л орхилоо. Бид ч бас хамтаар тэр захианы хариуг хүлээж байлаа. Учир юув гэвэл дэндүү уран гоё үгтэй ямар ч бүсгүй уярч, догдолмоор үнэхээр хүчтэй захиа байсан юм. Тэгээд яахав хорвоо гэгч хяслангаар дүүрэн байдгаас хойш урт хархан гэзэгтэй тунгалаг царайтай тэр эгч, намхан нуруутай бараан царайтай Баатарыг маань хүний урманд хүн ч гэж тоосонгүй. Баатарын хувьд угаасаа хайр дурлал нь бүтэлгүй тийшээ, ер нь тэр талаар азгүй байлаа. Нэгдүгээр курстээ Батсүмбэрийн тариа бригадад ажиллахдаа нэгэн охинд сэтгэлтэй болж улмаар сэтгэлээ илчилжээ. Мөн л цаадах нь тоолгүй их зан гаргасан тул манай хүн түүнд сургамж өгч алганы амт үзүүлэн бөөн хэрэг мандааж байсан гэдэг. Нөхрийн маань хайр дурлал нэгэнт бүтэлгүй тийшээ хандсан болохоор манай хүн хэсэг хугацаанд гуниг, гутрал, санаашрал тээж явснаа гайгүй болж дахиад мөнөөх төмөртэйгөө ноцолдож эхлэв. Энэ удаа бид бага чадлын дууны өсгөгч хийж улмаар оюутны байранд манай тасгийнхны зүгээс тусгай нэвтрүүлэг хийдэг боллоо. Өсгөгчөө дотуур байрны радио шугаманд залгаж, Хими биологийн IV курсийн Чимид, Түүх газарзүйн III курсийн Янжмаа нарын хайр сэтгэлд энэ дууг зориулав гэх мэтээр дуу хөгжим явуулдаг боллоо. Сүүлдээ бүр барууны орилж, чарласан тэр үеийн үзэл сурталд үл нийцэх хөрөнгөтөн орны хөгжим аялгуу явуулж сахилгагүйтсэн хэргээр физикийн ахлах ангийн оюутнуудад дотуур байрны зөвлөлөөс банга хүртээж, хөөхийг сануулав. Гэсэн ч бид байрлалаа өөрчилж бүр охидын тасагт станцаа шилжүүлж нууц нэвтрүүлэг үе үе хийсээр байлаа. Энэ ажилд нэлээд идэвхийлэн оролцдог хүн "Сэлбийн гүүрний хутга Даяа" хэмээн алдаршсан Увсын Зүүнговь сумаас ирсэн томоотой, өндөр бор залуу байлаа. Уг нэр нь Дарамбазар. Анх хотод ирээд хамгийн түрүүнд нэг муу эвхдэг тонгорог худалдан авчээ. Түүндээ их хайртай, бараг дэрэн дороосоо холдуулдаггүй байв. Нэг удаа хутгаа эрээд олохоо больж, баахан хүнийг хардаж, сэрдсэн ч юмуу нэг л мэдэхэд "Сэлбийн гүүрний хутга Даяа" хэмээх алдартай болсон байв. Тэрээр хүний юм нуух хоббитой. Оймс, гутал, малгай, дотуур өмд тэргүүтнийг сав л хийвэл нууна даа. Түүндээ өөрөө их хөгжилтэй болж нэг их хэрэг амжуулсан мэт кайф авна. Гитар хөгжим сайн тоглоно, хичээл номондоо ч сайн, хөл л жаахан майга даа. Тун хэцүү майга. Манай нөхөд шоглож: -Хутга Даяа арай дэндүү байна аа. Хүмүүжилгүй байна. Хичээлийн анги танхим, байр сууц, хаа явсан газар дугуйтайгаа, бүр жорлонд хүртэл дугуйтайгаа давхиж ороод байх юм. Арай дэндэж байна гэхэд: "Юу яасан дугуй! Хэнийг хэлээд байгаа юм! Юу яриад байгаа юм" гэж уцаарлах агаад сүүлдээ учрыг ойлгож "Үгүй ээ, тэр энэ хогнууд ёстой алах нь" хэмээнэ. Баатар Даяаг их шоглоно. Тоглоом бол ер нь их хатуу. Манай оюутны дотуур байр нэг уншлагын танхимтай. Шалгалтын үеэр оюутнууд пиг дүүрч сул суудал гэж үгүй. Даяа тэнд сууж хичээл их давтана. Нэг удаа хар Баатар уншлагын танхим дахь нам гүмийг эвдэн гаднаас зориуд дуу шуу болон орж ирэв ээ. Нэг муу хир даг болсон хар данхаа гартаа барьчихсан нөгөө гартаа хатаж, хөгцөрсөн талхны өөдөс барьчихсан орж ирүүтээ Даяа руу шууд очиж "Даяа, чи биеэ бод л доо, нойр хоолгүй ингэж суугаад яах вэ. Яахав хоёр гурван шалгалт дээр үсрээ л биз Биеэ бод л доо чи. Ингэж болохгүй ээ. Гурав хоног юу ч хэлэн дээрээ тавьсангүй. Май үүнийг ид" гээд хаанаас олсон юм бүү мэд, мөнөөх хөгц, чулуу болсон хатсан талх, хөөтэй хар данх тэргүүтнээ урд нь тавьчихаад хэнэг ч үгүй гараад явчихна. Оюутнууд нирхийтэл инээд алдаж, ичиж улайсан Даяа "... Хар Баатарыг ална" хэмээн хоёр гурван давхраар элдэн бөөн юм болж байдаг сан. Ер нь ахлах курсийн оюутан болох нь жаахан бие тоох хандлага гарч биднийг хэн хэлэх вэ гэсэн байдал эзэмдэж, архайж хөшилдсөн юмнууд байр танхимдаа дуу нь хүртэл бүдүүн болж байлаа. Тэр үед "Нохойтой дөрвөн танкчин" кино анхлан зурагтаар гарч байлаа. Дотуур байрны олон нийт явуулдаг нэг муу умгар өрөөнд оюутнууд зайгүй болтол чихэлдэн киноны сэтгэл хөдлөм эгзэгтэй агшин, нам гүмд автаж байх үед тээр ардаас "Хөөе, 406-гийн хар Баатар харьж нохойн бантангаа идээрэй. Бас хүүхэд чинь уйлаад хичээл давтуулахгүй байна" гэж муухайгаар орилоход оюутнууд нирхийтэл инээж Баатар ч гарч гүйн хариугаа сайн авч дөнгөсөн Даяагийн хойноос элдэж гарна даа. Манайхан ер нь нэг тиймэрхүү өвчтэй байлаа. Гулзгар Дэмчигсүрэнг (одоо цагдаагийн бэлтгэл хурандаа) бид Хаймчиг гэж хочилно. Бид хэдэн нөхөд сургуулийн номын санд сууж шалгалтад бэлдэхээр болов. Гэтэл сул суудал байдаггүй. Хаймчигийг "Чи ороод сул суудал хайж бай. Бид нэг тамхилчихаад оръё гэлээ". Хаймчиг урт нарийхан коридороор нь сэмхэн алхаж, сул суудал эрэн ийш тийшээ хялбалзан явав. Оюутнууд ч пиг дүүрэн байлаа. Гэтэл Хар Баатар хаалган завсраар гаднаас нь цахиртсан муухай дуугаар: - Хөөе Хаймчигаа ! Чиний нөгөө хайртай болсон, эргүүлдэг охин наана чинь байхгүй ээ! Чи эрээд шал дэмий. Захианы чинь хариуг бичээд ангидаа сууж байна лээ гэж орилох нь тэр. Заал дүүрэн оюутнууд инээд алдаж, час улайсан нүүртэй Хаймчиг гарч гүйж байдаг сан. Хөвсгөл нутгийн хөвүүн "намын гишүүн ланжгар Цэдэн" гэж хүү байлаа. Тэрээр намхан тагжгар нуруутай шантгар хамартай, үсээ байнга арагш нь самнаж цаг үргэлж зангиа зүүж, хар костюм өмсөх тул манайхан түүнийг "намын гишүүн ланжгар Цэдэн" хэмээх нэр хайрлажээ. Хичээл номондоо хачин идэвхтэй, нойр хоолгүй давтана. Хичээл үл тасална. Ер нь л төлөв томоотой нэгэн билээ. Нойр хоолгүй давтсан хэрнээ эх орны алтан гурваас ер салахгүй. Лекц консвектоо бататгаж заавал уншиж судалж, сурах идэвх оролдлогоор тэргүүний л оюутан байлаа. Нэг муу хуучирсан ширэн хавтас сугавчлаад үсээ хойш нь толийтол самнаад Сэлбийн гүүр хөндлөн гарч өгсөх нь их л буурьтай агаад тэр үеийн хөдөөний сум, нэгдлийн даргыг яах аргагүй санагдуулна. Сургуулийн уулзалт үдэшлэгийг тасална гэж үгүй. Нэг намхан тагжгар юм очоод охидыг урьж, эв хав муутай вальс эргэнэ. Охидыг эргүүлэх, танилцах санаа байвч эвийг нь олохгүй тул ер нь л амжилт муутай даа. Орой эртээ гэгч орондоо ороод унтаад өгнө. Орны толгойн тушаа бид хөгжим тавьж бүжиглэж, шуугилдаж байхад шал тоохгүй хурхиран нам унтана. Харин өглөө эрт бараг зургаан цагт босоод л пижигнүүлж гарна. Он цаг залуу нас харвасан сум шиг өнгөрчээ. Бид бүгд насан хэвийж, захын аймагт амьдардаг Доржнямбуу Дамдинсүрэн маань ч мөнх бусыг үзсэн дуулдана. Цаг хугацаа номын хуудас мэт эргэж өнө холын хууч дурдатгал л сэтгэлд үлдэн хоцорч гэгээн алсад холдон одох шувуудын цуваа мэт он жилүүдийн тоосонд оюутан нас минь бүдгэрэн холджээ. 
Монгол Улсын шилдэг зохион бүтээгч, инженер багш Г.Алтангэрэл 
