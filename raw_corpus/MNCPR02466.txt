Улбаа нь энэрэнгүй Улаан загалмай

Одоогоос 150-иад жилийн тэртээ үүссэн хүмүүнлэгийн энэ хөдөлгөөнд дэлхийн 200-аад орон нэгджээ. Хөдөлгөөнийг анх санаачилсан хүн бол Швейцарын иргэн Анри Дюнан юм. Дайны талбарт шархдагсдад эмнэлгийн анхны тусламж үнэ төлбөргүй үзүүлж, өөрөөсөө ихээхэн хөрөнгө хүч гаргасан байдаг. Өөрөөр хэлбэл, хүмүүнлэг энэрэнгүй тус хүргэж байсан түүхтэй юм.
Олон улсын улаан загалмайн хөдөлгөөн тэр үеэс хөгжиж олон орон нэгдэж дэлхийн хэмжээний үйл ажиллагаа явуулах болжээ. Швейцарын таван иргэний санаачлагаар олон улсын улаан загалмайн улаан хавирган сар хөдөлгөөн 1863 онд байгуулагджээ. Төлөөллийн дээд байгууллага нь олон улсын улаан загалмайн хороо юм. Эндээс олон улсын хүмүүнлэгийн эрх зүй гэсэн нэр томьёо гарчээ. Шударга, төвийг сахисан, бие даасан хүмүүнлэгийн тогтолцоо бий болсон байна. Улаан загалмайг мэдэхгүй хүн байдаггүй атлаа үүссэн түүх, үйл ажиллагааныхан талаар тэр болгон мэдэхгүй тал ажиглагддаг. Олон улсын улаан загалмайн хөдөлгөөн нь үндсэн долоон зарчимтай түүнийгээ энэрэнгүй шударга, төвийг сахих, бие даах, сайн дурын, нэгдмэл, түгээмэл гэж тодорхойлсон байдаг. Манай улсын хувьд олон улсын улаан загалмайн хөдөлгөөнд 1939 онд нэгджээ. Дэлхийн хоёрдугаар дайнтай давхцсанаараа онцлог юм. МУЗН нь тэр үедээ улаан хэрээстийн эвлэл нэртэйгээр үйл ажиллагаагаа явуулсан түүхтэй. Монгол улсад 70 шахам жил үйл ажиллагаа явуулахдаа төр засагтаа нэмэлт хүч болж, асар их үүрэг гүйцэтгэснийг түүх гэрчилнэ. МУЗН нь үүссэн цагаасаа гамшигт туслах чиглэлээр, мөн тайван цагт мэдээллийн сүлжээгээр ажиллах, сургалт сурталчилгаа явуулах, тухайлбал гамшгийн бэлэн байдлын отряд, ариун цэврийн нөхөрлөл, эмнэлгийн анхны тусламжийн баг зэргийг байнгын бэлэн байдалтайгаар ажиллуулж иржээ. Гадаадын үндэсний нийгэмлэг, донор орнуудаас үзүүлж буй тусламжийг гамшгийн үед ашиглаж байлаа. Нөөц фонд байгуулах чиглэлээр ч зарцуулдаг байсан аж. Энэ нь ардчилсан хувьсгалын эхэн үе буюу 1990 онд МУЗН-т хүнд цохилт болсон байна. Хөрөнгө санхүүгийн хувьд доройтож, энэ бэрхшээлээс гарах арга механизмыг зөв тодорхойлох, зах зээлийн нийгэмтэй уялдсан эрх зүйн субъектийг бий болгон, гүнзгий өөрчлөлт шинэчлэлт хийх шаардлагатай тулгарчээ. Энэ үед би МУЗН-ийн хаалгыг татаж Өвөрхангай аймгийн Улаан загалмай нийгэмлэгийн хорооны даргын ажлыг аваад байв. 1990 оны 11 дүгээр сард МУЗН-ийн ээлжит бус бүгд хурлыг яаралтай хуралдуулахаар биднийг хотод дуудлаа. Биднийг хуралд ирэхэд тус нийгэмлэгийн удирдах ажилтнууд хүлээж аваад, зовлон бэрхшээлээ тоочиж, санхүүгийн хүнд байдалд орсноо ярьж, төлөөлөгч та бүхэн санал шүүмжлэлээ чөлөөтэй хэлж, бүгд хурлыг ажил хэрэгч хийх хэрэгтэй гэцгээж байлаа. Тэр үед бэлэнчлэх сэтгэлгээнээс салаагүй, одоо бодоход аргагүй л мухардалд орж байжээ. Бүгд хурал болохын урьд өдөр аймгуудаас ирсэн хороодын дарга нар цуглаж өөрсдийн санаа бодлоо солилцлоо. Нийгэмлэгт өөрчлөлт шинэчлэлт хийх талаар ярилцаж, бичиг баримт боловсруулж, нэгдсэн нэг дүгнэлтэд хүрлээ. БНМАУ-ын Ардын Их Хурлын депутат, МУЗН-ийн дарга Н.Шурад өөрсдийнхөө гаргасан шийдвэр, санал бодлоо танилцуулах нь зүйтэй хэмээн бид үзэцгээсэн. Тэгээд хамт олныхоо дундаас төлөөлөгч томилж, Н.Шура даргад танилцуулах боллоо. Төлөөлөгчдийн бүрэлдэхүүнд миний бие багтаж нөхдөө ахаллаа. Тэр үед дарга маань эмнэлэгт хэвтэж байлаа. Бидний боловсруулсан томъёолон уншиж танилцаад, маш зөв байна. Би ерөнхий чиглэл гаргасан. Өрөөнд ширээн дээр байгаа. Ер нь бид дэлхийн улаан загалмайн хөдөлгөөний жишгийг дагаж, шинэчлэгдэн өөрчлөгдөх зайлшгүй шаардлагатай болсон. Социалист нийгмийн мөн чанараас татгалзах цаг ирсэн. Саяхан хуралдсан МУЗН-ийн наймдугаар их хурлын амьсгал ч ийм байлаа. Одоо цөмөөрөө өөрөөр явцгаана шүү гээд инээж билээ. Тэрээр тус нийгэмлэгийн ээлжит бус бүгд хурлыг цаг алдалгүй хуралдуулах нь зүйтэй гэдэг шийдвэр гаргасан юм. Манай орлогч болон бусад удирдах ажилтнууд хүлээж авах дургүй байгаа. Шинэ нөхцөл байдлыг ойлгохгүй, хуучнаараа сэтгэж байгаа хүмүүстэй эвлэрэх аргагүй. Би зах зээл хөгжсөн орнуудын улаан загалмай яаж ажилладгийг нүдээр үзсэн. Саяхан Япон, Өмнөд Солонгост айлчлахдаа эдгээр орнуудын туршлагаас судалж ирсэн. Та бүхэнд удахгүй дэлгэрэнгүй танилцуулна. Маргаашийн бүгд хуралд хүн бүхэн ажил хэрэгч хандаарай! Зохион байгуулалтын асуудал хэлэлцэж сонгууль явуулахдаа нэг зүйлийг анхаарах хэрэгтэй. Дэлхийн үндэсний нийгэмлэгүүдийн практикт Ерөнхийлөгч, ерөнхий нарийн бичгийн дарга гэсэн нэр томъёо хэрэглэдэг юм шүү! Одоо манайх Дарга, орлогч дарга гэсэн нэртэй байгаа. Үүнийг солих нь зөв гэж бодож байна. Цаашдаа нарийн бичгийн дарга нарын газар байгуулах зарчмаар ажиллана. Орлогч даргын сонгуулийг нууц санал хураалтаар сайн хүн олж сонгох хэрэгтэй. Миний хэлсэн ерөнхий санааг аваад та нөхөд шударга зарчимч байр сууринаас хандана гэдэгт итгэж байгаа. Дэвшүүлж буй санаа бодлыг чинь би бүхий л талаар дэмжинэ. Амжилт хүсье. Шахуу эмчилгээтэй, цагийн эм тариатай болохоор хуралд очиж амжихгүй нь гэж билээ. Бид шөнө дөл болтол сууцгааж МУЗН-ийн бүтэц бүрэлдэхүүнийг солих, үйл ажиллагааг нь өөрчлөн шинэчлэх талаар ярьцгаан бичиг баримт боловсруулан хурлаа хийсэн дээ. Бид зорилгоо биелүүлсэн. Орлогч даргад хэд хэдэн хүн өрсөлдөж зарим нь нэрээ татаж Эрхэмбаяр, Д.Дэмбэрэлдаш хоёр үлдэж нууц санал хураалтаар Д.Дэмбэрэлдаш орлогч даргаар сонгогдсон юм. Гадаадын үндэсний нийгэмлэгүүдээс асар их хэмжээний тусламж 1991 онд монголд орж ирсэн. Үүнийг тусламжийн эхний хэсэг гэж нэрлэдэг. Зөвхөн нэг аймагт тухайлбал, Өвөрхангайд 60 шахам тонн хүнсний зүйл тараагдсан. Хийх агуулахгүйгээс бүх өрөөгөө суллан, коридортоо хүртэл хурааж байснаа санаж байна. Машин машинаар ирсэн дээ. Тэр нь элсэн чихэр, цагаан будаа, ургамлын тос, гурил зэрэг хүнсний бүтээгдэхүүн байсан юм. Хуваарь хийж бүх сумын болон аймгийн төвийн эмнэлэг, сургууль, цэцэрлэг, асрамжийн газар, сувиллуудад өгсөн. Дэлгүүрийн лангуу хоосон, ард түмэн хүнсээр гачигдаж, хөгшчүүл картынхаа архийг шагладаг байсан үед МУЗН өгөөмөр гараа сунгаж, Монголын ард түмэндээ хичнээн их тус болсныг мартах учиргүй. Энэ нийгэмлэгийг толгойлж байсан Н.Шура гэдэг хүний нөр хичээнгүй хөдөлмөр зүтгэлийг тэмдэглэх нь зүйтэй. Эрүүлийг хамгаалах яамны хавсарга маягаар ажиллаж байсан МУЗН-ийг бие даалгаж дэлхийн үндэсний нийгэмлэгүүдийн сүлжээнд холбож, шинэ эрх зүйгээр ажиллах хөрс суурийг тавьж өгсөн гавъяатай хүн юм. МУЗН-ийг байртай болгож, ОУУЗ-н суурин төлөөлөгчийг монголд суулгаж, анхан шатны хороодын хөрөнгө санхүүгийн асуудлыг шийдвэрлэхэд ихээхэн анхаарал тавьж байлаа. МУЗН-ийн IX их хурлаар одоогийн УИХ-ын гишүүн Л.Одончимэд МУЗН-ийн ерөнхийлөгчөөр сонгогдсон. Өнөөгийн МУЗН-ийн өөрчлөлт шинэчлэлт Өрх гэрээ өөд нь татаж, өвөг дээдсийнхээ халуун гал голомтыг бадрааж яваа өрхийн тэргүүнд монголчууд хичнээн их баярладаг билээ. Үүнтэй адил өнөөдрийн МУЗН-ийн өөрчлөлт шинэчлэлтийн хурдцыг ерөнхийлөгч, ерөнхий нарийн бичгийн дарга хоёрын сэтгэл, гар нийлсэн үйл хэрэгтэй холбон авч үзэх нь зүйтэй болов уу. Урьд үеийн шимтэй хөрс суурийг орчин цагийн бордоогоор бордож, шинэ ургац авч байна гэж болно. МУЗН-ийн дүрмийг өөрчлөн шинэчилж, хүмүүнлэгийн үйлийг жинхэнэ гольдрогт нь оруулж, бүх шатандаа хариуцлагын тогтолцоо бий болгосноор олон улсын улаан загалмайн хороо, холбооны итгэлийг хүлээсэн үндэсний нийгэмлэг болж чаджээ. Өөрөөр хэлбэл, нийгмийн сэтгэл зүйн өөрчлөлт шинэчлэлтийг соргогоор мэдрэн ажиллана. Ард иргэдээ хүмүүнлэг энэрэнгүй үйлсэд уриалан дуудаж, нигүүлсэхийн учир утгыг ойлгуулж, МУЗН-ийн Х их хурлын шийдвэрээ бодитойгоор хэрэгжүүлж, удахгүй болох XI их хурлаа хүмүүнлэгийн олон талт ажил үйлсээр угтацгааж байна. МУЗН нь нийгмийн захиалгад тулгуурласан, ард олны амин эрх ашгийг хөндсөн хөдөлгөөн болжээ. МУЗН-ийн нэг онцлог нь өдөр дутмын үйл ажиллагаагаа явуулдаг мэргэшсэн менежерүүдээс гадна, бодлогы нь чиглүүлж байдаг бүх шатны идэвхтэн сонгуультнууд, сайн дурынхны армид оршино. МУЗН 2000, 2001 онд олон улсын хоёр удаагийн уриалгаар 17 аймгийн 175 сумын ган зудад өртсөн 30 шахам мянган өрхийн 156000 хүнд 5.3 тэрбум төгрөгийн тусламж олгожээ. "Буян хурааж буян тогтдог" гэсэн ардын мэргэн үг бий. Улаан загалмай нийгэмлэг цэвэр буяны байгууллага биш ч гэлээ, буянлаг үйлсийг бүтээдэг хүмүүнлэгийн томоохон хөдөлгөөн юм. Та өөрөө энэ хөдөлгөөнд нэгдэж хамтран ажиллавал буян бүтээнэ гэсэн үг. МУЗН нь төрдөө нэмэгдэл хүч болж ажиллахын зэрэгцээ, ядарч зовсон хүмүүст энэрлийн гараа сунгаж, улс орны төлөө юм хийдэг, үйлс нь өөдрөг, энэрэл нигүүлслийн алтан мөртэй байгууллага билээ. Мөнгөөр хэмжигдэшгүй зүйл бол улаан загалмай. Тэгээд ч өнөөдөр хүний гэгээлэг амьдралын, тэдэнд сэтгэлийн дэм өгөхийн төлөө гадаад дотоодын олон төсөл хэрэгжүүлж, гамшгийн бэлэн байдлыг хангах, эрүүл мэнд, анхны тусламжийн сургалтыг өргөтгөх ДОХ, бэлгийн замын өвчний эсрэг тэмцэх, донорын сурталчилгааг хүртээмжтэй болгох, залуучууд, хүүхдүүдийг хүмүүнлэг энэрэнгүй үзэлтэй болгон төлөвшүүлэхэд ихээхэн анхаарч байна. Тулгар төр байгуулагдсаны 800 жил, МУЗН-ийн XI их хурлыг угтаж, улаан загалмайн дунд шатны 38, анхан шатны 700 гаруй хороодод бүтээлч ажлын цом аялж байна. Өнгөрсөн таван жилд гамшиг, зуд болон бусад тохиолдолд 10.7 тэрбум төгрөгийг буцалтгүй тусламжид зарцуулжээ. Үүнийг хүмүүнлэг буянт үйлс гэхээс яахав? Улаан загалмай нийгэмлэг бол хэний ч төлөө гараа сунгахад бэлэн байдаг. МУЗН нь өөрөө хууль эрх зүй, бүтэц зохион байгуулалт үйл ажиллагаагаараа бусад байгууллагаас онцлог бөгөөд, өнөөдөр эрх зүйн шинэчлэлтийг бүрэн хийсэн, бүх шатандаа хариуцлагын тогтолцоог бүрдүүлснээрээ өөрчлөгдөн шинэчлэгдсэн үндэсний нийгэмлэг болжээ. Энэ хүмүүнлэгийн байгууллагын өдөр дутмын ажлыг удирдаж шинэ шатанд гаргасан хүн ерөнхий нарийн бичгийн дарга Р.Самдандовж юм. Билгийн хараатай энэ хүн Монгол Улсын шилдэг менежер бөгөөд, өндөр боловсролтой, удирдлагын өвөрмөц арга барилтай, хариуцлагатай, орчныг бүрдүүлэхэд хамт олноо уриалж дагуулах эрх зүйн чадамжтай хүн гэдгийг эцэст нь хэлье. 
МУЗН-ийн ахмад ажилтан, "АКОС" захирал Ш.Авирмэд 

