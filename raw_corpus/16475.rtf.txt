№198 (16475)        
1986 оны наймдугаар сарын 19.
Өргөтгөл, шинэчлэлт зарчмын чиглэл

Шинэ таван жилийн хөрөнгө оруулалтын бодлогын нэг чухал чиглэл нь шинжлэх ухаан техникийн дэвшлийн үндсэн дээр үйлдвэр, аж ахуйн газруудад өргөтгөл, шинэчлэлт хийж, шинэ техникээр сэлбэн тоноглох явдал бөгөөд энэ зорилгод өнгөрсөн таван жилийнхээс арваад хувь илүү буюу нийт хөрөнгө оруулалтын гуравны нэгээс доошгүйг зарцуулах юм. 

Өргөтгөл, шинэчлэлт нь харьцангуй бага хөрөнгө, хүч, цаг хугацаа зарцуулж, харин шинэ үйлдвэр байгуулснаас ч дутуугүй хэмжээгээр үйлдвэрлэлийг нэмэгдүүлж, бүтээгдэхүүний чанарыг улс ардын аж ахуй, хөдөлмөрчдийн эрэлт хэрэгцээ, олон улсын түвшинд хүргэх бололцоо олгодгоороо эдийн засгийн хөгжлийг эрчимжүүлэх, бий болсон потенциалыг бүрэн дүүрэн ашиглах зорилтыг хэрэгжүүлэхэд онцгой чухал ач холбогдолтой юм. Дарханы нэхий эдлэл, Зүүнхараагийн хүнсний үйлдвэрүүд өнгөрсөн таван жилд өргөтгөл, шинэчлэлт хийсний ачаар үр ашгийн үзүүлэлтүүд нь сайжирсан баримт энд жишээ болж чадна. Өргөтгөл, шинэчлэлийн ач холбогдлыг дутуу үнэлж, гагцхүү шинэ үйлдвэр, хүч чадал бий болгохыг илүүд үзэх нь хуучинтайгаа нэг чиглэлийн, ижил бүтээгдэхүүн гаргадаг үйлдвэрийг олшруулж, удирдлага, зохион байгуулалт, ажиллах хүч, материал түүхий эд, зах зээлийн төлөв баахан хөрөнгө ашиггүй зарцуулахад хүргэж мэднэ. 

Өргөтгөл, шинэчлэлт гэдэг нь зөвхөн шинэ машин техник, үйлдвэрлэлийн байрыг л механикаар нэмэх асуудал биш, харин шинжлэх ухаан техникийн дэвшилд түшиглэн, урьдынхаас өндөр бүтээмжтэй тэгэхдээ тохиолдлын биш, ирээдүйтэй, өгөөжтэй техник, технологи нэвтрүүлж үйлдвэрлэлийн үйл ажиллагааг улам боловсронгуй болгож хөдөлмөрийн нөхцөлийг сайжруулан чанар, үр ашгийн үзүүлэлтийг эрс дээшлүүлэх бүх нөхцөлийг хангах тухай ойлголт юм. Өргөтгөл, шинэчлэлийн ажилд иж бүрэн хандаж, зураг төсөл зохиогч, захиалагч, гүйцэтгэгч болон ханган нийлүүлэгч байгууллага тус бүрийн үүргийг хариуцлагатай гүйцэтгүүлж, шинэчилсэн хүч чадлыг аль болох богино хугацаанд эзэмшсэнээр сая ажлын эцсийн үр дүн хэмжигдэнэ. 

Салбарын яам болон үйлдвэрлэлийн нэгжүүд өөрийн техник, технологийн одоогийн түвшин, үйлдвэрлэлийн үр ашиг, бүтээгдэхүүний чанарт орчин үеийн шинжлэх ухаан техникийн дэвшил, зах зээлийн болон хэрэглэгчдийн улам бүр өсөн нэмэгдэж байгаа хэрэгцээ шаардлагын үүднээс дүгнэлт хийж, өргөтгөл. шинэчлэлтийн бодлогоо нухацтай боловсруулж шинжлэх ухааны үндэслэлтэй хэтийн төлөвлөгөөнд тулгуурлан шийдвэрлэж байх ёстой. 

Эдийн засгийн туршилтын явцад техникийн өөрчлөлт, шинэчлэлт хийх үндсэн дээр хүч чадал, бүтээгдэхүүний үйлдвэрлэлийг нэмэгдүүлэх сонирхлыг дээшлүүлэх чиглэлээр хөрөнгө оруулалтыг төгөлдөржүүлэх хэрэгтэй. Нөгөө талаар үйлдвэр, аж ахуйн газрууд үйлдвэрлэлийнхээ үндсэн фондыг техникийн хувьд сайжруулан шинэчлэх сонирхлыг дээшлүүлэх, хариуцлагыг өндөржүүлэхэд чиглэсэн эдийн засгийн хөшүүрэг, механизмыг боловсронгуй болгохыг байна анхаарч байх шаардлагатай юм. 

Үйлдвэрлэлээ өргөтгөх, шинэчлэхэд зориулж улсаас хуваарилан өгсөн багагүй хөрөнгийг тухайн үйлдвэрийн газар, захиалагчид зөв зарцуулж, өргөтгөл, шинэчлэлийн явц байдлыг ажил хэрэгчээр хянаж, зураг төсөл зохиох, шинэ техник, тоног төхөөрөмжийг суурилуулахаас эхлээд эзний ёсоор идэвхтэй оролцож, шаардлага тавьж байх ёстой. 

Тосонцэнгэлийн мод боловсруулах комбинатын өргөтгөл, шинэчлэлийн ажил хэт сунжирсны адил өнгөрсөн таван жилд бүрэн дуусгахаар төлөвлөсөн Баруунхараагийн багсармал тэжээлийн үйлдвэрийн өргөтгөл хугацаандаа амжсангүйчлэн Улаанбаатарын соёлын төв үйлдвэрийн өргөтгөлийн ажлын явц мөн л удаашралд орж графикаас хоцорч байна. 

Хүнээс, зохион байгуулалтын ажлаас үүдэн гарсан элдэв шалтгаанаас болж өргөтгөл, шинэчлэлийн явц удааширч, дуусах хугацаа нь байн байн хойшлогдож, хүсэн хүлээсэн өгөөж гардаггүй ноцтой дутагдлыг шийдвэртэй арилгаж байгууллага хүмүүст зохих хариуцлага хүлээлгэдэг байх хэрэгтэй. 

Өргөтгөл, шинэчлэлт хийсний дараа хүч чадлыг богино хугацаанд эзэмшиж түүнд оруулсан хөрөнгийн үр ашгийн өгөөжийг даруй олоход хамт олны анхаарлыг төвлөрүүлж намын байгууллагын хяналт, удирдлага, туслалцааг хүчтэй болгох зорилт өнөө үед хурцаар тавигдаж байна. Нэгэнт өргөтгөл, шинэчлэлийг дууссанд санаа амарч, эдийн засгийн үзүүлэлт, бүтээгдэхүүний чанар аяндаа сайжрах мэтээр идэвхгүй ханддагаас хүч чадал дутуу ашиглаж байгаа шалтгааныг гүнзгий судалж, шаардагдах арга хэмжээ авалгүй цаг алддаг байдлыг арилгавал зохино. Өнгөрсөн таван жилд өргөтгөл, шинэчлэлт хийсэн 20 гаруй үйлдвэрийн газар одоо болтол хүч чадлаа бүрэн эзэмшиж чадаагүйгээс олон сая төгрөгийн ( зөвхөн 1985 онд гэхэд 61. 7 сая төгрөг ) бүтээгдэхүүн үйлдвэрлэх бололцоо алджээ. Ханын материалын комбинат, Завханы эрчим хүчний үйлдвэрт 1985 оны байдлаар хүч чадлын ашиглалт 47 - 83 хувь байлаа. Энэ мэтээр өргөтгөл, шинэчлэлт хийсэн боловч хүч чадлаа дутуу эзэмшиж байдаг газруудын үр ашгийг дээшлүүлэхэд тухайн үйлдвэр, орон нутгийн удирдлага, салбарын яам, холбогдох байгууллагууд ажил хэрэгч хамтын ажиллагаа, хяналт шалгалтыг сайжруулбал зохино. 

Үйлдвэрлэлийн өргөтгөл, шинэчлэлтийн явцад хамт олны нийгмийн хөгжлийн асуудлуудыг шинэ нөхцөл байдалд тохируулан хамтад нь шийдвэрлэх шаардлага аяндаа тавигдаж зохих боломж бүрддэг тул үүнийг орхигдуулж хэрхэвч болохгүй. 

Өргөтгөл, шинэчлэлт нь тухайн үйлдвэр, аж ахуйн газрын үйл ажиллагаанд томоохон эргэлтийн үе, хөрөнгө оруулалтын үр ашгийг дээшлүүлэх, эдийн засгийн потенциалыг улам бүр өгөөжтэй ашиглахад нэг үндсэн хөшүүрэг, зарчмын чухал чиглэл учраас олон үйлдвэрийг өргөтгөж, шинэчлэн, шинэ техникээр тоноглох VIII таван жилд яам, тусгай газрууд, орон нутгийн нам, захиргааны байгууллага, хөдөлмөрийн хамт олонч шинэ шаардлагын үүднээс аж ахуйг эрхлэх, удирдах арга барилаа боловсронгуй болгох хэрэгтэй. 

