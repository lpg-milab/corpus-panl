З.Алтай: Төрд зүтгэлээ, хувьдаа ч ажиллалаа, дэлхийг тойрлоо, бага ч гэсэн ухаар

Ардчилалын 18 жилд олон зүйл өөрчлөгдсөн ч бидний хүлээсэн сайхан амьдрал ирсэнгүй гэж З.Алтай захирал ууртай байна. Боломж, бололцоо бүрийг хэн өөртөө ашиглав, хэнд бид хувь заяагаа даатгав. Хэн бидний өмнө буруутай вэ? Энэ тухай би их ярьсан, амьдрал өөрчлөгдсөнгүй гэв. Түүний урам хугарч.
Үүргэвч үүрээд дэлхийг тойрч, хүн хэрхэн амьдардгийг  бидэнд харуулсан. Тэр бас л бухимдаж. Харин тэрбээр энэ удаа зоригтойхон хөдлөхөөр шийдэв бололтой. Түүнтэй ярилцлаа.
-Улс төрд таныг хэн уруу татчихав. Ерөнхий сайд С. Баяртай та эртний андууд. Найзын ятгалга байв уу?
-Сүүлийн хоёр сар бид уулзсангүй, утсаар ч ярьсангүй. Хэн нэгний санаачилга, турхиралтаар би УИХ-д нэрээ дэвшүүлсэнгүй. Энэ шийдвэрийг гаргах гэж их бодлоо. УИХ-д орох нь зөв үү, буруу юу. Ороод би юу хийж чадах юм, хэнийг юуг дэмжихэв, намайг хүн сонсох уу? Надад тийм боловсрол, мэдлэг, туршлага бий билүү? Эцсийн эцэст цаг нь ирсэн юм уу, энэ шийдвэрийг гаргасан. Хүмүүс зоригжуулж бас дэмжиж байна. 
Өнгөрснөө би нэг их бодож байсангүй. Хүүхэд нас, Москвагийн Улсын Их сургууль, Монгол телевиз, Засгийн газрын хэвлэлийн алба, Ерөнхийлөгчийн хэвлэлийн туслах, "Жааг FM 107", "25 дугаар суваг" телевиз, Телевизүүдийн холбоо гээд үргэлжилнэ. Бурханаас заяасан ганц амьдралыг хүн өөрөөсөө гадна өрөөлийн, улс орныхоо төлөө зориулж зүтгэх нь иргэний үүрэг бөгөөд өр байдаг юм байна. Төрд зүтгэлээ, хувьдаа ч ажиллалаа, дэлхийг тойрлоо, бага ч гэсэн ухаарлаа. Одоо цаг нь иржээ. 
-Мөнгөөр тоглосон сонгууль болох төлөвтэй. Эрхэмүүдийн мөнгөний тоосонд даруулах вий гэсэн болгоомжлол төрж л байна. Гэхдээ танд найдах зүйл байгаа байлгүй дээ?
-Өнөөгийн төр хэт намчирхаж, улс төр, бизнесийн бүлэглэлүүд цус холилдсон, улс нийгмийн эрх ашгаас намын болон хувийн эрх ашгийг дээдэлсэн, ёс зүйгүй төр болсон учраас энэ олигархиудын төрийг өөрчлөх хэрэгтэй. Шинэ хүмүүс гарч өөрчилж чадна. Хотын даргаа би өөрөө сонгодог, дарга надад тайлангаа тавьдаг, даргыгаа би огцруулдаг , хотын эзэн нь иргэд байх ёстой. Энд ямар нэг улс төрийн хүчний томилгоо байх ёсгүй. Орон нутгийн төсвөө захиран зарцуулах эрхгүй, бадар барьдаг хүн дарга мөн үү, биш л байхгүй юу. Тэр хүн иргэнийхээ төлөө юм хийж чадах уу, чадахгүй. Чадахгүйгээ ч үе үеийн дарга нар хангалттай харууллаа. Ард түмэн төрийг эрүүлжүүлж, иргэний төр байхыг хүсч байна. Эрх баригчдын улс төрийн тоглоом нарийн журамтай. Тэд үзэл бодлоороо хэзээ ч нэгддэггүй зөвхөн хэтэвчээрээ нэгддэг. Ийм тогоон доторх хоол ямар жороор хийгдэв гэдгийг би мэднэ. Тиймээс дуугүй хараад зогсож чадахгүй. Ганц би тэдэнтэй тэмцэхгүй, миний ард мэргэжил нэгт нөхөд, хэвлэл мэдээллийн байгууллага дөрөв дэх засаглал байна. 
-Таны сонгосон УИХ-ын гишүүн таны өмнө хариуцлага хүлээдэггүй. Харин та сонгогчдынхоо өмнө хариуцлага хүлээдэг болох уу?
-Төрд ажиллах ёс зүйгүй, амласнаа биелүүлдэггүй, танд ажлаа тайлагнадаггүй УИХ-ын гишүүнийг нийт сонгогчдын "гуравны нэг" хувийн саналаар огцруулдаг болно. Монголчууд төрөөс их зүйл нэхдэггүй даруухан хүмүүс. Талх, мах, гурил бол хүн амьд явахын хамгийн наад захын хэрэглээ. Гэтэл өнөөдөр эдгээр хүнсний бүтээгдэхүүний үнэ өсөж, хэд дахин өндөр үнэтэй болчихлоо. Хүмүүс өлсөж байна. Идэх хоолоо гаднаас гуйдаг гуйлгачин амьдралыг ард түмэн хүсээгүй. Тэд ажилтай, мөнгөтэй, амьдралын зорилготой, ирээдүйдээ итгэлтэй амьдрахыг хүсч байна. 
-Намчирхаж талцаад таны үгийг сонсохгүй бол яахав? Ганцаардаж, үг хэлэх ч эрхгүй гишүүд байж л байна шүү дээ?
-Монгол Улс нам төртэй улс болсон. Уг нь иргэний төр байх ёстой. Ганц би яах ч юм билээ гээд хойш суувал бид идүүлээд дуусна. Өнөөдөр хар л даа. Хоёр нам хэнийг ч хавьтуулдаггүй цагаан хэрэм босгочихлоо. Иргэдийн төлөөлөл нам бусчуудаас гарах хэрэгтэй. Иргэний дуу хоолой байхгүй, бид төлөөлөлгүй учраас аль нэг намын эрх ашиг нэгдүгээрт тавигдаж байна. Төр иргэнлэг байгаасай гэж нийлж суугаад төр засгийг хүмүүс шүүмжилдэг хэрнээ төрд оръё гэсэн хүн байдаггүй. Бие даан нэр дэвшигч олон байгаасай гэж би бодож байна. Бид төрд хяналт тавих ёстой. Хүмүүс намайг зоригжуулж байна. Уулзаж, утсаар ярьж, яаж туслах вэ гэж сэтгэлийн дэм, урам өгч байна. Иргэдийн дэмжлэг тулах хүч надад хэдэн сая төгрөгнөөс илүү үнэтэй. Ард түмэн өөрийг нь төлөөлөх шинэ хүнийг хүлээж байж. Энэ бол нийгмийн хүлээлт. Олон Алтай гараасай гэж тэд хүсч байна. 
Ард түмнийхээ амьдралыг дээшлүүлье гэсэн хэнтэй ч би хамтарч ажиллана. Атрын III аяныг, АН-ын үйлдвэржилтийн бодлогыг би 100 хувь дэмжинэ. Монгол хүн ажилтай, мөнгөтэй хангалуун амьдрах цаг болсон. 
-Монголчуудын дайсан монгол хүн гэдэгтэй та санал нийлэх үү?
-Алтыг нь аваад, авдрыг нь хэн хаяв,уул уурхайнхан. Байгаль орчныг хэн сүйтгэж, галдан шатааж, мод огтолж, хог новшоо хайр найргүй хаяж байна, монголчууд. Энэ дайснуудтай хэрхэн тэмцэхээ ч төлөвлөсөн. Эдэнд оноох ял,мөнгөн төлбөр, хариуцлагыг өндөржүүлж эрүүгийн хариуцлага хүлээлгэдэг болох, байгаль экологийн асуудал хариуцсан цагдаагийн албатай болох хэрэгтэй. Энэ бүх зорилт хэрэгжүүлэхэд хэцүү ч гэсэн үүнээс өөр гарцыг би олж харахгүй байна. Энэ бүхнийг бид хийхгүй бол өнөөдөр эхлэхгүй бол цаг хугацаа биднийг хүлээхгүй. Би зүтгэнэ, хийж чадна, цаг нь ирж гэж бодогдож байна.
-Эрх баригчид нэр хүнддээ халтай мэдээллийг сэтгүүлчдээс нууцалдаг муу аргадаа гаршсан. Харин та сэтгүүлчдийг Ордноос хаалттай мэдээллээр хангаад байх?
-Сэтгүүлчийн үүрэг, иргэнийхээ үүргийн дагуу бүх мэдээллийг нээлттэй байхыг шаардана. Тэдний хэн юу ярьж, ямар юм хийв бүгдийг ард түмэндээ мэдээлнэ. Төрд ажиллах ёс зүйгүй, амласнаа биелүүлдэггүй гишүүнийг сонгогчдын саналаар огцруулдаг болгоно. Ард түмний хүсэн хүлээсэн энэ хуулийг санаачлан хэлэлцэх боллоо гэхэд л бүх телевизийн сэтгүүлчдээ дуудаж, хэн дэмжив, яагаад эсэргүүцэв ард түмэн хараг. Би ганцаараа биш, миний ард мэдээллийн том хүч байгаа нь давуу тал. Харин би хийж чадахгүй бол огцорно, надад айх зүйл байхгүй.
-Таны өрсөлдөгчид гэрийн чинь хаалгыг тогшоод зогсож байна уу. Та айлын хаалга тогшиж гүйхгүй юм байгаа биз дээ?
-Надад баригдаж л байна. Шударга өрсөлдөх хэрэгтэй. Хүний үзэл бодлыг худалдаж авах асуудал байж болохгүй. Заль мэх, хулгайн аргаар гарч ирсэн хүн сайн үйл бүтээж чадахгүй. Хэн нь хэн бэ, юу хийж бүтээснийг нь сонгогчид мэдэж байгаа.
-Улс төр мөнгөтэй хүмүүсийн хийдэг ажил гэж олон нийт ойлгодог болж. Та хэр хөрөнгөтэй хүн бэ?
-Хурааж хуримтлуулсан хөрөнгө, мөнгө байхгүй. Хүмүүс "25"-ын босс их мөнгөтэй гэж боддог байх. Хийх дуртай ажлаасаа кайф авч, тэр хэрээр би өөрийгөө саятнаас илүү саятан гэж боддог. "25 дугаар суваг" телевизийн хувьцааны тодорхой хувийг эзэмшдэг. Телевизээс хахтал мөнгө авдаггүй ч боломжийн мөнгө авна. Мөнгийг би хураадаггүй, хөрөнгө цуглуулаад яах юм бэ, хааш нь авч явах юм бэ? Хүн өөрт байгаа бүхэндээ сэтгэл хангалуун амьдрах шиг сайхан зүйл байдаггүй юм.
Н.Туяагэрэл 