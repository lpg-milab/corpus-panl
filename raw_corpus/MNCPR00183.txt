Энхтайвны гүүрийг хаалаа

БНХАУ-ын буцалтгүй тусламжийн хөрөнгөөр Энхтайвны гүүрийн их засварын ажил хийгдэж байгаа. Гүүрийн дээд хэсэг, хайс, явган хүний зам, автомашины замын хучилт, 27 дугаар алгаслын дам нурууг ч бүрэн солихоор болсон тул уржигдраас буюу энэ сарын 15-наас эхлэн хаажээ.
Өдгөө Энхтайвны гүүрийн автозамын болон явган хүний хөдөлгөөн бүрэн зогссоноос олимпийн гудамж, гурвалжингийн гүүрийн автомашины хөдөлгөөн ихэссэн тухай Нийслэлийн автозамын газраас мэдээллээ. Тиймээс ачааны автомашинууд сонсголонгийн замаар, нийтийн тээврийн үйлчилгээ Чингэсийн өргөн чөлөө-Нарны зам-олимпийн гудамж-Гандийн гудамж гэсэн маршрутаар явж эхэллээ. Гүүрийг засварлах ажлыг Хятадын Ху Нан мужийн зам гүүрийн корпорациас гүйцэтгэж байгаа бөгөөд ирэх арван сарын 31-нд ашиглалтад оруулахаар төлөвлөсөн байжээ. Гэтэл саяхан Нийслэлийн Засаг дарга гүүрийн их засварыг есдүгээр сарын 1-нд дуусгах тухай захирамж гаргасан байна. Өдгөө барилгачид өдөр шөнөгүй ажиллаж байгаа юм байна. Дашрамд дурдахад, тус гүүрээр өдөрт долоон чиглэлийн 67 их багтаамжийн автобус зорчдог байжээ. Түүнчлэн гүүрний урдах Дунд голын замыг 12 хоногийн хугацаатай хаасан байна. Учир нь дам нурууг шинэчлэн солих гэнэ. Энэ замаар буюу гүүрний доогуур зорчих бага оврын микро автобусууд Энхтайвны гүүрний урдуур Олимпийн гудамжаар явахыг Нийслэлийн авто замын газраас сануулж байна. 
Ч.Анна
