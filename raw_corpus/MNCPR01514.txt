Атаршсан газар хагална гэдэг атрыг хагалснаас илүү хортой

Удахгүй коммунист маягийн барилаар Атрын гуравдугаар аян эхлэх нь. Атар бишээ, атаршсан газрыг хагална гээд байгаа нь угтаа бол өнөөгийн экологийн нөхцөл байдалд атаршсан газар, атар хоёр яг ижил зүйл гэдгийг анхаарах хэрэгтэй. Атаршсан газрын хувьд атартай харьцуулахад бүр ч илүү сүйрэх магадлалтай байгаа юм. Цөлжилтөд өртөхөд бэлэн болсон гэсэн л үг. Үүнээс үүдэн дараахь саналуудыг дэвшүүлж байна.
Нэгдүгээрт, одоо эргэлтэд байгаа 380-аад мянган га газар эх орныхоо 2,8 сая хүний гурилын хэрэгцээг хангаад зогсохгүй 200 сая хүнийг ч гурилаар хангахад хүрэхүйц талбай гэдэг нь хэнд ч ойлгомжтой гэж хэлмээр байна. Байгаа талбайдаа тариагаа тарьж боломжийн ургац авчихаж болно. Ер нь бид тариа тарьж, ургуулж чадаж байгаа билүү. Үнэндээ чадахгүй байна шүү дээ. Харин ч ахмад тариаланчдаасаа бага юм авч хоцорчээ гэж бодох цаг ирж ч магадгүй нь. Хоёрдугаарт, хөрсний үржил шимтэй үе давхаргын дор 15-100 см зузаан, нунтаг, их хэмжээний шохойлог, карбонатлаг үе давхарга байдаг. Үүнийг хөндөх л юм бол хөрсний үржил шимт хэсэгтэй холилдон хөрс түлэгдэж, маш хурдан сүйрээд зогсохгүй ойр хавийн бүс нутгаа цөлжүүлнэ гэсэн үг. Гуравдугаарт, "Болохгүй" гэж эрдэмтэд хэлээд зөвлөөд байхад заавал Атрын гуравдугаар аян гэдэг сонгуулийн сурталчилгаанд зориулсан нэр өгч, хуучин үеийн уриа лоозон, туг далбаа, нээлтийн баяр ёслол гээд олонхийг уруу, буруу зүйл рүү хүчээр оруулж шинжлэх ухааны үндэслэлгүй муйхар мухардмал арга рүү түлхэж байна. Цөлжилтийн хурд, тэлэх хүрээ, өндрийн аюул, хэр хэмжээг эрдэмтэд тогтоосон. Картограмм ч зохиосон. Үүнийгээ үндэслэн төр засаг хийгээд МАХН-д саналаа боловсруулж өгсөн. Хойч үедээ үлдээх юм чинь ганцхан энэ бор хөрс шүү дээ. Хэрэв эрдэмтдийн саналыг дагахгүй бол цөлжилт эрчимжиж, тариалах хөрс ч үгүй, бэлчээр ч үгүй ой мод, ногоон байгууламж ч үгүй, ан амьтан ч үгүй болох магадлалтай. Уршгийг нь толгойгоороо хариуцна гээд гарын үсгээ тэр хүмүүс зурах ёстой. Дөрөвдүгээрт, атаршсан газрыг хагална гэдэг бас хоёр дахь цөлжүүлэх нөхцөлийг бүрдүүлнэ. Хөрсийг хагалахад зузаан карбонатлаг хурдас нимгэрч муудсан хөрсний өнгөн хэсэг дээр гарч заавал эргүүлэгдэнэ. Нөгөө талаас хог ургамлын хэдэн мянган тонн үрийг устгахын тулд 22 см-ийн гүнд хагалах шаардлагатай. Тэгэх тэгэхдээ заавал эргүүлж хагална. Ингэхээр энэ атаршсан хөрс мөхөл рүү явж эхэлнэ. Хөрс маань эвдрэлд ороод тариа тарихгүй орхисон гэдгийг санахад илүүдэхгүй. Тавдугаарт, атаршсан газрыг хагалах гүн нь ялзмагт үеийн зузаанаас давах учир технологийн горимоор явуулах боломжгүй болж, ургац авах нөхцөл бүрдэж чадахгүй болно гэсэн үг. Атаршсан газрыг эзэмшсэнээр цаад тал нь таван жил торгооно. Цаашдаа хөрсийг эргэлт буцалтгүй цөлжүүлэн атаршуулан үүрд орхино. Ерөнхий сайд С.Баяраар Атрын гуравдугаар аян гэж үг хэлүүлж, түмэн олонд шившиг болгож, нэр хүндийг нь бууруулах явдал сайн зүйл авчрахгүй. Тийм л их ач холбогдол өгөх гээд байгаа бол юунд найман жил юу ч хийгээгүй байж, сонгууль ойртохоор Атрын гуравдугаар аян гэсэн хуурамч нэрийг гаргана вэ. Зургадугаарт, бага талбайгаа тордож чадаагүй юм чинь их талбайгаа бүр тавиад тууна шүү дээ. Ингэсээр бага талбайд эрчимжүүлэх аян зохиоё. Техник хүн хүч хөрөнгө мөнгөө төвлөрүүлье. Энэ бол гурил талханд хүрэх хамгийн аюулгүй дөт зам. Монгол газар тариалангийн хувьд дэлхийд хамгийн эрсдэлтэй оронд тооцогдоно. Эрсдэл ихтэй учраас банкнаас зээл авахад төлөх магадлал бага, харин эрчимжүүлбэл зээлээ ч төлнө шүү дээ. Ардын зүйр үг ч бий, даахгүй нохой булуу хураана. Тиймээс их талбай битгий хагалаасай билээ. Долдугаарт, тавин мянган га атаршсан газар хагална гэдэг сөрөг нөлөөгөөрөө таван сая га бэлчээрээ устгахтай тэнцэнэ гэсэн үг. Мал маань зуд зурахгүй бол 50 саяд хүрнэ. Хаанаа бэлчээх вэ. Атрын гуравдугаар аян гэсэн бүтэхгүй жүжгээр ард түмнийг мэхэлж төөрөлдүүлэхээ зогсоож улстөржихөө болиод "Тариаланг эрчимжүүлэх аян" гэвэл ард түмэнд аятай тустай гэж эрдэмтэн хүний хувьд дэвшүүлж байна. 
Шинжлэх ухааны доктор, академич Ц.Бат-Өлзий 

