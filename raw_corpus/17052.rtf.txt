№149(17052)     
1988 оны зургадугаар сарын 22.
СОЦИАЛИСТ АЖ ТӨРӨХ БҮРЭЛДЭХҮҮН

Социалист аж төрөх ёс нь хүний үйл ажиллагааны бүхий л хүрээг хамардгаас бүтэц бүрэлдэхүүний хувьд олон талтай, баялаг агуулгатан билээ. Социализм хүмүүсийн амьдрал. үйл ажиллагааг бүх талаар хөгжүүлэхдээ явцуу нэг загвар, хэвшлээр хязгаарлах биш харин агуулга, хэлбэрийн нэгдлийг хангахад тулгуурлаж нийгмийн гишүүдийг үйл ажиллагааны аль болох баялаг хүрээнд аж төрж, амьдрах нөхцөлийг бүрдүүлэхийг эрхэмлэдэг юм. 

Социалист аж төрөх ёсыг нийгмийн амьдралын туйлын өргөн хүрээнд хэвшүүлэх талаар нам, засгаас авч байгаа арга хэмжээ бүр нь уг чанартаа манай аж төрөх ёсны бүрэлдэхүүн хэмжээг улам бүр бататган бэхжүүлэхэд чиглэж байна. 

Аж төрөх ёсны гол үзүүлэлт болох ариун цагаан хөдөлмөр, эрүүл саруул ахуй, өндөр соёл, боловсрол, нийгэм, олон нийтийн идэвхтэй үйл ажиллагааг жигд өрнүүлэхийг манай нийгэм онцгой анхаарч байна. Бид социалист ёсоор аж төрөхдөө хүн бүр хөдөлмөрлөх, хөдөлмөрлөснийхөө хэрээр нийгмээс авах, тэрчлэн хөдөлмөрлөхөд зарцуулсан хүчээ сэргээх, зөв боловсон амрах эрх, боломжоор хангагдсан билээ. Ажлын цаг, зав чөлөө, аж байдал, амьдралыг түвшин, нийгмийн хангамж. эрүүлийг хамгаалах, боловсрол, ахуйн үйлчилгээ, гэр бүлийн харилцаа, хүрээлэн байгаа байгаль орчин, эдэлж хэрэглэх зүйл гэхчлэн манай аж төрөх ёсны илрэн харагдах олон үзүүлэлтийг цогцолбор байдлаар авч үзэх ёстой. 

Манай аж төрөх ёсны гол бүрэлдэхүүн болох чөлөөт хөдөлмөр нь нийгмийн ба хүн бүрийн аж амьдралын үндэс төдийгүй ажилгүйдлийг арилгаж, хүн бүрийг хөдөлмөрлөх эрх, үүрэгтэй, ажилгүйдэхгүй байх баталгаатай болгосон социалист том ололтыг маань гэрчлэх гол хүчин зүйл мөн. хөдөлмөрийн тоо, чанарт бүрэн зохицсон хөлс олгох социалист шударга зарчмыг хэрэгжүүлэхээр эдийн засгийн шинэчлэл явуулж байгаа өнөөгийн нөхцөлд хөдөлмөр бол зөвхөн биеийн хүч үнэлэх ойлголтоос аль хэдийнэ хальж, оюуны хөдөлмөртэй ойртож зааг ялгааг Нь алхам алхмаар арилгах чигээр шинэчлэгдэж байна. Хөдөлмөрчид болон удирдах ажилтны социалист овсгоог бүх талаар дэмжиж, хөдөлмөр хөнгөвчлөх, механикжуулах, автоматжуулах, хүний хүчин зүйлийн ролийг идэвхжүүлэх, санаачилга, шинэчлэлтийг хаа сайгүй дэмжин хөхүүлэх нь социалист аж төрөх ёсонд орж байгаа шинэчлэл болно. Гэрээгээр ажиллах, үйлдвэрлэлийн зардалд чекээр хяналт тавих, хоршооллын болон хувиараа хөдөлмөр эрхлэх тухайд хуучирсан зарим ойлголт саад болох ёсгүй юм. Хөдөлмөрлөхөд нийгэм болон хувийн сонирхол зөв хослох, үүний тулд бага хийж их авах хоцрогдсон эрмэлзэлтэй тэмцэх, нөгөөтэйгүүр эрхэлсэн хөдөлмөрлөх эзний ёсоор хандах, улам их бүтээл гаргах арга замыг үргэлж эрж хайх нь чухал юм. 

Ажил хөдөлмөр хийж байгаа төдийгөөр сэтгэл ханах биш тэрхүү эрхэлсэн ажилдаа аль болох дээд амжилт гаргахад эрүүл саруул аж төрөх, эрүүл мэндийнхээ тухай санаа тавих, хөдөлмөр хамгаалалтын шаардлагыг хангах нь нэн чухал юм. Хувь хүн өөрийнхөө эрүүл мэндийг хамгаалах, нийгэм, хамт олон, улс, олон нийтийн байгууллагаас хүний эрүүл ахуйг сайжруулах хоёр талын халамжийг зөв хослуулбал зохино. 

Социалист ахуй бүрэлдэж хүн амын аж төрөх соёлд олон талаар нөлөөлж байгаа бөгөөд малчны хувьд гэхэд л тэдний нийгмийн асуудлыг шийдвэрлэх талаар Намын Төв Хорооны IV бүгд хурал зарчмын чухал шийдвэр гаргаж, түүний мөрөөр орон сууцны барилга барих, хөдөө аж ахуйн нэгдлийн дизелийн цахилгаан станц, уурын зуухыг улсын байгууллагад шилжүүлэх зэрэг олон арга хэмжээг сүүлийн үед авлаа. Ахуйн үйлчилгээний хүрээ хүртээмж ийнхүү улам бүр өргөжиж байгаа боловч аж байдлын хүрээн дэх үйлчилгээний соёлыг эрс дээшлүүлэх шаардлага хурц хэвээрээ байна. үйлчилгээний соёл, хөдөлмөрийн бүтээмж, бүтээгдэхүүний. чанарыг дээшлүүлэхэд хүмүүсийн ерөнхий соёлын түвшинг мөн иргэн адил ахиулах шаардлагатай юм. Дан ганц боловсрол олж, үнэмлэх, гэрчилгээ, диплом авснаар соёлжилтын түвшин жигдэрсэн гэж үзэх нь учир дутагдалтай билээ. 

Ахуй байдлын хүрээн дэх хуучин үзэл, өнгөрсөн нийгмийн үлдэгдлийг даван туулах ялангуяа архидан согтуурах, хөдөлмөрийн бус орлогоор амьдрахыг хичээх, хар амиа бөөцийлөх, дамын худалдаа хийх, дан ганц хэрэглээний хандлага баримтлах, сүсэг бишрэлд автах, ашиглах шамшигдуулах, хуурч мэхлэх явдалтай тэмцэж арилгах нь социалист аж төрөх ёсыг хэвшүүлэх үйл ажиллагааны чухал үзүүлэлт мөн. 

Хөдөлмөрчдийн эрүүл мэндийг хамгаалах нь нийгэм, төр, хамт олон, бие хүний анхаарлын төвд хэзээ ямагт байсаар ирсэн, цаашид ч улам бүр идэвхжүүлж, хүн ардаа эрүүлжүүлэхэд хувь хүнээс эхлээд хөдөлмөрийн хамт олон онцгой анхаарал тавих ёстой. 

Эрүүл саруул амьдрахын нэг үндэс нь бүх нийтийн биеийн тамир, спортын ажил учраас хөдөлмөрчдийг чийрэгжүүлэх, юуны түрүүн өсвөр үеийн бие бялдрын хүмүүжлийг сайжруулахад онцгой санаа тавих нь зүйн хэрэг юм. 

Биеийн тамир - спортын болон МХЗЭ, МҮЭ-ийн байгууллагууд ч хүн амын эрүүл мэндийг хамгаалах бүх нийтийн арга хэмжээг улам эрчимтэй зохиох хэрэгцээ социалист аж төрөх ёсыг хэвшүүлэх зорилгоос урган гарч байна. 

Манай аж төрөх ёсны бас нэг чухал тал болсон гэр бүлийн харилцааг улам боловсронгуй болгох хүүхдийн хүмүүжил, түүнд эцэг, эхийн хариуцлагыг дээшлүүлэх, байгаль, орчноо хамгаалах, орон сууцны хангамж, хууль ёс, дэг журмыг сахиж биелүүлэх зэрэг асуудлыг нам, улс, олон нийтийн Байгууллага, үйлдвэр, аж ахуйн газар байнга анхаарч байх ёстой. 

Социалист аж төрөх ёсны бүрэлдэхүүн хэсэг бүрийг өдрөөс өдөрт боловсронгуй болгож төгөлдөржүүлэх нь иргэн бүрийн үйл ажиллагааны гол үзүүлэлт, намын нийгмийн бодлогыг хэрэгжүүлэхийн төлөө идэвхтэн тэмцлийн шаардлага гэдгийг удирдах ажилтан, коммунист, нийт хөдөлмөрчин ямагт санаж ажиллавал зохино. 

