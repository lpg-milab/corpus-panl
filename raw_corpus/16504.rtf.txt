№227 (16504)                
1986 оны есдүгээр сарын 22.
Малчны хөдөлмөр

Мал аж ахуйн ажлын үр дүнгээс улсын эдийн засгийн хүч чадал үлэмж шалтгаалдаг. Гавшгай хөдөлмөрийнхөө үрээр хөнгөн үйлдвэрийг түүхий эдээр, хун амыг хүнс тэжээлээр хангаж байдагт нь манай орны иргэн бүр малчдадаа баярлаж, хөдөлмөрийг нь бахархаж урам зоригтой ажиллаж байдаг. 

Цас, шуурга, халуун хүйтэн алиныг ч ул хайхран цаг мөч бүрийтэй уралдан үдшийн бүрэнхийгээс үүрийн гэгээ, өглөөний нарнаас шөнийн харанхуй хүртэл нойроо хугаслан ажилладаг үе цөөнгүй тохиолддог малчны хөдөлмөр зай завгүй ч гэсэн өдөр болгов бүтээлээ харж, түмний жаргалын эх бүлгийг арвижуулж явдгаараа бахархалтай хөдөлмөр, баяртай үйлс байдаг. Малд элэгтэй, ажигч гярхай нүдтэй, эрт босч орой унтдаг, чин үнэн сэтгэл, зүтгэлтэй, ухаан зарж уйгагүй хөдөлмөрлөдөг хүн түмнээ баярлуулж, төр улсдаа үнэлэгдсэн сайн малчин болж чаддаг. 

Малчин хүн улс, нийгэмдээ зориулсан хөдөлмөрийнхөө үнэ цэнийг хичнээн гүнзгий ухамсарлах тутам, төдийчинээ өндөр бүтээлтэй хөдөлмөрлөдгийг манай баатар, аварга, ахмад тэргүүний малчдын туршлага, үр бүтээл яруу тод нотолно. Хөдөлмөрийн ууган баатар хоньчин 3. Очир агсан, төрийн шагналт, баатар хоньчин С Цоггэрэл, тэдний жишээ туршлагаар ажиллаж улс даяар алдраа цуурайтуулан яваа хөдөлмөрийн баатар Ц. Намхайнямбуу, Л. Санжжав, Д. Гончигсумлаа, Г. Данзандаржаа, Р. Цагаандамдин, Д. Гончиг, Ц. Бандь, Б. Төмөр нарын зэрэг алдарт малчдын бүтээл нь арвин, үлгэр нөлөө нь өргөн юм. Баатар, аварга, ахмад тэргүүний малчдынхаа туршлагаар ажиллаж мал сүргээ өсгөн, ашиг шимийг нэмэгдүүлж байгаа малчдын тоо жилээс жилд нэмэгдсээр, амжилт бүтээл нь арвижсаар байна. 

Харин юмны учрыг дулимагхан ухаардаг зарим хүн, малчны хөдөлмөрийн үнэ цэнэ, аз жаргалыг сайн ойлгохгүй хүнд бэрх ажил гэж тооцдог нь гэнэн хэрэг юм. Энэ нь нам, улс, олон нийт, аж ахуйн байгууллагаас зохиож байгаа үзэл суртал, зохион байгуулалтын ажил хангалтгүй байгаатай шууд холбоотой. Малчдын хөдөлмөрийг зөв зохион байгуулж, туршлага дадлагаар дутмаг залуу малчдад мал маллагааны арга ажиллагааг зааж сурган, материаллаг бололцооны талаас нь сайн туслах явдал хангалтгүйгээс зарим малчин мал хорогдуулах, хээл хаяулж сувайруулах, ашиг шимийг нь дутуу ашиглах зэрэг дутагдал гаргасаар байна. Энэ нь байгаль, цаг уурын бэрхшээлийг хохиролгүй давах арга ажиллагаа, бэлтгэл зарим малчид дутагдсантай холбоотой юм. Туршлагатай тэргүүний малчид малаа өдөр бүр соргог бэлчээрт хариулан дээд зэргийн тарга хүч авахуулж, түүнийг хамгаалж чаддаг учраас байгалийн ямар ч бэрхшээлтэй үед тэвдэж сандардаггүй, тайван тухтай ажиллаж, амжилт бүтээлээ ахиулж байдаг. 

Мал аж ахуйд ажиллагчид уг салбарын онцлогийг сайн мэдэж, биологийн хууль, байгаль, цаг уурын нөхцөлд зохицуулан шинжлэх ухааны үндэстэй ажиллах нь амжилт бүтээл өндөртэй байх чухал нөхцөл юм. 

Мал аж ахуйн үйлдвэрлэл нь байгаль, цаг уурын нөхцөлтэй шууд холбоотой, биологийн хуулиар, хүний чиглэсэн тодорхой хөдөлмерийн үрээр явагддаг онцлогтой учраас шинжлэх ухаан техникийн ололт, тэргүүн туршлагыг нэвтрүүлэхэд биологийн хуулийг сайн мэдэж, түүнд зохицсон арга ажиллагааг хатуу мөрдөн ажиллах нь онц чухал юм. Тухайлбал мал аж ахуйн үржлийн ажлыг тухайн нутаг орны байгаль, цаг уурын болон экологийн нөхцөл, малын үүлдэр угсаанд зохицуулан хийх нь малчид, мал аж ахуйн мэргэжилтэн, хариуцлагатай бүрийн хамгийн эрхэм үүрэг мөн. 

Сайн малчин болохын тулд малчин бур мал аж ахуйн талаар гарсан нам, засгийн бодлого, шийдвэрийг бүрэн мэдэж, түүнийг тууштай хэрэгжүүлэхийн төлөө бие хайргүй тэмцэн ажиллаж, орчин үеийн шинжлэх ухаан техникийн ололт, тэргүүн туршлагыг мал аж ахуйд нэвтрүүлэх арга ухааныг эзэмших ёстой. Шинжлэх ухаан техникийн ололтыг мал аж ахуйд нэвтрүүлэхэд малчин бүр үйлдвэрлэлийн технологийн шаардлагыг сайн мэдэж ажилдаа хэвшүүлэхийн хамт мэргэжилтний туслалцааг байнга авч ажиллах хэрэгтэй. Өөрийн олон жилийн уйгагүй хөдөлмөрөөр үлэмж туршлага хуримтлуулсан ахмад тэргүүний малчдаас залуу малчид суралцах, ахмадууд залуучуудаа халамжлан сургах нь сайн малчдыг олшруулж, мал сүргийн өсөлтийг тогтворжуулах үндсэн нөхцөл мөн. Залуучуудыг мал аж ахуйд улам олноор гарган ажиллуулж, мал маллах аргад сургаж, ажлын амтанд оруулан, хөдөлмөрийнхөө үнэ цэнийг ухамсарлан ойлгодог болгоход нам, улс, олон нийт, аж ахуйн байгууллагууд туслан зохион байгуулж, ажиллах бүх нөхцөл бололцоогоор байнга хангаж байх ёстой. 

МАХН-ын XIX их хурлаас мал аж ахуйн талаар дэвшүүлсэн дайчин том зорилт, VIII таван жилийн төлөвлөгөөг амжилттай хэрэгжүүлэх эзэд нь манай яруу алдарт малчид юм. Энэ эрхэм үүргийг нэр төртэй хэрэгжүүлэхийн тулд малчин бүр урьд урьдаас улам илүү их идэвх, санаачилга гарган ажиллах нь зүйтэй. 

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг амжилттай хэрэгжүүлэхэд манай малчид шийдвэрлэх үүрэг гүйцэтгэнэ. Үүний тулд мал аж ахуйн үржлийн ажлыг орчин үеийн эрэлт шаардлагын хэмжээнд хийж, малын хорогдол, хээл хаялт, сувайралтыг эрс багасган, ашиг шимийг тууштай нэмэгдүүлэхэд малчин бүр арга ухаан, зориг самбаа, хуч бололцоо бүхнээ бүрэн дайчлан ажиллаж амжилт бүтээлээ ахиулан малчин гэсэн сайхан алдраа улам мандуулж явах нь эрхэм чухал зорилт мөн. 

