Олимпийн соёл ба үнэгэн малгай

Энэ удаагийн өвлийн ХХ олимпод манай тамирчид медаль авч чадаагүй ч идэвхтэй оролцлоо. Олимпийн наадмыг ТВ-5 телевизийн буянаар сайхан дэлгэрэнгүй үзэх боломж бидэнд тохиосон нь олзуурхууштай. Турины өвлийн олимп нь олимпизмын хөдөлгөөнөөр дамжуулан дэлхий дахинд явуулж байгаа "соёлын довтолгооны" бас нэгэн гайхамшигтай үргэлжлэл, дэвшил болж байна. Олимпийн бүхий л наадмуудад байгаль хамгаалах хүчтэй сурталчилгаа явагддаг. Байгаль орчиндоо мэдрэмжгүй хандсан улс орнуудыг шүүмжлэх далимыг олимпизмын дэмжигчид алддаггүй. Энэ ч үүднээс Оросын тамирчид 25 кг загасны хар түрстэйгээр Италид ирснийг хэвлэлүүд андахгүй шүүмжлэв. Харин Оросууд загасны түрснээс бусдаараа байгаль орчны талаархи шалгалтад унаагүй юм. Тэд маш гоёмсог цагаан улаан хосолсон ноосон малгайн дээрээ Россия гэж кирилл, латинаар бичиж гоёсон харагдана лээ. Харин Туринд цугларсан олон мянган тамирчдын дунд монголчууд үнэгний арьсаар "гангараад" гараад ирэхийг хараад тамирчдынхаа малгайны өмнөөс хичнээн ичсэнийг яана. Үнэхээр үстэй малгай өмссөн (хиймэл үс байсан бол ч яахав) тамирчид манайхаас өөр харагдсангүй. Дэлхийд гайхуулам ноолууртай, түүгээрээ хүссэн дизайнаа гаргаж, хүссэн өнгөөрөө гангарч чадаж байгаа монголчуудад ангийн арьсан малгайтай олимпод явах бүдүүлэг санааг хэн гаргаж өгсөн юм бол доо. Малгай, ороолтоо ямар л бол ямар өнгийн ноолуураар хийгээд аль нэг талд нь "Монгол" гээд биччихсэн бол хичнээн сайхан сурталчилгаа болохсон билээ. Бүр "Их Монгол 800" гээд биччих ч болохоор байсан бус уу. Олимпод оролцоод цана, тэшүүрээр гулгах нэг хэрэг, олимпизмын хөдөлгөөний сурталчлаад байгаа соёлоос хуваалцах өөр хэрэг байдаг. Гучин жил олимпод багаа оруулж байгаа манайхан энэ удаагийн байгаль хамгаалах бодлогын "олон улсын шалгалтад" ийн өвдөг шороодов. Допинг хэрэглэсэн тамирчны медалийг хураах, тэмцээнд оролцох эрхийг хасах хатуу бодлого энэ удаагийн олимпод ч бас үргэлжиллээ. Урьд өмнө допингийн хэргээр эрхээ хасуулж байсан тамирчинтай сэжиг бүхий уулзалт хийлээ гэж зарим тамирчдын байр руу гэнэтийн шалгалт оруулсан нь допингийн эсрэг ямархуу хатуу хяналт байгааг гэрчилж байна. Энэ удаагийн олимпод шинээр орж ирсэн керлинг хэмээх спортын төрлийг олон хүн гайхан хүлээж авсан. Мөсөн дээр том даам шиг зүйл гулгуулаад түүнийхээ урд хоёр хүн мөс шүүрдээд байгаа ч юм шиг тоглодог их сонин төрөл. Шотландад анх гарч ирсэн энэхүү сонин тоглоом олимпийн спортын төрөл болж "дэвшин" орж ирсэн нь учиртай. Юуны өмнө энэ тоглоомд нас, хүйс, мэргэжил харгалзахгүй орж амжилт гаргах боломжтой учраас олимпизмын дэмжигчдэд энэ тоглоом таалагдсан байна. Мөн керлинг тоглоход нэг ч амьтан алж, нэг ч мод тайрах шаардлагагүй нь бүр ч үнэ цэнийг өргөж орхисон. Чухамхүү керлингээр дамжуулан энэ удаагийн олимп тамирчдыг нас, мэргэжлээр ялгаварлан гадуурхдаггүй байх бодлогыг суртчиллаа. Манай мөсний шагай гэж бас нэг иймэрхүү тоглоом байдаг ч гэсэн тэнд нэгдүгээрт, амьтны яс ашигладаг, хоёрдугаарт эмэгтэйчүүд оролцох нь хязгаартай, за бүр цаашилбал мод гэх зэрэг байгалийн бүтээгдэхүүнээр самбарыг нь хийж хэвшсэн гээд олон улсын тоглоом болоход гологдох магадлал өндөртэй юм. Эмэгтэйчүүдийн хоккейн төрөл олимпод орж ирснээр хүнийг хүйсээр ялгаварлан гадуурхдаг спортын нэг болох хоккей XXI зууны спорт болж чадсаныг харуулав. Хоккей ч бай, юу ч бай ямар ч спорт эрэгтэй эмэгтэй гэсэн ангиллын аль алинаар нь оршин тогтнохгүй л юм бол олимпийн спортын төрлөөс хасагдахдаа тулаад байж. Та бид Японы сумог бахдан үзэж суухдаа япончууд сумог олимпийн төрөл болгохын төлөө ихэд чармайн сурталчилдаг тухай хуучилдаг. Туринд сурталчилж байгаа хүйсийн тэгш эрхийн хүчтэй бодлогоос харах юм бол Японы сумо энэ насандаа олимпийн спорт болохгүй нь. Сумо бол хүнийг хүйсээр, насаар, жингээр ялгаварладгаас гадна эмэгтэй хүнд зохимжгүй хувцаслалттай спорт. Японы сумогоос гадна манай монгол бөх ч бас өмсгөл талаасаа хүйсийн ялгааг дээд зэргээр гаргадаг спорт шүү дээ. Эрт галавт үүссэн монгол бөх, сумо мэтийн спорт ийнхүү шинэ цагийн олимпизмын бодлогын шалгуурт тэнцэхгүй болох нь ойлгомжтой юм. Эмэгтэйчүүдийн нийгмийн байр суурийг Турины олимп бас нэгэн сурталчилгаагаараа хүлээн зөвшөөрлөө. Өвлийн ХХ олимпийн тугийг тив тивийн нийгмийн зүтгэлтэн эмэгтэйчүүд залж авчирсан нь урьд өмнөх олимпуудаас эхэлсэн эмэгтэйчүүдийг дэмжих бодлогын хүчтэй үргэлжлэл боллоо. Олимпизмын үеэр хамгийн их сурталчилдаг бодлого бол энх тайван, хүмүүнлэг үзэл. Олимп нь өөрөө энх тайвны төлөө үйлс болсоор ирсэн. Үл ойлголцлыг арилгахын төлөө энэ л хөдөлгөөнийг ашиглаж хоёр Солонгос нэг баг болон олимпод оролцдог. Энэ удаагийн олимпод Тайландын тамирчид цунамигийн хохирогчдын дурсгалыг хүндэтгэж хар хувцас өмсчээ. Энэ нь хүмүүнлэгийн байгууллага, сайн санаатны анхаарлыг өөрийн эрхгүй Тайланд улсынхаа зүг хандуулсан үйл явдал боллоо. Тэр бүхэн бол олимпизмын хөдөлгөөнөөр дамжин түгээж байдаг олон бодлогын дөнгөж зах зух нь. Дахин хэлэхэд монголчууд олимпод гучин жил оролцсон гэх. Үнэхээр тийм л юм бол гучин жилийн турш энэ хөдөлгөөнөөр дамжуулан хэлээд байгаа бодлого, түгээгээд байгаа үзэл санааг ойлгож мэдрэмжтэй оролцох цаг болжээ гэдгийг хэлэхгүй өнгөрч чадахгүй нь. Наад зах нь 2008 онд болох Бээжингийн олимпод монгол тамирчид натурал үстэй малгай өмсөх хэрэггүй бөгөөд ямарваа амьтны амь тасалж бий болгосон гоёлоор олон улсын дэвжээнд гайхуулахаасаа цаашид бүрмөсөн татгалзчих хэрэгтэй. Түүнчлэн хүйсээр ялгаварлан гадуурхсан байдлаар улс үндэснийхээ тугийг олимпийн дэвжээнд залах хэрэггүйг сануулмаар байна. Тухайлбал, зодог шуудагтай эр туг барьж гарах нь олимпизмынхаа үзэл санааны эсрэг зүйл болно шүү. 
Ц.Оюунгэрэл
