№68(15717)
1984 ОНЫ ГУРАВДУГААР САРЫН 20
Суурийн үйлдвэрлэлийн даалгавар

Энэ онд үйлдвэрлэх мал аж ахуйн нийт бүтээгдэхүүний хэмжээ өмнөх оныхоос 16, 1 хувь өсч, улсад нийлүүлэх мал аж ахуйн бүтээгдэхүүн бүх нэр төрлөөр нэмэгдэнэ. Мал аж ахуйн бүтээгдэхүүн үйлдвэрлэх зорилтыг амжилттай шийдвэрлэх нь манай улсын эдийн засагт онцгой ач холбогдолтой. 

Энэ зорилтыг хэрэгжүүлэх гол арга нь суурь, малчин үрийн гүйцэтгэх үүргийг эдийн засгийн үндэслэлтэй тогтоож, биелэлтийг хангах явдал юм. Одоогийн практикт суурь, малчдын гүйцэтгэх үүргийг суурийн даалгавраар тогтоож байна. Говь-Алтай, Увс, Дундговь, Дорноговь аймгийн хөдөө аж ахуйн байгууллага суурийн үйлдвэрлэлийн даалгаврыг сайн боловсруулж, биелэлтийг нь зохион байгуулж, жигд хяналт тавьж байгаагаас нэлээд амжилт олжээ. 

Увс аймгийн Малчин сумын << Малчин, Ховд аймгийн зэрэг сумын << Хөдөлмөр, Хөвсгөл аймгийн Цагаан-Уул сумын << Бадрал зэрэг олон нэгдэл, сангийн аж ахуй суурийн үйлдвэрлэлийн даалгаврыг аж ахуйн дотоод тооцоонд тулгуурлан, орлого зарлагыг мөнгөн үзүүлэлтээр өгч байна. Энэ нь мал аж ахуйн бүтээгдэхүүн үйлдвэрлэхэд арвилан хэмнэх зарчим нэвтрүүлэх ашигтай арга хэлбэр юм. 

Баян-Өлгий аймгийн Дэлүүн сумын << Октябрь 39 нэгдлийн мал аж ахуйн бүтээгдэхүүн үйлдвэрлэх ажил өөдрөг байгаа нь суурийн үйлдвэрлэлийн даалгаврыг зөв үндэслэлтэй тооцоолж, эрт гаргуулан, биелэлтийн явцад тавих бүртгэл, хяналтыг тогтмолжуулсны үр дүн мөн. 

Гэхдээ суурийн үйлдвэрлэлийн даалгаврыг нарийн тооцоолж хийх, биелэлтэд нь тавих хяналтын асуудал зөвхөн санхүү, бүртгэлийн ажилтан, бригадын хариуцлагатан нарын үүрэг мэт хандах дутагдал зарим нэгдэл, сангийн аж ахуйд гарсаар байна, Хэнтий, Дорнод, Төв аймгийн нэлээд нэгдэл, сангийн аж ахуй үйлдвэрлэл санхүүгийнхээ төлөвлөгөөг зохиож, батлагдсаны дараа салбар, нэгжийн төлөвлөгөөг хийх ёстой гэдэг нэрийдлээр суурийн үйлдвэрлэлийн даалгаврыг оройтуулж хийх, албан ёсоор гардуулахгүй байх, биелэлтэд нь тавих бүртгэл хяналтыг сулруулж байсан дутагдлыг нэн даруй арилгах хэрэгтэй. 

Ардын Их Хурал, аймаг, орон нутгийн ардын хурлын чуулган урьд ондоо багтан хуралдаж, дараа оны төлөвлөгөөт зорилтыг байгууллага, салбар бүрээр тодорхойлж байгаа өнөөгийн нөхцөлд мал аж ахуйн сууриудын үйлдвэрлэлийн даалгаврыг урьд оны арван хоёрдугаар сард багтаан тооцоолж, оны эхэнд өгөх бололцоо байна. Иймд нэгдэл, сангийн аж ахуй бүр суурийн үйлдвэрлэлийн даалгаврыг жил бүр нэгдүгээр сарын эхний хагасад багтаан хэлэлцэж батлан, бригад, хэсгийн хурал дээр албан ёсоор гардуулан өгч байх нь зүйтэй. Нөгөө талаар үйлдвэрлэлийн даалгаврыг тухайн суурийн мал сүргийн үүлдэр угсаа, бүтэц, чанарыг харгалзан, үндэслэл сайтай зохиох, ажиллах хүч, материаллаг баазаар жигд хангахыг онцгой анхаарах хэрэгтэй. 

Хөдөө аж ахуйн бүх байгууллагад аж ахуйн дотоод тооцоо нэвтрүүлэх, БНМАУ-ын гавьяат нэгдэлчин Б. Гээпэлийн туршлагаар мал аж ахуйн суурийг Орлого, зарлагын тооцоотой ажиллуулахаар заасан хөдөө аж ахуйн байгууллагын төлөвлөгөө, санхүү бүртгэлийн ажилтны улсын П зөвлөлгөөний шийдвэрийн дагуу бригад, хэсэг, суурийн үйлдвэрлэлийн даалгаварт оны эцэст байх ёстой зохих төрөл, нас, хүйсийн мал, бойжуулах төл, үйлдвэрлэх бүтээгдэхүүний тоо, чанараас гадна цалин хөлс, эм тарилга, тэжээл, хашаа байрын элэгдэл, тээвэр зэрэг зардлын лимитийг тооцоолж байх хэрэгтэй. 

Үйлдвэрлэлийн даалгаврын үзүүлэлтийг малчид өөрсдөө сайн мэдэж, хэрэгжүүлэх арга замыг ойлгож байвал үр дүнд хүрнэ. Иймд суурийн үйлдвэрлэлийн даалгаврын тооцоог зохих мэдлэг, чадвар бүхий малчидтай хамтарч хийх, өөрсдөө тооцоолон бодох боломж муутай сууриудын хувьд даалгаврыг нэгдэл, бригадаас нарийн үндэслэлтэй гаргаж, малчдад сайтар тайлбарлан таниулж ойлгуулбал зохино. Ер нь суурийн үйлдвэрлэлийн даалгаврыг биелүүлсэн. тасалсан тохиолдолд зөвхөн магтах буюу шүүмжлэхээс цаашгүй өнгөрдөг. Гэтэл уг даалгаврын ач холбогдол, биелүүлэх арга замыг тайлбарлан таниулах, сурталчлах, биелэлтийг нь зохион байгуулж туслах явдал туйлын хангалтгүй байгааг нэгдэл, сангийн аж ахуйн удирдлага, эдийн засгийн албад онцгой анхаарч ажиллах хэрэгтэй. 

Суурийн үйлдвэрлэлийн даалгаврыг биелүүлэх үндсэн арга зам бол түүний биелэлтэд тавих бүртгэл тооцоо, хяналт мөн. 

Бригад, ферм, хэсгийн дарга, тоо бүртгэгч нар мал аж ахуйн анхан шатны бүртгэл, суурийн дэвтрийг тогтмол хөтөлж, үйлдвэрлэлийн даалгаврын биелэлтийг тооцоолох хяналтын самбар бий болгож, түүндээ суурь бүрийн ажлыг төлөвлөгөөт бүх үзүүлэлтээр 7, 10 хоног, сар, улирал, жилээр бүрэн харуулж, түүгээрээ хяналт тавьж байх үүрэгтэй. 

Мөн нэгдэл, сангийн аж ахуй, ферм, бригад, хэсгийн мал аж ахуйн суурийн төлөвлөгөөт даалгаврын биелэлтийг хориос доошгүй жилээр судлан гаргаж, суурь, малчин бүр нийгмийн аж ахуйд хэрхэн оролцож, ямар хувь нэмэр оруулж байгаад хяналт тавьж байвал зохино. 

Баян-Өлгий, Баянхонгор аймаг мал аж ахуйн үйлдвэрлэлийн даалгаврын биелэлтийг тухайн бүтээгдэхүүнийг тушаах хуулийн хугацаагаар тасалбар болгон тооцоолж, шагнан урамшуулдаг болсон нь жилийн эцэст үйлдвэрлэлийн даалгавар тасалсны төлбөр гарч, өр авлага нэмэгддэг дутагдлыг арилгасан ашигтай арга юм. Иймд энэ оноос эхлэн мал аж ахуйн суурийн үйлдвэрлэлийн даалгаврын үр дүнг тухайн ажлын технологийн хугацаагаар тасалбар болгон тооцоолж байх журамд хөдөө аж ахуйн. бүх байгууллага шилжих нь зүйтэй. 

Мал аж ахуйн үйлдвэрлэл манай ажлын гол фронт учир суурийн үйлдвэрлэлийн даалгавар, түүний биелэлтэд тавих бүртгэл тооцоо, хяналт, ялангуяа суурийн бүртгэлийн хөтлөлтийг чанаржуулах асуудлыг аймаг, хотын намын хороо, АДХ-ын гүйцэтгэх захиргаад шууд хяналтдаа авч ажиллавал зохино. 

