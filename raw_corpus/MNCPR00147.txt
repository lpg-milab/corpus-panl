Д.Дэмбэрэл сайд 14 хоногийн хугацаа хүсчээ

Тэд дөрөвдүгээр сарын 27-ны 17.00 цагаас эхэлж өлсгөлөн зарлаж, Засгийн газарт мэдэгдэл хүргүүлэн хариуг нь 30-ны өдрийн 14 цагт авахыг хүссэн ажээ. Мөн өдрийн үдээс хойш Нийгмийн хамгаалал хөдөлмөрийн сайд Д.Дэмбэрэл, төрийн нарийн бичгийн дарга О.Байгальмаа нарын холбогдох албаны хүмүүс тэднийг хүлээн авч уулзжээ.
Монголын хараагүйчүүдийн үндэсний холбооны ерөнхийлөгч М.Баясгалангаас уулзалтынх нь талаар тодрууллаа. Тэрбээр "НХХ-ийн сайд Д.Дэмбэрэл, төрийн нарийн бичгийн дарга О.Байгальмаа, нийслэлийн Засаг дарга Ц.Батбаяр нарын хүмүүс биднийг хүлээн авч уулзсан. Манай холбооны арван зүйл бүхий шаардлагын хоёрт, НХХ-ийн дэд сайд С.Чинзориг, мөн яамны Төрийн захиргаа удирдлагын газрын дарга Г.Ганболд, Нийгмийн хамгаалал, хүн амын хөгжил бодлого зохицуулалтын газрын дарга Ч.Дагвадорж, дэд дарга Т.Батсүх нарын дөрвөн хүнийг албан тушаалаас нь чөлөөлөхийг шаардсан. Д.Дэмбэрэл сайд энэ дөрвөн хүний асуудлыг шийдвэрлэе. Гол нь төрийн албан хаагчийг өлсгөлөн зарласан хүмүүсийн шаардлагаар огцруулна гэдэг нь төрийн албанд ажиллаж байгаа хүмүүст ямраар нөлөөлөх вэ. Тэд үнэхээр ажлаа хийж чадахгүй байгаа бол асуудлыг шийдье. 14 хоногийн хугацаа өгч, бидэнд ажиллах боломж олгооч гэсэн. Мөн уулзалтад оролцсон Барилга, хот байгуулалтын яамны Хотын бодлого зохицуулалтын газрын дарга Б.Батболд, Орон сууц санхүүжилтийн корпорацийн захирал н.Жаргалсайхан, нийслэлийн ЗДТГ-ын Хөгжлийн хэлтсийн дарга Энхбаяр, ЭМЯ-ны ажилтан н.Болдбаатар нар шаардлагын есийг нь шийдвэрлэх боломжтой. Хамтарсан ажлын хэсэг байгуулъя гэж санал тавьсан. Энэ бүхнээс үүдээд бид өлсгөлөнгөө тавдугаар сарын 14 хүртэл түр зогсоохоор шийдсэн. Шаардлагад хариу өгөөгүй тохиолдолд НХХЯ, ЭМЯ, БХБЯ, Хотын захиргаа зэрэг газруудад зэрэг өлсгөлөн зарлаж, үргэлжлүүлнэ. Ер нь хараагүй хөгжлийн бэрхшээлтэй иргэдийг хүн ёсоор үзэж, дэмждэг, тусалдаг, хамтарч ажилладаг болгоход л бидний тэмцэл чиглэж байгаа" хэмээсэн юм. Монголын хараагүйчүүдийн үндэсний холбоо нь Дэлхийн болон Ази, Номхон далайн бүс нутгийн хараагүйчүүдийн гишүүн 20 гаруй оронтой холбоотой ажилладаг аж. 
Д.Навчаа
