№84(16047)         
1985 оны дөрөвдүгээр сарын 7.
ШУВУУНЫ АЖ АХУЙ

<<Гахай, шувуу үржүүлэх төлөвлөгөөг биелүүлэх, давуулан биелүүлэх, энэ салбарын аж ахуйг хөгжүүлэх сонирхлыг дээшлүүлэх арга хэмжээг манай эдийн засгийн төв байгууллагууд, Хөдөө аж ахуйн Яам хамтран боловсруулбал зохино. Үйлдвэр, аж ахуй, амралт сувиллын газрын туслах аж ахуйг ч энэ чиглэлээр хөгжүүлэх бололцоог ашиглах хэрэгтэй >> гэж МАХН-ын Төв Хорооны IX бүгд хурал дээр нөхөр Ж. Батмөнх хэлсэн ёсоор шувууны аж ахуйд тууштай анхаарал тавих хэрэгтэй байна. 

Шувууны аж ахуй бол үйлдвэрийн аргаар хөгжүүлэх бололцоотой, үржил өгөөж сайтай, мах үйлдвэрлэх эдийн засгийн үр ашгаараа давуу талуудтай, хүн амын хэрэгцээт мах, махан бүтээгдэхүүний үлэмж хэсгийг бүрдүүлж чадах ач холбогдолтой, байгалийн эрхшээлээс төдий л хамаарахгүй, жилийн дөрвөн улиралд зогсоо зайгүй үржүүлж болох онцлогтой юм. 

Шувууны мах, өндөг илчлэг, тэжээлт сайн чанараараа тэнхрүүлэх сувиллын ач холбогдолтой, шувууг олноор нь цөөн хүн маллах боломжтой, зөвхөн нэг өндөг нь үхрийн дөчин грамм махтай, тэнцдэг, тэжээлийн үнэ өндөр биш, үржлийн хугацаа богинотойгоос гадна өд, ноолуур, сангас зэрэг дагалдах бүтээгдэхүүн өгдөг аж ахуй учраас тууштай хөгжүүлэх шаардлагатай байна. 

Манай оронд хуучин уламжлалгүйгээр шувууны аж ахуйг эхэлсэн бөгөөд 1976 оныхтой харьцуулбал 1984 онд шувуу, өндөг хорь гаруй, махны нь үйлдвэрлэл 1, 5 дахин тус тус өслөө. Нэгэнт бий болсон туршлага, шувуун сүргийнхээ өгөөжид түшиглэн, нийт өндөглөгчийн тоог нэмж, шувууны аж ахуйг эрчимтэй хөгжүүлэх нь чухал байна. Одоогийн байдлаар манай хөдөө аж ахуйн нэгдэл, сангийн аж ахуйд нэг өндөглөгчөөс дунджаар дөч орчим өндөг авдаг нь Улаанбаатар хотын шувууны фабрикийн шувуучин, улсын хошой аварга малчин Ц. Гармаагийн амжилтаас олон дахин доогуур байгаа тул ашиглаж чадаагүй энэ их нөөцийг анхаарч, өндөгний үйлдвэрлэлийн хэмжээг ойрын үед гурваас дөрөв дахин нэмэгдүүлэх шаардлагатай байна, 

Жаргалант, Хэрлэнгийн сангийн аж ахуйд гучаад мянган өндөглөгчтэй фермийг улсын хөрөнгө. оруулалтаар байгуулсан атал дотоод тоног төхөөрөмжгүйгээс ашиглалтад орж чадахгүй, даруй хоёр жил өнгөрч, энэ хооронд дөрвөн сая өндөг, гурван зуу гаруй центнер мах үйлдвэрлэх боломж алджээ. Зарим нэгдэл, сангийн аж ахуй өсгөн үржүүлж эхэлсэн шувуугаа тууштай арчилж тордож, ашиглахаас түвэгшээж, үгүй хийсэн явдал ч гарчээ. 

Улс, ардын аж ахуй, соёлыг 1981 - 1985 онд хөгжүүлэх үндсэн чиглэлд шувууны аж ахуйг хөгжүүлэхээр заасан заалт хангалтгүй биелж байгааг анхаарч намын ээлжит их хурлын өмнө дутууг гүйцээх арга хэмжээг Улсын төлөвлөгөөний комисс эдийн засгийн бусад байгууллага, яам, тусгай газрууд авах цаг болжээ. 

Шувууны аж ахуйг эрхлэн хөтлөх нэгдсэн систем тогтоогүй, мэргэжлийн боловсон хүчин дутмаг, зориулалтын тэжээл хүрэлцэхгүй зэрэг нь ажилд саад болж байна. Нөгөө талаар шувуу тэжээх бүрэн найрлагат тэжээл бэлтгэж хэрэглэж чаддаггүй, үйлдвэрийн аргаар бэлтгэх асуудал шийдэгдээгүй сангийн аж ахуй, хөдөө аж ахуйн нэгдлийн шувуу тооны хувьд эдийн засгийн үр ашиг өгөх хэмжээнд хүрдэггүй, шувуу үржүүлэх тухайд эрдэм шинжилгээний судалгаа, зөвлөмжийн ажил явцгүй, манай орны нөхцөлд шувуу маллах, өвөрмөц технологи олигтой боловсорч нэвтрээгүй учраас шувууны аж ахуй эрчимтэй хөгжиж чадахгүй байна. Ер нь шувууны тэжээл болон уураг, витамин, эрдсийн үйлдвэрлэлийг төлөвлөгөөтэйгөөр өргөтгөж, шувуу эрхэлдэг аж ахуйд хүрэлцэх хэмжээгээр хуваарилан олгох, цаг уурын өвөрмөц нөхцөлтэй уялдуулан зоомал эмнэлгийн шаардлага хангасан шувууны байрыг хүрэлцээтэй байгуулах, арвин ашиг шимт үүлдэр сайтай үржлийн шувуугаар хангах, тахианаас гадна нугас, галуу, цацагт хяруул зэрэг шувууг ах дүү орнуудын тусламж, туршлагаар шинээр өсгөх асуудлыг эзний ёсоор анхаарч, Хөдөө аж ахуйн Яам, аймаг, хотын намын хороо, АДХ-ын гүйцэтгэх захиргаа амлалтаар биш ажил хэрэгчээр шийдвэрлэх цаг болжээ. 

Өндөг, үржлийн дэгдээхэй бойжуулж борлуулах улсын үйлчилгээ бий болгож, инкубатор зэрэг тоног төхөөрөмжийн хангамжийг сайжруулж, эдийн засгийн ашиг өгөх хэмжээний өндөглөгч бүхий фермүүдийг орон нутаг, үйлдвэрийн газруудын дэргэд байгуулах, зөвхөн өндөг, махаар зогсохгүй шувууны өд, ноолуур бэлтгэх ажлыг шинжлэх ухааны үндэстэйгээр даруй шийдвэрлэх шаардлагатай байна. 

Шувууны аж ахуйг төлөвлөх, эрхлэх аргачлал, заавар, ажлын норм, үнэлгээ боловсруулах, шувуучдын хөдөлмөр зохион байгуулалт, хөдөлмөр хамгааллын нөхцөлийг сайжруулах ажлыг шинэ шатанд гаргахад ажил хэрэгч санаа тавиуштай байна. Шувууны аж ахуйн эрхлэн хөгжүүлэх талаар ЗХУ, ах дүү социалист бусад орны туршлагыг судалж, үйлдвэрлэлд нэвтрүүлэх, тэдний бодит туслалцааг авах, сурагч, оюутнуудад таниулах, хичээл сургалтын программд тусгах, хэвлэл, телевиз, радиогоор шувууны аж ахуйг өргөн сурталчлах, тэргүүний шувуучдын зөвлөлгөөн, үзүүлэх сургууль зохион байгуулах иж бүрэн ажил зохиох шаардлагатай. Шувуунаас авах бүтээгдэхүүнийг эдэлж, хэрэглэж сургах, шувууны мах, өндгөөр амттай хоол хэрхэн хийдгийг хөдөлмөрчдөд таниулах бүх шатны сургуулийн дотуур байр, эмнэлэг, үйлчилгээ, цэргийн ангиудын болон нийтийн хоолны газар тахиа шувууны мах, өндгөөр заавал хоол хийж байхаар цэсэд оруулах, хөдөлмөрчид өөрсдөө шувуу өсгөх үүсгэл санаачилгыг дэмжиж туслах нь чухал байна. 

Шувууны аж ахуйг эрчимтэй хөгжүүлж чадвал бид хүнсний бүтээгдэхүүний хангамж, бүтцийг сайжруулж, хүн амын элбэг баян, сайн сайхан аж байдлыг дээшлүүлэхэд шинэ бололцоо нөөц бүрдүүлж, манай намын хүнсний программыг хэрэгжүүлэхэд том хувь нэмэр оруулах нь дамжиггүй юм. 

