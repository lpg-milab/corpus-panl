Янтгар хатан төр барьдаггүй

Ямаан толгой ямбанд гардаггүй Янтгар хатан төр барьдаггүй
Тэмээн толгой тэвшинд гардаггүй Тэнтгэр хатан төр барьдаггүй Монголын төрийн тухай эртний сургаал номлолд нэг ийм үгс байх юм. Би эмэгтэй хүнийг босгоноос дээш гаргадаггүй, эрийн боол гэрийн зарц, тогооны хүн байлгасан ёстой нэг ялзарсан феодалын нийгмийн сургаал гэж бодож явсан сан. Гэтэл эм хүйстэнд төрөө мэдүүлж болохгүйн тухайд ганц дээрх үгсээр хязгаарлагддаггүй юм байна. Эрийн толгойд гарсан эм гэр самардаг. Төрийн толгой дээр суусан эм төр самардаг гээд л цаашаа гүнзгийрчээ. Саяхан нэрт нийтлэлч Баабар төрийн толгойд гарах санаатай эмэгтэйчүүдийг "гэр дээр гарсан ямаанууд" гээд залилан авлигын гэмт хэргүүдийн ихэнхийг тэд нар үйлддэг тухай судалгаан дээр тулгуурлан айхтар бичсэн дээ. Энэ үнэн бол цаашдаа Монголын төр намуудаасаа биш эмсээсээ болж сүйрэх аюул ирэх гээд байна. Даруулгагүй ч гэх үү, даварсан ч гэх үү баахан хүүхнүүд төрийн толгойд санаархах болов. Бүүр төр барьдаг төрийг тогтвортой, тогтворгүй байлгах үгүйг мэддэг хүүхнүүдийн бүлэглэл ч бий болов. Энэ бол даанч нууц биш болжээ. МАХН, Ардчилсан намын эмэгтэйчүүд, бүр сүүлдээ хоорондоо эвсэж аваад жендерийн болзол гэгчийг тулгаад намын удирдлагууд нь яаж ч чадахгүй эмэгтэйчүүдээ харж инээх аядаж буруу харж ярвайж явна. Болзол нь энэ хоёр намаас УИХ-ын гишүүн болох хүмүүсийн 30 хувь нь заавал эм хүйстэн байх юм гэнэ. Тэгэхээр дараагийн парламентад 20 гаруй эрхэм гишүүн эм хүйстэн гишүүд суух болоод байна. Монгол Улсын Үндсэн хуулинд иргэдээ хүйс мүйсээр нь ялгаварлахгүй тэгш эрхтэй гэсэн болохоос эмэгтэйчүүд илүү эрхтэй гэж байхгүй. Бас Үндсэн хуулинд УИХ 76 гишүүнтэй байна гэж тоо зааснаас 23 эмэгтэй гишүүн байна гэсэн үг байхгүй байна. Эмдээ төрийн ажил толгой хоёроо мэдүүлсэн хаад ноёд төр улсаа яаж балласан тухай түүх домог олон л байдаг. Улс орны холын түүх ч яамай. Балгийн мөр нь арилаагүй байгаа МАХН-ын ХХҮ Их хурал Монголын төрийг яаж бужигнуулчихаад байгааг хар л даа. МАХН-аас төр барьдаг хэдэн хүүхнүүд цуглаж вино шимжээ суунгаа ер нь Монгол Улс цаашдаа одоо Европт нэгэнт улс төрийн моод болоод байгаа эмэгтэй хүнээр төрийн тэргүүн сонгох тухай, бэлтгэл ажлыг нь хийх тухай, эрчүүд төрд гологдоод байгаа тухай бурж гарчээ. Бүүр сүүлдээ М.Энхболдын Засгийн газрыг унагаж өөрсдөө сайд болох тухай ярьж тохирчээ. Төр түшдэг "хатдын" энэ хуйвалдаанд тэргүүн, дэд тэргүүн, гутгаар, дөтгөөр тэргүүн хадагтай гэж олноо өргөмжилсөн хатад оролцсон гэдэг. Тэгээд л Монгол төрийг бужигнуулах нь тэр. УИХ-ын гишүүн Т.Ганди, УИХ-ын гишүүн Д.Арвин, Нийслэлийн ИТХ-ын дарга Н.Болормаа нар л Засгийн газрыг огцруулсан гэж хэвлэлүүд бичиж байгаа нь үнэн гэж би боддог. МАХН-ын Их хурал болохоос сарын өмнө нэг өглөө "Элсний 13" гэж нэг марзан бүлэглэл Их хурал дотор байгуулагдав. Баабарын зүйрлэлээр бол хоёр ямаа, арваад хөгшин хуц ухна дагуулсан юм шиг байна билээ. "Элсний 13"-ыг Т.Ганди, Д.Арвин нар азаргалж бусад нь нэг муу хөнгөлүүлсэн хөгшин морьд шиг дагаж явна. Улс төрд бий болсон энэ бүлэглэлийг төр барьдаг тэргүүн хатагтай нар удирдан зохион байгуулдаг ажээ. УИХ-ын гишүүн Т.Ганди нэг их чухал царайлан намын даргатай хариуцлага тооцно, намын дарга Ерөнхий сайд гэдэг албан тушаалыг салгана гэж ярьж гарахад төр эргүүлэх үнэгэн заль шогшиж явна гэдгийг намын гишүүд нь жирийн иргэд байтугай унасан Ерөнхий сайд М.Энхболд өөрөө ч тэр үед мэдээгүй. Дараа нь Их хурал хуралдахын өмнөх өдөр Д.Арвин хатагтай хэд хэдэн телевизээр М.Энхболдын Засгийн газартай хариуцлага тооцохдоо нэг тооцно гэж бардам дуугарахад олон сонсогчид 25 суудалтай Ардчилсан нам чадаагүй байхад ганц Д.Арвинг харах юмсан гонж байлгүй гэж бодсон хүн олон. МАХН-ын Их хурал боллоо. Төлөөлөгчдийг нам шинэчлэгдэх гэж байгаа гэсэн унтах, илтгэх, уухын уран найраглалаар бүүвэйлэв. Бас л эм хүйстнээс гардаг ухаан. Төлөөлөгчдийн зүүрмэглэсэн толгойд нам ялна бүүвэй бүүвэй, намын дарга Баяр шүү бүүвэй бүүвэй, Ерөнхий сайд Энхболд шүү бүүвэй бүүвэй гээд байв. Гэтэл заалан дотроос Н.Болормаа хатагтай босож пионерийн илэрхийлэлт өгдөг цовоо цолгин хоолойгоор Ерөнхий сайд М.Энхболд бол газрын наймаачин, М.Энхболд бол Улаанбаатар банкийг идчихсэн, Улаанбаатар санг талчихсан цуг ажиллаж байсны хувьд би МАХН-ын дайчин туслах бэлтгэл хүчин пионерийн ёсоор батлан тангараглая. Хэзээ ч бэлхэн гээд часхийсэн. Энэ үгийг сонссон МАХН-ын Их хурлын төлөөлөгчид ёстой нэг алмайран гайхсан, бас айдас хүйдэс бий болсон. Урьд өдөр нь Ардчилсан намын дарга Ц.Элбэгдорж 600 авлигачид хуралдаж байна гээд хэлчихсэн, орох, байх газраа олж ядан бэмбэгнэж байсныг хэлэх үү. Үнэхээр төлөөлөгчдийн бүрэлдэхүүнийг харахад төр түмний алтан сангаас сая саяар нь хусчихсан "МАХН-ын топ авлигачдаас авахуулаад бензин, масло, томилолтын мөнгө"-өөр шоглоод байдаг нөхдүүд л цугласан байна билээ. "МАХН-ын Их хурлын төлөөлөгчид. За баларлаа бүгдийг Элбэгдорж мэдчихжээ. Энэ Энхболдтой хамт унана гэсэн айдсыг нь төрийн хатад ашиглан санал хураалгасан. Бас бүх авлигыг энэ муу М.Энхболд руу чихчихээд намаа тэр чигт нь ариун цэвэр авч үлдэх бас л нэг эм хүний торгон ухаан гарган намын Их хурлын төлөөлөгчдөөр санал хураалгаж. М.Энхболдын Засгийн газар огцорчихлоо доо гэж" гэж МАХН-ын нэлээд буурьтай гишүүд одоо л ярьж байна. Үнэн байж болох түүх энэ. С.Баярын хувьд бол төрийн хатад хуйвалдан намын дарга, Ерөнхий сайд болгоно уу. Өөрийн зүтгэлээр болно уу, хамаа байхгүй. Өөр боломж ирэхгүй. Эр хүн төрд, эрвээхэй дөлд орж эрсэддэг л газар юу нь буруу байх билээ. Ирэх жил шинээр бүрдэх парламентад 20 гаран эм хүйстэн суух юм гэнэ ээ. Хоёроос гуравхан хатан төрийг ингэж үймүүлж чадаж байхад 20 -30 болоод гараад ирэх юм бол хоногтоо нэг Засгийн газар унана биз дээ. Янтгар, тэнтгэр хатад төр барьдаггүй гэдэг сургаал үг эм хүйстний шунал, тачаал, атаа, жөтөөнөөс эхэлж төр үймж түмэн ядарсан буурал төрийн том хаадын зовлонгоор бичигдсэн байж болох юм. Манай хүүхнүүдэд УИХ-ын гишүүн, Ерөнхий сайд, Ерөнхийлөгчийн суудлаас илүү чухал, өндөр нэр хүндтэй, эр хүйстэн хийж чадахгүй түүртээд байдаг албан тушаал байна. Тэр бол хүүхэд төрүүлэх, өсгөж хүмүүжүүлэх, гэрийн Засгийн газрыг тогтвортой байлгах. Энэ том албан тушаалыг эр хүйстнүүд ердөө булаацалддаггүй. Төрөө тэргүүлэх албан тушаалыг эр хүйстэн нь авч яваг. Ганц нэг эм хүйстэн жендер мендер гэж хүйсээр ялгалгүй адилхан өрсөлдөөд эрчүүдийг ялаад төр барихаар гараад ирвэл дуугүй байхаас өөр арга алга. Улстөрч бүсгүйчүүд уучлаарай. Ямаанууд, янтгар хатан төрд хэрэггүй гэж би хэлээгүй Баабар хэлсэн, бичсэн байна билээ. Жендер мендер ярьж өвчигнөөд байдаг хүүхнүүдийн уур нь хүрвэл Баабарын нүүрийг мааж. Дахин хэлэхэд Монголын төр төлөвшөөгүй олон намууд, нам дамжсан урвагчдаас болж нэг сүйрч, төрийн тэргүүнд цоролзсон эмсээс болж хоёронтоо сүйрэх аюул ирж мэдэх нь ээ. 
Г.Дашцэрэн
