С.Зориг агсны дурсгалыг хүндэтгэх ёслол даруухан болж өндөрлөлөө

Өчигдөр Төрийн зүтгэлтэн С.Зориг агсан долоон жилийн өмнө бусдын гарт харамсалтайгаар хөнөөгдсөн аравдугаар сарын хоёрны өдөр байв. Энэ өдөр түүнийг дурсч төрөл төрөгсөд, анд нөхөд нь болон олон нийт хөшөөнд нь цэцэг өргөлөө.
Цөөхөн хүмүүс цугласан уг ёслолд намын нөхдөөс нь Ерөнхий сайд Ц.Элбэгдорж, УИХ-ын гишүүн Р.Гончигдорж, Сангийн сайд Н.Алтанхуяг нар ирснийг эс тооцвол эрх баригч улс төрийн томоохон хоёр хүчний зүгээс аливаа албан илгээлт ирүүлсэнгүй. Мөн хүндэтгэл үзүүлэх ёслол "Улс төрийн хүчирхийллийн эсрэг өдөр" гэсэн үзэл санааны дор болж өнгөрсөн нь нэлээд онцлог байсан болов уу. Энэ үеэр Зориг агсны хэргийг илрүүлэх ажиллагааг түргэвчлэхийг шаардаж Иргэний Зориг-Бүгд найрамдах намаас гаргасан мэдэгдэлтэй холбогдуулан дэмжигч олон нийт, иргэдийн гарын үсэг цуглуулав. Уг мэдэгдэлд "Монголын төр, нийгмийн зүтгэлтэн Санжаасүрэнгийн Зориг агсны амь насыг бүрэлгэснээс хойш бүтэн долоон жил өнгөрчээ. Зориг агсны хамтран зүтгэгчид, анд нөхөд болох "Ардчилсан холбоо" эвслийнхэн хоёр жил, МАХН дөрвөн жил төрийн эрх барьж байсан ч хэргийг илрүүлсэнгүй. Ардчилсан нам, МАХН хамтран төр барьж буй өнгөрсөн нэг жилийн хугацаанд ч хэрэг илэрсэнгүй, илрүүлэхийн тулд хүчин чармайлт гаргасангүй... Долоон жилийг ийм байдлаар өнгөрөөсөн АН, МАХН-ын аль аль нь Ардчилсан хувьсгалын удирдагчийн амь насыг бүрэлгэсэн хэргийг илрүүлэх хүсэлгүй, сонирхолгүй, хэрэг илрэх нь тэдний эрх ашигт нийцэхгүй зөрчилдөх юм байна гэсэн зүй ёсны дүгнэлт хийхэд ИЗ-БНН-ыг хүргэж байна. Ардчилсан нам болон МАХН хамтран төр засгийн бүхий л эрх мэдлийг барьж буй нь С.Зориг агсныг хөнөөсөн төдийгүй Монголын төрд халдсан энэ хэргийн захиалагч, зохион байгуулагч, гүйцэтгэгчдийг илрүүлэн төрийн гэсгээл үзүүлэхийн тулд цаашид иргэнлиг зориг гаргах таатай боломжийг тэдэнд олгож байгаа билээ" хэмээснийг тэнд цугларагсдаас гадна ойр хавиар явж байсан хүмүүс ч дэмжиж гарын үсгээ нэмэрлэцгээсэн юм. Саяхан Ерөнхий сайд Ц.Элбэгдорж Олон улсын Парламентын холбоонд хандан энэ хэргийг илрүүлэхэд туслахыг хүсч албан ёсоор хандсан. Энэхүү алхамыг ард түмэн илрэхгүй сунжирсаар байгаа уг хэргийг илрүүлэхэд нааштай оролдлого болов гэж хүлээж авч байх шиг байна. Энэ талаар болон ер нь Монголын ард түмнийг хүлээлгэсээр байгаа хэргийг шалгах явцын талаар ИЗ-БНН-ын тэргүүн, УИХ-ын гишүүн С.Оюунтай ярилцлаа. -Аравдугаар сарын хоёрны энэ өдөр Зориг агсныг дурсч хүндэтгэл үзүүлэхдээ "Улс төрийн хүчирхийллийн эсрэг өдөр" гэсэн нэрийн дор хүмүүс нэгдэж байх шиг байна? -Энэ өдрийг яг албан ёсоор тэгж зөвшөөрөөгүй л дээ. Арван таван жилийн өмнө аравдугаар сарын хоёронд төрийн зүтгэлтэн С.Төмөр-Очир гуай бас алагдсаныг хүмүүс мэдэх байх. Хэдийгээр түүнийг хөнөөсөн хэрэгт нэг хүнийг барьсан ч гэсэн уг хэрэг тодорхойгүй хэвээр үлдсэн шүү дээ. Тиймээс ганцхан ахын хэргийн учир ч бус ер нь энэ өдрийг "Улс төрийн хүчирхийллийн эсрэг өдөр" болгох асуудлаар 2003 онд би хуулийн төсөл боловсруулж УИХ-д өргөн барьсан. Гэвч тэр үеийн парламент ийм өдөр байх шаардлагагүй гэж үзсэн. Хуулийн төслийг өргөн барихын тулд биш дэмжих магадлалтай гэдэг утгаар нь би энэ хуулийг дараа дахин өргөн барина гэж бодож байгаа. -Тэгэхээр хэргийг илрүүлэхээсээ өнгөрсөн гэсэн ойлголт нийтийн дунд хэдийнэ тогтжээ. Ард түмэн үзэхдээ энэ хэдэн жилд төр засаг ч, хүчний байгууллага ч уг хэргийг илрүүлэх асуудалд худлаа "жүжиг тавих" маягаар хандаж ирсэн гэх маягийн байр суурьтай байдаг юм уу гэж санагддаг. Илрүүлэх ажиллагаа ямар шатандаа явж байгаа вэ. Ер нь хэрэг дээрээ ажиллаж байгаа юм уу? -Төр, засаг үүнд ач холбогдол өгөхгүй байгаа нь энэ олон жилд харагдлаа л даа. Тухайн үед Үндэсний аюулгүйн зөвлөлийн дарга байсан Н.Багабанди ерөнхийлөгч энэ хэргийг анхааралдаа авлаа гэж хэлж байсан. Гэсэн ч Ерөнхийлөгч, Ерөнхий сайд, УИХ-ын дарга, Үндэсний аюулгүйн зөвлөлийг бүрдүүлдэг энэ гурван хүн үнэхээр анхаарахгүй байсаар өдий хүрлээ. Зүгээр л хэргийг шалгаж байгаа ажлын хэсгийн залуучуудад даатгаад орхиж болохгүй л дээ. Тэдэнд тодорхой хэмжээгээр эрх мэдэл, мэдээлэл дутагдаж байж болно шүү дээ. -Тухайлбал ямар мэдээлэл? -Тухайн үеийн улс төр, нийгмийн нөхцөл байдалтай холбоотой бүх л мэдээлэл. Тухайн үед төр, засгийн болон цагдаа, тагнуул гээд хүчний байгууллагын өндөр албан тушаал хашиж байсан хүмүүс мэдэж байгаа зүйлийнхээ талаар мэдүүлэг өгөөгүй байх гэж бодож байна. Ажлын хэсэг ч тэднийг дуудаж асуугаагүй байх. Нэг зүйлийг хэлэхэд, хэн нэгнийг хардаж сэрдэхдээ биш тухайн үеийн нөхцөл байдлыг тодруулахын тулд энэ бүхнийх хийх л шаардлагатай байсан. Хоёрдугаарт, анхнаасаа энэ хэрэг дээр бүдүүлэг алдаанууд гаргасан шүү дээ. Хэргийн газарт олон хүн оруулж баримтуудыг тодорхойгүй болгосон гэхчилэн. Хүчнийхэн энэ тал дээрээ яагаад одоо болтол ямар нэгэн дүгнэлт гаргадаггүй юм бэ. Наад зах нь тийм алдаа гаргаж асуудалд хариуцлагагүй хандсаных нь төлөө яагаад ямар нэгэн хариуцлага тооцолгүй өдий хүрсэн юм бэ. Энэ бүхэнд өнөөдөр хариулт алга л байна. Хэргийн явц яг ямар шатандаа явж байна гэвэл, яг олигтой ажиллаж байгаа эсэхийг би мэдэхгүй. УИХ-ын хяналтын дэд хорооны гишүүн байхдаа би (С.Базарсад, П.Жасрай, С.Оюун гурав энэ хороонд ажиллаж байсан) хүсэлт тавьж ажлын хэсгийн явцтай танилцаж байсан. Харин сүүлийн үед ажлын хэсгийн үйл ажиллагааны явцтай танилцах албан ёсны бүтцийг УИХ-ын Тусгай хяналтын дэд хороонд байгуулах талаар үүрэг болгооч ээ гэсэн хүсэлтийг би тавьсан л даа. Энхбаяр дарга тэгье л гэсэн. Гэвч хэрэгжихгүй л байна. Харин шинэ спикерт энэ асуудлыг тавиагүй байгаа. -Зориг агсны хэрэгт холбогдуулж нэлээд хүмүүсийг шалгаж байсан. Заримыг нь хорьсон гэх мэт үйл явцын өрнөлийг одоо эргээд харахад тэднийг энэ хэргээс огт өөр хэргээр л ялласан байдаг шүү дээ. Тухайлбал, Энхбат гэж хүнийг Францаас хулгайгаар авчирсан, ингэхдээ хэд хэдэн улсын хил гаалийг ноцтойгоор зөрчин байж. Энэ хэрэг явдлаас болж Франц, Герман улсуудаас манай улстай харилцах харилцаанд ч ноцтой байдал үүссэн гэдэг шүү дээ. Мөн Энхбатыг өмгөөлсөн өмгөөлөгч Санжаасүрэнг улсын нууц задруулсан гэдгээр ялласан ч олон нийт үүнийг арай өөрөөр хүлээж авсан, Энхбатыг өмгөөлсөн гэдэг талаас нь? -Санжаасүрэн гуайг Гүндалай гишүүн, Нямдорж сайд хоёрын маргаанаас үүдэн улсын нууц задруулснаас гэж ялласан л даа. Тэгэхээр ерөөсөө өмгөөлөгч хүнийг ажил үүргээ гүйцэтгэж үйлчлүүлэгчээ өмгөөлснийх нь төлөө яллана гэдэг хүний эрхийн талаасаа байж боломгүй зүйл гэж бодож байна. Энэ хэрэгт шалгахын тулд гэж Оросоос ч нэг хүн авчраад, ер нь хэд хэдэн хүн авчирч шалгаж байсан ч бүгдийг нь өөр хэргээр л ялласан байдаг шүү дээ. Нөгөөтэйгүүр ахын хэргийг далимдуулаад янз бүрийн явдал гарч байдагт жаахан эмзэглэж явдаг. Франц, Канад гэхчлэн орнуудад улс төрийн орогнол хүссэн хүмүүсийн дөрөвний нэг нь орогнол хүссэн шалтгаанаар өөрийг нь "Зориг агсны хэрэгт шалгаж байна" гэж тайлбарласан байдаг юм билээ. -Саяхан Ерөнхий сайд Олон улсын парламентийн холбоонд хандаж энэ хэргийг илрүүлэхэд туслалцаа үзүүлэхийг албан ёсоор хүссэн. Үүнд та хэр ач холбогдол өгч байгаа вэ. Ажил хэрэг нааштайгаар урагшлах болов уу? -Ц.Элбэгдорж ерөнхий сайд болсноосоо хойш жилийн дараа ийм хүсэлт гаргалаа. Гаргасан нь баярлууштай ч цаг хугацаа нэлээд алдлаа гэж бодож байна. Элбэгдорж Ерөнхий сайд ахтай маань нэг кабинетэд (тухайн үеийн Засгийн газрыг хэлж байна) цуг ажиллаж байсан хүний хувьд ч энэ хэрэгт хожуу анхаарал хандуулж байна. Ерөнхий сайд Олон улсын парламентын холбоонд хандахдаа санхүүгийн туслалцаа хүссэн байна лээ. ОУПХ санхүүгийн асуудлыг шийдэхгүй л дээ. Ахын хэргийг анхааралдаа авч тууштай, уйгагүй шаардаж байгаа цорын ганц байгууллага эднийх л дээ. 1999 оноос хойш жил бүр хурал болгон дээрээ хэлэлцээд манай Их хуралд тогтмол захиа ирүүлж байсан. Манайх олон улсын шинжээч авчраад ажиллахад санхүүгийн тал дээр гацлаа гэж би бодохгүй байна. Гэхдээ асуудал бага ч гэсэн урагшилж байгаа учраас найдаж л байна. Үнэн хэрэгтээ олон улсын шинжээч ирэхгүй болоод л хэрэг илрэхгүй, зогсчихоод байгаа юм биш. Нөхцөл байдлыг манайхан өөрсдөө тэднээс илүү мэдэж байгаа. Олон улсын шинжээчид манайд юугаар тусалж чадах вэ гэхээр, мэргэжлийн зөвлөгөө өгөх ч юм уу, энэ талаасаа л дэмжлэг үзүүлнэ үү гэхээс нөхцөл байдлыг тодорхой мэдэхгүй шүү дээ. Нөгөө талаар мөрдөн байцаалтын нууц гэдэг нэрээр манайхан бүхнийг нууцлаад байдаг. Гэтэл юм хийхгүй байгаагаа нууцлаад байгаа юм уу, юугаа нууцлаад байгаа юм гэдгийг хэн ч мэдэхгүй л байгаа. Саяхан би Парисийн гарын хээний мэдээллийн сан гэдэг юмыг очиж үзлээ. Өнгөрсөн зууны 20-иод оноос хойшхи бүх гэмт хэрэгтний гарын хээний санг бүрдүүлчихсэн байна. Иймэрхүү сан, лаборатор ямар нэгэн ээдрээтэй хэргийг илрүүлэхэд маш их түлхэц болдог. Сингапурт гэхэд л гарын хээний мэдээллийн сангаас гадна ДНК-ийн сан хүртэл байгуулчихсан байх жишээтэй. Ер нь бусад оронд ийм байдаг юм байна. Манайх 2000 оны үед уг нь гарын хээний машин гадаадаас авч байсан. Энэ нь ажилладаг юм уу үгүй юу бүү мэд. Хэрвээ манайх гарын хээний сантай байсан бол асуудал ямар ч гэсэн урагшилна шүү дээ. Ер нь бүх л салбар өөрчлөгдөөд шинэчлэгдээд байхад манай хүчний байгууллага ерөөсөө өөрийгөө шинэчлэхгүй байна. -С.Зориг агсны гэргий Булган хэргийн цорын ганц гэрч гэгддэгийн хувьд өнгөрч буй долоон жилийн хугацаанд хэр шалгагдсан бол. Хөшөөнд цэцэг өргөх ёслол дээр тэр харагдсангүй? -Булган газар дээр нь, мөн хөшөөн дээр нь очдог л байх гэж би боддог. Гэхдээ олон хүний нүдэнд харагдъя гэж боддоггүй байх. Шалгагдахын тухайд энэ хэрэгт харин ч хамгийн их шалгагдсан хүн бол Булган шүү дээ. Шалгавал зохих бусад хүмүүсийг харин шалгаагүй байх. -Хэргийг зориудаар илрүүлэхгүй байна гэж олон нийт үзсээр байгаа. Хүчний байгууллага өөрөө үүнийг хүсэхгүй байна уу эсвэл, төр үү. Ер нь юу гэж боддог вэ, та? -Аль аль нь гэж би бодож байна. Гэхдээ зориудаар илрүүлэхгүй байна гэхээсээ илүүтэй анхаарлаа хандуулахгүй байна гэж л боддог. 
Н.Пагма
