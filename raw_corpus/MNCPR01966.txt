ҮНДЭСНИЙ АЮУЛГҮЙ БАЙДАЛ БА АРЧААГҮЙ ТӨР ЗАСАГ

Үндэсний аюулгүй байдалд хамаардаггүй сөрөг хүчин зүйл гэж бараг байдаггүй. Тухайлбал, улс төр гэхэд л үндэсний эв нэгдлийг хагалан бутаргасан намууд, улс төрийн хүчнүүдийн сөргөлдөөн. 
Эдийн засаг гэхэд л төр засгийн буруу бодлого, үйл ажиллагаа, бизнес эрхлэгчдийн хууль бус үйлдэл. Дээд боловсрол гэхэд л, түүнийг хамгийн ашигтай бизнес болгож, хэрээс хэтэрсэн олон сургууль байгуулж, сургалтын чанарыг дортгож, хувь хүнийг хохироож, улс орныг сэхээтэнгүй болгох сөрөг үйлдэл. Эрүүл мэндийн салбар гэхэд л мэргэжилгүй олон эмч, хоцрогдсон олон эмнэлгийн газар байлгаж хүн амынхаа үхлийг нэмэгдүүлж, өсөлтийг нь бууруулж байна. Үндэсний аюулгүй байдалд аюул учруулж буй нийгмийн асуудал дурдсанаар зогсохгүй, хүн ардын оюуны хоосрол, ёс суртахууны уналт, эдгээрээс улбаатай гэмт хэрэг зөрчил, урагшлахад саад болсон, улс нийгмийг дотроос нь ялзруулсан авлигал, хээл хахууль, хүнд суртал, хэрээс хэтэрсэн мухар сүшиг /хүн амын 40-өөс дээш хувь нь ямар нэгэн шашин шүтдэг бол тэр орон өөдөлж сэхдэггүйг эрдэмтэд тогтоосон. Тэгвэл өнөөдөр манайд 60-70 хувьд хүрсэн мэдээ буй/ гэх мэт өчнөөн олон сөрөг хүчин зүйл байнаа. Цөлжил, ган зуд, газар хөдлөлт /алдаатай зураг төслөөр, чанаргүй материалаар чанаргүй барилга барьж, газар хөдлөхөд дарагдаж үхэх бэлтгэлээ өнөөдөр хангаж байхад төр засгаас ямар ч арга хэмжээ авахгүй алгуурлаж сууна/, хар салхи, усны үер гэх мэт байгаль-цаг уурын гамшиг, хүн малын гоц халдварт өвчин, хавтгайрсан элэг цөс, зүрх судасны болон бэлгийн замын халдварт өвчнүүд нь улс орны эдийн засаг, хүн амын эрүүл мэнд, өсөлтөд ноцтой хохирол учруулдгаараа Үндэсний аюулгүй байдалд аюултай юм. Дурдсан эдийн засаг, нийгэм, байгаль-цаг уурын сөрөг хүчин зүйлсийн эсрэг оновчтой арга хэмжээг ажил хэрэгч хэрэгжүүлж чадвал Үндэсний аюулгүй байдлаа хангана, эс чадвал сүйрэх нь ойлгомжтой. Цөлжил, ган зуд, газар хөдлөлт, хар салхи, усны үерийн хохирлыг бага буурай орон битгий хэл, хүчирхэг гүрнүүд ч дааж давахад хэцүү болж байна. Харин бэлтгэлтэй байж, бага хохирол амсах арга зам буй. Хүчирхэг эдийн засагтай, мөнгөтэй, шинжлэх ухаан техникийн асар их чадавхитай том гүрнүүд, мөн өндөр хөгжилтэй дунд, жижиг орнуудад өмнө өгүүлсэн сөрөг хүчин зүйлс тохиолдож Үндэсний аюулгүй байдлыг нь хохироолоо ч, тэд хохирлыг амархан нөхдөг, улс орон нь оршин тогтох эсэх талаар ноцтой аюул тулгардаггүй юм. Тэгвэл, цөөхөн хүн амтай, хоцрогдсон эдийн засагтай, мөнгөгүй, ядуу зүдүү бага буурай орнуудын /мөн жижиг ард түмэн, үндэстэн, ястны/ Үндэсний аюулгүй байдал маш эмзэг бөгөөд ямар нэг хохирол учрахад л улс орныг нь хүчтэй донсолгож, зарим нэг ноцтой хохирол нь улс орныг нь оршин тогтох боломжгүй болгодог байна. Монгол Улсыг оршин тогтох боломжгүй болгож мэдэх сөрөг хүчин зүйлс Миний төсөөлж байгаагаар 40-50 жилийн дараа Монгол Улсыг оршин тогтох боломжгүй болгож мэдэх аюултай гурван сөрөг хүчин зүйл байнаа. Нэг дэх нь 1969-1979 онд манай хүн амын жилийн өсөлт 2.9 хувь байсан бол өнөөдөр 1.2 болж буурч, яваандаа өсөлтгүй болчихвол Монгол Улс оршин тогтох боломжгүй болох нь. Хоёр дахь нь Хятадад эдийн засгийн талаар эзлэгдэх ноцтой аюул нүүрлэж байна. Өнөөдөр хятадууд нэвтрээгүй эдийн засгийн салбар манайд бараг алга. Цаашдаа нийгмийн бүх салбар эзлэгдэх нь гарцаагүй. Сүүлийн долоон жил манайд хөрөнгө оруулалтаараа хятад тэргүүлж байгаа бөгөөд жил ирэх тутам нэмэгдэх хандлагатай байна. Хөрөнгө оруулалтаа дагаж хятадууд Монголд ирж суурьшиж байна. Өнөөдөр чухам хичнээн хятад Монголд ажиллаж амьдарч суурьшиж, манай иргэдтэй гэр бүл болж байгааг мэддэг газар алга. Цаашдаа хятадын шинэ шинэ хөрөнгө оруулалт ирж, хэдэн зуун мянган хятад манайд ирж суурьших төлөвтэй. Хятадууд Австрали, Америкийн хөрөнгө оруулалттай Зүүнбаян, Тамсагийн нефть хайгуулын Соко компанийг худалдаж авсан шигээ Оюу толгой, Таван толгой, Цагаан суварга гэх мэт стратегийн ач холбогдолтой том том ордууд болон зэс, төмөр, нүүрс боловсруулах үйлдвэрүүд, цахилгаан станц, төмөр замын хувьцааг гадаадын хөрөнгө оруулагчдаас худалдан авч, манай хамгийн ашигтай уул уурхай, аж үйлдвэрийн салбарыг эзэгнэж, ноёрхлоо тогтоож мэдэх юм. Тэд ч ийм бодолтой байх. Хятадын энэ бодлогыг албан тушаал, мөнгөний төлөө юу ч хийхээс буцдаггүй манай төр засгийн олигархиууд эсэргүүцэхгүй, дэмжих нь ойлгомжтой. Хятадууд ч манай олигархи авлигачдыг амархаан худалдаж авна гэж бодож байгаа байх. Эдийн засаг маань бүхэлдээ Хятадад эзлэгдэнэ гэдэг бол эцсийн эцэст Монгол Улс ор нэр төдий үлдэж, Хятадын нэг муж юмуу өөртөө засах орон болж, яваандаа Хятадад уусаж устана гэсэн үг. Энэ аюулаас бид өнөөдөр болгоомжлох хэрэгтэй. Гурав дахь нь Монгол Улсыг оршин тогтох газар нутаггүй болгож, Үндэсний аюулгүй байдалд ноцтой аюул учруулж мэдэх нэг айхавтар сөрөг хүчин зүйл нь цөлжил. Манай нутаг дэвсгэрийн 40 хувь нь говь цөл байсан бол өнөөдөр 70 гаруй хувь болсон гэнэ. Хангай өндөр уулын бүсийн Архангай, Хөвсгөлд ч цөл үүсэж. Юунаас болж нутаг маань цөлжиж байна вэ? гэвэл, хөлөмжийн хийгээс улбаатай дэлхийн цаг уурын дулаарал, хуурайшил, өвс ургамлыг үндсээр нь хийсгэдэг хүчтэй хар салхи, бэлчээрийн ургамлыг сүйтгэдэг үлийн цагаан оготно, ямаа, авто машин, ойн устгалт гэх мэт шалтгаанаар Монгол орон цөлжиж байна. Газар зүйч, цаг уурч эрдэмтэн мэргэжилтний судалгаагаар өнөөгийн цөлжил хэвээр үргэлжилбэл 30-40 жилийн дараа манай нутаг бараг бүхэлдээ элсэн цөл болж, нутгийн хойт хэсэгт жаахан газар үлдэнэ гэнэ. Монгол Улс дэлхийн дулаарлаас улбаатай цөлжлийг хязгаарлах боломжгүй ч гэсэн мод сөөг тарих, ой модоо хамгаалах, үлийн цагаан оготноо устгах, ямаа, автомашинаа цөөлөх зэргээр өөрөөсөө шалтгаалах бүхнийг хийх хэрэгтэй. Байгаль орчин, уул ус сүйтгэж байгаа алтны олон уурхайнуудыг хаавал зохино. Уул ус, байгаль, ан амьтнаа хайрлах үзлээр ард иргэд, залуу үеэ хүмүүжүүлэх ажлыг өргөн далайцтай зохион байгуулах хэрэгтэй. Монгол Улсыг оршин тогтох боломжгүй болгож мэдэх дурдсан гурван сөрөг хүчин зүйл улам лавшрахад улс орноо авч явах чадваргүй өнөөгийн сулхан төр засаг, үндэсний эв нэгдлийг хагалан бутаргагч хувьсгалт нам, АН, эх орноо худалдаж мэдэх төр засгийн олигархиуд, бүх шатны авлигалчид, Монгол хүний мах цусанд нэвт шингэсэн хүнд суртал, хашин хойрго идэвхгүй байдал, эдийн засгийн хоцрогдол, ажилгүйдэл ядуурал, оюуны хоосрол, ёс суртахууны уналт дэмжлэг үзүүлж байна. Төрийн хар хайрцагны бодлого хэрэгжүүлж, Үндэсний аюулгүй байдлыг хангах үүрэгтэй төр засгийн гурван өндөрлөгийн маань ухаан мэдлэг чадвар үнэхээр дутагдаж жолдож байна. Үндэсний аюулгүй байдалд их, бага ноцтой, ноцгүй хохирол аюул занал учраад байхад өнөөдөрт нийцсэн, маргаашийг бодсон оновчтой арга хэмжээ авахгүй, Үндэсний аюулгүй байдлын ажил нууц гэдгээр халхавчилж, юу ч болоогүй мэт манай төр засаг алгуурлан сууж байгаа нь даанч харамсалтай. 
ҮРГЭЛЖЛЭЛ БИЙ 
Доктор Пүрэвийн Баатар 
