Дүүтэйгээ адил хайрлаж яваарай

Хоёр хоногийн өмнө дуучин Урнаагийн тоглолт Дуурь, бүжгийн эрдмийн театрт боллоо. Монгол нэртэй энэ бүсгүй Германы иргэн. Тийм болохоор манайхан төдийлөн сайн танихгүй. Гэхдээ энэ бүсгүйг герман хүн гэж андууруузай. Өвөр Монголын Ордос хошуунд төрсөн тэрээр монгол хүн гэдгээрээ тун их бахархдаг. Урнаа Герман төдийгүй Европын орнуудад тун их алдаршсан аж. Байнга аялан тоглолт хийж уригдаж залагдаж байдаг гэсэн. 
Энэ нь яах аргагүй түүний хоолойн чадал, авьяас чадвартай нь холбоотой. Урнаа Монголд ирж тоглолтоо хийснээр насныхаа мөрөөдлийг биелүүлжээ. Магадгүй Ар Монголд очих юмсан гэж амьдралынхаа турш мөрөөдсөөр байгаа аав ээжийнхээ хүслийг ч давхар биелүүлсэн байж болох. Монгол нутаг түүнд баяр хөөр бас гомдол гуниг төрүүлсэн болов уу гэж ярилцаж байхдаа бодож суулаа. Хэнд ч тайлж хэлэмгүй, бүр гомдож ч болохгүй, гомдохгүй байж ч боломгүй тийм нэг сэтгэлээ тээсээр Урнаа өнөөдөр Швейцарийг зорьж байгаа. Тэнд тоглолт хийх зарлал нь хэдийнэ гарсан гэнэ. Харин түүнтэй хийсэн ярилцлагаа уншигчдадаа толилуулъя. -Юуны өмнө манай уншигчдад өөрийгөө танилцуулаач? -Намайг Цахар Тугчийн Урнаа гэдэг. Өвөр Монголын Ордос хошуунд төрсөн. Сүүлийн 10 жил Германд амьдарч байна даа. Мичин жилийн цагаан сарын өмнөх өдөр төрсөн. -Хэдэн он бэ? -1968 он л доо. Ордост наган ээж (ээжийн ээж) дээрээ төрж өссөн. Сургуульд ортлоо тэр ээж дээрээ байсан. Эмээ маань их сайхан дуулдаг, үлгэр ярьдаг хүн байсан болохоор надад ч бас зааж сургадаг байлаа. Бага дунд сургуулиа Шарлиг сумандаа төгссөн. Дараа нь хошуундаа нэг жил өндөр дээд сургуульд (арваннэгдүгээр анги) ёочин үзээд Шанхайн Урлагийн дээд сургуульд орсон. Сургуулиа төгсөөд 1994 онд Өвөр Монголын Дуу, бүжгийн тэнхимд нэг жил ажилласан. -Яагаад Герман явсан юм бэ? -Мэдээж, миний ажилтай холбоотой л доо. Бас нөхөр маань герман хүн байсан болохоор тэнд очиж амьдарсан юм. Одоо Германы иргэн болсон. -Герман төдийгүй Европт таны дууг сонсдог гэсэн. Ямар дуу дуулдаг юм бэ. Англи хэлээр үү, монголоороо юу? -Би удаан хугацаагаар гэртээ суугаад байдаггүй л дээ. Байнга л тоглолтоо хийхийг хичээдэг. Европын улсуудад тоглоно. Үзэгчид их сайнаар хүлээж авдаг юм. Би монгол хүн учраас монгол дуугаа дуулдаг. Хүнээс эрэхээс өөрөөсөө эр гэдэг шүү дээ. Хүнээс эрээд би хаа хүрнэ. Хүний соёл хөөгөөд би Монголдоо ямар тус хүргэх билээ. Тийм болохоор хаана ч монголоороо дуулдаг. Миний хамгийн сайн чаддаг юм бол төрсөн хэл маань шүү дээ. Төрсөн хэлээсээ өөр хэлээр би яаж сайн дуулж чадах вэ. Би тоглолтоор дэлхийн 30-аад улсад очсон. Хэд хэдэн орны хэл сурлаа. Миний бодлоор хамгийн баялаг, гайхамшигтай хэл бол монгол хэл, уйгаржин бичиг. -Тоглолтдоо ямар дуу дуулдаг юм бэ? -Өөрийнхөө зохиосон болон жаз хөгжимтэй хосолсон бүтээлүүд, нутгийнхаа ардын дууг голлон дуулдаг даа. -Та Германы иргэн болсон гэсэн. Нутгаа санадаг уу? -Саналгүй яахав. Жилдээ нэг удаа харьж аав, ээжтэйгээ уулздаг. Манай аав, ээж малчин хүмүүс байдаг. Манайх дөрвөн хүүхэдтэй, би айлын том нь. Нэг эмэгтэй дүү маань Германд сурдаг. Нөгөө хоёр нь нутагтаа бий. -Та Монголд анх удаа ирж байна уу? -Анх удаагаа. Өвөр Монголчууд Ар Монголыг ах улс гэж ярьдаг. Миний л мэдэх настнууд энэ насандаа Ар Монголд очиж үзээд сэтгэл амрахсан гэж ярьдаг байсан. Би ч ийм бодолтой өссөн гэх үү дээ. Хэдэн жилийн өмнө Голландад тоглолтоо хийж байхад "Цэрэнтур" компанийн захирал Э.Цэрэндолгор тааралдсан нь Монголд ирэх боломжийг нээж өгсөн. -Тэгвэл Монгол орон таны төсөөлж байсантай таарч байна уу? -Бодол санаа төсөөлөл жинхэнэ ахуй амьдрал дээр заримдаа өөр байдаг шүү дээ. Миний дууны шүлэг их борогдуу. Тал нутаг, хөдөөгийн аж амьдрал, мал сүрэг миний дуунд гардаг. Ар Монголын хөдөө яг түүнтэй адил байна. Сэтгэл өндөр байгаа. Харамсалтай нь монголоор яриад ойлгож байгаа ч уншиж дийлэхгүй юм. Бичиг үсэг нь өөрчлөгджээ. Би энд чөлөөтэй удаан баймаар л байна. Даанч Швейцарь, Италид тоглолттой болохоор өнөөдөр явна. -Та тэгээд хүсч тэмүүлж ирсэн Монголын тухай сэтгэгдлээ ярьсангүй... -Үг хэдий баялаг ч хүний сэтгэлийг илэрхийлэн гаргахад заримдаа дутагддаг шүү дээ. Би Хархоринд очсон. Монголын хөдөө их олон малтай, өргөн талтай юм. Ордост мал багатай. 1980-аад оны сүүлчээр Өвөр Монголд нутаг хуваасан. Малчид өөр өөрийн бэлчээрээ утсан хүрээгээр хүрээлж суусан болохоор тэнд гэрээ ачаад нүүгээд явна гэсэн ойлголт байхгүй. Малаа ч хашаандаа тэжээдэг. Өөрөөр хэлбэл, тэнд нүүдэлчин амьдрал байхгүй. Үүндээ малчид их санаа зовж байгаа гэсэн. Харин Монголд энэ нь эсрэгээрээ байсан нь их дотно санагдлаа. -Таны аав, ээж Монголд ирж байсан уу? -Ирж байгаагүй. Би наашаа ирэхийнхээ өмнө аавтайгаа утсаар ярьсан. Их баярлаж байна лээ. Аав, ээж хоёроо хэзээ нэгэн цагт Монголд авчирч баярлуулнаа. Би Хархоринд очоод тоглолт хийсэн юм. Настай ээж олон ирсэн байсан. Тэдний асуусан асуулт, надад хандаж байгаа хандлага зэрэг нь үнэхээр сайхан санагдсан шүү. Бид тоглолтын дараа удаан ярилцаж суусан. -Та Монголоос юу авсан бэ? -Одоо л зав гарч байна. Дэлгүүрээр явж аав, ээж, найз нартаа бэлэг авнаа. -Дахин ирэх үү? -Ирнээ. Гэхдээ тоглолтоор биш зав чөлөөтэй болохоороо ирнэ. Европт хятадуудтай тааралдаад "Би монгол" гэхээр тэд "Ар Монгол уу, Өвөр Монгол уу" гэдэг. Өвөр Монгол гэхээр өөдөөс тэгвэл чи хятад л юм байна шүү дээ гэнэ. Тэгэхээр нь би "чамайг монгол эсвэл хотон гээд байвал ямар байх вэ" гэж хариулдаг. Хятад хүнээс ийм үг сонсохоор чих өвддөг. Европт их олон халх монголчууд байдаг. Тэд бас миний тоглолтыг үзээд уулзахаараа "Чи монголоор ярьдаг юм уу" гэж гайхдаг. Монгол хүнээсээ ийм асуулт сонсохоор зүрх өвддөг. Германд болсон тоглолтын дараа нэг монгол эмэгтэй ирж уулзаад "Би жинхэнэ Монголоос ирсэн" гэж хэлж байсан. "Хуурмаг Монгол гэж байдаг бил үү" гэж би түүнээс асууж байсан. Нутагтаа байгаа өвөр монголчуудыг яадгийг би мэдэхгүй. Гадаадад байгаа бидэнд ийм асуудал олон таардаг. Тэр болгонд сэтгэл өвдөж явдаг даа. Сая Москвагаас Монгол руу ирж байхдаа онгоцонд хоёр монгол залуутай таарсан. Тэр хоёр намайг монголоор муу ярьдаг юм байна гэсэн. Төрөхдөө би Монголд төрсөн. 20 нас хүртлээ хятад үг хэлж үзээгүй. Монгол нутагтаа ирээд "Чи монголоор муу ярьдаг юм байна" гэдэг үг сонсоод хэлэх үг олдоогүй. (тэр байн байн хоолой нь зангирч нулимсаа арчиж байсан) Би халх монгол, өвөр монгол хоёрыг илүү ойр дотно яваасай гэж дандаа хүсдэг. Аав, ээж маань хүнтэй эвтэй яв, эрдэм ном сур гээд олон сургаал хэлж өсгөсний дотроос хамгийн гүн гүнзгий үлдсэн нь дээрх. Тийм болохоор ч тэрүү, зүүд шиг л нэг бодол хар багаас дандаа уяатай явсан. Тэр нь халх монголчууд их цэвэрхэн, сэтгэл тэнүүн улс гэсэн төсөөлөл. Улаанбаатарт олон хүнтэй уулзлаа. Гэхдээ хөдөө нь миний төрж өссөн нутагтай адилхан байсан. Би өвөр монголчууддаа хэлнээ. Халх Монголд очоод хөдөөгүүр нь явж, ах дүү нартайгаа уулзаарай гэж. -Та нэг л гомджээ дээ... -Гомдох нь ч юув. Гэхдээ төрснөөс эхлээд 20 наст хүртлээ сонссон, ярьсан хэл маань монгол хэл. Би монголоор л хамгийн сайн ярьдаг. Монгол аавын цусаар монгол ээжийн хэвлийд бүрэлдэж, монгол газар шороонд төрсөн. 20 наснаас цааш сурсан хэлээрээ илүү ярина гэж бодохгүй байна. Одоо гомдлоо гээд ч яах вэ. Ар Монголчууд бол бидний ах, эгч нар маань. Ар, өвөр гэдэг нэр нь өөр ч нэг л үндэстэн. Төрсөн ах дүү нарын ч нэр нь өөр байдаг биз дээ. Төрсөн эгч нь дүүгээ чи өөр хүний хүүхэд гэвэл гомдоно биз дээ. Үүнтэй л адилхан. Гэхдээ монгол нутагт ирсэн маань гомдолтой сэтгэлийг маань тайтгаруулж, тайвшрууллаа. Олон хүн надад баяр хүргэсэн. Тоглолтын дараа Дүгэрсүрэн гэдэг хүн их гоё шүлэг хүртэл бичиж өгсөн шүү. -Та хэр азтай хүн бол... -Азтай гэж хэлнээ. Аав, ээжийн хайранд өссөн. Сайхан Ордос нутагтаа төрсөн. Багаасаа сургуулийн мөр хөөж мэргэжилтэй боллоо. Өвөр Монголдоо Ордосыг дууны далай гэдэг. Наган ээж, аав ээж маань их сайхан дуулдаг хүмүүс. Ер нь өвөр монголчууд хамтарч суухаараа л дуулдаг. Харин Европчууд кофегоо уугаад л яриад суудаг. Надад аав ээжээс заяасан хоолой, нутаг ус ах дүүсийн хайрласан дуу байна. Би ямар нэг багшийг шүтэж хоолойгоо эвдэхийг хүсээгүй. Миний багш бол аав ээж, нутаг ус, айл аймаг, наган ээж нар маань бүгдээрээ юм. -Та хэдэн CD-тэй вэ? -Саяхан нэг шинэ CD гаргасан. Одоо тав болоод байгаа. -Таны цаашдын уран бүтээлд амжилт хүсье? -Баярлалаа. Ар Монголын ах дүү нарт дамжуулж өгөөрэй. -Юуг тэр вэ? -Өвөр монголчууд цөөн. Дүүтэйгээ адил хайрлаж яваарай. Бид монголоор муу ярьдаг ч монгол хэл, бичгээ одоо болтол хадгалсаар яваа шүү. Бид ч та нарыг монгол бичгээ яасан бэ гээд асууж болно шүү дээ. Гэхдээ ингэж асуугаад яах вэ. Урнаа бүсгүйн нулимстай ярилцлага энэ. Түүнийг урьж авчран тоглолтыг нь зохион байгуулсан "Цэрэн-тур" компанийн захирал Э.Цэрэндолгор "Урнаагийн тоглолтоос хүмүүс үнэхээр сэтгэл хангалуун гарсан. Түүний тоглолт манай залуу дуучдад нэгийг бодогдуулсан байх. Дууны урлагт нэг тийш хэт хэлбийж, дутагдаж байгаа зүйлийг цэгцэлж өгсөн гэж бодож байна. Дэлхийд Монголыг сурталчилж яваа хүн бол Урнаа. Яагаад гэхээр энэ эмэгтэй монгол гэдэг нэрээрээ уран бүтээлээ хийдэг. Гэхдээ түүний тоглолтыг Монголд хамтарч хийх спонсор хайгаад олоогүй. Урнааг Өвөр Монгол гэж сонсоод хүмүүс гар сунгаагүй. Би тоглолтыг нь ганцаараа чадах чинээгээрээ зохион байгуулсан. Үүндээ ч сэтгэл хангалуун байгаа" хэмээлээ. 
Д.Оюунтуяа 


