Яруу найрагч, уран бүтээлч хүн аливаа зүйлд хуурамч ханддаггүй

Тэнгэрийн зурлагаар хүмүүн заяаг олж төрсөндөө, зүгээр ч үгүй Монголын тал нутагт Ноён хутагтын алхаж байсан хөрс шороон дээр, амьсгалж байсан агаарт төрж өссөндөө далд омогшилтой явдаг түүнийг Монголын үгийн урлагийн нэрт дархчуудын нэг гэдэгтэй хэн ч маргахгүй. 2004 онд уран бүтээлийнхээ анхны бие даасан тоглолтоо хийж байсан тэрбээр энэ сарын 9, 10-нд хоёр дахь тоглолтоо хийх гэж байна.
"Болор цом" яруу найргийн наадам, Их Монгол Улс байгуулагдсаны 800 жилийн ойд зориулсан Монгол хэлтний анхдугаар наадмын тэргүүн шагналт, МЗЭ-ийн нэрэмжит шагналт, Дэлхийн соёл урлагийн академи-Дэлхийн яруу найргийн их хурал, Ханчоны Дэлхийн соёл урлагийн академийн "Байгалийн модернизм" шагналт Арлааны Эрдэнэ-Очиртой хөөрөлдсөн юм. 
-Уран бүтээлийн олз арвин уу. Хаана юу хийж байна даа? -"Leaders" сэтгүүлд ажиллаж байна. Ирэх тавдугаар сараас "Соёл, урлаг, боловсрол" сэтгүүл эрхлэн гаргана. "Миний цуглуулсан хорвоо", "Тунгалаг гунигийн улирал" яруу найргийн түүврүүд, "Ийм нэгэн амьдрал" ярилцлага, тэмдэглэлийн ном, "Арлааны Эрдэнэ-Очир" зэрэг дөрвөн ном гаргаад байна. Мөн Ноён хутагтын тухай дуурийн цомнол бичиж, Бүжгэн жүжгийн цомнол хийх юмсан гэж бодож явна. -Таны бүтээлүүд энгийн үгээр голыг нь олоод хэлчихсэн маш жинтэй байх юм? -Яруу найраг гэнэ сэрэггүй долгионлог, утга учрын нарийн зангилаатай байх ёстой гэж боддог. Энгийн болоод үгийн ид шидийг олж харахыг хичээдэг. Аав ээж, тэнгэр бурхнаас заяасан авьяасын үрээс эхтэй миний эрэл, уран бүтээл бол өөрийн минь илэрхийлэл. Хорвоо дэлхий, хүний амьдрал, жам ёс, утга учрыг өөрийнхөө нүдээр харж мэдэрч яваа маань л энэ. Дандаа шинэ шүлэг унших юмсан. Өөрийгөө болоод өрөөлийг үргэлж шинээр хөглөж явах юмсан гэж боддог. Ганцхан байтлаа өглөө болгон шинээр манддаг нар шиг байхыг боддогоос өөрийгөө эвдэх юмсан гэж бодож байгаагүй. Өөрийнхөө тавьсан суурийг өндөрсгөх гэж бодохоос бус өмнөх зүйлээ нураагаад шинээр эхлүүлж, дахин нураах сэтгэл надад байдаггүй. -Таныг тэнгэрээс заяат найрагч гэж бичсэн байсан? -Хүн болгон тэнгэрээс заяатай биш гэж үү. Хүний анхаарлыг татах гэж, алдарших гэж, ямар нэгэн зорилго тавьж яруу найрагт хөтлөгдөөгүй. Намайг уран зохиолд хөтөлсөн хүн бол миний аав. Балчир ахуйгаасаа аймгийн номын сангаас салдаггүй хүүхэд байлаа. Тэр үеэс өнөөг хүртэл тасралтгүй эрэл хайгуул хийж хорин хэдэн жилийн дараа одоо л өөрийгөө олох зам мөрийн эхлэл дээр ирлээ. Нийгмийн шилжилтийн цаг үеийн эргэлтэн дээр анхаарал татаж гарч ирсэн 90-ээд оныхны хувьд ч хийж бүтээх идэр нас руугаа орж ирж байна. -Та уран бүтээлчийн онгодын талаар ямар бодолтой явдаг вэ. Таны онгод хэдийд ордог вэ? -Ер нь миний шүлгүүдэд хэт их баярлаж догдолсон, халгиж цалгисан хөвсөргөн аяс төдийлөн байдаггүй. Сэтгэлийн тохь тух бүрдээд, хөндүүр зовнил, санаашралд автаж, бодлогошронгуй болох үедээ шүлэг бичдэг. Шөнө голдуу бичдэг, албадаж бичдэггүй. -Яруу найраг гэдэг сэтгэлгээний урлагийг туурвихын зовлон, жаргал? -Өнөө үед хүн бүр өндөр боловсролтой болжээ. Хүн боловсролынхоо хэр хэмжээгээр яруу найрагч болчихдоггүй. Сүүлийн үед зарим шинжлэх ухаан мухардалд орж байна. Яруу найрагт ийм ойлголт, хязгаар гэж байхгүй. Яруу найраг гэдэг таримал биш төрмөл зүйл. Цэвэр мэдрэмжийн асуудал. Ямар нэгэн шаналал, зовнил, мэдрэмтгий чанаргүй хүн уран бүтээлч болж чадахгүй. Дандаа хүн сонгодог бүтээл туурвих албагүй, боломж ч байхгүй. Яруу найргийг мэдэрч уншихад ч нарийн учир байдаг. Зохиолчийн хөдөлмөр хүнд, хүчир боловч бодож санасан зүйлээ бэлэн болгочих шиг сайхан зүйл үгүй. -Монголын зохиолчид сэтгэлгээнийхээ хэв маягаар талцан мэтгэлцдэг нь үргэлжилсээр байна. Таныг уламжлалт сэтгэлгээний яруу найрагч гэдэг? -Яруу найраг гэдэг бол эрүүл саруул сэтгэлгээ, эрүүл саруул оюун ухааны бүтээл. Олон өнгө аястай байж болохоос биш оюун санааны эвдрэлтэй байх ёсгүй. Энэ эвдрэлийг дагаад монгол хэл эвдэгддэг. Монгол хэл соёлын гайхамшигт өвийг уран бүтээлчид заавал хадгалж явах ёстой. -Шүлэгчид олон болохын хэрээр яруу найргийн үнэ цэнэ буурч байх шиг? -Монгол эх орон минь, яруу тансаг эх хэл минь шүлэг бичихгүй байхын аргагүй. Хүмүүсийг сулхан шүлэг бичлээ гэж буруутгадаггүй. Хэмжээ хэмжээндээ л бичдэг. Цагийн шалгарлаар үлдэх нь үлдэж, гээгдэх нь гээгдэнэ гэдэг гарцаагүй. -Өнөөдөр яруу найргийн талаар янз бүрээр яригдаж, яруу найраг мөхөх дөхөж байгаа асуудал хөндөгдөж байна? -Яруу найраг хоцрогдсон зүйл гэж нэг хэсэг нь ярьж байхад нөгөө хэсэг нь өндөр дээд урлаг гэсэн хоёр бодол байна. Ямартаа ч хүн байгалийн шүтэлцээ үгүй болж, унаган төрх эвдэгдэж, хорвоо ертөнц орвонгоороо эргэсэн цагт л яруу найраг мөхөх байх. -Монголын уран зохиол дэлхийн түвшинд Монголын гэж хэлэгдэх хэмжээнд хүрч байгаа болов уу? -Энэ жаахан маргаантай зүйл. Би дэлхийн хэмжээнд яриад байх боловсролтой, боломжтой хүн биш. Ерөнхий чиг баримжаа, бодол, мэдрэмж бол бий. Аль болохоор уншихыг л хичээдэг. Монголын уран зохиол хэлний гайхамшигт чанараараа бол маш өндөр түвшинд хөгжсөн. -Яруу найрагчдыг маш их зөн билиг, ёр совинтой гэлцдэг? -Нийгэм эх орныхоо тухай хамгийн үнэн мөнөөр шаналж зовдог хүмүүс найрагчид. Жинхэнэ яруу найрагч, уран бүтээлч хүн аливаа зүйлд хуурамч ханддаггүй. Яруу найрагчдын үг, зовнил, шаналлыг маш нарийн мэдрэх хэрэгтэй. Эдүгээ дээд, доод шатны хүмүүсийн зэрлэгшил гаарч, эрх мэдэл, мөнгө төгрөгийн хойноос улайран тэмцэж, оюуны ядуурал туйлдаа хүрч байгаа нь маш их мэдрэгдэж голдоо ортол гомдмоор, зэвүүцмээр, бухимдмаар зүйл ч их байдаг. Д.Нямсүрэн ахыг би "Би цас болно" гэж бичихэд нь эвгүй шүлэг юм даа гэж бодож байсан. Нэг их удалгүй бурхан болсон. Ш.Уянга, Ж.Болд-Эрдэнэ, Д.Баттогтох, О.Дашбалбар, Б.Сундуй гээд бас л ялгаагүй. Яруу найрагчид тэнгэрийн дохиог мэдэрч, үхлийн тухай бичээд ирэхээрээ л явчихдаг юм шиг санагддаг. Үгийн ид шид хүч, түүний тарни мэт шидээр нь нэвтэрч хэрэглэж буй юм. -Таныг даяанчлах хүсэлтэй гэж хэлсэн талаар нутгийн дүүгээс чинь сонсож байсан юм байна. -Тэгж хэлсэн байхаа. Сэтгэл санаагаа ариун, амгалан, тунгалаг байлгахыг хичээж, сэтгэлийнхээ аглаг холд орших дуртай. Аглаг газар, ганцаараа байх сайхан байдаг. Сэтгэлдээ тийм орчинг бүтээж бас болдог. Хүн гуниглаж шаналж байж л жаахан ариусдаг. Хайрлаж, дурлаж, уярч гунихгүй юм бол хүн юм хийж чадахгүй. "Уянгатай хүний сэтгэлийг хөдөлгөвөл Уйлна ч, дуулна ч" гэж ноён хутагт хэлсэн дээ. -Бодит амьдрал дээр өөрийнхөөрөө байж чаддаг уу? -Чаддаг. Өөрийгөө баригдмал хүлээсэнд байлгах дургүй. Зохицохгүй орчинд өөрийгөө барина гэдэг зовлон. Надад зовлон байхгүй. Хүмүүсийн ихэрхсэн хөндий хоосон чанар таалагддаггүй. Тийм хүмүүс ч надад ойртдоггүй. -Та "Болор цом"-д олон жил оролцсон. Энэ наадмын талаар. Түрүүлж байхдаа юу бодож байсан бэ? -Юу ч бодогдоогүй. Болдог юм болдгоороо л болсон. Түрүүлэх зорилго тавьж байгаагүй. Ямар нэг шагнал авна гэдэг тухайн хүрээнийхний үнэлэмжийн нэг хэлбэр. Хийх юмаа хийж, авах ёстой юмаа авч байна л гэж боддог. Хүн ер нь санаанд нь ороогүй юм авахаараа эсвэл зорилго тавиад түүндээ хүрэхээр хөөрч, догдолдог байх. -Энэ жил шүүгчээр ажилласны хувьд саналаа хэлэхгүй юу? -Сайн шүлгүүд маш их уншигдсан. Манай Галсансүхийн хувьд гэвэл хэлбэр нь өөр болохоос эвдрээгүй, өөрийнхөөрөө л зурж яваа уран бүтээлч. Хүмүүс л дагалдаж баларчих гээд байгаа болохоос. -Яруу найрагчид улс төржиж, яруу найргийг хэрэглүүр болгож ашиглах явдал ажиглагддаг? -Утга зохиолыг амар хялбар нэрд гарах хэрэглүүр гэж бодвол том эндүүрэл. Энэ асуудал үеийн үед байсаар ирсэн. Ингэж ашигласан хүмүүс удахгүй арчигддаг. Гэвч олон нийтийг буруу зүйл рүү уриалдаг хор уршигтай. Үүний үнэн зөвийг тодорхой хүрээнийхэн шүүж, тунгааж чаддаг. Яруу найргийг мэдэрч, ойлгох хүрээ өөрөө хязгаарлагдмал. -Та хойч үеийнхнийхээ талаар ямаршуу бодолтой явдаг вэ? -Би маш ойр дотно харьцдаг. Биднийг залгамжилж Монголын утга зохиолыг авч явах хүмүүс. Л.Хасар, Л.Ганзул, Н.Гантулга, Б.Сүхзориг, Төгсжаргал гээд сайн залуучууд байна ш дээ. -Өнөөгийн ихэнх залуус хэлбэрт баригдаж, явцуу шүлэг их бичих болсон? -Энэ хамгийн их анзаарагддаг. Илэрхий сэтгэл зовинох асуудал. Монголын утга зохиолоо ч сайн уншаагүй, хэнийг давтаж байгаа, хэнтэй төстэй байгаагаа мэддэггүй. Үгүйсгээд л байвал мундаг болно гэж бодоцгоодог. Ядаж л Монголын уран зохиолоо гадарлаж байж өөрийнхөө зам мөрийг хайна ш дээ. Ажиглаад байхад уран бүтээлчид, яруу найрагчид гаж байх ёстой гэсэн буруу ойлголт байх шиг. -Удахгүй болох уран бүтээлийн тоглолтынхоо мэдээллийг уншигчдадаа хүргэе. -Миний бие нутгийн дүү, залуу хөгжмийн зохиолч Г.Батхуягтай хамтран "... Хүмүүний сэтгэлийг хөдөлгөнө..." шинэ ном, шинэ CD-ний баяраа энэ сарын 9, 10-нд UB PALACE-ийн концертын их танхимд хийх гэж байна. Тоглолтын ерөнхий зохион байгуулагчаар "Нар зөв" ХХК, LEАDERS сэтгүүл, Ерөнхий ивээн тэтгэгч "Төмөр транс" ХХК, "Мөнхийн үсэг" ХХК, "Цагаан трейд" ХХК, "Дорноговь сан", "Говийн хөгжил" сан, "Сод монгол" групп, Нийслэлийн хүүхэд залуучуудын газар, мэдээллийн ивээн тэтгэгчээр ТV9, МҮРТ, MN25, ТV5, UBS, С1, NTV, TM, Улаанбаатар радио, Улаанбаатар хотын богино долгионы бүх радио, "Өдрийн сонин", "Өнөөдөр", "Чансаа", "Зиндаа", "Монголын мэдээ", "Улаанбаатар таймс" зэрэг сонин, хэвлэлүүд, www.-writers.-org.mn байгууллагууд ажиллаж байна. Тоглолтод ардын уран зохиолч Б.Лхагвасүрэн, П.Бадарч, ардын жүжигчин А.Долгор, гавьяат жүжигчин Л.Нарантуяа, Г.Эрдэнэбат, У.Далантай, Д.Нацагдоржийн нэрэмжит шагналт яруу найрагч Ц.Бавуудорж, МЗЭ-ийн шагналт яруу найрагч Б.Ичинхорлоо, Г.Мөнхцэцэг, СТА Н.Төмөрхуяг, Г.Болормаа, Н.Энхбат, Т.Дэлгэрмөрөн, Ч.Бат-Эрдэнэ, Э.Оюумаа, Г.Цовоо, Л.Болдбаатар, Г.Эрдэнэтунгалаг, Г.Батсайхан, хийлч Ч.Дэлгэрцэцэг, ДБЭТ-ын дуучин Ө.Уянга, Л.Ариунбаатар, Б.Баттөр, Ч,Батцэнгэл, дуучин Б.Болдбаатар, Р.Дэлгэрмаа, Л.Чулуунбаатар, Л.Гэрэлсайхан, С.Бичүү нар болон "Салхи" хамтлаг оролцоно. Монгол Улсын ардын жүжигчин, төрийн шагналт Ц.Намсрайжавын нэрэмжит улсын филармонийн симфони найрал хөгжим, удирдаач урлагийн гавьяат зүтгэлтэн Н.Бүтэнбаяр, МХО, НХЗГ-ын найрал дууны дугуйлангийн сурагчид оролцоно. -Тоглолтын нэрний тухайд? -Хүний сэтгэлийн утсыг алгуурхнаар хөндөж намуухан уянгалаг, тунгалаг амгалан мэдрэмжийг төрүүлэх гэсэн утгаар ингэж нэрлэсэн. Түүнээс биш хүний сэтгэл хөдөлнө гэдэг чинь орилж хашгираад дэвхрээд байхын нэр биш юм. -Тоглолтын гол онцлог юу вэ? -Техникийн хүчээр хүний зүрх, тархи руу нүдэх биш, зөөлөн алгуурхнаар үзэгчдийг хөглөж, хөгжим, яруу найраг, дуу хосолсон тоглолт болно. Дуу хийхийн тулд хөгжмийн зохиолч, дуучдыг албаддаггүй жам ёсоор нь төрүүлдгээрээ миний дууны уран бүтээл онцлог юм. Мөн найз нөхөд, хамтран ажиллаж байгаа уран бүтээлчид, ахан дүүс маань надад үргэлж чин сэтгэлээсээ ханддаг учраас сэтгэлээс ургасан хамтын бүтээл амжилттай болно гэдэгт итгэлтэй байна. 
Танд уран бүтээлийн өндөр амжилт хүсье! 
М.ДаваасҮрэн 

