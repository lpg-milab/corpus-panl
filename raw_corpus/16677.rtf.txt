№87(16677)      
1987оны дөрөвдүгээр сарын 11.
ЗАРЧИМЧ ШҮҮМЖЛЭЛ

<< Боловсон хүчнийг хүмүүжүүлэх, намын ажлын арга барилыг сайжруулахад шүүмжлэл, өөрийн шүүмжлэлийн шалгарсан зэвсгийг бүрэн дүүрэн ашиглах хэрэгтэй. . . шүүмжлэл, өөрийн шүүмжлэл, ялангуяа дороос гарах шүүмжлэл чөлөөтэй өрнөх хэвийн нөхцөл байдлыг бий болгох нь намын бүх шатны байгууллагын үүрэг мөн. Шүүмжлэл, өөрийн шүүмжлэлд соргогоор хандах зарчимч байр сууринаасаа нам хэзээ ч ухрахгүй >> гэж нөхөр Ж. Батмөнх МАХН-ын XIX их хурал дээр тавьсан илтгэлдээ цохон тэмдэглэсэн билээ. 

Шүүмжлэл, өөрийн шүүмжлэл нь нөхөрсөг, зарчимч, үнэн бодитой, илэн далангүй, ажил хэрэгч, цаг үеэ олсон, дутагдлыг засах арга замыг олоход чиглэсэн байвал үр нөлөөтэй болно. Нам, улс, олон нийтийн байгууллагын ажилд намч, зарчимч шүүмжлэл, өөрийн шүүмжлэл намын их хурлын заалтын дагуу идэвхтэй өрнөж, шүүмжлэлийн мөрөөр зохиох ажил дээшилж байна. 

Эрдэнэт хотын хэмжээнд энэ жил болсон намын анхан шатны байгууллагын тайлан сонгууль, ҮЭ-ийн зөвлөлийн бага хурал, хотын АДХ-ын гүйцэтгэх захиргааны тайланг хөдөлмөрчдөөр хэлэлцүүлэх хуралд олон мянган коммунист, хөдөлмөрчин оролцож ажлын арга барилыг сайжруулах, хотоо тохижуулж соёлжуулах, үйлчилгээг чанартай болгох талаар зарчимч, илэн далангүй, тодорхой санал шүүмжлэл нэлээд гарсан байна. Хотын намын хорооны товчоо эдгээр санал шүүмжлэлийг анхааралтай судалж ангилан төрөлжүүлж, товчооны болон захиргааны гишүүдэд түүний мөрөөр бодитой арга хэмжээ авч зохион байгуулан нийтэд ил тод мэдээлэх үүргийг албан ажилтнуудад нэр зааж хариуцуулан, үр дүнг нарийвчлан гаргадаг болсон байна. 

Ажил хэрэгч зарчимч шүүмжлэл, өөрийн шүүмжлэлийг жинхэнэ утгаар нь, ажил хэргийг сайжруулах арга хэрэгсэл гэдэг агуулгаар нь ойлгож ухаарсан нөхцөлд л тэр нь хүн хүмүүжүүлэх, дутагдал доголдлыг арилгах үр нөлөөтэй зэвсэг болж чадна. Ажилд тусгай шүүмжлэлд хайхрамжгүй дөжирсөн байдлаар хандаж үл мэдэгчин болж өнгөрөх. эсвэл өнгөн дээрээ хуурамчаар бүр заримдаа эелдгээр хүлээн авсан болоод ажил хэрэг дээр хөсөрдүүлж янз бүрийн арга хэлбэрээр эсэргүүцэх, хавчин боогдуулахыг эрмэлзэх зэрэг нь зарчимч шүүмжлэлийг хохироож байна. 

БНМАУ-ын Ардын Их Хурлын чуулганаар хөдөлмөрчдийн ахуйн үйлчилгээг сайжруулах тухай асуудлыг хэлэлцэх үеэр гарсан шүүмжлэлд Нийтийн аж ахуй, үйлчилгээний Яам, хэвлэлийн материаллаг бааз, ном хэвлэлт, борлуулалт, соёл урлагийн байгууллагын ажлын дутагдлын тухай шүүмжлэлд Соёлын Яам, гадаад худалдаа, экспорт, импорт, материал хангамжийн ажлын дутагдлыг шүүмжилсэн шүүмжлэлд Гадаад худалдааны Яам, нийслэлийн соёлжилт ахуй үйлчилгээний асуудлаархи нийтлэлд Улаанбаатар хотын АДХ-ын гүйцэтгэх захиргаа дорвитой хариу сонин хэвлэлийн газар ирүүлээгүй, дээрх дутагдал ч төдий л засрахгүй үргэлжилсээр байгаа нь үнэн зөв ажил хэрэгч шүүмжлэлд сонор соргог хандах намын заалтыг дутуу ухамсарласны баримт юм. Нөгөөтэйгүүр хамт олны болон хэвлэл, мэдээллийн нийтлэл, нэвтрүүлгийн шүүмжлэлийн мөрөөр ажил зохиогоогүй атлаа хийсэн мэт худал хуурамчаар мэдээлэх, шударга бус хариу өгөх зуршил арилахгүй байгаа нь Говь-Алтай аймгийн хөдөө аж ахуйг удирдах газраас << Үнэн >> сонины газарт ирүүлсэн хариуны мөрөөр хийсэн << Хийгээгүй ажлаа хийснээр хариулжээ >> сурвалжлагаас тодорхой харагдаж байна. Зарчимч шүүмжлэлд ингэж хөшүүн хойрго хандах нь манай урагшлах хөдөлгөөнд ноцтой саад болохоор барахгүй боловсон хүчний нэлээд хэсгийн дотор хуучин арга барил, хоцрогдсон сэтгэлгээ амь бөхтэй байгаагийн илрэл мөн. 

Зарчимч шүүмжлэлд харшлах бас нэгэн төрлийн хэтэрхийлэл бол ажлын сайн талыг үгүйсгэж нэлд нь хавтгайруулан үгүйсгэх хандлага юм. Шүүмжилж л байвал сайн мэтээр хэлтийж, бүр хэтрээд бие хүний хувийн эрх чөлөөнд үгээр халдах, ард түмний шоглон хэлдгээр << ул шагайх >> , нэр хаяггүй, худал мэдээлэл бичих зэрэг нь шүүмжлэлийн намч, зарчимч байх чиг хандлагаас хазайж, ажилд тус биш хор хүргэнэ. Ажиллаж байгаа байгууллага, хамт олныхоо өмнөх тулгамдсан зорилтыг шийдвэрлэх арга замын тухай ч биш, өөрийнхөө ажил явдлын тухай ч биш ер нь дутагдлыг тухай хэт ерөнхийлөн ярьж, эсвэл эзэн хаяггүй, жишээ баримтгүй, ажил сайжруулах ямар ч тодорхой саналгүй мөлгөр бөөрөнхий шүүмжлэл гаргах нь арга барилын бас нэг маягийн хоцрогдлын шинж төдийгүй тухайн хүний ёс суртахууны доголдол юм. Ямар ч нөхцөлд хурлын болон хэвлэлийн шүүмжлэлийн амин сүнс нь нам, улсын эрх ашгийн үүднээс л асуудалд шударга зарчимч хандаж, ажил хэрэгт тус хүргэж. дутагдал доголдлыг арилгахад чиглэх ёстой. 

Шүүмжлэлийн энэ гол зарчим зөрчигдсөн, шүүмжлэл, өөрийн шүүмжлэл хаалттай байгаа газарт боловсон хүчний сахилга, хариуцлага суларч, дутагдал даамжирч, нам, улсын эрх ашигт хохирол учирч, хамт олны идэвх санаачилга буурч, зохион байгуулалт алдагдах болно. 

Нам, улсын байгууллагын удирдах хүмүүс хурлын болон хэвлэлийн шүүмжлэлийг ажил сайжруулах хөшүүрэг болгон ашиглах, түүгээр дамжуулан хамт олныг идэвхжүүлэх, хүмүүжүүлж сахилгажуулах шинэ далайцтай ажил зохиодог чадвартай байх нь ленинч арга барилыг эзэмших нэг тодорхой үзүүлэлт юм. 

Нам, улсын болон мэргэжлийн боловсон хүчний жинхэнэ үнэн нүүр царай, өсөлт хөгжилт, цаашдын төлөв нь намч, зарчимч шүүмжлэл, өөрийн шүүмжлэлд яаж хандаж, түүнийг хэрхэн тусган авч ажил хэрэг болгож байгаагаас нь тодорхой харагдах бөгөөд намч, зарчимч шүүмжлэл, өөрийн шүүмжлэлийн эцсийн үр дүн нь боловсон хүчин төлөвшин хүмүүжиж, хамт олны ажил үйлс сайжирсан амжилтаар хэмжигдэх ёстой. 

<< Манай нийгмийн оршин хөгжих цорын ганц зарчим бол шүүмжлэл, өөрийн шүүмжлэл мөн. Түүнгүйгээр хөгжил байхгүй >> гэж ЗХУКН-ын XXVII их хурал зааснаар социалист нийгмийн хөгжлийн түгээмэл зарчим гэж үзэж манай нам, намын бүх шатны байгууллагуудын ажилд тууштай баримталж байна

