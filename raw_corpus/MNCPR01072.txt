Төрийн элдэв дарамтыг арилгавал цалинг 500 мянгад хүргэх боломжтой

-Монгол хүнийг ажилтай болгосных нь төлөө 19 хувиар торгоод байвал ажилгүйдэл яаж буурах вэ- "Шинэ бодлого хүрээлэн"-гийн захирал, судлаач З.Батболдтой ярилцлаа.Тэрбээр Бельги улсад хөгжлийн эдийн засгаар магистрын зэрэг хамгаалж, Шинэ Зеландад бизнесийн удирдлагын чиглэлээр суралцжээ. "Шинэ бодлого хүрээлэн" Монголд think-tank байгууллага бий болгохоор зорьж байна. Тэд улс орны өрсөлдөх чадвар, бизнесийн өрсөлдөх чадварын талаар судалгаа хийж эхлээд байгаа аж.
-Танай хүрээлэн Монгол улсын өрсөлдөх чадварыг хөгжүүлэх чиглэлээр ажиллана гэсэн. Энэ талаар тодруулаач? -Одоохондоо эхлэлийн шатандаа явж байна. Урьдчилсан судалгаа, гадаад орнуудад гарсан судалгаа баримтуудад дүгнэлт хийсэн.Think tank байгууллагын гол зорилго бол бодлогын тэргүүлэх үзэл баримтлалыг гаргаж ирэх явдал юм. Өнөөдөр Монголд think-tank байгууллага огт байхгүй байна гэж хэлж болохгүй. Энэ чиглэл рүү жам ёсоороо явж байна. Үүнийг хийж чадах Монголын үндэсний чадвартай боловсон хүчин ч бий. -Тэгэхээр өнөөдөр Монгол Улсын өрсөлдөх чадвар ямар түвшинд байна гэж дүгнэв? -Саяхан Нээлттэй Нийгэм Форумын дэмжлэгтэйгээр манай их, дээд сургуулиудын хэсэг судлаачид Монгол Улсын өрсөлдөх чадварыг судлан дүгнэлт гаргасан байна. Дэлхийн өрсөлдөх чадварын 2006 оны тайланд 125 орноос 92-т орсон буюу өнгөрсөн оныхоосоо хоёр байраар ухарсан нь тун тааруу үзүүлэлт юм. -Ганцхан жилийн дотор хоёр байраар ухрах нь ямар шалтгаантай юм бэ? -Манай эдийн засгийн өсөлтийн гол шалтгаан байгалийн баялаг болон хямд ажиллах хүчинд тулгуурласан байдгаас ерөнхийдөө хамааралтай. -Гэтэл сүүлийн үед зарим онолчид үүнийг маш ашиггүй хүчин зүйл гэж үзээд байгаа? -Хямд ажиллах хүчтэй байна гэдэг тэр улс орны иргэд ядуу байна гэсэн үг. Ядуу байх нь бидний зорилго биш. Биднээс хямд ажиллах хүчтэй орон дэлхийд олон бий. Тэдэнтэй өрсөлдөхийн тулд улам ядуурч болохгүй биз дээ. Нөгөөтэйгүүр байгалийн баялагтай байх нь улс орныг хөгжүүлэх өөр олон арга замуудыг хайх сонирхлыг бууруулдаг талтай. Үүнийг М.Фэйрбэнкс, С.Линдсэй нарын "Далайг хагалах нь: Эдийн засгийн хөгжлийн нуугдмал боломжийг ашиглах нь" номонд дэлгэрэнгүй тайлбарлан бичсэн байдаг. Өрсөлдөх чадвар буурсны бас нэг гол шалтгаан нь засаглалын менежмент муу буюу төрийн зохицуулалтын дарамт их, хууль тогтоох байгууллагуудын гаргасан шийдвэр нь эдийн засгийн өсөлтөд нөлөөлөх үр өгөөж нь муу зэрэгтэй холбоотой байна. -УИХ-аас баталсан Татварын багц хууль эдийн засгийн тэлэлтэд сайнаар нөлөөлсөн гээд байгаа? -Судлаачид 2005 оны тоо баримтад тулгуурлан тайлангийн дүнгээ гаргасан байна лээ. Татварын багц хууль бизнесийнхэнд учирдаг татварын ачааллыг багасгасан. Гэхдээ хувь хүнд ногддог татвар, шимтгэлийн дарамт буураагүй байна. Нийгмийн даатгалын шимтгэлийг бууруулах тухай ярьж байгаа ч одоохондоо ажил хэрэг болоогүй л байна. Төр нэг гараараа "булааж аваад" нөгөө гараараа тараадаг. Ажлын байр нэмэгдүүлэх жил гэж зарлалаа. Төр нь өөрөө бий болгосон нийгмийн баялгийг дийлэнх хэсгийг хурааж аваад ажлын байр бий болгоно гэдэг нь жинхэнэ социалист арга барил юм. Нийгмийн даатгалын шимтгэлд ажил олгогч нар 19 хувийг нь төлдөг. Монгол хүнийг ажилтай болгосных нь төлөө 19 хувиар торгоод байвал ажилгүйдэл яаж буурах вэ. Дээр нь ажил хийж буй хүмүүс өөрсдөө 10 хувийг төлж байна. Бусад татвар, шимтгэлийг тооцвол Монголын жирийн иргэн хүн хөдөлмөрлөж олсон орлогынхоо 40 орчим хувийг төрдөө "дээрэмдүүлж" байна. МУИС-ийн Социологийн тэнхмийн багш нарын хийсэн судалгаагаар Монголд нийгмийн даатгалын шимтгэл долоон хувь байвал хамгийн зохимжтой гэсэн дүгнэлт гарсан байна. -Нийгмийн халамжийн бодлого эдийн засагт яаж нөлөөлөх вэ? -Энэ олон халамжийн бодлого Монголын эдийн засагт ямар асуудлыг шийдсэн нь харагдахгүй байна. Нийгмийн баялгийг хамгийн түргэн өсгөж арвижуулдаг, хамгийн их нэмүү үнэлэмж бий болгодог хэсэгт хөрөнгө мөнгө төвлөрч байвал улс орны эдийн засаг түргэн өсдөг. Тэр арвижуулагч хэсэг нь олон болох тусмаа бусдыгаа илүү хурдан чирээд аваад явчихна. Харин нэг хэсэг иргэдийнхээ бий болгосон баялгийг булаан авч нөгөө хэсэгт нь тараахыг оролдох нь улс орныг ядууралд урхиддаг аюултай. Ард, иргэдийг "индианжуулан" мөхөөх бодлого юм. Хоёр хүний дунд амьдралд нь ганц удаа 500 мянгыг өгч байхаар Монголын ажил хийж буй хүмүүсийн сарын дундаж цалин 500 мянгад хүрчихвэл нийгмийн олон асуудал аяндаа шийдэгдэнэ. Ийм замаар Монголын өрх бүрийн сарын орлого нэг сая төгрөгт хүрсэн байхад үр хүүхдүүд нь ч 10 мянгыг хэд нугалаад эцэг эхээсээ авчихна шүү дээ. Ийм л бодлого Монголд хэрэгтэй байна. Бид төрийн учруулж байгаа элдэв дарамтыг аваад хаячихвал зах зээл өөрөө цалинг 500 мянгад хүргэчихнэ. Эдийн засагч, доктор, профессор Ц.Даваадорж "Засаглалын менежмент хэтэрхий хоцрогдсон учир хөрөнгө мөнгийг үр ашигтай зарцуулах чадваргүй төр өөрөө Монголын эдийн засагт үзүүлж буй асар том дарамт" гэж дүгнэсэн байдаг. -Монгол Улс дэлхийд өрсөлдөх чадвартай байхын тулд яах ёстой юм бол? -Дэлхийд өрсөлдөх чадвартай бараа, үйлчилгээ Монголд бараг байхгүй байна. Олон улсын үзэсгэлэн яармагт очоод үзэхээр хэдэн ноолууран цамц, эсгий шаахай л харагдаж байдаг. Одоо бид яах вэ? Манайхтай төстэй Арабын Нэгдсэн Эмират улс, Шинэ Зеланд, Сингапурын жишээг бид судалж байна. Эдгээрийн дотроос манайхтай олон талаараа төстэй, жишээ авч болохуйц орон нь Арабын Нэгдсэн Эмират улс юм. Персийн булан дагуух элсэн цөлд оршдог, гурван сая шахам хүн амтай, зөвхөн газрын тосныхоо олборлолтоор саяхныг болтол амьдарч байсан орон. Байгалийн баялгаасаа үл хамааран хөгжих бодлого баримталж байна.Үүний үр дүнд сүүлийн 10 хүрэхгүй жилийн дотор өрсөлдөх чадвар бүхий олон салбартай боллоо. Европ, Африк тив, Арабын орнууд болон Зүүн Ази, Австралийг холбосон агаарын тээврийн замын дундах байрлалаа ашиглан дэлхийн агаарын тээврийн тэргүүлэгчдийн нэг болсон "Эмирэйтс" компанийг бий болголоо. Дубай хотыг бүс нутгийнхаа санхүү, хөрөнгө оруулалт, мэдээллийн технологийн төв болгов. Америкийн их сургуулиудын салбарууд, чинээлэг жуулчдыг татдаг амралтын газрууд, татваргүй дэлгүүрүүдийн сүлжээг ч авчирлаа. Өөрөөр хэлбэл, энэ улс ирээдүйд байгалийн баялгаасаа үл хамааран тогтвортой хөгжих нөхцөлөө бүрдүүлж чадсан байна. -Монгол ч бас муугүй байрлалтай гэцгээдэг? -Зарим хүмүүс Монголыг тивээ андуурсан Африкийн орон гэж ярьдаг. Монгол Улс дэлхийн хамгийн баян бүсүүдийн нэгд оршиж байна. Энэ их ядуурал, хоцрогдлоос гарах боломж бидэнд олон бий. Ази, Европыг холбосон агаарын, төмөр замын, авто замын сүлжээний гол зангилаа цэг болох боломжтой. Ингэж зорчигч болон ачааны дамжуулан тээвэрлэлтээс ихээхэн орлого олж болно. Хятад, Оросын хурдацтай өсөж буй зах зээл, Япон, Өмнөд Солонгосын баян зах зээлд өрсөлдөж чадах "Made in Mongolia" брэнд бүтээгдэхүүнүүдийг гаргах хэрэгтэй. -Хоёр том гүрний дундах далайд гарцгүй орон гэдэг тайлбар ул болжээ? -Биднийг далайд гарах гэсээр байтал дэлхийн зах зээл өөрөө хүрээд ирлээ. 
Б.Янжмаа
