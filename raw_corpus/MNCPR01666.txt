Хэвлэлийн эрх чөлөөний өдрөөр "Америкийг өөрчилсөн нийтлэлүүд"-ээс суралцлаа

Ардчилсан намын ҮЗХ-ны гишүүн Ц.Оюунгэрэл оюутан залуусын "Олуулаа" клубын урилгаар лекц уншлаа. "Хэвлэл, мэдээлэлгүйгээр бидний сонголт сайжрахгүй" хэмээн оршил хийсэн тэрбээр Америкийг өөрчилсөн нийтлэлүүд"-ийн гайхамшигтай жишээнүүдээс ярьсан юм. 
Нийгэмд бугшсан асуудлыг шийдвэрлэхэд нэг хүний хувь нэмэр хэчнээн их байсныг эдгээр жишээ харуулах вий. Сэтгүүлч мэргэжлийн бус жирийн нэгэн залуу махкомбинатад ажилчнаар орж, хоёр жилийн турш судлаад "Ширэнгэн ой" гэсэн ном бичжээ. Энэхүү "Ширэнгэн ой"-гоос эрүүл ахуйн шаардлага хангахгүй нөхцөлд бэлтгэсэн мах хэрхэн хэрэглэгчдийн гар дээр очдог, өвчтэй ажилтнууд хэрхэн махтай харьцаж байгаа зэргийг нэгд нэггүй бичсэн түүхийг уншиж цочирдсон америкчууд Хүнсний асуудал эрхэлсэн хороо байгуулж, хүнсний стандарт ард түмний шахалтаар бий болсон байх юм. "Би ээжийгээ нэг л зүйлээр дурсдаг. Миний ээж эсвэл жирэмсэн байдаг, эсвэл хүүхдээ хөхүүлж суудаг" хэмээн дурссан нэгэн залуу 1916 онд Нөхөн үржихүйн эмнэлэг байгуулж, жирэмслэлтийг зохицуулах зөвлөгөө өгч эхэлжээ. Өдгөө бидэнд энэ түүх жирийн л сонсогдоно. Гэтэл шашны нөлөөгөөр үр хөндөлтийг зөвшөөрдөггүй байсан тэр нийгэмд энэ нь шоронд суух, ял сонсох гэмт хэрэг байсан аж. Эмнэлэг байгуулагдмагц зөвлөгөө авахыг хүссэн эмэгтэйчүүдийн уртаас урт дараалал үүссэн гэхээр ийм мэдээлэл эмэгтэйчүүдэд ус агаар шиг хэрэгтэй байсныг илтгэнэ. Эмэгтэй хүн жирэмслэлтээ зохицуулж болно. Жирэмслэлтээс хамгаалах ийм арга байдаг гэдгийг мэдээлснийхээ шанд тэр хүн 30 удаа шоронд суусан ч гарч ирмэгцээ л ажлаа үргэлжлүүлдэг байж. Энэ бүхний дараа "Хүлээсэн дунд жирэмслэхүй" хэмээх ном бичсэн нь улстөрчдийн сонорт хүрч, эмэгтэйчүүдийг жирэмслэлтээс хамгаалах хэрэгсэл ашиглахыг зөвшөөрсөн гэх. Тамхи хортой гэж хүн бүр мэддэг. Харин тамхи ашигтай гэж нийтээрээ итгэдэг үе байсан гэвэл та итгэх үү. Гэтэл нэг залуу тамхи хортой гэдгийг судалж мэдээд, түүнийхээ үр дүнг мэдээлэх гэтэл ганц ч сонин нийтлээгүй аж. Сонинууд тамхины сурталчилгаанаас санхүүждэг гэдгийг залуу олж мэджээ. Тэгээд "Факт сөхвөл" нэртэй таван долларын сонин гаргаж эхэлсэн нь дороо л олон уншигчтай болж. Түүндээ бусад хэвлэлүүд нийтлэхээс татгалзсан бүх сэдвээр бичдэг байж. Үүний дараа тамхины стандарт бий болж, "Тамхи таны эрүүл мэндэд хортой" хэмээх бидний танил сэрэмжлүүлэг тамхины хайрцагт дурайсан түүхтэй. Жесика хэмээх эмэгтэй 1960-аад онд нэг жилд гэр бүлийнхээ хоёр хүнийг нутаглуулахдаа оршуулгын зардлаас болоод сүйрэх дөхжээ. Америкт хүн үхэх эрх байна уу гэсэн асуулт тавиад бидний мөнгө үхэхэд хүрэлцэхгүй гэсэн дүгнэлт хийсэн "Оршуулгын бизнес"-ийн тухай цуврал бичиж эхэлсэн байна. 1663 онд цувралуудаа нэгтгэж, "Америк маягийн үхэл" ном хэвлүүлсэн нь Америкийн конгресс оршуулгын стандарт бий болгож, оршуулгын даатгал мэндлэхэд хүргэжээ. Манай "хувьсгалчид" нийгмийг өөрчлөх тухай ярьж гараагаа эхэлдэг. Харин балчир Америкт жирийн хүмүүс амьдралдаа тохиолдсон болж бүтэхгүй бүхнийг залруулах гэж хичээсэн нь нийгмийг өөрчлөхөд хүргэж байсан байх юм. 
Б.Янжмаа