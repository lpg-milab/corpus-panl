Г.ДАМБА

ТАЙЗ ЗАСАЛ 

Харангын дуу гурвантаа хангинахад сумын клубт хүмүүс пиг дүүрч, орчин үеийн сэдэвтэй, онц сонирхолтой, зөвхөн насанд хүрэгчдэд зориулсан гэж олон хоногийн өмнөөс зар нь дуулдсан <<Жаргалын өргөө>> жүжиг эхлэхийг хүлээв. Төвийн жүжгийн хүрээлэнгийн тэр дуулиант жүжгийг үзэх гэж нэгэн сумынхан бараг цөмөөрөө цугларчээ.
Тэгтэл хөшиг нээгддэггүй. Тайзан дээр тар няр хийх чимээ гарч хүн ёолох, хараал тавих нь битүү сонсогдсоор хагас цаг өнгөрөв. Үзэгчдийн тэсвэр алдагдаж, зарим нь шүгэлдэж хааяа алга нижигнүүлэн шаардлага тавив.
Үхэхээс бусдыг үзсэн бололтой зээтүү цагаан сахалтай бөгтөр хөх өвгөн эмгэнээ дагуулсаар хөшигний завсраар гарч ирлээ.
- Үзэгчид уучлаарай. Тайз заслал түр саатаад байна. Хэдхэн мөчийн дараа жүжиг эхэлнэ гэж зарлав. Үзэгчид тайвширч хэсэг зуур чимээ намдав. Харин хөшигний цаана унь унаж, хана нажигнах чимээ ер намдахгүй байсаар дахин хагас цаг өнгөрөв. Нэг үзэгч тэсэж чадсангүй ухасхийн тайзнаа гарч хөшгийг нээв. Тэгтэл юу юу ч үгүй хоосон шалан дээр нэг залуу тооно өргөөд зогсчээ. Өвгөн жүжигчин униа хатгаж сагалдаргыг нь юунд өлгөхөө мэдэхгүй гайхаж мунгинан зогсож байв. Энд тэндгүй унь хана хэвтэнэ.
Хэрэг бишидсэнийг  гадарласан өвгөн жүжигчин дорхноо ухаан сийлж:
- Би ингэж л зөнөсөн хүн. Нээрээ эхлээд ханаа босгодог биз дээ гэспээ нэг хана шүүрэн авч шийрийг нь дээш харуулан нөгөө ханатай нохойн амаар зөрүүлж хүчээр хүлж боогоод хаалгаа яаж тогтоох аргаа олж ядаж алмайрав. Дахиад залуу хүү тооноо өргөж өвгөн, эмгэн хоёр унь өлгөн бөндөгнөиө. Унь нижигнэтэл нурж тооно нь баруун зүүн тийшээ далжиганав. Гэнэт үзэгчдийн танхимаас хэн нэг хүн:
- Дотуур хошлонгоо татаач дээ! гэж сануулав. Зээтуу сахалт духаа тасхийтэл алгадаад хаалга түшин духайж зогссон нэг залуухан эмэгтэй жүжигчинд хандаж:
- Хошлон гээчийг олоод ирээч! гэж чарлав. Тэр бүсгүй ихэд ичиж,
- Хошлон гэж юу байдаг юм бэ? гэхэд өвгөн жүжигчин уурлан
- Олс дээс гэж мэдэх үү чи. Бушуул! гэж хангинав. Тэр эмэгтэй хаалгаа орхиод гүйж одов. Энэ агшинд хаалга хатавч хоёр залуу хүүгийн хөл дээр савж унахад ёо, халаг болох их дуун хадаж, өргөж байсан тооноо алдаж унагасан нь дунгуйлдсаар тайз даван үзэгчдийн дунд аюул дэгдээлээ. Тэгтэл тайзан дээр улаан торгон дээлнээсээ туяа татуулсаар <<Дэлгэрэх>> бригадын хоньчин Пагма хүүхэн гүйн гарч ирээд,
- Үгүй та нар чинь яасан монголоо алдмарууд вэ. Ганц муу илүү гэрийг минь хэмхччихлээ. Тайз засалд хэрэглэнэ гэсэн чинь энэ үү? Гэр ингэж барьдаг юм уу? гэж хашгирахад:
- Чи битгий тоглолт үймүүл! Наад тайзнаас зайл! гэж өвгөн жүжигчин хариу хашгирахад Пагмын уур шатаж:
- Үсэн буурал болтлоо гэр барьж сураагүй хаагуур явсан зөнөг толгой вэ, чи хэмээн сахлаас нь шүүрэн автал тэр нь хиймэл тул хууран унаж, цаанаас нь залуу хүүгийн дур тодров. Пагма тачигнатал хөхөрсөөр хана шүүрэн авч:
- За гэрээ барьцгаая. Та нарын хэн чинь ханын ам нийлүүлэх вэ? гэхэд жүжигчид толгой сэгсрэн,
- Бид гадаадад урлагийн дээд сургууль төгссөн. Байшинд суудаг. Гэр гээчийг анх удаагаа л энэ тайзан дээр барих гэж байна. Найруулагч өвөө халуурч хэвтээд бөөн шараа болголоо, биднийг. Тэр өөрөө гар барьж тайзаа засдаг гэцгээв.
- Та нар тэгвэл бидэнд түрүүн хэлэхгүй яасан юм бэ? Хэлсэн бол та нарыг хүлээж хайран цагаа барахгүй байсан юм гээд Пагма үзэгчдээс хоёр гурвыг нэрлэн дуудаж тайзнаа гаргаад гэрийг нүд ирмэх зуур барив. Жүжиг ч эхэллээ. Гэвч залуу жүжигчид ногдсон үгээ мартаж их л бантагнуулсаар <<Жаргалын өргөө>> жүжиг дуусав. Үзэгчид аль хэдийнэ тарж яваад ганцхан эмээ үлдсэн байв.
- Эмээ таньд баярлалаа. Ганцаараа тэсэж улджээ! гэсэн чинь эмгэн:
- Хошлонгоо авах гэж л хүлээлээ. Манайхаас гуйж авсан юм гэв.
- Хошлон гэдэг нь юу билээ? гэж нэг жүжигчин нөгөөгөөсөө асуухад:
- Яагаав тэр нэг ишнүүр! гэж нэг залуу жүжигчин хээвнэг хариулахад нөгөө нь:
- Верек уу даа? гэв.
Хэн ч зохиогоогүй, хэн ч найруулаагүй боловч монгол ёсноос цэрвэх санаатай хүн болгонд их юм бодогдуулсан ийм нэг сүрхий жүжиг говийн бөглүү нэгэн суманд тоглосон юм.

1987 он
 
