№81(15730)
1984 ОНЫ ДӨРӨВДҮГЭЭР САРЫН 4
Мал хаваржуулах ажил

Улс орон даяар хаврын нөр их ажил өрнөж байна. Одоо төллөх малын гуч гаруй хувь нь төллөөд байна. Үүнээс гадна мал сүргээ тарган тавтай хаваржуулах, ноос авах, бэлтгэлийн мал тушаах, отор нүүдэлд бэлтгэх зэрэг олон ажлыг давхар хийнэ. Энэ бүгдийг нарийн чанд зохион байгуулж, цаг хугацаа хожиж, чанар, үр дүнтэй гүйцэтгэхийн тулд бүхний анхаарал төвлөрөх ёстой. 

Хаварт өдөр уртасдаг ч бэлчээрийн даац багасч, өвсний чанар муудан, бэлтгэж нөөцөлсөн тэжээлийн хэмжээ хомсдон, малын тарга хүч нимгэрч, тэжээж тэнхрүүлэх малын тоо нэмэгддэгийг бид мэднэ. Иймээс малаа тарган тавтай хаваржуулах ажлыг сайн зохион байгуулж хэрэгжүүлэх тодорхой зорилт бидний өмнө тулгарч байна. 

Мал сүргийг сайн хаваржуулах үндсэн нөхцөл нь нөөцөлж хамгаалсан хаваржаа, бүс нутаг билээ. Ийм газарт хаваржиж байгаа суурьд ус, бэлчээр хүрэлцээтэй байдаг төдийгүй цаг зуурын бэрхшээлд нэрвэгддэггүй сайн талтай. Ийм сайхан боломж гаргаж, түүнийгээ цаашид ашиглаж сурах хэрэгтэй юм. 

Энэ жилийн хувьд зарим орон нутагт мал сүргийг хаваржуулах ажлыг тийм ч сайнгүй зохион байгуулжээ. Ялангуяа цаг агаарын хүндрэлтэй, цас их орсон аймгуудад энэ ажлыг бүр ч онцгой анхаарах ёстой. Ховд, Говь-Алтай, Баянхонгор аймгийн зарим суманд мал хаваржуулах ажлыг дутуу дулимаг бэлтгэлтэй, зохион байгуулалт муутай хийж байгаагаас тэнд мал олноор хорогдож байна. Ер нь бид мал аж ахуйн үйлдвэрлэлийн ажлыг тодорхой технологийн дагуу тогтоосон цаг хугацаанд хийх ёстой. Гэтэл орон нутгийн нам, захиргааны удирдлага, мал аж ахуйн зарим мэргэжилтэн хавар боллоо гэж тайвшрах хандлага ч гаргаж байна. Тухайлбал сүүлийн гурван жилийн дунджаар төлийн 26. 1 хувь, том малын 14. 2 хувь нь зөвхөн дөрвөөс долоон сард хорогдож байсныг энэ хүмүүс санах хэрэгтэй. Энэ нь гагцхүү хаврын маллагаанд тавих анхаарлыг сулруулсан, тайвширсан, зохион байгуулах арга хэмжээний хугацааг оройтуулсантай л холбоотой байв. Одоогийн байдлаар мал сүргийг хаваржуулах ажил Булган, Архангай аймагт сайн байна. Гэвч цаг яагаа ч үгүй байгааг санах хэрэгтэй. 

Өдий үед мал сүргийн арчилгаа маллагаанд онцгой анхаарал тавих ёстой. Юуны өмнө малын хариулга, бэлчээрлэх байдалд хатуу график тогтоон: ажиллах хэрэгтэй юм. Энэ нь мал сүргийн бэлчээрт байх хугацааг уртасгаж. тэжээж услах технологийг нарийн мөрдөхөд тус дэм үзүүлнэ гэсэн үг. Тэгэхдээ цаг дулаарч байна гэж тайвширч болохгүй. Бас мал сүргийг аль болохоор цатгалан байлгаж, ус хужраар байнга хангаж байх хэрэгтэй. Өсвөр болон төллөсөн эх мал, ядарч доройтсон малд ногоонд цадах хүртэл нь байнгын буюу нэмэгдэл тэжээл өгч байвал үр дүнгээ өгнө гэдгийг мартаж болохгүй. Нөгөө талаар тэжээж байгаа малыг алс бэлчээрт явуулж сульдуулан, тэжээх услах, хужирлах горимыг алдагдуулбал мал ахиж тэнхрэх нь удаашран, цаашилбал хорогдоход хүрнэ гэдгийг малчин мал аж ахуйн мэргэжилтэн бүр анхаарвал зохино. 

Хаварт мал сүрэг усаар дутагдах нь их байдгийг анхаарч малаа өдөрт хоёроос доошгүй заавал усалж байх нь өнөөгийн чухал шаардлага болж байна. Хаврын нүүдлийг хэтэрхий хол хийж болохгүй. Энэ нь зутарсан малыг улам доройтуулна. Иймээс нүүдлийг ойр ойрхон дамжин нүүх хэлбэрийг ашиглан хийх хэрэгтэй байна. 

Говь, тал хээр, завсрын бүсийн аймаг, сумын зарим суурь хашаа хороогүй задгай газар хаваржиж байна. Иймээс цаг агаарын мэдээг байнга сонсон түүнтэй уялдуулан мал сүргээ байнга хариулах, суурь бүр салхи, шуурга, цаснаас хамгаалсан халхавчтай болох нь чухал юм. Мал ноослох ажлыг цаг агаарын мэдээтэй уялдуулан бригад, ферм, сууриудад хамтын хүчээр нэгдсэн зохион байгуулалттайгаар богино хугацаанд хийх хэрэгтэй. 

Нөгөө талаар төлийн арчилгаа маллагаа, тэжээллэгийг онцгой тохируулж, төл махлуулах ажлыг орон даяар нэгдсэн аргачлалаар тодорхой хугацаанд хийвэл зохино. Одоо түрүүчийн төл хөрвөжин өвс тэжээлд орж торниж байна. Иймд төл малыг аль болохоор байран маллагаанд байлгаж тэжээх, махлуулах нарийн дэг журмыг баримтлах нь зүйтэй. Суурийн малчин өдөр бүр хашаа хорооныхоо үс, ноос, хогийг түүж, шар бууцыг малтаж гаргасны дараа төлийг нарлах хашаанд оруулж өвсийг хэцэлж юм уу сараалжинд, хүчит тэжээлийг онгоцонд хийж өгөх нь чухал байна. Төлийг дулаан өдөр эхтэй нь хамт ойр зуур бэлчээж тоглуулж наадуулах нь зүйтэй. Егөө талаар төлийг сэнсрэхээс хамгаалах, хачиг, шалзнаас сэргийлэх арга хэмжээг тухай бүр авч хэрэгжүүлбэл зохино. Мал аж ахуйн мэргэжилтнүүд суурь бүрийн мал, төлд долоо хоног тутамд диспансерчилсан үзлэг хийж, өвчин эмгэгтэйг ялгаж эмчлэх, тэжээл, ус, арчилгаа маллагаанд нь хяналт тавьж сайжруулах ажлыг тогтмолжуулах хэрэгтэй. 

Мал аж ахуйн үйл ажиллагааны эцсийн үр дүнг амжилттай шийдвэрлэхэд хамгийн их нөлөө бүхий үе өдийд мал сүргээ тарган тавтай хаваржуулж, төлийг бүрэн сайн бойжуулах нь чухал. Иймээс энэ салбарын шийдвэрлэх эдгээр чухал ажлыг сайн хийж, төлөвлөгөөт үзүүлэлтийг бүх төрлөөр хангахын төлөө орон нутгийн нам, улс, аж ахуйн бүх байгууллага, нийт малчин, мэргэжилтэн хүч анхаарлаа дайчлан амжилтаа ахиулахын төлөө шамдъя

