Зогсоо Завхан

Сэтгэлд дотнохон нутгаа харцандаа багтааж, хөлдөө жийн, тэргүүндээ тулж, тэнгэртээ залах боломжийг ганц Завхан минь олгодог. Завхан аймаг гэж андуурав.
Увс аймгийн өмнөд хэсэгт Завхан сум хэмээн овоглогдсон нутаг минь бий. Их нууруудын хотгорын сав нутагт өөрийн аймгийн өлгий, Наранбулаг, Малчин, Хяргас, Цагаанхайрхан, Завхан аймгийн Ургамал, Дөрвөлжин, Ховд аймгийн Дөргөн сумтай хил залган оршдог. Зогсоо хайрхан, Тольбин, Тас хайрхан, Улаан уул, Зайсан, Гилбэн гэхчилэн домог шингэсэн уулс, элсэн манхадынхаа дунд сумын төв Шарбулаг оршино. Улаанбаатар хотоос 1200 км, Улаангомоос 176 км зайтай 674000 га газар нутагтай. Манай сумын юм бүхэн нь энгийн. Гэвч наддаа дэлхийд ганцхан заяасан диваажин билээ. Дурсамж дүүрэн балчир нас, дэлдэж өссөн Хүнгүйн гол, нүцгэн хөлөө түлэх шахан туучиж ирсэн элсэн манхан, хүний газар эрдэм сурахаар үнсүүлээд мордоход хүлгийн минь дөрөөг сүүгээр мялаасан ижий минь тэнд бий. Гийх нарны алтан цацрагийг татаастай өрхөн дээрээ тосч, аргалын халуун галд ижийнхээ цайг оочлох нь хаанаас ч олдохгүй аз жаргал. Нутагтаа очиж бүтэн жилийнхээ алжаал, зовнилоо орхидог минь дадал болж дээ. Нийслэлээс Завхан руугаа машинаар зүтгэвэл 1200 гаруй км замыг гурван өдөр, шөнө туулна. Тэртээгээс даллах Хяргас нуурынхаа барааг харчихвал аян замын алжаал, замын тоос бүхэн ард үлддэг сэн. Амьсгалах агаар нь хүртэл цаанаа л нэг зөөлөн санагдах нь нутгаа санасан сэтгэлийнх. ХэцҮҮ хад Миний Завхан ой модгүй, цэлгэр, дэлгэр хөндийтэй, элсэн манхан нүүдэллэсэн нутагтай. Эртнээс нааш домог, түүхийн гэрч болсон уулс хайрхан, ус голуудтай. Зогсоо хайрхан, Гилбэн, Тольбин, Тас хайрхан, Улаан уул, Үнэгт гээд л... Завхан сум усныхаа хэмжээгээр Монголд дээгүүр бичигддэг. Хоёр том нуур нэг суманд байх нь ховор шүү. 143 ам км талбайтай, 30 км урт, 14 км өргөн цэнгэг уст Айраг нуураас нутгийн зон олон ундаална. Мөн Увс нуурын дараа "жагсдаг" 1407 ам км талбайтай Хяргас нуур ч манайд бий. Эдгээрээс гадна Олгой, Зостын нуур, Сангийн далай тунарч Сэтэрт, Улаан сайр, Хүрэн бураа, Шонт, Овоот, Хүнгүйн гол нутгаа чимэн урсдаг болохоор тэр. Манай нутгийг шаргал манхан уулс чимнэ. Хавтгай цагаан, Жороогийн, Морин толгойтын, Хөндлөнгийн гээд 30 гаруй цагаан манхантай. Үүгээрээ бахархан элсний баяр хийдэг ард түмэн. Хяргас нуурын хөвөө тэнгэрийн хаяатай нийлэн цайвалзах ахуйд нуурын хаялага сонсон хэсэг суухад ядаргаа тайлагддаг гэж буурлууд хөөрдөг. Манай Хяргас Алтайн сугас, осман, монгол хадран, хайруус, шар загасаар элбэг. Бусад сумын хүмүүс загас жараахайг нь цөлмөж ухамсар дорой нэг нь нуурын ус руу морь харж, эмэгтэй хүн загас дэгээдсэнээс нуурын савдаг хилэгнэсэн тухай нутгийнхан ярьдаг. Арваад жилийн өмнө загасчдыг эргэж явсан сумын Засаг дарга тэргүүтэй есөн хүн нуур цөмөрснөөс осолдож байсан. Тэдний гурав нь л амьд үлдэж, нөхөж баршгүй гай тохиолдож байсан гашуун түүх бий. Хоёр жилийн өмнөөс нуурын загас агнахыг хориглосон шийдвэр гаргасанд нутгийн олон баярлан хүлээж авлаа. Хяргас нуурын хөвөөнд Хэцүү хад байх. Ёстой л ер бусын үзэсгэлэнтэй газар даа. Усан дундах шовх хадад, түүн дээр үүрээ зассан жигүүртэн шувууд, зоргоороо сэлэх загас жараахай, агуй гээд үзэсгэлэнтэй бүхнийг бурхан харамгүй хайрлажээ. Энэ газар нутгаас төрсөн бизнесмен С.Хийморьсан жуулчны бааз байгуулаад хоёр дахь зуныг өнгөрөөж байгаа аж. Гадаад, дотоодын жуулчид зай сэлгээгүй зочилдог юм билээ. Ерөнхийлөгч асан Н.Багабанди зочилж очоод ер бусын үзэсгэлэнг нь бишрэн дуу алдаж байсан удаа бий. Бас гадаадын жуулчин хадан дунд төөрч сандаргаж байсан тухай ч нутгийнхан ярих юм билээ. Хэцүү хадны тухай Оросын жуулчин А.В.Бурдуков "Хэцүү хад бол байгалийн гойд сонин тогтоц, үзэсгэлэнт сайхнаараа Монголд хоёрдогч нь юм" хэмээсэн гэнэ билээ. Манай нутагт 10 гаруй төрлийн эмийн ургамал ургана. Тухайлбал, гоёохойг элэгний өвчинд эмчилгээний журмаар, суль, сульхир бөөр, давсагны өвчин анагаахад тустай. Элсний нүүдэл манай нутгийг ч бас нөмөрчихөж. Одоогоос 30-аад жилийн өмнө Сэтэртийн голоос урагшаа битүү хармаг байсан тухай хөгшид хуучилдаг. Хармаган дундаас айл харагддаггүй, утаагаар нь олж очдог байж. Одоо тэр сайхан модноос үндэс ч үлдээлгүй элс дарчихсан нь харамсалтай. Нутгийн ивээлт уул, тал, хөндийгөөс хөдөлмөрийн баатар нэг, улсын аварга малчин 10, 20 шахам эрдэмтэн, доктор төржээ. "Жуурай" хүлэглэсэн малчид Манай нутгийнхан хятад мотоциклийг ийн нэрлэдэг. Үнэ нь боломжийн учраас айл болгоны гадаа энэ хүлэг сойгдоостой. Одод түгж сэрүү орох цагаар энд тэндгүй гэрэл цайвалзах нь мотоцикльтой залуус хэний айраг исч, хэний охин өссөнийг шалгаж яваа нь тэр гэнэ. Мориор малаа эргүүлнэ гэж бараг үгүй. Хонины бэлчээр, адууны захад өнөөх улаан, цэнхэр "журай" хүнгэнэж байх юм. Мал хуй нь ч үргэж хуйлрахаа больж. Урьд багийн хурал болоход морьд багширдаг байсан. Харин энэ зун мотоциклиуд өнгийн цэцэг адил ярайж харагдана билээ. Ер нь л жилээс жилд малчдын амьдрал дээшилж байгаа нь харахад илт. "Дэм дэмэндээ, дээс эрчиндээ гэхийн үлгэрээр малгүй айл гэж манай нутагт байхгүй. Харин ч мянгат малчид нэлээн олон бий" гэж нутгийн хөгшид бахархангуй ярьцгаана. 2001 онд айхавтар зуд болж 30-аадхан мянган малтай үлдэж байжээ. Өнгөрсөн онд 70 гаруй мянган мал тоолуулсан тухай сумын Засаг дарга С.Өлзийдэмбэрэл ярьж байсан. А.Батмөнх, Б.Ням-Осор П.Даваасүрэн нарын мянгат малчид цөөхөн малтай айлууддаа тусалдаг юм билээ. Их хурал юу болж байна, ямар сайдаа огцруулахаар маргалдаж байгаа, ноос ноолуурын үнэ хэдтэй байгаа талаар малчид сумын төвийнхнөөсөө илүү мэддэг. Хот айлд хоёроос гурван сансрын антенн байдаг болохоор тэр. Нэг гэрт хөгшид мэдээ үзэж суухад, нөгөө гэрт хүүхдүүд өөр сувгаар солонгос киногоо үзэх. Нар гээч байгалийн дундаршгүй хишгийн ачаар лаа хүртэл түүх болон хоцорч. Нэг үе хот руу чиглэх шилжилт нутгийг минь сүрхий эзгүйрүүлсэн. Нэг зун арав гаруй айлын буурь харлаж үлдээд сэтгэл хөндүүрлэх ч үе байлаа. Одоо харин "Нутгаас илүү жаргалтай газар алга. Төрсөн газартаа л амьдрах минь" гэж үглэж дуулсаар буцаж ирж байгаа айл ч байна. Нутгийн савдаг нь дуудаа биз. Харин Завхан сумын төвд байдал эсрэгээрээ. Сургуульдаа очдог зам, хичээлийн завсарлагаанаар чихэр авдаг дэлгүүр, ном сурсан хоёр давхар цагаан өргөө гээд цөм л танил орчин. Золгож үнсүүлэх, угтаж уулзах ах дүү, танил нөхөд нэн дотно. Харин сумын хашаа нэлээн эзгүйрчихэж. Сумын төв 100 гаруйхан өрхтэй гэнэ. Элсний нүүдэлд дарагдаж, бороонд урсан газартай тэгшлэгдэж буй хашаанууд цэрэгт үдсэн хүүгээ хүлээн ганц нэг нулимс дуслуулан зогсоо бөгтөр эмгэн мэт харагдсан. Сайхан мэдээ бас байна аа. Завхан сум Дөргөний усан цахилгаан станцаас тог татаж ирэх зун гэхэд өдөр шөнөгүй гэрэлтэй байна гэсэн. Найман жилийн сургуулиа Японы "Өвсний үндэс" хөтөлбөрийн санхүүжилтээр сүрхий тохижуулчихаж. Сургуулийн захирал М.Энхтуяа багш нартайгаа нийслэлийн багш нарын туршлага судалж, Төрийн ордонд зочлоод буцсан тухайгаа ярьсан. Сумын контор, соёлын төв, эмнэлэг гээд төр захиргааны байруудаа ч засчихаж. Энэ бүхэнд Улаанбаатарт байх нутгийн зөвлөл их нэмэртэй гэнэ лээ. Нутгийн зөвлөлийн дарга Ц.Хийморьсангийн санхүүгийн дэмжлэгээр нэгдүгээр багт гүний худаг, эмнэлгийн байр барьчихаж. Хүн амын тоо хүрэхгүй шалтгаанаар өвчтөнүүдээ хэвтүүлж эмчлүүлэх боломжгүй ч эмнэлгийн байранд үзлэг хийхэд амар байдаг талаар нэгдүгээр багийн эмч Л.Цэцэнхүү ярьж байсан. Эдний багийнхан сумын эмнэлэг барагтай бол дуудахгүй, багийн эмчдээ хүрчихвэл боллоо гэж ярьдаг юм билээ. Нутгийн зөвлөлийнхөн сумандаа эргээд ажиллах боловсон хүчнүүдээ ч дэмждэг нь зөв бодлого шиг санагдсан. Сургуулиа төгсөөд нутагтаа ажиллах болзолтойгоор н.Алтангэрэл гэдэг оюутны сургалтын төлбөрийг нутгийн зөвлөлийнхөн төлж байгаа аж. Тэмээн сҮргийн уралдаан Манай сум аймагтаа хамгийн олон тэмээтэй. Тэмээн сүргийн тоогоороо нэгдүгээр багийн малчин С.Бадарч толгой цохино. Манай нутгийнхан цагаан сарын баяраар тэмээгээ уралдуулдаг заншилтай. Энэ үеэр гоё сайхан, гоёмсог тэмээ, ат шалгаруулна. Тэмээ гэдэг тэнгэрийн амьтан хөгжмийн аянд нэгнийхээ араас зөөлхөн алхлах нь ямар өхөөрдөм гээч. Яг л циркийн сургуультай амьтад шиг. Б.Наянтайн хүрэн, Б.Отгонбатын шар, З.Амгалангийн хар, Совдын хөх гээд хошуу нутагтаа алдартай сайхан тэмээд миний нутгийн талд бэлчинэ. 2000 оноос түрүүлсэн тэмээнд медаль зүүдэг болжээ. Өдгөө бөхөндөө таван медальтай хурдан ат хэд хэд бий. Жил бүр тэмээний уралдаан зохион байгуулдаг нэгдүгээр багийн Засаг дарга С.Буянжаргалтай уулзлаа. Эднийх 200 гаруй өрхтэй. Багийн хурлыг болбол сардаа нэг, боломж тааруу үед улиралд нэг зарлачихна. Нутгийн дунджийг харгалзан нэг айлдаа бөөгнөрөөд багийнхаа ажлыг хүүрнэж, төр засгийн бодлогыг сурталчлах. Орой нь бүжиг, киногүйгээр залуус тарна гэж үгүй. Зуны улиралд дэнж хавтгайртал бүжиглэчихээд үүрээр тарах. Багийнхаа ажлын талаар тэрээр "Сумын захиргаанаас сард багийнхаа иргэдийг эргэж бензин тос өгдөг. Залуусаа дэмжих зорилгоор тэмээ, морины уралдаан, урлагийн тэмцээн их зохиодог. Тэр бүрт иргэд идэвхтэй оролцдог шүү. Ирэх жил манай баг соёлын төвтэй болно" гэж ярьсан. Завханчууд тэднээр бахархдаг Хаа газрынхан л өөрийн нутгаас төрсөн эрдэмтэй, алдартай хүмүүсээр бахархаж явах. Ардын хувьсгалын эрх чөлөөний хөдөлгөөн, 1939 оны чөлөөлөх дайн, 1947-1949 оны баруун хязгаарыг хамгаалах тулаанд оролцож эх орноо хамгаалж явсан ахмадууд миний нутагт бий. Хөдөлмөрийн баатар Г.Шагдарсүрэн, гавьяат нисгэгч Т.Батбаяр, гавьяат хуульч Б.Бадарч, Р.Авирмэд нар, соёлын гавьяат зүтгэлтэн Б.Равсал нараас гадна 20-иод эрдэмтэн, доктор мөн тооны спортын алдартнууд манай сумаар овоглодог. Өнөөх алдарт "Эрээн нуур", "Увс нуур", "Хар ус нуур"-ын Г.Жанчив агсан манай сумынх шүү дээ. Ус гол нь мэлтэлзэж, элсэн зэрэглээ тунарсан тэнүүн сайхан нутагт төрсөн учраас миний нутгийнхны сэтгэл нь талбиун, ухаан нь саруул байдаг байх гэсэн бардамнал надад байна. Хаана хэнээс үүссэн, хэн болохыг минь ухааруулдаг болохоор хөлд орсон тэр л нутаг өөдөө цаг үргэлж тэмүүлсээр... 
Б.Цэцэгдэлгэр
