УИХ-ын гишүүд ээ химийн хортой хүнсний ногоог хориглох шийдвэр гаргаарай

Ийн дуудсан нь сүржигнэсэн үйлдэл мэт харагдаж магадгүй. Яагаад гишүүдийг онцлон дуудав аа гэвэл урд хөршөөс оруулж ирдэг нийтийн хэрэглээний төмс, хүнсний ногоог хязгаарлах эцсийн хариуг тэд гаргах ёстой.
Энэ хугацаа тун ойрхон болжээ. Пестицидтэй хүнсний ногоог хязгаарлах санал аль гуравдугаар сараас эхлэн явсаар ирэх долоо хоногт Засгийн газарт хэлэлцэгдэх аж. Дараа нь буюу эцсийн шатанд УИХ-аар орж тогтоол болон гарвал Хятадаас оруулж ирдэг хүнсний ногооны татвар 15 хувь болж өсөх юм. Тэгэхээр төмс, хүнсний ногоо оруулж ирж худалдаалагчид төдийлөн ашиггүй ажиллах болоод ирвэл Монголдоо тарьсан ногоо нийтийн хэрэглээнд түрэн орж ирэх болно хэмээн Хүнс, хөдөө аж ахуйн яам (ХХААЯ)-ныхан тооцоолсон саналаа Гаалийн тарифын зөвлөлийн хуралд оруулсан нь өнгөрсөн гуравдугаар сарын явдал юм. Эрүүл төмс, хүнсний ногоо хэрэглэхийг хүссэн иргэд хортой ногоог хязгаарласан тогтоол УИХ-аас батлагдчихаасай гэж хүсч байна. Бүр муугаар бодоход УИХ-ын дийлэнх гишүүний ах дүү, ойр дотныхон урд хөршөөс импортын ногоо худалдаалдаггүй л бол тогтоол батлагдана, ажил хэрэг болно гэж итгэж байна. ХХААЯ-ныхан бол дотоодын үйлдвэрлэгчид буюу төмс, хүнсний ногоо тариалдаг иргэдийн бизнесийг дэмжиж, ашиг орлогыг нь өсгөх зорилготой тэрхүү саналыг оруулсан гэж байгаа. Харин иргэд, олон нийтэд эрүүл хүнс хэрэглэдэг байх, тэр орчныг нь төр засгаас бүрдүүлж өгсөн шийдвэр гарах л чухал байна. Шийдвэр гаргагчдад дахин хэлэхэд урд хөрш манайх руу импортолдог төмс, хүнсний өргөн хэрэглээний ногооны үйлдвэрлэлийн явцыг мэдэх үү. Хамгийн буурай орон руу гаргадаг чанарын түвшинд тарьж ургуулсан хүнсний ногоо нь манайд орж ирдэг. Тийм ургамлыг олон жил тарьсан хужаагуудын нүд сохорч, хөл, гар нь хугархай, доголон, тойлгойн үс, чих нь өмрөөд уначихсан байдгийг нүдээрээ үзсэн ногооны худалдаачин ярьсан байдаг шүү. Яагаад тэр вэ гэвэл, хурдан хугацаанд өртөг багатай ногоо үйлдвэрлэхийн тулд хүний биед ихээхэн хортой бордоо, бэлдцээр хөрсөө бараг угаачихдаг байна. Ямар сайндаа л өөрсдөө тийм өрөөл татанхай болох вэ дээ. Гэтэл тийм химийн хорыг идэж байгаа хүн юу болох нь тодорхой. Хэтийдүүлээд хэлэхэд, монгол хүн төмөр шиг бөх биетэй тулдаа хүнсний ногооноос болоод бие эрхтэн дутуу болсон гэж яригдаагүй өнөөг хүргэсэн болов уу. Таны энэ өвчин хортой хүнсний ногооноос болжээ гээд тогтоогоод гаргаад ирдэг шинжилгээ, оношлогооны технологи нь ч байдаггүй байх даа. Гэхдээ л сүүлийн үед хүмүүс толгой дараалан өвдөх болсон хортой, хоргүй хавдрын дийлэнхийг урд хөршөөс орж ирдэг химийн найрлагатай, баталгаагүй хүнсний бүтээгдэхүүн "төрүүлж" байна хэмээн мэргэжилтнүүд хэлж байгаа. Хятадууд хувийн хашаа савандаа сард бараг хэд хэдэн ургац авахаар тооцоолон тариалдаг хүнсний ногоо хямд өртгөөр гардаг болохоор эх орон руугаа зөөн худалдаалагчид дээхнэ үедээ бол байр, машинаа худалдаад авчихдаг байсан гэдэг. Харин үндэсний үйлдвэрлэгчид бол байгалийн хүнд хатуу, бэрхшээлтэй нөхцөлд, ихээхэн хугацаа зарж байж бас ч гэж чамламгүй ногоо хураадаг ч хөршийн хямд ногоонд дарагдаад борлуулж чадахгүй үйлээ бардаг нь ямар сайн байхав дээ. ХХААЯ-ны Төрийн нарийн бичгийн дарга Н.Батсуурийн хэлснээр урд хөршөөс оруулж ирдэг ногооны татвар манай өөрийн үйлдвэрлэлийн нийлүүлэлтийн хомсдолтой холбоотойгоор хэлбэлздэг шийдвэр хэрэгжиж ирсэн. Тухайлбал, төмс хүнсний ногоонд жилийн гурван сараас бусад хугацаанд 15 хувийн татвар тооцдог байсан юм билээ. Чухамдаа зургадугаар сарын 1-нээс аравдугаар сарын 1-нийг хүртэл татварыг таван хувь болгон булгадаг байжээ. Манайд ногоо хомсддог үе гэж тооцоод тэр. Тэгвэл ногооны худалдаачид татвар хямд үед нь ихээхнийг оруулж ирээд дарчихдаг байсан. Одоо Засгийн газар, УИХ-аас дэмжлэг хүсч байгаа саналд жилийн дөрвөн улиралд төмс, хүнсний ногооны гаалийн татварыг 15 хувиас буулгахгүй байя гэж тусгасан байна. Ингэснээр хятад ногоо, монгол ногооны үнэ ижил түвшинд дөхөж очно. Хятад ногоо монгол ногооноос ч илүү үнэтэй зарагдах хэмжээнд хүрч магадгүй гэсэн. Тэр цагт хэдий ядмагхан амьжиргаатай ч олон нийтээрээ монгол ногоо худалдан авч иднэ биз дээ. 
Б.ХАЖИДМАА