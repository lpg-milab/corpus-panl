№78(15727)
1984 ОНЫ ГУРАВДУГААР САРЫН 31
Тээвэрчин

Алдар нэрээ цуурайтуулсан олон гавьяатны нэг БНМАУ-ын хөдөлмөрийн баатар, гавьяат тээвэрчин Р. Ёндон 40 шахам жил машин жолоодохдоо хоёрхон автомашин эзэмшиж, оньсон техникийн гайхамшгийг үзүүлсэн билээ. Өглөөгүүр машинаа эргэж тойрч үзээд асааж, дууг нь сонсож суух тун сайхан байдаг гэж түүний ярьдаг нь ерийн нэг үг биш ээ. Олон жил эзэмшсэн машин техникээ хүн хичнээн өөриймсөг, гамтай эдэлдгийн илрэл энэ юм. 

Манай тээвэрчид бол орчин үеийн техникийг эзэмшин улс ардын аж ахуй, хөдөлмөрчдийн тээврийн хэрэгцээг хангаж, үйлдвэрлэл, худалдаа, хэрэглээний хүрээг холбож өгдөг эрхэм үйлстнүүд билээ. Хариуцсан техникээ чадамгай эзэмших эрхэм үүргээ нэр төртэй биелүүлж байгаа ахмад тээвэрчин БНМАУ-ын хөдөлмөрийн баатар Л. Самбуу-Ёндон, Х. Цэвэгмэд, С. Чояа, Н. Буянжаргал, мөн өдрийн цог золбоогоор ирмүүн хөдөлмөрлөж, алдартныг нэр төртэй залгамжилж яваа ачаа тээврийн жолооч Д. Баасан, Х. Амармэнд, автобусны жолооч Д. Гүнчин, М. Амгаланбаяр зэрэг тэргүүний хүмүүсийн эгнээ өргөжиж байна. 

Авто тээврийн салбарт шинжлэх ухаан, техникийн ололт эрчимтэй нэвтрэхийн хэрээр тээвэрчдийн ур чадвар, боловсролын хэмжээ дээшилж байна. Одоо жолооч нарын 70 орчим хувь нь ерөнхий боловсролын долоогоос дээш ангийн боловсролтой болж, 31 хувь нь мэргэжлийн нэг, хоёрдугаар зэрэгтэй боллоо. Манай тээвэрчдийн улс төр, хөдөлмөрийн идэвх сайжирч, ухамсартай сахилга, өндөр зохион байгуулалт тэдний ажил үйлсийн гол шинж болж байна. Тухайлбал, энэ оны эхээр Говь-Алтай, Ховд, Баян-Өлгий, Баянхонгор аймгийн нутагт цаг агаарын бэрхшээл тохиолдсон үед нэгдэлч малчдад туслахаар төв, орон нутгийн олон мянган тээвэрчин өдөр, шөнийг үл харгалзан зориг самбаа гарган, хөр цас, хүйтэн жаврыг сөрж, малчны суурьд хүрч, нам, засгийн даалгавар, нэгдэлч малчдынхаа итгэл найдварыг нэр төртэй биелүүлсэн юм. 

Цаг агаарын бэрхшээлтэй тэмцэх бүх ард түмний үйлсэд нийслэлийн нэг, тав, 22, 34 дүгээр авто бааз, автокомбинат, Ховд, Хөвсгөл, Өвөрхангай аймгийн болон зарим яам, тусгаж газрын тээвэрчид зохион байгуулалт сайтай, шуурхай ажиллаж, эх оронч үүргээ сайн биелүүлсэн юм. 

Манай тээвэрчид ЗХУ-ын мэргэжил нэгт нөхдөөсөө байнга суралцаж, олон арван тэргүүн туршлага, дэвшилт арга ажиллагааг ажил, амьдралд байнга нэвтрүүлж байдаг нь тэдний амжилтын үндэс болж байна. Гэвч тээвэрчдийн хөдөлмөрийг зохион байгуулах, тэдний ажилд тавих хяналт сул байгаагаас тээврийн ажилд гологдол гаргадаг дутагдал арилаагүй байна. Зарим тээвэрчин авч яваа ачааныхаа чанар, хэлбэрийг алдуулах, эвдэх, хаяж үрэгдүүлэх, хүргэх хугацааг хождуулах, тээврийн даалгаврыг дур мэдэн өөрчилж өөр ажил хийх, заасан хаягийг зөрчин ачаа буулгах зэрэг ноцтой дутагдал гаргаж байна. Мөн эзэмшсэн техникээ эдэлгээний хугацаанд нь хүргэхгүй эвдэж гэмтээх, ихэнх цагаа гараашид өнгөрүүлэх төлөвлөгөө норм таслах, автомашинаар амины ажил хөөцөлдөн сэлгүүцэх, ууж согтууран осол зөрчил гаргах зэрэг дутагдал ч нэлээд байгаад Тээврийн Яам, авто тээврийн баазтай яам, тусгай газар, тэдгээрийн нам, олон нийтийн байгууллага зарчмын дүгнэлт хийж, эдгээр ноцтой дутагдлыг шийдвэртэй арилгах талаар дорвитой ажил хийх хэрэгтэй. 

Орчин үеийн жолооч бол өндөр мэдлэг, мэргэжлийн ур чадвартай, соёлч боловсон тэргүүний ажилчин байх ёстой. Гэтэл ариун цэвэрч биш, этгээд үг яриатай, бүдүүлэг зан авиртай зарим нэг жолооч байдаг нь манай тээвэрчдийн нэр хүндэд муугаар нөлөөлж байна. Ийм хүмүүст олон нийтээс тавих шаардлагыг өндөржүүлж хамт олных нь дунд гишгэх газаргүй болгож, дутагдлаас нь салгахыг нам, үйлдвэрчний эвлэл, залуучуудын байгууллага анхаарах хэрэгтэй. 

Залуу тээвэрчдийн тоо олширч байгаа одоо үед тэргүүний ахмад тээвэрчдийн арга туршлага, дайчин уламжлалаар тэднийг хүмүүжүүлж тээвэрчний тэсвэр хатуужил, хүлээсэн үүрэгтээ үнэнч, хариуцлагатай ханддаг зан төрхийг эзэмшүүлэх хэрэгтэй. Энэ ажлыг шинэ шатанд гаргахад авто тээврийн байгууллагын нам, захиргаа, олон нийтийн байгууллага үзэл суртал, зохион байгуулалтын ажлаа чиглүүлбэл зохино. 

Автомашин, тээврийн хэрэгслийн хүч чадал их болж, замын бартаа туулах чадвар нь ихээхэн нэмэгдсэн орчин үед зарим ухвар мөчид жолооч үүнийг буруугаар ашиглаж, аль дуртай газраараа их хурдтай явж бэлчээр, хүрээлэн байгаа байгаль орчныг сүйтгэдэг явдал ч нэлээд гарах болжээ. Иймд их хурд, хүч чадалтай орчин үеийн машин техникийг эзэмшсэн тээвэрчин бүр эх орныхоо байгалийг хайрлан хамгаалж, түүнд эзний ёсоор ханддаг байх ёстой. 

Хот суурины гудамж, замын хөдөлгөөний дүрмийг тээвэрчин бүхэн чанд баримтлах ёстой боловч түүнийг ажил амьдралын хэрэгцээ болгон эзэмшиж чадаагүйгээс олон жолооч хөдөлгөөний зөрчил гаргаж, осол гаргах, иргэдийн амь нас, эд хогшил, социалист өмчид хохирол учруулдаг ноцтой дутагдал ч арилаагүй байна. Хөдөлгөөний нягтрал, эрчим ихээхэн нэмэгдэж байгаа одоо үед хөдөлгөөний дүрмийг бүтээлчээр судлан өдөр тутмынхаа ажилд хэвшил болгохын төлөө шургуу ажиллах нь жолооч бүрийн эх оронч үүрэг мөн. 

Дээр дурдсан өндөр шаардлагын үүднээс тээвэрчин бүр ажилдаа дүгнэлт хийж, цаг үстэйгээ алхаа нийлүүлэн цуцалтгүй ажиллая, VII таван жилийн төлөвлөгөөг биелүүлэх, МАХН-ын III их хурал хуралдсаны болон БНМАУ-ыг тунхагласны 60 жил мөн авто тээвэр байгуулагдсаны 60 жилийн ой угтсан бүтээлч хөдөлмөртөө улам их амжилт гаргахын төлөө чармайх хэрэгтэй. 

