№114 (16077)           
1985 оны тавдугаар сарын 12.
Шинэ маягийн бригад

" Сүүлийн жилүүдэд хөдөлмөр зохион байгуулалт, хөлс төлөлтийн бригадын хэлбэрийг нэвтрүүлэх талаар алхам хийж байгаа боловч зарим газарт уг ажил нь бригадын хамт олныг ажлын эцсийн үр дүнд нь жинхэнэ ёсоор сонирхуулах хэмжээнд тэр бүр хүрч чадахгүй байгаагаас гадна зөвхөн тооны хойноос хөөцөлдөж, хэлбэрдэх явдал нэлээд үзэгдэж байна. Энэ дутагдлыг арилгаж, уг ажлын мөн чанар, улс төр, эдийн засгийн ач холбогдлыг хамт олон, хүн бүрт сайн ойлгуулахад нам, улс олон нийтийн байгууллагууд ажлаа чиглүүлбэл зохино >> гэж нөхөр Ж. Батмөнх Намын Төв Хорооны IX бүгд хурал дээр хэлсэн юм. Бүгд хурал дээр ярилцсан ийм чухал асуудлын хэрэгжилтийг эргэн үзэхэд аж үйлдвэр, барилгын салбарын ажилчдын гучаад хувийг хамарсан хоёр мянга гаруй бригад одоо ажиллаж байгаагийн тэн хагас нь шинэвтэр байгуулагдаж, туршлага, дадлага төдий л их хуримталж амжаагүй байдалтай байна. Хөнгөн, Хүнсний үйлдвэрийн Яам, Геологи, Уул уурхайн үйлдвэрийн Яамны системийн үйлдвэр, аж ахуйн газрууд, тухайлбал, оёдлын үйлдвэрийн нэгдэл, савхин эдлэлийн үйлдвэрийн нэгдлийн бригадууд зохион байгуулалтын хувьд илүүтэй бэхжиж, ажлын дөр төрхөө олон хэвшиж байна. 

Улаанбаатар, Дархан хотын аж үйлдвэр, барилгын гучаад үйлдвэр, байгууллагын 250 гаруй бригад зохион байгуулалт, эдийн засгийн өгөөжөөр жигдрэн, хамт олны дотор ажил хэрэгч, нөхөрсөг, өндөр шаардлага хэвшиж, хөдөлмөрийн бүтээмж, дундаж цалин нь урьдахь түвшингээс 10 15 хувь өсч, чанарын гологдол, хэрэглэгчийн гомдол ихээхэн багасчээ. Хөдөлмөр зохион байгуулалтын ийм дэвшилт хэлбэрт үйлдвэрээрээ шилжсэн Улаанбаатарын тоосгоны нэгдүгээр үйлдвэр төслийн хүч чадлыг бүрэн эзэмшсэнээр VII таван жилийн эхний онуудын төлөвлөгөөний тасалдлыг бүрэн нөхөөд тогтвортой ажиллаж байна. Мөн арьс, ширний анхан шатны боловсруулалтын үйлдвэр ажлын их ачааллын үеэр жил бүр олон арван хүн гаднаас авч ажиллуулдаг байсан бол бригадын хэлбэрт шилжсэнээр нэгдүгээр улиралд арьс ялгаж зэрэглэх ажлыг өөрийн хүчээр гүйцэтгэж, хөдөлмөрийн бүтээмжийг өнгөрсөн оны мөн үеийнхээс 26 хувь нэмэгдүүллээ. Илэрхий ийм сайн үзүүлэлт ахиц, амжилт гарч байгаа болохоор хөдөлмөрийг хамт олны хэлбэрээр зохион байгуулахад гол шийдвэрлэх ач холбогдолтой энэ асуудалд үйлдвэр, аж ахуйн газрууд ажил хэрэгчээр нухацтай, ул суурьтай хандах шаардлагатай байна. Нийгмийн үйлдвэрлэлийг эрчимтэй хөгжүүлж. үр ашгийг дээшлүүлэх, удирдлагын систем, аж ахуйн механизмыг боловсронгуй болгоход хөдөлмөр зохион байгуулалт, урамшууллын бригад үлэмж давуу талтайг хөдөлмөрийн хамт олонд ухамсарлуулах, утга учрыг нь сайтар сурталчлан ойлгуулахаас ажил эхлэх ёстой. Гэтэл бригадын хэлбэрийг ажилд нэвтрүүлэх материаллаг сонирхол, зохион байгуулалтын бэлтгэлийг бүрэн хангахгүйгээр тушаал, шийдвэрээр хялбарчлан байгуулах, хөдөлмөрийн нормыг урьдаар хянаж дэвшилттэй болголгүй механикаар нэгтгэж бригадыг томсгох, хөдөлмөр оролцооны  коэффициентыг үндэслэл муутай боловсруулж хэрэглэх зэрэг ноцтой дутагдал арилаагүй байна. Шинэ маягийн бригадын мөн чанар, түүний эдийн засгийн үндэс, хөдөлмөрийн норм үнэлэлтийг зөв тогтоох, оновчтой мөрдөхөд тавих хяналтыг сулруулах, хөдөлмөр оролцооны коэффициентын үзүүлэлтийг оновчтой сонгоогүй, буруу тооцоолсноос болж шинэ ажлын нэр хүнд буурах, түүгээр ч барахгүй, олон жил ажилласан мэргэжлийн өндөр ур чадвартай ажилчдын цалин хөлс ямар нэг хэмжээгээр буурч харин дадлага туршлага дутмаг, цөөн жил ажилласан хүмүүсийнх үндэслэл муутай нэмэгдэхэд хүрсэн зохисгүй хандлага ч Улаанбаатарын эсгий, эсгий гутлын үйлдвэр зэрэг газарт гарсан байна. Түүнчлэн савхин гутлын үйлдвэр, автобусны баазын удирдлага шинэ маягийн бригадын талаар дороос гарсан хөдөлгөөнийг дэмжиж туслах үүргээсээ зайлсхийж, уг ажлыг эдийн засагч, мэргэжилтэнд даалгаснаар санаа амарч, үнэндээ урсгалд нь орхижээ. 

Мал аж ахуйн хөдөлмөр зохион байгуулалтыг хамт олны хэлбэрт оруулахын тулд хөдөө аж ахуйн нэгдлийн суурийн зохион байгуулалт, мал маллагааны онцлогийг харгалзан, шинэ маягийн бригадад хамруулах, тариаланч механикжуулагчдыг бригадын системээр ажиллуулах, тэгэхдээ байгаль цаг уурын онцлог, хөрсний үржил шим зэрэг хүчин зүйлийг харгалзан үнэлэлт тогтоох, оновчтой хувилбарыг сонгож авах мэтийн шургуу нарийн уйгагүй ажиллагаа дутагдаж байгааг анхаарах хэрэгтэй юм. 

Үйлдвэрлэлийн нэгдэл, байгууллагын удирдах хүмүүс, мэргэжилтнүүд бригадын хэлбэрийн талаар тойм төдий ойлголттой ажиллаж, ерөнхий яриа, мэдээллээс хэтрэхгүй байвал энэ ажил ахиц олохгүй нь тодорхой. 

Улс ардын аж ахуйн нэлээд салбарт шинэ маягийн бригад байгуулж ажилласан туршлагаас үзэхэд, тэдгээрийг цаашид бэхжүүлэхийн үүднээс шийдвэрлэвэл зохих эдийн засаг, эрх зүйн асуудал ч байгаа юм. Үйлдвэрлэлийн удирдлагын системд бригадын эдлэх эрх хэмжээ, үүрэг хариуцлагыг тодорхой зааглан тогтоох, бригадын бүрэлдэхүүнд инженер, техникчдийг оруулж, тэдний хөдөлмөрийг үнэлэх, цалин хөлсний асуудлыг нэг мөр шийдвэрлэх, бригад, түүний даргын ажлыг үнэлэх шалгуур үзүүлэлтүүдийг оновчтой тогтоож, аттестатчилах асуудлыг шийдвэрлэх хэрэгтэй. 

Хөдөлмөр зохион байгуулалт, урамшууллын бригадын хэлбэрийг туршин нэвтрүүлэх ажлыг шинжлэх ухааны үндэслэлтэй, бүтээлч шуурхай зохион байгуулах, нэгэнт төвхнөсөн бригадуудын туршлагыг бусдад идэвхтэй дэлгэрүүлэх, шалгарсан арга зүй, механизмыг бий болгохын тулд Хөдөлмөр, нийгэм хангамжийн улсын хороо, салбарын яамд, тэдгээрийн эрдэм шинжилгээний байгууллагууд шургуу ажиллах хэрэгтэй байна. Олон түмний бүтээлч санаачилгаар төрж гарсан бригадын хэлбэрийг ирэх таван жилд улс ардын аж ахуйд хөдөлмөр зохион байгуулалтын гол хэлбэр болгох бүх талын бэлтгэлийг жигд сайн хангах нь нам, улс, олон нийтийн бүх шатны байгууллагын эрхэм үүрэг мөн

