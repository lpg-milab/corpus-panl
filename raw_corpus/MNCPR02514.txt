Зуны эхэн сарын цэцэгт зүүд

Хөтөлгөө морьтой эрлийн хүн бууж мордох шиг хорвоогийн учрал тохиол соньхон. Цувраа намхан толгод, жижиг толин цэнхэр нуур, шувууд гангана гунганан ирэх нам гүмхэн тал нутаг минь. 
Зуны эхэн сарын цэнхэр нүдэн яргуй нууцхан дурсамжийн эдлэнд сэмхэн ургаж, бас туньж гунин буцах шиг болоод он жилүүдийн тэртээ шувуу шиг дэвнэ. Утасны хөх шонгууд зурайн зурайсаар талын ээвэр дэрлэсэн сумын төвийн хэдэн байшингуудын зүгт одно. Тэнд л амьдралын үнэн оршиж, тэнд л аз жаргалтай хүүхэд цагийн цаасан шувууг мөрөөдлийн тэнгэрт хөөргөн нисгэдэг байжээ. Сантын тухай өгүүлж, дотуур байрных нь шатан дээр сууж, өнгөрсөн ахуйг нэхэн бодлогошрох аваас дотор сэтгэлд минь хөнгөн гуниг, зөөлөн баяр ургаж ирнэ. Эцэг минь хөтөлгөө морьтой галгиулан эргэж ирэх шиг эх нутгийн тухай бодол минь эцэж цуцашгүй дотроос л ундарнам. Сумын төвийн хэдэн байшингууд сургууль, дотуур байр, эмнэлэг, цэцэрлэг... тэгсхийгээд өөр сонин чамин юмгүй мэт ч аль цагийн хүүхэд ахуйн диваажин тэр мөн биз ээ. Төвийн баруун талд "Майхан толгой" хэмээх хөндлөн бор өндөр, түүний цаана "Майханыхан" гэж бүхэл бүтэн хороолол оршино. Харин төвийн зүүн хойд талд "Олон байшинт" гэж бас нэг хороолол бий. Оройн цөөхөн цагаар асаад унтрах гэгээ гэрэл гээч юм нь их даажинтай. Сумын мотор асаагч нөхөр бол сумын Засаг даргаас ч илүү том хүн гэдэг нь эргэлзээгүй. Саяхан 1999 онд зэргэлдээ Баянгол сумаас өндөр хүчдэлд холбогдож сум шиг сум болоодохсон. Майханы ганц худаг руу усанд цувах тэрэг чаргатнууд, хүүхэд хөгшдийн дуу чихэнд ирж дуулдах шиг болно. Үүрээр эхэлсэн усны дажин үдшийн гялаан сая түгж байж гэмээнэ нэг намдана. Сумын төвийнхөн болоод дотуур байрны олон хүүхдийг Майхан л ганц ундалж Майхан л ганц жаргаана. Ус ундны асуудлыг нь төдийлөн сайн бодоогүйн гай гэхээсээ илүүтэй "Майхан толгойн ус" Сантын төвийнхнийг өдгөө ч ширгэж дундаршгүй тэр эрч хүчээрээ тэжээн тэтгэсээр л байнам. Сая дотуур байрны хүүхдүүд тарж одоод зуны эхэн сарын Сант эль хуль оргиход "Майхан толгойн ус" амаа дүүрэн мэлтийнэ. Сэмхэн дурсамж, гэнэн мөрөөдлийг атгахан цээжиндээ тээсээр зуны амралтаар гэртээ эргэж харина. Энэ сумын ганц гол төвөөс баруун хойш 30 гаруй километрт урсан бий. Очиход Мөрөн гол эхнээсээ оргилон урсаад доод адагтаа ирээд тунаран мэлтэлзэж байдагсан. Өвөлжингөө дотуур байрны ахуйд харлаж сайртаад Мөрөнгийн рашаанд булхаж, шинэхэн бүрсэн тараг хоормогны хүчинд гэдэс цайна. Сайн өдөр тохиож гүүгээ барихад элгэн тарагны сайхныг мартаад хөхүүрийн нуугисан шинэхэн айрганд автана. Үдээс хойш тэнгэрийн баруун хаяанаас гэнэтхэн үүл ургаж яах ийхийн зуургүй бороо шавшина. Алагхан талын бороот зун миний балчир ахуйд нисэн ирээд хөл, цээж нүцгэн хашгиран гүйх шиг багын дурсамж дотор сэргэнэ. Өнөө зун ч манай нутагт бороо хуртай сайхан зун болж байгаа дуулдана. Юм сонирхдог хүнд бол Сант дуулгах сонин ахуй ихтэй нутагсан. Сумын төвөөс зүүн тийш Цахиурт багийн нутагт "Улаан хад" гэж байгаль, түүхийн хосгүй сайхан газар бий. Найм, аравдугаар анги төгсөгчид Зил машин хөлөглөн төгсөлтийн баяраа хийхээр тийш л давхин оддог нь одоо ч хэвээрээ. Улаан хаданд зүүн хойш харсан "Өнөцаг"-ийн агуй гэж бий. Тэнд мөн нутгийн хууччуулын мэдэх нэг чулуу авахад дор нь нууц рашаан ус байдаг гэж ярилцдаг. Нэлээд нууцлаг энэ агуй дотор 10 шахам хүн босоогоороо багтах зайтай. Морины уяа бүхий Сэнжит хад байх нь ч мөн байгалийн сонин тогтоц гэлтэй. Тал нутгийн өвөрмөц сонин тогтоц бүхий энэ газарт дээр үеийн шилийн сайн эрчүүд орогнодог байсан гэж өөр зуураа хүүрнэцгээдэг. Улаан хадны доод бэлээс урссан зүлэг бүхий булгийн хажууд төгсөгчид зуны эхэн сараар дуулалдан хөгжилдөөд ертөнцийн зүг бүр хүсэл мөрөөдлөөрөө жигүүрлэн нисдэг санагдана. Өдөлж жигүүрлээд Улаан хаднаас л хорвоогийн зүг бүр нисэн оддог жамтай ч юм шиг бодогдоно. Энэ нутгаас төрөн гарч улс эх орныхоо төлөө зүтгэж яваа сайн хүмүүний нэрийг дурдахгүй өнгөрч бас болохгүй биз ээ. Зэвсэгт хүчний Жанжин штабын дарга, генерал Ц.Тогоо, Ардын боловсролын сайд асан, ЮНЕСКО-гийн МҮК-ын дарга Н.Уртнасан, философийн доктор Н.Хавх, "Монгол Алт" компанийн захирал Д.Дашзэвэгээс өгсүүлээд энэ нутагт төрж өсөөд их амьдралын дөрөөнд дөрөөлсөн үлгэр дуурайлт хүмүүс олон бий. Дэлгэр зуны эхэн сарын зүүд, мөрөөдөл юусан билээ. Эцгийнхээ уясан морийг унаад сумын наадамд хол тасархай түрүүлж ирэх шиг сонин сайхан мөрөөдөлд автан хурга хорин хотны тэндээс даллахыг үзэх шиг багын ахуй хөвөрнө. Наадам ойртож хурдан морьд тарлаж, хажуу дэргэдүүр жирэлзэн өнгөрөх шиг болно. Үеийн хөвгүүд адууны зах дээр дээлийнхээ шилбийг ханзлан ноцолдож унаж, давах нь ч зүүд мөрөөдөл шиг холхид хоцрон үлджээ. Өвөгчүүд өөрийн нутгаас төрсөн бөхчүүдээрээ бахархан айл зуураа шимийн охины дээж өргөн ярилцах нь чихэнд дуулдах шиг болох нь сонин. Нэг зүйл өгүүлэхэд Өвөрхангай аймгийн Сант сум хуучнаар Сайн ноён хан аймгийн Илдэн бээлийн хошуу юм. Яг Сантын нутагт төрсөн "Мээтэн" Аюур хэмээх арслан энэ хошууны нэрээр дуудуулж улсад нэгэнтээ түрүүлж, хэдэнтээ шөвгөрч байсан нь домог шиг л дуурсан үлджээ. Улсын начин Д.Чойжамц "Хөвсгөл аймгийн босоо Шагдар, Өвөрхангай аймгийн О.Аюур нар шиг тийм сайхан бие, тэнхээтэй бөхчүүдийг харахад, ёстой л бөх гэж ийм л төрдөг байхдаа гэж бодогддогсон" хэмээн дурсан ярьсан байдаг. Улсын заан Д.Эрдэнэбат агсан, начин Д.Түмэннаст, аймгийн арслан С.Самдан, Н.Ганхуяг, Ц.Жамсран гээд их арслангийн хойноос төрөн гарсан олон сайн бөхчүүдэд Монгол бөхийн түүхийг бичилцэх хувь зохирол оногджээ. Сантчууд буман хоньтой болсны баяраа хоёр жилийн өмнө нижгэр тэмдэглэсэн. Түрүүлсэн бөх, морио төмөр хүлгээр бусдын энтэй байлж бөөн л юм болов. Үдэшлэгт хөтлөгчийн унших үгээ мань мэтэд үүрэгдэж бэлдүүлснийг бодоход нижгэр их баяр болж өнгөрснийг гэрчлэх биз ээ. Буман цагаан хонины буян оршиж айл бүр гаднаа машин, мотоцикльтой, сансрын тавагтай. Хүүхэд, хөгшингүй 4-5 суваг үзээд ертөнцийн соёл малчны хотонд нэгэнт хүрчээ. Энэ хавар Сантад үүрэн телефон тавигдаад бөөн баяр болж байна. Үеийн залуус ч хаа холын 500 шахам километрийн цаанаас мэнд усаа солилцож нутгийн сонин дуулгана. Наймдугаар сарын таанын нуур шиг айраг хоолой чимчигнүүлэн залгилахад саахалт хотын тэндээс уртын дуу салхины үзүүрээс шуранхайлан сонсогдох шиг болох нь аргагүй сайхан. Хөхүүрт айраг шуугих чимээ, хонь хотлон налайсан монгол ахуй нүднээ харагдах шиг болно. Хээр талыг таанын цагаан цэцэг бүрхээд салхинд бөхөлзөн хийсч одох шиг миний багын хорвоо урдын хувь янзаараа. Сумын төвийн хэдэн байшингууд алсаас жирвэлзэн харагдаж, талын энгэрт асгасан шигтгээ адил цайран харагдах нь ч миний зүүдэлсэн зүүд шиг танил дотнохон санагдана. Хөтөлгөө морьтой аав минь сумын зүг хатируулах шиг, хөвөнтэй цэнхэр дээлтэй хөвгүүн тосч гүйх шиг сумын төв балчир ахуй он жилүүдийн цаанаас дуудна. Мөрөнгийн рашаан шулганан, шулганан урсаад хөлд орж, хэлд орсон бага насыг минь атираат цэнхэр хээт усандаа эргэн тольдох шиг болно. Хөх аадрын дусал шиг анхи бага үедээ Эргэн очоод Хөгжим мэт тунгалаг горхины хөвөөнөөс Эргэж өөрийгөө тольдохсон Өвсөнд үүрлэсэн шувууны өндөг олж үзээд Өнө мөнхөд баяртай, ээжээ дуудаад гүйхсэн Өвөг минь ануухан, эцэг минь залуухан байхыг үзэж Өндөр хөх тэнгэрт шулганаж амьдрахсан... Энэ мэт л сэтгэлд мөнх санагдаж хойноос дуудаж, өмнөөс тосох нь Миний багын эх орон Сант юм. Миний зүүдэлсэн зуны эхэн сарын цэцэгт диваажин ч тэр л юм аа. 
Л.Моломжамц 

