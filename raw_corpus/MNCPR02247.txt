Хомь "авхайн" төлөөх Эвэрт баатруудын тулаан

Нэг. Харангадсан аргаль Өвлийн адаг сар шувтрах дөхөж буй хэдий ч Алтайн нурууны үргэлжлэл болох Их, Бага Богдын хярд үзээд өгье ч цас алга. 
Хярын баруун суганд гэж хэлж болохуйц бяцхан улаан толгойг нутгийнхан Бор өвтүүт гэх агаад энэ л хайрхны нөмөр нөөлөг дор хэдэн үеэрээ өвөлжиж ирсэн "Мянгат малчин" Д.Хэнмэдэхэвийнх энэ удаад ч харын зудны сургаар бусдыг дагаж өөр нутагт отор хийж явсангүйгээр үл барам анх удаа ганц гэрээрээ өвөлжиж буй нь энэ. Түүний эхнэр Түмэннаст гэгч насандаа уурлаж үзсэн болов уу гэмээр үргэлж инээж явдаг намхан улаан авгай урьдын адил өглөөн нарнаас урьтан босч цайныхаа дээжийг хангайдаа өргөхдөө хачин жигтэй зүйл харах нь тэр. Эхлээд нүдэндээ ч итгэсэнгүй. Сарьдагийн оройгоор л салхи татуулан давхихаас бус тэр бүр хараанд тороод байдаггүй аргалийн сүрэг өвөлжөөнийх нь ар шил дээр цайранхан байв. Тэгтэл яасан гэж санана. Аргалийн сүргийн цэгц болох сагил хомь "гуай" мушгирсан эврээ данхайлгасан шигээ өвөлжөөнд нь айлсаад зогсохгүй тэмээн тэргэн дээр хүлж багласан усны хоосон торхыг гадна талаас нь долоох агаад түүнийг харах сөхөө ер алга байлаа. Эзэгтэй бушуухан шиг гэр рүүгээ гүйхээрээ орж хойморын орон дээр цааш харан унтаж байсан нөхрөө сэрээгээд харсан зүйлээ хэлбэл, үнэмших нь бүү хэл, "Түмэннаст гуай та сормуусаа хар аа биз" гэж ирээд даажигнав. Хараад, хараад ханамгүй тэр сайхан амьтан харангадахын эрхэнд ийн айлын хотонд ирсэн байж таараа гэж бодохоос хоолой руу нь юм огшоод ирэв. Эзэгтэй гал дээрх цайгаа данх руугаа юүлсэн болчихоод малын хивэг зуурдаг түмпэндээ аравтай уснаас хийж аваад гарвал мөнөөх амьтан тэрэг рүү байдгаараа цоройчихсон дэргэдээ хүн ирж буйг анзаарсан шинжгүй торхыг түжигнүүлж байлаа. Тэгтэл өчигдөр оройноос хойш үзэгдэхгүй байсан хоточ банхар хаанаас ч юм гарч ирэн аргаль руу учиргүй дайрахад тэрбээр ганцхан тийрч хаячихаад арын шилээр давж одох үеэс энд тэндгүй л амьтдын хамар тачигнаад явчихав. Үнэн хэрэгтээ Их хайрханы буянаар харын зуданд нэрвэгдэн усгүйдэхийн зовлонг амсах нь бүү хэл, дуулж ч яваагүй аргалийн сүрэг барьц алдаж, идэр залуу хомь аргагүйн эрхэнд сүргийг толгойлон тал руу бууж яваад усны үнэрээр малчны хотонд сэм зочилсон нь энэ юмсанж. Тэрбээр ханатлаа ус уугаагүй ч торхны ирмэг дагуу хөлдөж хоцорсон мөсөнд ухаанаа тавьж байтал ороондоо хөтлөгдөн хаа сайгүй доншуучилж яваад өглөөн нарнаар сая нэг юм хоттой мал руугаа дөхөж явсан хоточ банхарт сэглүүлэх дөхсөн ч хөлийн хурдаар амь мултарч сүрэг дээрээ ирэв. Дээр дурьдсан бүхэн үнэн төдийгүй байгаль цаг агаарын тэнцвэргүй байдал аргаль,янгирын нутагшилт ч сөргөөр нөлөөлөх болсны жишээ энэ намар тохиожээ. 
Хоёр. Үр минь мэнд өсвөл би хамаагүй Алив амьтны үр төлөө хамгаалах арга өөр өөр байдаг ч туурайтны хувьд ижил юм билээ. Тал хөндийд улаан шороо эргэлдэн байвч Их,Бага Богд хайрханы өвөр бэлд юу ч болоогүй юм шиг нар ээнэ. Гагцхүү энэ үеэр адгуусан амьтдын ихэнх нь төллөдөг. Аргалийн сүрэг ч үүнээс ангид байсангүй. Залуу хомь өдөр ирэх бүр томрох хээлэндээ түүртэн сүргийн аяыг даахгүйд хүрэх авч эх амьтны зөн совингоор дэрс бут сайтай хонхор газрыг хайж эхлэв. Энэ бол хомь авхай төллөх дөхсөний шинж. Асуудал үүгээр дуусахгүй. Түүнийг эх амьтны эдэлж дуусашгүй жаргал,зовлон ээлжлэн хүлээж буй. Шөнө дундаас хойш дуншсан хомь үүр шөнийн заагаар сая нэг хоёр яс салав. Тэрбээр хэдхэн мөчийн өмнө тэсвэрлэхийн аргагүй өвдөж байснаа ор тас мартчихсан дөнгөж төрсөн хурганыхаа халиаг хаттал нь долоож гарлаа. Тэнцэж ядах мөртөө мөөм рүүгээ тэмүүлэх хургаа харах тусам хайр нь хүрч тэрүүхэндээ майлах дүр эсгэв. Өөрийг нь дуурайсан дэрмийсэн хөөрхөн амьтан хөхөө хөхөөс илүү нудрахыг л эрхэмлэнэ. Байгалийн жам гэж энэ буюу. Төд удалгүй ангир уургандаа божийтол цадсан үр нь сүүл шүү юм аа моодогнуулж гарлаа. Эх үр хоёрыг ийн нялхамсахтай зэрэгцээд энд тэндгүй нялх төлийн дуу дуугаа авалцсанаар өглөөн нартай золгох үеэс сүргийн тоо мэдэгдэхүйц өссөн байлаа. Харин эх урьд урьдынхаас илүү орчныг хянана. Учир нь эх үр хоёрт нуугдаж болохуйц хуурай хонхор газар хэрэгтэй. Гэвч эх тэрхүү газрыг хэдийнэ сонгож амжсан байлаа. Үр төлийнх нь аюулгүй байдал эхээс шууд хамааралтай тул хомь авхай хургаа дагуулсаар урьд нь товлосон хонхортоо хүрч ирэв. Үнэндээ тийн буурь сэлгэхгүй бол халианы үнэр авсан үнэг,чоно, тас мэтийн махчин амьтад хургыг амар байлгахгүй нь мэдээж. Бяцхан хөл дээрээ тэнцэж ядан байх нялх амьтанд хадан хясаа дамжин тэрхүү хонхорт хүрч ирэх нь тийм ч хялбар зүйл байгаагүй тул тэрбээр тэр даруй тугдгасхийн хэвтээд өглөө. Хомь хургаа сайтар хөхүүлэх санаатай аманд нь мөөмөө ойртуулсан авч тэрбээр хэдийнэ "давсанд явсан" байх нь тэр. Эх хурганыхаа ойролцоо тэрүүхэндээ идээшлэж өвсний толгой хөдлөх төдийд хурга руугаа харайлгасаар өдрийг авав. Аюул ирсэн тохиолдолд хомь авхай хургандаа нуугдах дохио өгчихөөд л өөрөө аюулын өмнөөс тосч гүйх нь бий. Энэ нь араатны анхаарлыг өөр дээрээ татаж , аюулаас хөлийн хурдаар мултрах гэсэн эх амьтны арга болой. 
Гурав. Туулай шиг хярах аргалийн хурга Зэрлэг хонины генид ийм чанар буй аж. "Аюул ирлээ,хэвт" гэсэн эхийнхээ дохиогоор хурга газарт наалдаж хэвтээд яг л туулай адил хярчихна. Үгнээс нь зөрөх эрх түүнд байхгүй төдийгүй эхийгээ хэзээ эргэн ирж хөхүүлэх тэр мөчийг тэвчээртэйгээр хүлээх ёстой. Цусанд нь ийм чадвар буй учраас тэрбээр эхийгээ хүлээсээр мөнхөд нойрсох нь буй гэсэн шүү. Харин тэр хэзээ ч хүнд дасаж гэршдэггүй гэсэн. Гэхдээ нэгэн сонин тохиолдлыг судлаач маань ярьж өгсөн. Сүхбаатар аймгийн Түмэнцогт сумын малчин Мишиг гуайн хонинд нэгэн хавар аргалийн хурга ирээд нийлчихэж. Тэгэхдээ хөл нь доголсон байж. Эхлээд гэрийн эздээс үргэж сүйд болдог байсан ч яван явсаар дассан юм байх. Хоёр жил хэртээ болоход түүний эвэр нь ургаж сүргийн дотор ганцаар сүр хүчээ үзүүлэн даналзана. Энэ нь бусдыг мөргөдөг байсан үг биш. Харамсалтай нь явуулын улс тэрхүү гэршсэн аргалийг бэлчээр дээр нь төхөөрч зөвхөн толгойг нь аваад явчихсан байсан гэсэн. Дашрамд дурьдахад, маш ховор тохиолдолд хомь ихэр хурга төрүүлдэг байна. Хурга эхээс төрүүт хоёр цагийн дараа гэхэд л хүнд гүйцэтгэхгүй болохын дээр 14 хоногтойдоо өвсөнд орох нь бий. 
Дөрөв. Дэндүү аминчхан угалз Угалз дэндүү аминчхан зангаасаа болоод аюулд их амархан өртдөг гэнэ. Анчид хийгээд махчин амьтад юуны түрүүнд түүнийг л дуран хараандаа онилдог байна. Энэ нь шуудхан хэлэхэд, дэндүү амиа хичээдэг занд нь ногдуулсан бурхны шийтгэл ч байж мэдэх юм. Түүнийг 13 насалдаг тухай ном сударт бичсэн байдаг ч зөнөж үхсэн угалзтэй таарсан хүн үгүй аж. Аргалийн эврийн мушгиралт хэрчлээсээр нь насыг нь мэдэж болдог юм байх. Ямартай ч зэрлэг хонины эрийг угалз гэдгийг хүн бүхэн мэддэг байх. Угалз орооноос бусад цагтаа тэр бүр сүргээ гэхгүй өөрийн дураар тэнүүчлэн амьдарна. Харин хэргээ болсон үедээ сүрэгт нийлж тэдэнд анхаарал халамж тавьж сүйд болдог гэнэ лээ. "Ноён" угалз жавар ид тачигнах тэр үеэс өөрийн эзэмшил газрыг буй болгон хомь "авхайн" төлөөх тулаанд гарч өгнө. Нөгөөтэйгүүр, сүргийн бүтцэд эм нь цөөн тул үр удмаа үлдээхийн төлөө тэмцэл тэдний дунд өрнөх нь зүйн хэрэг. Идэр залуу угалзад байгалиас заяасан боломжийг хүртэх хувь тэр бүр олддоггүй байна. Тиймээс хязаалан нас айлсах мөчийг хүлээн сүргийг захалсан шигээ өдрийг барах нь энүүхэнд. Үнэн хэрэгтээ тэдэнд тулаанд орох зориг зүрх тэр л насанд л бүрддэг аж. Тулаанд амь насаа алдах явдал нэг биш удаа гарна. Аз болж тулааны талбараас эсэн мэнд мултарсан ч үржилд орох эрх түүнд байхгүй. Ялагдсан л бол гүйцээ. Угалз "гуайд" дунджаар 10 хомь ногдоно. Тэдэнд хомийн сайхан муухай ер падгүй. Гагцхүү тарга тэвээрэг сайтай байх нь чухал гэнэ. Энэ үеэр хомь хургаа өөрөөсөө хөндийрүүлж улмаар бие даалгадаг байна. 
Тав. Зэрлэг хонины тухай хэдэн үг Юуны өмнө энэхүү материалыг Биологийн хүрээлэнгийн эрдэм шинжилгээний ажилтан аргаль судлаач С.Амгаланбаатарын судалгааны материал дээр тулгуурласан бичсэн болно. Уулын туруутны ангилалд багтдаг энэ амьтны тоо толгой жилээс жилд буурах болжээ. Хамаг хэрэг зах зээлийн тогтолцоо хийгээд байгаль орчны буруу бодлогоос үүдэлтэй хэмээн судлаач хэлсэн. Тодруулж хэлэхэд, гадаадын жуулчдад аргалийг өндөр үнээр сорчилж агнуулах болсонтой холбоотой аж. Тэр бүү хэл, сайдын нэрэмжит агнуур явагддаг юм байх. Энэ нь сайд өөрөө хуулиа зөрчиж буй явдал болой. Сүүлийн жилүүдэд угалз агнах зөвшөөрлийг 26 аж ахуйн нэгжид олгосон байх юм. Бас урд хөрш рүү эврийг нь өндөр үнээр гаргах болсон зэрэг нөлөөлсөн байна. Уншигч та боддоо, 10 мянган төгрөг халааслахын төлөө аргалийг бөөнөөр нь хороох болов. Нөгөөтэйгүүр, хэдэн жил дараалсан ган зуданд байдгаа барсан малчид аргаль, янгир мэтийн "Улаан ном"-д бүртгэлтэй амьтдыг хүнсэндээ ихээр хэрэглэх болж. үүнд цаг агаарын тэнцвэргүй байдал ч нэрмээс болж буй юм байх. Юутай ч 2001 оны тооллогоор Монгол Улсад 13 мянган тоо толгой бий гэж гарчээ. Түүнээс хойш албан ёсны тооллого явагдаагүй ч судлаачийн барагцаалж буйгаар бол энэ тоо хоёр мянга орчмоор хорогдсон бололтой. Энэчлэн дэлхийд ч ховордож буй энэ амьтнаа хэдэн бор төгрөгөөр агнуулаад байвал хэдхэн жилийн дараа "Эрт урьд цагт Алтай таван богдод аргаль хэмээх данхайсан эвэртэй хонь шиг амьтан байж гэнэ ээ" хэмээн хойч үедээ үлгэр ярьж суух байх шүү. Дашрамд дурьдахад, зэрлэг хонины төрөл зүйл дотроос бие бялдар, үс ноосны хувьд хамгийн сайн нь Монгол Алтайн аргаль бөлгөө. Гагцхүү гадныхан эвэрт нь л болдог гэнэ ээ. 
