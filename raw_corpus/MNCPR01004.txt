Өсөхөө, Сумъяа хоёр үзүүр түрүүнд үлдэх байх

Баянхонгор аймгийн Хүрээмарал сумын харьяат, Монгол Улсын гавьяат тамирчин, улсын начин Шагдарын Чанравтай уулзаж ярилцав.
Тэрээр 1973 онд самбо бөхөөр дэлхийн аварга болсон анхны монгол тамирчин төдийгүй 1974 онд самбо бөхийн ДАШТ-ий мөнгөн медалийг хүртэн, 1976 онд зохиогдсон олон улсын "Интернацианоль" тэмцээний самбо, жүдо бөхийн хоёр төрөлд түрүүлж. Тбилисийн жүдо бөхийн "А" зэрэглэлийн тэмцээнээс анхны мөнгөн медалийг эх орондоо авчирсан тамирчин билээ. Дэлхийд нэртэй энэ бөх ид барилдаж байхдаа "оноо алдалгүй түрүүлнэ дээ" гэж гадаад, дотоодын олон ч бөхийн зүрхэнд шар ус хуруулж явжээ. Ямар сайндаа Гүржийн Тбилист болсон ДАШТ-д ЗХУ, Унгар, Гүржийн гурван том бөхийг дараалан ялсныхаа шанд өндөг, архины шилээр шүүгчтэйгээ хамт нүдүүлж аргагүйн эрхэнд хуурамч "ялагдал" хүлээж байсан гэх вэ. Гурван настайдаа эцгээсээ өнчирч, хар багаасаа адуу малтай ноцолдон, ажлын төлөө зүтгэсэн хүү 19 настайдаа ардын цэргийн албанд морджээ. Аймгаасаа 18 машинд 518-уул гарсан тэд замдаа бяцхан наадам зохиоход Эрдэнэцогтын Пунсал, Богдын Баттогоо, хожмын гавьяат тамирчин Батсүх, Маралын Чанрав нар шөвгийн дөрөвт үлдэж байсан нь бөх болох замналын эхэн байж гэлтэй. -Та наадам, цагаан сарын барилдааныг олон жил тайлбарласан хүн. Алтан гахай жилийн барилдаанаа тайлбарлана биз дээ? -Тайлбарлах санаатай байгаа. Цагаан сарын барилдааныг 1977 онд анх тайлбарласнаас хойш 31 жилийн нүүр үзэж байна. Улсын наадамд тайлбарлахынхаа хажуугаар барилдчихдаг, харин цагаан сарын барилдаанд бол зав гардаггүй юм. 1979 онд начин болдог жил телевизийн найруулагч Бадрах, Дорж нар "Энэ чинь яасан унадаггүй хог вэ" гэж бөөн инээдэм болж байж билээ. Зургаагийн даваанд Мөнхбат аваргад унаж тэдний санааг амраасан даа. -Начин болсноосоо хойш улсын наадамд барилдаагүй хэрэг үү? -Барилдсаан барилдсан. Гурван удаа гурав давсан. Энэ олон жил бөх тайлбарлахдаа долоон жилд нь радио дээр суусан байдаг юм. Телевизээр тайлбарлах үед бол зураглаачтайгаа яриад дүрс орлуулаад байж болдог. Радио бол яс тайлбарлахаас аргагүй шүү дээ. Барилдмаар хорхой хүрсэн үедээ талийгаач шавь Ганбаатарыгаа "Чи миний оронд сууж бай" гэдэг байлаа. -Энэ жилийн цагаан сарын барилдаан ямаршуухан болох бол. Хэн хэн өнгөлж барилдана гэж таамаглаж байна даа? -Сүүлийн жилүүдэд сайн барилдаж байгаа бүх бөхчүүд л гарах байх шүү. Цагаан сарын барилдаандаа сайн барилдвал тэр жилдээ хийморьтой байдаг гэж бөхчүүд сүсэлдэг болохоор зодоглосон бүгд л сайн барилдахыг боддог. Сумъяабазар цагаан сарын барилдаанд одтой барилддаг хүн дээ. Сүхбат аварга маань зодог тайллаа энэ тэр гээд нэг л ойлгогдохгүй юм. Уг нь... /удтал бодлогошров. Сур/ сайхан барилдаанч аварга шүү дээ. Энэ жил миний бодлоор тийм бөх түрүүлнэ гэх таамаг алга байна. Бодвол Өсөхөө аварга, Сумъяа аварга хоёр үзүүр, түрүүнд үлдэх болов уу? -Ийм олон жилд адилхан хувилбартай барилдаан ажиглагдах юм уу? -Өнгөрсөн жилийн наадмын аварга Бат-Эрдэнэ, арслан Азжаргал нарын барилдааныг сүүлд зурагтаар харж байхад Ардын хувьсгалын 49 жилийн ойгоор үзүүр түрүүнд таарч барилдсан Дэмүүл, Бээжин аваргуудын барилдаантай яг адилхан болсон нь сонин шүү. /инээв/ Тэгэхэд Дэмүүл арслан яг Бат-Эрдэнэ аварга шиг арагшаа унаад, Бээжинг тахимаа авах гээд ирэх хүртэл босохгүй хэвтээд байсан. Би наадмын дараа уулзвал "Өмхий дархад чинь хөлөөрөө толгой дээр нэр бичих" гэж байна гэсэн юм даг. Орчлонд усны дусал шиг адилхан хүн байдаггүй шиг ижил хувилбартай мэх ч ховор. Үүнийг л би гайхаад байдаг юм. -Ноднингийн цагаан сарын барилдааныг та тайлбарласан даа. Ер нь ямар барилдаан болсон юм бэ дээ? -За даа, ойлгомжгүй л барилдаан болох шиг болсон шүү. -Таны санаанаас гардаггүй өвөрмөц барилдаантай жил гэвэл? -Зөндөө л дөө. Улсын начин Нэмэхбаяр аймгийн арслан цолтой барилдаж шөвгийн дөрөвт үлдсэн, улсын заан Ганбат аймгийн арслан байхдаа үзүүрлэж, Бат-Эрдэнэ аварга түрүүлж байсан цагаан сарын барилдаанууд тодхон байдаг. 1981 онд үзүүр түрүүнд Мөнхбат аварга, Цэрэнтогтох аварга хоёр үлдээд, Цэрэнтогтох бэртэн эмнэлэг хүргэгдэж байлаа. 1987 онд Балжинням Цэрэнтогтохтой үлдэж түрүүлсэн, 1969 онд Бээжин аваргаар Өвгөнхүү начин түрүүлдэг содон барилдаанууд байнаа. Хадаа аваргын түрүүлдэг барилдаан их сонин болж билээ. -Хэдэн онд билээ? -1980 оны цагаан сарын барилдаан. Мөөеө аварга, Баянаа аварга хоёр Хадаагийн ард гарчихаад гарцаагүй хаядаг дээрээ хоёулаа унасан тохиолдол сонин санагддаг юм. Тэр их аваргууд Хадаагийн тэмээ мал туйлчихсан юм шиг ааганд юу ч бололгүй, цуваад унаж билээ. Хадаа маань эвээ л олохгүй барилддаг болохоос энгүй аатай амьтан байжээ. -Та аварга, арслан алдар цолтнуудтай бүгдтэй нь сэнжигдэлцээ биз? -Батсуурь, Чимэд-Очир аварга, Түвдэн багш гээд бүгдтэй нь л ноцолдож явсан даа. -Хадаа аваргатай? -Хадаа маань "хэцүү нэрт"-ийнд арав шахуу жил болоод гарч ирсэн жил 1986 оны наадмаар намайг гурвын даваанд амлалаа. Би баруунаар золгомоор байдаг. Хадаа зүүн золгох санаатай. Удаж удаж шодохоор боллоо. "Багш аа, та очоод шодчих" гэж байна. "Миний хүү оччих" гэлээ. Очиж шодоод "Түй" гэж байгаа бололтой харагдана. Янз нь миний талаар золгохоор болж л дээ. Баруунаараа золготол том гуяараа өлгөж аваад л шидчихлээ. Түрүүлснийх нь дараа "Чи чинь багш нараа амлаад байвал сайн барилдах юм биш үү" гэвэл "Харин тийм, сайхан цагаан мөртэй байдаг юм" гэж байсан. Үгээ бодож санахгүй хэлдэг тийм л хүүхдээрээ хүн байсан даа. -УИХ-ын гишүүн Л.Гүндалай цагаан сарын барилдаанаар "Улсын цолонд ойрхон бөх" тодруулдаг. Таны бодлоор тийм бөх хэн байна? -Говь-Алтайн Бигэрийн Соронзонболд, Завханы Оргил гээд аль сайхан залуусыг хэлж барахав. "Начны найраа" гэж яриад байдаг. Үнэхээр тэгж "найрдаг" бол гараад ирэхээр өчнөөн залуус байна. Үндэсний бөхийн нэг онцлог нь цолны эрэмбээр амладаг болохоор хоёр сайн бөх хоорондоо учирч тунахгүй гэхийн баталгаа байхгүй. -Шавь нарын тань тоо олшроод л байна уу? -Самбо, жүдо бөхийн үндэсний шигшээгийн дасгалжуулагчаар 1978-1998 он хүртэл 20 жил ажиллаж. 20 жил гэдэг олимпийн дөрвөн цикль учраас олон ч шавьтай байхаас аргагүй үе л дээ. Цагаан сараар сайхан л байдаг юм. Аварга цолтой нь ч орж ирнэ, цолгүй залуу бөхчүүд ч ирж золгоно. Балжинням аварга миний гарын шавь. Уулзаад, утсаар ярихаараа багш л гэж байдаг. Хөдөөнөөс Жамъянпүрэв харцага, начин Эрхэмбаяр, Төмөрбаатар нарыг авчирч байлаа. Гавьяат дасгалжуулагч Эрдэнэбатыг Зүүнхараагаас олж авчирсан байдаг юм. 
Л.Батцэнгэл 

