Цагаан ордны цаваг дээвэр нь дэрвэж байна

Монгол төрийн тооныг өргөн буй хоёр баганын нэг гэж өөрсдийгөө өргөмжлөх дуртай МАХН-ын доторхи ялзрал дээд цэгтээ тулж, гадагшаа хамаг л муу муухайгаа үнэртүүлэх болжээ. Гэрийн эзэд нь эхлээд хөнжил дотроо зодолдохыг хичээсэн боловч баглаа хүлээсээ зад татан тийрэлцэж, ханынхаа үдээрийг тас жийцгээв. Үдээр нь тас тас үсэрсэн хана өөрийн эрхгүй доошоо шалчийн сууж, цаваг дээвэр нь дэрвэн намрын хүйтэн салхинд авч шидэгдчих шахан навсарч харагдана. Эзэд нь дайжин зугтацгааж, энд үлдсэн хэд нь гэрээ тойрон гүйлдэцгээж, гэдэс гүзээ рүүгээ хатгалдан, үгийн муухайг хэлэлцэж, үс гэзгээ зулгаалдан байна.
Энэ бол задралын өмнөх МАХН-ын дүр зураг. Орон шоронгоос гар дамжиж ирсэн нэг дөрвөлжин захиа "дайн"-ы гал дээр дарь болон асгарч, хөндлөн гулдгүй хөл толгойгоо алдан алалдаж эхэллээ гэхэд хэтэрхий хямдхан гаргалгаа болох ч сүүлийн үеийн улс төрийн амьдралыг санаанд оромгүй нөлөө үзүүлэн эргүүлж чадсаныг нь бас үгүйсгэх аргагүй мэт. Х.Баатарын хэргийг задлах сонирхол хэнд илҮҮ байж болох вэ Гаалийн Х.Баатар шүүх хурлын дараа "Ганц худаг" гэх аймшигт газар руу 80 хүрсэн эхтэй нь ч мэнд солиулалгүй ачиж хатуурхсанд гомдохдоо намынхаа дарга нарт хаяглан байж тэрхүү халтар зурвасыг үзэглэсэн гэхэд итгэмгүй. Хэрэгтэн нэр дээрээ 10 хүрэхгүй сая төгрөгийн асуудлаар ялын тогтоол уншуулсан байтал нам нь түүнээс нь 10 дахин их буюу 100 сая төгрөгийн нотлох баримт гаргаад өгчихсөн. Ё.Отгонбаярын гаргаж өгөөд хэл амны бай болж буй тэрхүү бичиг чин үнэндээ Х.Баатарыг аврах биш алах бичиг юм шиг. Сайтар ажиглавал үүний ард том хөзөр нуугдаж байх шиг. Ингэхэд Ё.Отгонбаяр тийм том "амьтан" уу. Намын Удирдах зөвлөл, Намын дарга, Намын ерөнхий нарийн бичгийн дарга гэсэн гурвалсан том хамтын удирдлагыг алхаж гараад дур мэдэн тийм том баримт гаргаад өгчих мэдэл түүнд бий гэж үү. Эрх эрхдээ намын рейтингийг дэнжигнүүлж буй албан тушаалын болон авлигын энэ том хэрэгт гэрч болгон баримт гаргаад өгчих хэмжээний эрх шүү. Ээ, мэдэхгүй. Тэгвэл түүний ард хэн, ямар бүлэглэл байж болох вэ. М.Энхболд Ё.ОтгонбаЯрын нэрээр хэн рҮҮ Чулуу шидэв ээ Улстөрчдийн рейтингийг тогтоодог судалгаануудын эхний 10 дотор хамраа ч хавчуулж чадахгүй жилийн нүүр үзэж буй энэ эрхэм сүүлийн үеэс гэнэт бие даасан гэмээр болхидуу тоглолтууд хийж, энд тэнд маанаг маанаг үг унагах болоод байгаа. Тэгсэн мань хүн нөгөө мөрөөдлийн 10 дотроо ороод ирсэн нь тэр гэнээ. АНУ виз өгвөл би НҮБ-ын Ерөнхий Ассамблейн чуулганд очно доо ч гэх шиг. Тэгснээ яваад өгч ч байх шиг. Очоод үг хэлчихэж ч байх шиг. Намын дарга, Ерөнхий сайд гэх өндөр эрэмбийн албан тушаалтны өндөрлөгөөс гайхаш төрмөөр дэл сул үг унагах явдал үүгээр зогссонгүй. Гаалийн Х.Баатарын шүүх хурал дээр намынхаа нарийн бичгийн даргын гаргаж өгсөн бичгийн талаар бүр хачин мэдэгдэл хийж шуугиан тариад авсан нь эдүгээ жинхэнэ сэдэв болж байна. Ё.Отгонбаяр надаас олон жил намд удирдах алба хашсан хүн болохоор мэдэж байгаа юм байлгүй. Би уг нь намынх нь дарга л юмсан. Би ерөөсөө Х.Баатарын асуудлаар бичиг гаргаж өгөхийг мэдээгүй байсан гэх түүний үг МАХН-ын доторхи зөрчлийг нийтийн өмнө палхийтэл дэлгээд хаячихсан. Намын даргадаа гэнэт ийм хачин үед ам руугаа алгадуулж орох байх газраа олж ядахдаа цаадах нь сэтгүүлчдээс зугтан яах ийхийн зуургүй АНУ руу арилж өгсөн. Эргэн тойрон дахь байр байдал нь туйлын эмх цэгцгүй болоод ирсэн энэ тогтворгүй үед ерөнхий нарийн бичгийн дарга С.Баяр нь ичиж үхэх гээд байж чадахгүй хаа нэг тийшээ ниссэн. Удирдах зөвлөлийнхөн нь учраа олохоо байж хуралдъя гэцгээсэн ч Ерөнхий нарийн бичгийн дарга, нарийн бичгийн дарга хоёр нь хоёулаа АНУ-д байгаа учраас болдоггүй. Байдал ингэсхийгээд тогтсонгүй. Шадар сайд асан Ч.Улааны хийсэн мэдэгдэл МАХН-ын дотоод зөрчлийн маш том толь болж өгөв. "М.Энхболд мэдээгүй энэ тэр гэж булзаад яах нь вэ дээ. Тэр бичгийн талаар бид бүгдээрээ л мэдэж байсан нь нууц биш шүү дээ" гэж Улаан сайд даргынхаа том нүдийг бүлтийтэл ширтүүлж байгаад айж ичихгүй хэлж орхидог юм байна. Юутай ч М.Энхболдын энэ мэт бүтэлгүйтлийн дараа ажиглагчид үйл явцыг экс намын дарга, эдүгээн Ерөнхийлөгч Н.Энхбаярын сүүдэртэй холбон хэл амаа билүүдэж эхэлцгээсэн нь нууц биш. Ё.Отгонбаярыг Ерөнхийлөгчийн хүн гэдэг болохоор М.Энхболдыг гэнэт ийм тоглолт үзүүлсний дараа "Энэ нөхөр ч хүний ачийг мэддэггүй хүн юм даа" гэлцэх нэг хэсэг байхад, "Зөв, одоо л Баатарын хэрэг энэ тэрээр далимдуулж аваад салчих хэрэгтэй, ер нь цаадахынхаа үгийг авахаа байсан шүү дээ" гэх нөгөө хэсэг алга таших. Аль хэдийнэ намаас өрх тусгаарлан буусан Ерөнхийлөгч харин юу бодож суугаа бол. Д.Загджав хаа сайгҮй ӨнхӨрЧ Явсаар золиос болЧихлоо гэв ҮҮ Халаа сэлгээ явагдах тоолон араас нь ёс юм шиг нэр нь хавчуулагдан өнхөрч явдаг Хан-Уул дүүргийн Засаг дарга Д.Загджавыг ИНЕГ-ын дарга Г.Дагвын оронд томилохоор МАХН-ын Удирдах зөвлөл үндсэндээ тохиролцоонд хүрсэн байжээ. Гэвч шинэ даргын бяр амтагдаад муриж орхисон юм байх. Дэвшүүлсэн нэрээр зайлуулж орхих шийдвэр гаргаж тохуурхсан М.Энхболдод хорсохдоо Д.Загджав дарга одоо болтол төрийн нарийн бичгийн даргынхаа өрөөгөөр шагайгаагүй байна. Уурандаа багтрах шахсан түүнийг эмнэлэгт хэвтэж байгаа гэж намынхан нь ярих ажээ. Цагдаагийн доогуурх томилгоон дээр М.Энхболд Ц.Нямдорж хоЁр Чинээндээ тултал "Үзжээ" ЦЕГ-ын дарга асан генерал Ч.Амарболдыг баасан гаригийн орой ажил тарсан хойгуур ЦЕГ-ын тэргүүн дэд даргын суудалд заллаа. Спикер энэ асуудал дээр Ерөнхий сайдтай зөрөлдөөд бараагүй юм байх. Саарал ордноор явган тэнэж яваа яриагаар бол М.Энхболд тас зөрөн зүтгэсээр байгаад генералыг цагдаа руу эргүүлэн авчирсан төдийгүй Замын цагдаагийн газрын дарга, хурандаа Ц.Амгаланбаярыг чөлөөлж хурандаа Д.Ядамдорж гэгчийг тавьж орхижээ. Д.Ядамдоржийг Хууль зүйн сайд Д.Одбаярын хүн гэх яриа ч ордноор дэгдэж амжив. Халаа сэлгээнд өртсөн Ц.Амгаланбаяр хурандаа Цагдаагийн академи руу хурандаа Батаевийн оронд "цөлөгдсөнөөр" энэхүү хар баасан гаригийн халаа сэлгээ өндөрлөсөн юм байх. Нэг хэсэгтээ Н.Энхбаярын цагдаа "байгуулагдлаа" хэмээсэн зар эрчимтэй түгэх үйл ажиллагаа хийгдсэний эцэст жинхэнэдээ М.Энхболдын гараар үзэглүүлсэн эрээвэр хураавар цагдаа ийнхүү ёслол төгөлдөр үүдээ нээв. ЦЕГ-ын шинэ дарга М.Ганболдын хувьд дээрх томилгоонууд огт хамааралгүй өрнөж байгаа нь анхаарал татна. Тийм ч учраас ажиглагчид ерээд оны сүүлийн үеийнх шиг эв түнжингүй нөхцөл байдал Монголын цагдаад нүүрлэхийг үгүйсгэхгүй байна. Үхэхдээ үхэр буугаа тавихын үлгэр гэгчээр МАХН ийнхүү хүчний байгууллагаар эрээ цээргүй "оролдож" өөрийн хүмүүсээр чигжиж амжлаа. Спикер илэн далангҮй Ярилцлагад ороод намын сониндоо загнуулж байна "25 дугаар суваг" телевизийн нээлттэй ток шоунд зочноор оролцсон УИХ-ын дарга Ц.Нямдоржийг тойрсон яриа сүүлийн өдрүүдэд Улаанбаатарын нүх болгонд өрнөж байна. Нам доторхи жижиг, том бүлэглэлүүдийн хорыг хөндлөн гулд хусаж орхисон хатуу ширүүн Спикерт уурлах хүн олноороо нэмэгдэв. Эрхүүд айлчилж явах хооронд нь энд үлдсэн намын дарга нь түүн рүү баахан том үг чулуудаж орхиод АНУ руу арилчихсан нь асуудлын галыг эхэлж өдөөсөн нь нууц биш. Энэ мэтээр МАХН-ын томчууд гэдсэндээ хөлөө жийлцэж дуусаад гэрээ нураахын даваан дээр алалцаж байна. Хэлэх ярихаа хэнээр ч цагдуулж яваагүй Ц.Нямдорж энэ явдлаас болж намынхаа "Үнэн" сонинд хүртэл загнуулж байна гээд бод доо. Удахгүй эдний намын доторхи бүх бүлэглэлүүд нэгдэж намын ээлжит бус хурлаа хуралдуулахыг шаардах тухай мэдээ дугаар шилжихийн өмнө ирэв. Намын дотор болж буй эдүгээн үйл явдлуудын талаар зарим нь Н.Энхбаярын орыг залгах лидерийн төлөөх өрсөлдөөн явагдаж байна. Яагаав Н.Багабандийг Ерөнхийлөгч болсны дараахь үеийг сана л даа гэж байгаа бол зарим нь яах аргагүй манай нам задрах цаг болжээ хэмээн эмгэнэлтэйгээр шогширч байх ажээ. 
Б.Ганчимэг
