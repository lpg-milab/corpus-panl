Тавилгын хаан

социалист дүр төрхтэй  капитализм 
1929 онд дэлхийд хамгийн олон хүүхэд төрсөн жил гэдэг. Тиймээс  түүхэнд тэмдэглэгдэн үлдсэн аж. Тэр жил  Шведийн өмнөд хэсэгт орших Смаланд мужид амьдардаг Кампрадын гэр бүлд хүү төрж Ингвар хэмээх нэр хайрлажээ. Харин өнөөдөр Ингвар Кампрадыг тавилгын хаан гэдэг. Түүний байгуулсан "Ikea" тавилгын дэлгүүр Москва, Бээжин, Шанхай, Нью-Йорк, Берлин гээд дэлхийн томоохон хотод үйл ажиллагаагаа явуулж байна. Тавилгын хаан  "Forbes" сэтгүүлээс саяхан гаргасан  Европын тэргүүн баячуудын жагсаалтыг тэргүүлсэн юм. 
Түүний эд хөрөнгө 31 тэрбум ам.доллараар үнэлэгдэв. Европын тэргүүн баян маш даруухан хүн гэнэ. Зарим нь  түүнийг хамгийн ядуу тэрбумтан ч гэдэг. Ингвар эд хөрөнгөдөө бардаж тансагладаггүй. Мөнгө гэдэг түүний хувьд бизнесээ хөгжүүлэх хэрэгсэл. Түүний тухай маш сонин зүйлүүдийг ч ярьдаг.  Ноён Ингвар  Кампрад  онгоцоор нисэхдээ хамгийн хямдхан тийз захиална.  Дэлгүүрээс юм худалдаж авахдаа хамгийн хямдхан баглаа боодлыг сонгодог аж.  Түүгээр ч зогсохгүй гурван одтой зочид буудалд бууж, өглөөний унд үнэгүй  тул сайн идэж аваад орой болтол гүрийдэг гэнэ.  Хамгийн хямдхан түргэн хоолны газраар үйлчлүүлж, нийтийн тээврээр зорчино. Лозанна хотын ойролцоох хамгийн хямдханд тооцогддог тосгоны захаас хүнсээ базаадаг. Яагаад ингэдгийг нь  асуухад "Өөрөө тансаглачихаад  ажилтнууддаа  аялж амрахдаа аль болох хямдханыг нь сонгоорой гэж хэлэх нь эвгүй шүү дээ. Удирдагч хүн бусдадаа үлгэр дуурайлал болох ёстой" гэж хариулсан байна.  Мөн  "Тансаглал гэдэг хүн төрөлхтөнд халдварласан хамгийн хүнд хэлбэрийн аюултай өвчин. Миний насан дээр мөнгөө дэмий юманд үрнэ гэдэг тэнэг явдал" гэжээ. 
Тиймээс ч "Ikea" компанийн удирдах ажилтнууд  тансаг зэрэглэлийн машин унаж, үнэтэй  хувцас өмсдөггүй гэнэ.  
Зарим нь үүнийг  социалист дүр төрхтэй  капитализм 
гэдэг. Ингвар Кампрад нэлээд хэдэн зүйлийг компанийнхаа хамгийн гол зарчим болгон ажилладаг.  Хэтэрхий их юм шаардахгүй бол эрэлт хэрэгцээ нь сайн байж чадахгүй.  Аливаа ажлыг хийхдээ тэр дороо үр дүнг нь үзэх  гэж бүү улайр.  Удаан хугацааны дараа үр шимийг нь хүртэнэ.  Ашиг  бус хөрөнгө оруулалтаа хийх нь илүү чухал.  Хамтран ажиллагчидтайгаа зөвлөлдөхөөс айх хэрэггүй. 
Ингвар Кампрадтай ойр дотно харилцаатай хүмүүсийн ярьснаар тэрээр маркетингийн ухааныг бүрэн эзэмшсэн, маш ухаалаг бизнесмен ажээ. Хамгийн гол нь барагтай л бол алдаа гаргадаггүй. Тиймээс ч бизнесменүүд түүний үйл ажиллагааны гол зарчмыг судалдаг болов уу.  Өөрийнх нь ярьснаар бол угийн толгой муутай нэгэн гэнэ. Гимнази дүүргээгүй.  Ганцхан сургууль төгссөн нь   Гётебургийн худалдааны сургууль.  Дээд сургууль төгсөөгүй, гэхдээ хэнээс ч дутахааргүй санаачилгатай. 
Ингвар Кампрад гурван хүүтэй.  Гурвуулаа түүний хөрөнгийг залгамжилна. Тэд нь "Ikea" концернд  ажилладаг. Бүгдэд нь хөрөнгөөсөө хүртээх аж.  Хэдийгээр нас нь нэлээд дээр гарсан ч Ингвар ажлаа өгөх гэж яардаггүйгээр барахгүй  хэнийг ч ажилдаа оролцуулдаггүй гэсэн. Уншигч та "Яагаад?" гэж асуух байх. Тэрбээр "Гурван хүн  нэг концернийг удирдах боломжгүй" хэмээн тайлбарлажээ.  Нэгийг нь илүүд үзвэл бусдыг нь баллах гэнэ.  "Financial  Times" сонины нэгэн дугаарт   Ингвар хамгийн бага хүү Матиаст ажлаа өгсөн гэсэн мэдээ нийтлэгджээ. Тэрбээр үүнийг үгүйсгэсэн тайлбар хийхдээ "Энэ бол ердөө шоу байсан.  Хүүг маань юу хийж байгаа талаар тэд надаас сонирхсон.  Би түүнтэй 12 сарын туршид  цугтаа аялж  ирээдүйнх нь талаар ярилцана гэж хариулсан юм.  Ингэсний эцэст түүнийг IKEA-д ажиллуулахгүй болж болно. Бас  концерний ерөнхийлөгч болгоно гэсэн шийдвэр гаргаж болно шүү дээ" гэжээ.  Түүнээс хойш удалгүй  Ингвар  отгон хүү Питертээ ажлаа өгөх гэж байгаа тухай хэвлэлээр  дахиад л шуугисан. 
Ингвар  Кампрад  амжилтад хүрэхэд нөлөөлсөн  нэгэн зүйлийн талаар өгүүлэх нь зүйтэй байх.  Түүний төрж өссөн Шведийн Смаланд муж цагтаа төмрийн экспортоор улс орондоо тэргүүлж байсан гэдэг.  Гэвч удалгүй нөөц нь дуусч, элсэрхэг хөрстэй нутгийг худалдаачид сонирхохоо больсон байна.  Хөдөө аж ахуй эрхлэх ямар ч боломжгүй  байсан тул оршин суугчдынх нь  амьдрал эрс мууджээ.  Смаландын иргэд аргагүйн эрхэнд төрсөн нутгаа орхин нүүж, хүнд байдлаас гарч чадна гэж сэтгэл шулуудсан айлууд нь л үлдсэн гэдэг. Ингварын өвөө нь  тус мужийн шүүх байгууллагад ажиллахаар томилогдон эхнэр гурван хүүхдийнхээ хамт иржээ.  Жижигхэн хувийн аж ахуйтай байсан хэдий ч дампуурч,  банкнаас авсан өрөө төлж чадахгүйд тулж  өөрийгөө буудаж амиа хорлосон байна.  Ингэж Ингварын эмээ гурван хүүхэд, бөөн өрнөөс өөр юу ч үгүй үлджээ.  Уйгагүй хөдөлмөрлөсний эцэст  өрөө төлж, хүүхдүүдээ ч өсгөсөн байна.  Европын тэргүүн баяныг эмээгийнхээ  хөдөлмөрч, уйгагүй занг өвлөн авсан гэдэг. 
Ингвар сургуульд байхдаа л бизнес эрхэлж эхэлсэн. Тэр харандаа үзүүрлэгч, харандаа, шүдэнзийг бөөний үнээр авч борлуулдаг байжээ.  Үеийнх нь хүүхдүүд  хөл бөмбөг тоглож, охидтой болзон цагаа нөхцөөж байхад Ингвар  хөдөлмөрийнхөө үр шимийг хүртэж байв. Ингээд 15 настайдаа хураасан мөнгөн дээрээ ааваасаа зээлснээ нэмэрлэж  ойр зуурын жижиг бараа худалддаг  хувийн пүүсээ байгуулжээ. Тэр үед борлуулдаг барааныхаа танилцуулгыг хэвлүүлж, захиалга авч бараагаа  хүргэж эхэлсэн аж. Тэгэхдээ айлуудад сүү зөөдөг байсан хүнтэй тохиролцон захиалгаа хүргүүлж байжээ.  Анхныхаа дэлгүүрийн нээлтийн ажиллагаанд оролцсон хүмүүсийг кофе, талхаар дайлна гэсэн зар  тараасан байдаг. Өнөөдөр хөгжилтэй орнуудын  зарим дэлгүүрээр үйлчлүүлэхэд  кофе, чихрээр  дайлдаг. Энэ санааг анх Ингвар гаргажээ. Тиймээс ч өнөөдөр "Ikea"-гийн бүх салбар дэлгүүр   дотроо зоогийн газартай. 
Дэлхийн  хоёрдугаар дайны дараахан буюу 1950-иад оноос Ингвар Кампрад  тавилга сонирхох болсон байна. Дампуурсан тавилгын үйлдвэр худалдаж авч  хөл дээр нь  босгож байгууллагуудаас захиалга авч эхэлжээ. Нэг жилийн дараа гэхэд  нэлээд туршлага суусан тэрбээр тавилгын каталог гаргаж түүнийгээ 34 хэл рүү хөрвүүлж 110 сая хувь хэвлүүлээд дэлхийн улс орнуудаар тараажээ. Түүнээс хоёр жилийн дараа буюу 1953 он гэхэд Шведийн Элькмут хотод  "Ikea" хэмээх  тавилгын анхны дэлгүүр нээгдсэн. Ийнхүү Шведийн зах зээлд орохдоо нэлээд бэрхшээлтэй тулгарчээ. Орон нутгийн мебелийн дэлгүүрийн эзэд "Ikea"-гийн барааны үнийг унагах гэж янз бүрийн хэлбэрээр эсэргүүцэж байж. Зарим үйлдвэрүүд нь бүтээгдэхүүнээ нийлүүлэхээ хүртэл зогсоожээ.  Гэвч Ингврад бууж өгөөгүй. Тэрбээр   захиалсан бүтээгдэхүүнээ Польшид хийлгэдэг болжээ.  Тэр үед "Ikea" тавилгыг  эвхэж хайрцганд хийх шинэ ноухауг зах зээлд нэвтрүүлсэн  байна. 
Ингвар 1990-ээд оны эхээр  хуучин ЗХУ-ын  зах зээлд орохоор  гурван удаа Москвад очжээ. 1991 онд гэрээ байгуулж дэлгүүрээ нээх гэсэн боловч Оросын улс төрийн байдал тогтворгүй болсон тул  больсон байна. Дараа нь 1993 онд дахин төлөвлөгөө гарган ажилласан боловч бас л улс төрийн байдлаас бүтээгүй аж. Харин өнөөдөр "Ikea"-гийн нэлээд хэдэн салбар дэлгүүр Оросын зах зээлд үйл ажиллагаагаа  явуулж байгаа.  Хамгийн сүүлд тэрбээр хүү Матиасынхаа хамт Москвад ирж  нөхцөл байдалтай  дахин танилцаад Оросын зах зээл үнэхээр ирээдүйтэй хэмээжээ.  Өнөөдөр "Ikea"-гийн салбарт дэлгүүргүй цөөхөн хэдэн орон л байдаг гэнэ. 
Ю.Дэлгэрмаа
