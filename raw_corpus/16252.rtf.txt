№289 (16252)
1985 ОНЫ АРВАН ХОЁРДУГААР  САРЫН 1.
Хүн болох цэцэрлэгээс

Эрдэмтэй мэргэн, ажилсаг гавшгай хүмүүс, авьяас билэгтэнгүүд, нэр цуутай тамирчид, зохион бүтээгчид, уран барилгачид, нам, улс, олон нийтийн зүтгэлтнүүд төрж гардаг ариун нандин гал голомт манайд бий. Тэр нь хүүхдийн цэцэрлэг гэхэд хэн ч эргэлздэггүйн учир бол гагцхүү энд л социалист нийгмийн хамаг халамж төвлөрч, эндээс л шинэ хүн ертөнцийг танин мэдэх, бүтээн байгуулах урт замаа эхэлж, тал бүрийн өвтэгш хүмүүжлийнхээ цагаан толгойг заалгадаг юм. Нам, засгийн анхаарлын үрээр хүүхдийн цэцэрлэгийн материаллаг бааз бэхжиж, VII таван жилд цэцэрлэгийн 13, 3 мянган ор, суудалтай барилга барьж ашиглалтад оруулсан бөгөөд одоо нийт цэцэрлэгийн 54, 7 хувь нь зориулалтын тохилог байртай болоод байна. Гэвч энэ нь манай хүн амын түргэн өсөлт, шинэ үеийнхнийг хүмүүжүүлэх ажлын асар өндөр шаардлагыг хангаж чадахгүй байна. 

Хүүхдийн төлөө тавих халамж бүх нийтийн үүрэг учраас гагцхүү улсын хөрөнгө оруулалтаар цэцэрлэгийн материаллаг баазыг бэхжүүлэхээр хязгаарлахгүй, харин аймаг, орон нутаг, үйлдвэр аж ахуйн газар, хөдөө аж ахуйн нэгдэл, сангийн аж ахуйнууд өөрийн дотоод нөөц бололцоог шавхаж хүч хөрөнгөөрөө хүүхдийн цэцэрлэг барих, материалаар хангах асуудлыг, нийгэм эдийн засгийг хөгжүүлэх төлөвлөгөөгөөрөө зохицуулан шийдвэрлэх асуудал тулгамдсан зорилтын нэг юм. 

Хөдөөгийн хүүхэд багачуудыг цэцэрлэгт өргөн хамруулж, оюун ухааныг нь хөгжүүлэн, сургуульд суралцах бэлтгэлийг хангах зорилгоор зарим аймагт улирлын цэцэрлэг, тэрчлэн Улаанбаатар төмөр замын удиРдах газар замын анги, хэсгийг түшиглүүлэн гэрийн цэцэрлэг байгуулж, орон байр, түлш, төхөөрөмж, тоглоомоор хангах санаачилга гаргасан нь хүүхдийн цэцэрлэгийн олшруулах, цэцэрлэгийн насны хүүхдэд олгох хүмүүжлийн ажлыг сайжруулж, хамрах хүрээг өргөтгөхөд түлхэц өгөх шинэ хэлбэр боллоо. 

Хүүхдийн цэцэрлэг урьд асран хүмүүжүүлэхээс цааш хэтэрдэггүй байсан бол одоо хүүхдэд тал бүрийн мэдлэг, хүмүүжил олгож, сэтгэхүйг хөгжүүлэн тэднийг сургуульд ороход бэлтгэх өндөр шаардлага тавигдаж, ийм чухал үүргийг ихэвчлэн тоглоом наадмаар дамжуулан гүйцэтгэх нарийн түвэгтэй зорилт тулгарч байна. Сүүлийн долоон жилийн дотор улсын хөрөнгө оруулалтаар зургаан сая шахам төгрөгийн тоглоомыг хүүхдийн цэцэрлэгт олгож, тоглоомын агуулга хэлбэрийг баяжуулсан боловч түүнийг гамнах нэрийдлээр зарим цэцэрлэг үзэсгэлэнгийн үзмэр мэт хадгалж байдаг байна. Шинжлэх ухаан, техникийн ололттой танилцуулах чиглэлтэй тоглоомыг элбэгжүүлэх, зохион бүтээх эвлүүлэх зориулалттай тоглоом, коссын шоо, монтессорын жааз зэргийг олшруулан, сургуулийн өмнөх насны хүүхдийн хэл яриаг хөгжүүлэх, бие бялдар, гоо сайхны хүмүүжил олгоход зориулсан ДУУ авиа, дүрст ном, зохиолыг бий болгох, зураг чимэглэлийг чанаржуулах хэрэгтэй байна. 

Шинжлэх ухаан, техник асар хурдан хөгжиж, ерөнхий боловсролын сургуулийн сургалтын агуулга, зорилго, арга зүй боловсронгуй болж байгаа өнөө үед нэгдүгээр ангид орох бүх хүүхдийг цэцэрлэгийн дэргэдэх бэлтгэл бүлэгт заавал хамруулах шаардлагатай болов. 

Өнөөгийн болон маргаашийн өндөр шаардлагын үүднээс цэцэрлэгийн хүмүүжүүлэгч багш нарын мэдлэг, боловсрол, авьяас чадвар, заах аргыг эрс сайжруулах хэрэгтэй байна. Одоогоор манай цэцэрлэгийн хүмүүжүүлэгчдийн 86, 7 хувь нь сурган хүмүүжүүлэх зохих боловсролтой, хүмүүжил сургалтын ажлыг шинжлэх ухааны үндэслэлтэй зохиож байгаа боловч тэдний сурган хүмүүжүүлэх арга барилыг дээшлүүлэх, ялангуяа тал бүрийн авьяасыг хөгжүүлэх, гоо зүй, техник, шинжлэх ухааны мэдлэгийг баяжуулах ажил хоцорсоор байна. Сургуулийн өмнөх насны хүүхдийн сурган хүмүүжүүлэх ухаан, сэтгэл судлал, удирдлагын арга зүй, эмнэлэг, эрүүл ахуй эдийн засгийн мэдлэгтэй хүмүүжүүлэгч багш нар, тэрчлэн ийм мэдлэг чадвартай дээд боловсролтой удирдах ажилтан бэлтгэх асуудлыг Ардын боловсролын Яам онцгой анхаарах цаг болжээ. 

Сурагчдын жилүүдэд сургууль, цэцэрлэгийн шефийн холбоог бэхжүүлж, хүүхдийг сургуульд бэлтгэх ажлыг чанаржуулах талаар нэлээд ажил хийж, хүүхдийн цэцэрлэг " хүмүүжил, сургалтын ажлыг эцэг эхтэй нягт уялдаа холбоотой зохиох болсон байна. Дундговь аймгийн Эрдэнэдалай, Цагаан-Овоо зэрэг сумын хүүхдийн цэцэрлэг эцэг эхийн дунд сурган хүмүүжүүлэх хичээлийг программын дагуу зааж, ариун цэврийн үзлэг явуулж, хүүхдэд соёлч боловсон дадал. хэвшил эзэмшүүлэх сэдэвт ажил зохиодог болжээ. Улсын тэргүүний нэгдүгээр цэцэрлэгийн туршлагаар хүмүүжил, Сургалтын ажилд тавих хяналтыг тогтмолжуулж, хүүхдэд нөхөрсөг, хамтач, хөдөлмөрч, арвич, хямгач хүмүүжил олгох, Дорнод аймгийн улсын тэргүүний нэгдүгээр цэцэрлэгийн хамт олны хүүхдийг ахмадын эх оронч уламжлалаар хүмүүжүүлдэг, Улаанбаатар хотын Ажилчны районы 46 дугаар цэцэрлэгийн ахлах бүлгийн хүүхдийн авиалбарын сонсголыг хөгжүүлж. сургуульд бэлтгэдэг туршлагыг нийтийн хүртээл болгон, цэцэрлэг, багш бүрт эзэмшүүлэх нь чухал юм. 

Цэцэрлэгийн эмнэлэг хүүхдийн асаргаа сувилгаа, бие бялдрын өсөлт хөгжилтөд онцгой үүрэг гүйцэтгэх ёстой бөгөөд нялхсыг өвчнөөс урьдчилан сэргийлэх. тэдэнд эрүүл ахуйн анхны мэдэгдэхүүн эзэмшүүлэхэд идэвхтэй нөлөө үзүүлж, илчтэй, витаминтай, амттай хоол унд, тохь тухтай байр, хувцас хунараар хангах, нийтийн ариун цэвэр, эрүүл ахуйн шаардлагыг цэцэрлэгүүдэд тууштай хэвшүүлэхэд хариуцлага анхаарлаа дээшлүүлэх хэрэгтэй байна. 

Аливаа ард түмний ирээдүйг үр хүүхдээр нь шинжин мэдэж, урьдчилан хэлж болно гэдэг. Тэгэхээр урган гарах хоёр мянга дахь оны тэртээд ажиллаж амьдрах тавилантай өнөөдөр дөнгөж цэцэрлэгт явж байгаа хүүхэд багачуудыг манай нийгмийн хөгжлийн хэтийн тэр л өндөрлөгийн шаардлагын үүднээс тал бүрээр өвтэгш хүмүүжүүлэхэд багш нараар зогсохгүй нийт эцэг эх, үйлдвэр, хөдөө аж ахуй, соёл, үйлчилгээ, нам улс, олон нийтийн байгууллагын ажилтан, хамт олон онцгой анх гарч арга барилаа боловсронгуй болгох шаардлагатай байна. 

