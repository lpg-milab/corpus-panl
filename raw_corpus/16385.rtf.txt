№107 (16385)       
1986 оны тавдугаар сарын 4.
Услалтын систем

Байгаль, цаг уурын ямар ч нөхцөлд баталгаатай ургац авах боломжийг бүрдүүлэх талаар нам, засгаас авсан тодорхой арга хэмжээний үр дүнд одоо улсын хэмжээгээр 30, 7 мянган га талбайтай услалтын 130-аад систем ажиллаж байна. Ус хуримтлуулах, дамжуулах, хуваарилах, зохицуулах гидротехникийн барилга байгууламж, усалгааны машин, тоног төхөөрөмж бүхий услалтын системтэй болсноор хөдөө аж ахуйд шинжлэх ухаан - техникийн ололт нэвтэрч, байгалийг өөрчлөн эзэмшиж, газрын өгөөжийг асар ихээр нэмэгдүүлэн ашиглах нөхцөлийг бүрдүүлж байна. Хэрэв услалтын системийн төслийн хүч чадлыг бүрэн ашиглаж чадвал жил бүр наад зах нь далан сая төгрөгийн бүтээгдэхүүн үйлдвэрлэх боломжтой болсон манай газар тариалан байгалийн бэрхшээлийг харгалзахгүйгээр ургац авах чиглэлээр хөгжиж байна. 

Услалтын системүүдийг эхний жилээс нь сайн ашиглах талаар, туршлага санаачилга гаргаж. системийн талбайн ашиглалт 1980 оныхоос 1985 онд 18 хувь өсч, га - гийн ургац 1982 оныхоос 4, 7 61. 5 центнерээр дээшилж, Баянхонгорын Хөх эрэг, Лигийн гол, Увсын Хархираа, Завханы Цэгээний хоолой зэрэг газрын гуч гаруй систем төсөлд заасан ургац авч мянга жар гаруй систем улсын төлөвлөгөө биелүүлсэн байна. 

Говийн болон баруун зүгийн аймагт ажиллаж байгаа далаад систем 6, 7 мянган га талбайг усалж, тэдгээрийн 75 хувьд малын тэжээл тариалж, төсөлд заасан ургац авбал жил бүр тээвэрлэж байгаа тэжээлийн гуч шахам хувийг газар дээр нь бэлтгэж, төвийн районоос өвс тэжээл тээвэрлэхэд гарах зардлыг гуч гаруй сая төгрөгөөр бууруулах боломж байгаа юм. Харамсалтай нь бий болсон сайхан бололцоог дутуу ашиглаж, амин чухал ийм асуудалд хялбарчлах, хэлбэрдэх хандлага гаргаж байгаагаас болж харьцангуйгаар их ургацтай өнгөрсөн жил гэхэд усалгаатай талбайгаас авах ёстой ургацыг арван сая төгрөгийн бүтээгдэхүүнээр дутуу авчээ. 

Баян-Өлгий, Дорнод, Дорноговь, Сүхбаатар аймгийн услалтын олон систем жилийн жилд ургацын төлөвлөгөө тасалж улсын үлэмж хөрөнгөөр байгуулсан усны барилга байгууламжийн ашиглалт дээшлэхгүй, үр өгөөж муутай байгаа нь тэдгээрийг хариуцаж буй хүмүүс, байгууллагын салан задгай, ажил хэрэгч биш байдалтай шууд холбоотой. 

Услалтын системийн толгойн барилга, гол суваг, хоолойгоор дамжин, талбайд ирсэн ус бол зохион байгуулалттайгаар хөрөнгө хүч зарж бэлтгэж байгаа бүтээгдэхүүн учир ариг гамтай, аж ахуйчаар, хуваарьтай зарцуулах ёстой. Гэтэл нэгэнт таваар болсон тэр бүтээгдэхүүнийг ус гэж хуучин ойлголтоор хайхрамжгүй хандаж, үр ашиггүй урсгадгаас болж гарз гарахаас гадна хөрс угаагдан, талбай намагших, давсжихад хүрдэг байна. Усалгаатай тариалангийн технологи бие биетэйгээ салшгүй холбоотой олон хүчин зүйлд дулдуйддаг учраас тэдгээрийн нэгийг л өчүүхэн төдий гажуудуулбал тэр нь бусдадаа нөлөөлж, үүнээс болж ургац буураад зогсохгүй байгаль орчиндоо, хөрсний үржил шимд ч сөрөг нөлөөлж болзошгүйг хатуу анхаарч ажиллах хэрэгтэй юм. Услалтын системүүдэд намар, хаврын цэнэг усалгааг хийхгүй буюу ёс болгон оромддог, хөрсөнд байгаа чийгийн хэмжээг нарийн тодорхойлдоггүй, харин барагцаа тоймоор гүйцэтгэж услалтын системийн ная гаруй хувьд усалгааг дөнгөж нэг ээлжээр хийдэг тэвчиж болшгүй дутагдал түгээмэл байна. Ийм хариуцлагагүй, хайхрамжгүй, аж ахуйч бус байдлын уршгаар услалтын системтэй талбайн өгөөж буурч, заримдаа жилийн талбайгаас ч ялгагдахгүй бага ургац авдаг тохиолдол бүрийн буруутай эзэн, шалтгааныг тогтоон, хариуцлага ногдуулж байх ёстой. 

Услалтын систем төслийн хүч чадалдаа хүрэхгүй байгаагийн өөр нэг шалтгаан бол төсөлд байгаагүй таримал тарьдаг, стандартын шаардлага хангаагүй үр хэрэглэдэг, тариалах үрийн га тутамд орох нормыг багадуулдаг, усалгаатай тариалангийн бусад технологийг ч нарийн мөрдөж чаддаггүйтэй холбоотой. 

Услалтын системийн зураг төсөл зохиохдоо үр ашиг багатай техникийн шийдэл гаргаж байгаагаас болж тэр нь газар дээрээ бодит байдалд тохирохгүй, барих явц дунд хийсэн ажлаа өөрчлөхөөс өөр аргагүйд хүрсэн тохиолдол нэг биш гарсан нь усны аж ахуйн зураг төсөл зохиож төлөвлөдөг байгууллага тэнд ажилладаг инженер техникийн ажилтны харуцлага, бүтээлч санаачилга дутсаны гай юм. Тэрчлэн зураг төсөл зөрчих, дур мэдэн өөрчлөх, барилгын ажлын технологийг хэт хялбарчлан чанарыг муутгах. дутуу буюу чанар муутай барилга байгууламжийг ашиглалтад өгөх, хүлээн авах энэ бүхэн ажилд хохирол учруулж байна. 

Шинэ таван жилийн анхны тариалалтад гуч гаруй мянган га талбайтай зуугаад услалтын систем ажиллах ёстой тул энд бүхий л бэлтгэл, зохион байгуулалтын ажлыг урьд гарч байсан дутагдал доголдлыг давтахгүйгээр сайтар хийж, машин тоног төхөөрөмжийн засвар, үр бордоо татаж бэлтгэх ажлыг шуурхайлах шаардлагатай байна. 

Хайлбарын усыг талбайд тогтоох нь тариалалтын өмнө хөрсийг чийгжүүлж, хаврын цэцэг усалгааны зардал, хугацааг багасгах чухал нөөц боловч үүнийг ашиглах талаар санаачилга дутаж байна. 

Услалтын системийн ашиглалт сайжрахгүй байгаагийн хариуцлагыг Хөдөө аж ахуйн Яам, Усны аж ахуйн Яам, аймаг, хотын АДХ-ын гүйцэтгэх захиргаад шууд хүлээх ёстой бөгөөд эдгээрийн нэгдмэл удирдлага, ажил төрлийн холбоо хангагдан нягтарч чадаагүй нөхцөлд ажил сайжрахгүй учраас дээрх газруудын удирдлага, намын байгууллагууд ажил хэрэгч дүгнэлт хийж, бодитой тодорхой арга хэмжээг цаг алдалгүй, хаврын тариалалт угтуулан авч хэрэгжүүлэх хэрэгтэй байна. 

