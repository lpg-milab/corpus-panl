Тэнгэрийн оронд очсон цагдаа нараа мартахгүй

Ард түмнийхээ амгалан тайван байдлыг хангахын тулд албан үүргээ гүйцэтгэж яваад амь насаа алдсан цагдаа нараа анд нөхөд, ар гэрийнхэн нь хүндэтгэн дурслаа.
Базарын Надмид, Готовын Чимэддорж, Баяжихын Лувсан, Цэндийн Бадамханд... Хүндэтгэлийн самбарт сийлсэн 41 нэрсийн өмнө цэцэг өргөж хүндэтгэх ёслол дөрөв дэх жилдээ уламжлал болж байгаа аж. Цагдаагийн ерөнхий газрын дарга, хошууч генерал М.Ганболд эдгээр цагдаа нарын дурсгалд зориулж Цагдаагийн музейд "Хүндэтгэлийн танхим", "Дурсгалын булан" байгуулах тушаал гаргасан юм. 2008 оны эхний хагас жилд энэ танхимыг байгуулах гэнэ. Мөн "Бид мартахгүй" өдөрлөгийн үеэр албан үүргээ гүйцэтгэж яваад амь эрсэдсэн цагдаа нарын ар гэрт тусламж өгч байсан. Энэ талаар Цагдаагийн ерөнхий газрын олон нийттэй харилцах албаны дарга, дэд хурандаа Т.Сайнжаргал "Ард түмнийхээ амгалан тайван байдлыг сахиулж яваад амь эрсэдсэн нөхдийгөө дурсаж, ар гэрийнхэн, анд нөхөдтэй нь хамт дуурсаж байна. Бид ар гэрийнхэнтэй нь холбоотой байж, чадах чинээгээрээ туслахыг боддог. Үр хүүхдийг нь Цагдаагийн академид суралцах боломж олгосон байгаа. Цаашдаа нөхдийнхөө гэгээн дурсгалд зориулж хөшөө, хүндэтгэлийн самбар байгуулахаар төлөвлөсөн" гэлээ. "Цагдаагийн ажилтан ба ар гэрийн холбоо" төрийн бус байгууллагын тэргүүн Ж.Алтангэрэл амь эрсэдсэн цагдаа нарын аав ээж, хань ижил, үр хүүхдүүдийнх нь алуурчдад хорссон гашуун үгийг хатаж амжаагүй нулимстай нь уламжилж байлаа. Айлын аав, хүний үрийг халуун амиараа хамгаалсан баатарлаг аав, ээжийн нь төлөөсөнд төрөөс олгох таван сарын цалин, 18 нас хүртэлх тэтгэмж л үлдэж хоцорчээ. Ар гэрийнхэн нь амь эрсэдсэн цагдаа нарыг алдар цолоор нэхэн шагнадаггүй юмаа гэхэд мартахгүй байхыг төрөөсөө хүсэж байгаагаа илтгэсэн. Цэндийн Бадамханд. Улаанбаатар хотын цагдан сэргийлэх газарт сэргийлэгчээр ажиллаж байв. 25-хан настай тэр эмэгтэй унтаж байсан хүүгээ үнсээд ажилдаа гарчээ. Дугуйтай хүний араас жолоочгүй том машин дайрах янзтай хурдалж байсныг хараад хүүг түлхэн зайлуулж өөрөө "Газ-51" маркийн ачааны машинд дайруулж амь насаа алджээ. 1972 оны хаврын хуйсагнуур нэг орой цагдаа С.Гончиг амь насаа алджээ. Түнэр харанхуйг зүсэх мэт гэрэл тусгасан нэгэн машин гудамж ороон гарч ирэхэд эргүүл хийж явсан цагдаа Гончиг согтуу хөлчүү юмуу ямар нэгэн хэрэг тарьчихаад мөр буруулж яваа байх гэж бодон зогсоохоор замыг нь тосон зогстол яах ийхийн зуургүй дайрч үүдэн хоймор хэртээ газар шидэгдсэн гэдэг. Ахлах дэслэгч Т.Нармандах Өмнөговь аймгийн цагдаагийн хэлтэст эргүүлийн цагдаа, боловсон хүчний хэрэг хөтлөгч, жижүүрийн офицер, хэв журмын ахлах байцаагчаар ажиллаж байв. 1997 оны наймдугаар сарын 22-ны өдөр Өмнөговь аймгийн "Гурвансайхан" хүүхдийн зуслангийн 40 жилийн ойн бэсрэг наадамд дөрвөн цагдаагийн хамт хэв журам сахиулах үүрэг хүлээн очжээ. Тэр үдэш 30 гаруй танхай залуучууд бүлэглэж мод ташуураар зэвсэглэн цагдаа нар руу дайрч зодож, занчаад зугтсан ч Т.Нармандах тэдний араас шөнөжин хөөсөөр тамир тасран амь насаа алджээ. 2001 оны тавдугаар сарын 2-ны орой Хан-Уул дүүргийн Замын цагдаагийн тасгийн эргүүлийн офицер постуудаа эргэж явсаар 23 цагийн үед АЖ-3 постод ирэхэд цагдаа Д.Ганбат байхгүй байлаа. Пүткэнд ороход эд зүйлс нь цэгцтэй, ажлын байр нь цэвэрхэн цэмцийн байв. Зөрчилтэй тэрэгт хөөгдөөд явсан юм байх гэж таамагласан ч өглөөний зургаан цаг хүртэл ажлын байрандаа ирсэнгүй. Цагдаагийн газар 21 жил зүтгэхдээ постоо ингэж удаан орхиж байгаагүй учир жиг ургалаа гэж хамтран зүтгэгчид нь эрэлд гарсан гэдэг. Эрлийнхэн Д.Ганбатыг Туул голын далангийн дэргэд бусдад хорлогдон нас барсан байсныг олжээ. Түүнийг гэмт этгээд 20 гаруй удаа хутгалснаас 12 нь гүн нэвтрэн амь насанд нь хүрсэн байна. Тэд шаардлага гарвал амь насаа үл хайрлан зүтгэхээ тангарагласан. Нийслэлийн Бөөний худалдааны нэгдэл рүү зохион байгуулалттайгаар дайрсан зэвсэгт этгээдүүдтэй ганцаараа тэмцсээр 68 удаа хутгалуулж амиа алдсан 20-хон настай Б.Лувсан, Төв аймгийн Эрдэнэ сумын "Мухарын аманд" иргэн Цэрэнмядагийн гэр бүлийн найман хүнийг хамгаалан тэмцсээр буудуулж амиа алдсан Ц.Гомбосүрэн нарын өргөсөн тангарагтаа үнэнч байсаар, тэнгэрийн оронд очсон "энхийн" цагдаа нарыг ийнхүү хүндэтгэн дурслаа. 1961 оноос хойш албан үүргээ гүйцэтгэж яваад 82 цагдаа алтан амиа өргөжээ. Цагдаагийн ерөнхий газрын хурлын зааланд дүүрэн хүмүүс байсан ч эдгээр цагдаа нараар амь насаа хамгаалуулсан иргэд "Бид мартахгүй" өдөрлөгт үгүйлэгдэж байлаа. 
Б.Цэцэгдэлгэр 

