Хурдан морины уралдаан гурван замын өмнө

Улсын баяр наадмын хурдан морины уралдаан ямар нэгэн хэл будилаангүй болж өнгөрч байсан түүх бараг үгүй. 
Өнгөрсөн жил л гэхэд их насны морь будилж, олон уяачдын бүтэн жилийн хөдөлмөр, хөлсөө урсгасан ажил талаар болж, морины хорхойтнууд түрүүгүй морьдын тоосонд даруулаад өнгөрсөн. Энэ зун говийн бүсийн "Боржигон наадам", Хархоринд "Шилмэл хурд", "Говийн бүсийн даншиг" гээд туурт хүлгүүдийн шандас сорьсон томоохон уралдаанууд болох сурагтай. Наадам дөхөж, хурдан морины асуудал хариуцсан салбар хорооныхон "Морин спорт уяачдын холбоо"-ноос өчигдөр гэнэт уяачид, морь сонирхогчдыг юу болов гэмээр даллан дуудаж цуглуулаадахав. Энэ жилийн баяр наадмын хурдан морины уралдааныг ямар арга замаар будилаангүй зохион байгуулах талаар тэд гурван арга замыг танилцуулж, уяачдаас санал бодлоо хэлэхийг тулгалаа. Хамгийн эхний нэлээд газар авч байгаа санал бол морьдыг хагас тойруу хэлбэрээр уралдуулбал ямар вэ гэсэн төсөөлөл байв. Хагас тойргоор уралдуулахад замын дагуу үзэгчдийн байр суудлуудыг засч уралдааныг аль ч хэсгээс нь үзэх боломжоор хангагдах гэнэ. Өдөрт бараг зургаан насаа бүгдийг нь ч уралдуулж болохоор аж. Хоёр дахь санал гэвэл замын турш торон хашаа татаж эргэх болоход нь тэнд татсан хашлагыг нээж тавих тухай ярьж байв. Үүнийгээ тэд "шулуун замын уралдаан" гэж тодорхойлж байв. Гурав дахь нь хүүхэд морь хоёрын аль нэгэнд JPS төхөөрөмж суулгаж уралдуулья гэсэн санал байлаа. Энэ нь гараанаас гарахаас өгсүүлээд автоматаар морьдыг бүртгэж, барианд ороход нь мөн адил бүртгэх аж. Уг төслийг хэрэгжүүлэхэд 8-10 мянган ам.доллар орно гэж байв. Олон харуул хамгаалалт, цэрэг дайчилгаа, машин тэрэг хэрэггүй. Уяачид бүр нэг нэг компьютер өвөртөлчихсөн дэлгэцнээс нь өөрийнхөө хүлгийг хэдэд цахилж явааг ч хараад сууж болохоор гэнэ. Дээрх гурван саналын талаар уяачид өөр өөрийнхөөрөө санал бодлоо хэлж байв. Тухайлбал: Улсын тод манлай уяач Д.Даваахүү- "Энэ жил гурав дахь хэлбэрээр зохион байгуулбал ямар вэ. Ирэх жилээс хөрөнгө мөнгөө цуглуулж хагас тойруу хэлбэрээр зохион байгуулах нь зүйтэй. Харин сэргээш морьддоо хэрэглэсэн уяачдын байрыг ухраах биш бүр морь уях эрхийг нь хасч байя" гэсэн санал гаргав. Мөн манлай уяач Н.Дуламсүрэн эхний хувилбарыг дэмжиж байгаагаа илэрхийлж байлаа. Энд хүрэлцэн ирсэн ЗГ-ын Хэрэг эрхлэх газрын дарга, Үндэсний баяр наадам зохион байгуулах комиссын дарга Су.Батболд "Энэхүү төслийг Засгийн газарт танилцуулсан. Хурдан морины уралдааны зам талбайн тохижилтод зориулж Засгийн газраас 147 сая төгрөг төсөвлөөд байна" гэсэн утгатай мэдээлэл хийв. Учир нь энэ мөнгийг хагас тойруу хэлбэрээр морь уралдуулах байгууламж барих зардлын 30 хувьд зориулж төсөвлөсөн аж. Үүнийг анзаарсан уяачид, морь сонирхогчид "Нэгэнт шийдчихсэн байсан юм бол бидний саналыг сонсъё" гэж юугаа яриад байдаг юм гэж бухимдаж байв. Дээрх санал болгосон хурдан морины уралдааны гурван замын цаана гурван янзын ашиг сонирхол нуугдаж байгааг үгүйсгэхгүй. Монгол түмний хийморио сэргээж цэнгэдэг хурдан морины уралдаан гурван замын өмнө зогсч байна. Цаашид хурдан морины уралдааны зам байгууламж барьж, газрыг хувьчлах хүртэл санаанууд ч яригдаж байна. Энэ мэтээс үзэхэд гурван замын уралдааны цаана хэд хэдэн талын талцаан ч нуугдаж буйг ч үгүйсгэхгүй. 
Л.МОЛОМЖАМЦ 
