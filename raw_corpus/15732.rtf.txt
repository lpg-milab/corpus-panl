№83(15732)
1984 ОНЫ ДӨРӨВДҮГЭЭР САРЫН 6
Хамт олны хүмүүжүүлэх үүрэг

Арав гаруй жилийн өмнө Намын Төв Хорооны бүгд хурал Дархан хотын царууц тоосго, шохойн үйлдвэрт ажилчдын тогтвор, суурьшил хангалтгүйгээс сүүлийн жилүүдэд бэлтгэсэн ажилчдын 50 гаруй хувь нь ажлаас халагдсан байна гэж тэмдэглэсэн юм. Тус үйлдвэрийн нам, захиргааны байгууллага энэ шүүмжлэлээс дүгнэлт хийж, шинэ тутам бүрэлдэж бий болсон хамт олныхоо улс төр, хөдөлмөрийн идэвхийг өрнүүлэх ажил зохиожээ, Үүний үрээр улсын төлөвлөгөөт зорилтыг олон жил давуулан биелүүлж, улс, салбар, хотын тэргүүний байгууллагын хэмжээнд хүрч, гар санаа нийлэн ажилладаг хөдөлмөрийн тогтвортой хамт олон болон төлөвшсөн байна. Улаанбаатар хотын барилгын трестийн инженер, МАХН-ын XVIII их хурлын төлөөлөгч Л. Сергей ахлагчтай аж ахуйн тооцоотой эцсийн бүтээгдэхүүний бригадынхан байгуулагдсанаасаа хойшхи 30 сарын төлөвлөгөөг жигд давуулан биелүүлж, хоцрогчгүй хамт олон болж, район, трест, конторын хэмжээний уралдаанд 16 удаа шалгарчээ. Эдгээр хөдөлмөрийн хамт олны амжилтын үндэс нь юунд байна вэ? 

Юуны өмнө хамт олны гишүүн бүртэй нэгбүрчлэн ажиллаж, тэдний нийгэм, хамт олныхоо өмнө хүлээх хариуцлага, гүйцэтгэх үүргийг гүнзгий ойлгуулж, улс хөр, хөдөлмөрийн идэвхийг нь өрнүүлж ажилласны үр юм. Аливаа хамт олны гол зорилт нь өөрийн гишүүдийг улс орныхоо хөгжил цэцэглэлтийн төлөө үнэнч шударга хөдөлмөрлөх, тэргүүний хүмүүсийн үлгэр жишээнээс цуцалтгүй суралцаж, өнөөдөр өчигдрөөс илүү, маргааш өнөөдрөөс илүү үр бүтээлтэй хөдөлмөрлөхийн тулд үргэлж шинийг сэдэж, бүтээлч идэвхтэй ажиллах үзлээр хүмүүжүүлэх явдал юм, 

Орчин үед манай социалист нийгмийн үндсэн үүр хөдөлмөрийн хамт олны хүмүүжүүлэх үүрэг өсөж байна. Үйлдвэр, аж ахуйн газар, албан байгууллагын эрх, бие даасан байдал улам өргөжиж байна. Энэ нь хөдөлмөрийн хамт олны нэг чухал үүрэг хамт олны гишүүдийг хүмүүжүүлэх үүргийг илүү их үр нөлөөтэй болгохыг зүй ёсоор шаардаж байна. 

Хөдөлмөрийн хамт олны хүмүүжүүлэх үүргийг дээшлүүлэхдээ бие хүний хүмүүжилд нөлөөлөх объектын нөхцөл, субъектив хүчин зүйлийн нөлөөг өргөн ажиглах нь чухал юм. Бие хүний хүмүүжилд хамт олноос нөлөөлөх объектив нөхцөлд хөдөлмөр, түүний зохион байгуулалт, нийгэм эдийн засгийн агуулга, ажлын мэргэжил, туршлага, үйлдвэрлэлийн үйл ажиллагааны нөхцөл, үр дүн зэрэг материаллаг нөхцөл хамаардаг. Субъектив хүчин зүйлд нам, улс, олон нийтийн байгууллагаас зохиох улс төр, соёл, олон түмний ажил, тэргүүн туршлага, хөдөлмөрийн тэргүүний арга барилыг судлан дэлгэрүүлэх, социалист уралдаан өрнүүлэх, шинэ бүтээл, оновчтой санал гаргах хөдөлгөөнд хамт олны гишүүдийг өргөн оролцуулах зэрэг олон асуудал хамаарагдана. Хамт олны хүмүүжүүлэх үүргийг дээшлүүлэх чухал нөхцөл нь түүний бие хүнд нөлөөлөх объектив нөхцөл, субъектив хүчин зүйлийг зөв хослон, үр бүтээлтэй ашиглах явдал мөн. Гэвч хөдөлмөрийн хамт олны хүмүүжүүлэх өргөн Эрх, үүргийг чадамгай ашиглаж, бие хүний хүмүүжилд идэвхтэй нөлөөлж чадахгүй байгаа баримт цөөнгүй бий. Зарим хүн сар, улирал, жилийн төлөвлөгөө, уралдааны үүргээ биелүүлдэггүй, ажил тасалж, хөдөлмөрийн сахилга зөрчиж, манай социалист аж төрөх ёсонд харш үйлдэл хийдэг байна. Гэтэл тэднийг хамт олны хурал, олон нийтийн болон хөдөлмөрчдийн үүсгэл санаачилгын байгууллагын хурлаар тухай бүр нь хэлэлцүүлж хүмүүжүүлэх арга хэмжээ авалгүй өнгөрүүлдэг байна. Бас ажилчин, албан хаагчдын хөдөлмөр, ахуйн нөхцөлийг сайжруулах, тэдний дунд зохиох соёл, хүмүүжлийн ажлыг онцгойлон анхаарахгүй байх дутагдал нэлээд байна. 

Хөдөлмөрийн хамт олны хүмүүжүүлэх үүргийг дээшлүүлэхэд түүний улс төрийн удирдагч, гагнан нягтруулагч хүч намын анхан шатны байгууллагын удирдан чиглүүлэх роль их ач холбогдолтой юм. Одоо манай орны өнцөг булан бүрт хөдөлмөрийн хамт олны гүнд намын анхан шатны гурван мянга гаруй байгууллага ажиллаж байна. Энэ талаар намын анхан шатны байгууллагын нарийн бичгийн дарга нарын улсын зөвлөлгөөн дээр нөхөр Ю. Цэдэнбал хэлсэн үгэндээ << Намын анхан шатны байгууллага бол хөдөлмөрийн хамт олны дайчин манлай, гагнан нягтруулагч гол хүч байх ёстой бөгөөд аж ахуй, соёлын болон хөдөлмөрчдийг коммунист ёсоор хүмүүжүүлэх төлөвлөгөөг амжилттай биелүүлэхэд үйлдвэрчний эвлэл болон олон нийтийн бусад байгууллагын үйл ажиллагааг чадамгай уялдуулан зохицуулж, чиглүүлэх үүрэгтэй гэж тэмдэглэсэн билээ. 

Намын анхан шатны байгууллага хөдөлмөрийн хамт олны хүмүүжүүлэх үүргийг дээшлүүлж, түүний гишүүн бүрийн улс төр, нийгмийн идэвхийг өрнүүлж, хүн бүр авьяас чадвараа илрүүлэн гаргах аятай уур амьсгал бий болгоход захиргаа, олон нийтийн байгууллагын үйл ажиллагааг төлөвлөгөөтэйгөөр чиглүүлж, тэдгээрийн үйл ажиллагаанд байнга хяналт тавьж ажиллах хэрэгтэй. 

Хөдөлмөрийн хүний өндөр ухамсар, сахилга, иргэний хариуцлага нь үйлдвэрлэл, нийгмийн үйл хэрэгт төдийгүй гэр бүл, ахуйн хүрээнд бүрэн төгс илэрч байхыг хамт олон бүр онцгой анхаарч байх хэрэгтэй. Өөрөөр хэлбэл хөдөлмөрийн хамт олны хүмүүжүүлэх нөлөө нь үйлдвэр, албан байгууллагын хүрээгээр хязгаарлагдахгүй байх ёстой. Ингэхээр олон нийтийн гүнд, хөдөлмөрчдийн оршин суугаа газарт хүрч, тэнд манай нийгмийн социалист амьдралын хэм хэмжээг төлөвшүүлэн тогтооход идэвхтэй нөлөө үзүүлж байхуйцаар өргөн цар хүрээтэй ажил зохиох нь намын байгууллага бүрийн үүрэг мөн. 

Хөдөлмөрийн хамт олныг төлөвшүүлж, түүний хүмүүжүүлэх үүргийг дээшлүүлэхэд бүх шатны удирдах ажилтны санаачилга, зохион байгуулах авьяас, чадвар, зарчимт өндөр шаардлага ихээхэн ач холбогдолтой. Иймээс Намын Төв Хорооны VII бүгд хурлаас << МАХН-ын XVIII их хурлын заалтын дагуу аж ахуйн удирдагч нараас зөвхөн үйлдвэрлэлийн үзүүлэлт төдийгүй хөдөлмөрийн хамт олны үзэл суртал, улс төрийн хүмүүжил, хамт олны дотор ёс суртахуун сэтгэл зүйн эрүүл саруул байдал, гар нийлэн эвсэг ажиллах уур амьсгал бий болгохын төлөө хариуцлагаа эрс дээшлүүлэхийг шаардаж байна>> гэж заасныг ажил амьдралд хэрэгжүүлэх талаар намын байгууллага бүр онцгой анхаарч ажиллах хэрэгтэй. 

