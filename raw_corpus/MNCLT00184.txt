М.ГҮРСЭД

ӨРЛӨГ ЖАНЖНЫ ӨЧИЛ

     Хүв хүйтэн шөнийн түнэр харанхуйг зүсэн хурдалсан суман цагаан гэрлийн үзүүрт сүлдэт баганын бараа тодров. Тэр баганын дэргэд зогсох тушаал авсан машинч тормосоо гишгэсээр галт тэрэг аажуухан зогслоо. Тусгай зориулалтын вагоны хаалга онгойж, бие хамгаалагч түрүүлэн буугаад өрлөг жанжнаа түшин буулгав.
     Өвгөн том саарал хурган малгайгаа засч, дал мөрөө хөдөлгөн суниаснаа хилийн баганыг чиглэн алхлаа. Бие хамгаалагч залуу хошууч араас нь алхтал өвгөн:
     - Хэрэггүй. Би хэдэн мөч ганцаар баймаар байна гэв. Комиссар гайхан зогсов. Бүх юм зогсож галт тэрэг Сэлэнгэ мөрний урсгал цөм зогсчээ. Ганцхан хөдөлж байгаа нь өвгөн маршал. Тэрээр аажуу алхалсаар "Бүгд Найрамдах Монгол Ард Улс " гэсэн бичээстэй, таван хошуу мал, тариан түрүүтэй, морь унасан малчин ард давхиж яваа дүрс бүхий сүлдэт баганын өмнө очиж зогсон, малгайгаа авч мэхэсхийн ёсоллоо.
      Зуугийн тал илүүг насалж, зовлон, жаргал, хэрүүл, тэмцэл, хараал ерөөл ханатал үзсэн энэ лагс эр сүлдэт баганын өмнө царай барайн зогсохдоо сэтгэлдээ ийн өчив.
     Төрийн ариун сүлд минь өршөө
     Таны нэрийг барьж хийсэн миний нүгэл буяныг хойч үе минь алтан түүх минь тунгаах буй заа.
     Би төрийн сүлдээ дахин харж, сүслэн залбирч чадахгүйгээ зөн совингоороо мэдэрч байна.
     Өчүүхэн миний бие монгол улсынхаа төлөө гэж бодож сэтгэсээр ямар буян үйлдэж, ямар нүгэл хураасныг усан нүдтэй, цусан зүрхтэй би тунгааж чадахгүй. Би бурханд итгэдэггүй, олон мянган хуврагийг тонилгосон болохоор бурхан лав намайг зөв шүүхгүй биз. Тэгээд хэн шүүх вэ?
      Түүх л шүүх биз дээ?
     Ямар боловчиг их эзэн Чингис хаанаас уламжаатай ирсэн монгол төрийн тасарсныг залгаж тусгаар тогтносон Бүгд Найрамдах Монгол Ард Улс гэдгийг дэлхийн түүхэнд үлдээхийн төлөө тэмцсэн минь үйлгүй үнэн юмдаг.
     Журмын нөхөр Сүхбаатар, их эрдэмтэн Амар, Догсом гээд энэ улсын төлөө гэж зүтгэж яваад замын зуурт хагацагсад маань надад захиж, хэлсний нь амь насаараа дэнчин болгон гүйцэтгүүлээд одоо миний өнгөрөх ээлж болжээ. Миний явж байгаа энэ зам Монгол улсын түүхэнд мөн ч олон мөр үлдээх учиртай юм байж дээ. Өрлөг жанжин Дэмид маань Тайга өртөөнд өнгөрсөн. Удаах нь болох би хаана өнгөрөхөө мэдэхгүй явна. Ямар ч гэсэн сүлдэт багана тандаа сүслэн өчье.

     Намайг нөхдөө хүйс тэмтэрсэн гэдэг. Тийм ээ. Надад нүгэл бий. Гэхдээ нүдэндээ нулимс хуралдуулан байж тушаалд гарын үсэг зурдаг байсныг хэн ч мэдэхгүй.
     Харин өөрийнхөө ээлжийг хүлээж дулаан гутал, нэхий дээл зэхэж явдаг байсныг жолооч Сэнгэдоржоос өөр хэн ч мэдэхгүй дээ.
     Сэнгэдорж бие нь давжаа ч ёстой эр хүн байсан юм шүү. Ямар муу эр намайг машинаас түлхэж унагачихаад шоронд сууж байхав дээ. Би харин тэгэхэд нь машин онхолдож, намайг үхэхээс аварсан хүнийг та нар юу гэж баривчилж байгаа юм бэ? Одоо суллаад миний тэргийг бариул гэж тушааж байж суллуулж билээ.
     Уг нь би л элдэв олон дагуул, хамгаалалтгүй хоёулхнаа чононд явъя гэсэн юм байхгүй юу. Тэр үед миний үгнээс хэн гардаг байлаа Жолооч байтугай Цэдэнбал ч зүрхэлж зөрөхгүй шүү дээ.
     Цэдэнбал гэснээс би ер нь халаагаа оносон хүндээ өгсөн гэж бодох юм. Алс нь яадаг юм бол доо? Монголчууд чинь бага ястан, энээ тэрээ гэж мэдэх юм шүү. Юу л гэвэл гэж л байна биз. Ганц гэм нь монгол эхнэр л авч өгч чадаагүй дээ сэтгэл гонсгор байдаг юм.
     Эхнэр ...  Хөөрхийдээ Бор толгой. Бүсгүй хүнээс эдэлж болох бүх жаргалыг над хайрласан журамт бүсгүй терийн тэргүүний гэргий байхаас саналаараа татгалздаг чам шиг бүсгүй ер нь байдаг болов уу? ...
      -  Нөхөр Маршалд. Галт тэрэг хөдлөх цаг боллоо ... гэх захирангуй дуунд өрлөг жанжны сэтгэлийн өчил тасарч:
      - За мэдлээ гэсэн хоёрхон үг амнаас гарч, хүйтэн агаарт цацагдсан гэдэгсэн.

1997-2000 он Шаамар

 

 




 

 
  
  
    
 
