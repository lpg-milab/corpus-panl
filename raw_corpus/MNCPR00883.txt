Иоджуулсан давсаа үргэлжлүүлэн үйлдвэрлэх боломжтой

"Иод дутлын эмгэгтэй тэмцэх" Үндэсний шинэчилсэн хөтөлбөр 2002 онд эхэлсэн. Иоджуулсан давсны үйлдвэрлэлийг нэмэгдүүлж, хангамжийг жигд, хүртээмжтэй болгон, айл өрхийн түвшинд иоджуулсан давсны хэрэглээг нэмэгдүүлэх замаар хүн амын дундаж иод дутлын эмгэгийн тархалтыг бууруулахыг зорьж хөтөлбөрийг хэрэгжүүлсэн юм.
Өнөөдөр Монгол орны нийт газар нутгийн 82 орчим хувийг малын бэлчээр эзэлдэг. Гэтэл 70 орчим хувь нь иод дутагдалтай бүс нутагт хамрагдаж байгаа. Энэ бүслэлтээр 1960 оны үеэс монгол оронд малын эндемик өвчнийг судалж эхэлжээ. Үүгээр Хангайн өндөр уулын бүсийн мал сүрэгт иод дутлын эмгэг байгааг анх удаа илрүүлсэн байдаг. Харин монгол орны газар нутгийн 70 орчим хувь нь иод дутагдалтай бүс нутагт хамрагдаж, яг энэ бүс нутагт нийт хүн амын 80 илүү хувь нь амьдарч байгаа юм. Иод дутлын эмгэгийн тархалтыг дан ганц бамбайн бахлуурын тархалтаар бус хоногийн шээсний иодын агууламж, нярайн цусан дахь бамбай булчирхай эрчимжүүлэгч дааврыг тодорхойлох, хэт авианы шинжилгээ хийх зэрэг олон шинэлэг шинжилгээний арга нэвтрүүлж хэрэглэж эхэлжээ. Гэвч эдгээрээс хамгийн гол нь Монгол орны 100 орчим орд газраас түүвэрлэн түшиглэж иоджуулсан давсны үйлдвэр байгуулсан явдал байлаа. Иоджуулсан давсны үйлдвэрүүд тухайн аймаг, бүс нутагтаа давсны хэрэглээ огт байхгүй үед бий болгох, хэрэглээг аажимдаа нэмэгдүүлсэн чамгүй ач холбогдлыг үзүүлээд байгаа юм. Өнөөг хүртэл бий болгосон боломж нөхцөлөө үргэлжлүүлэн ашиглаж, үндэсний үйлдвэрлэлээ хөгжүүлэх нь хамгийн чухал үр дүн болж үлдэх нь дамжиггүй.Тэдгээр ач холбогдол бүхий үйлдвэрүүдийн нэг Дорнод аймгийн Халх гол сумын "Талст нуур" компанийн захирал П.Гантөмөртэй уулзав. -Та үйлдвэрийнхээ үйл ажиллагааны талаар танилцуулахгүй юу. Манай аймгуудад ажиллаж байгаа иоджуулсан давсны үйлдвэрүүдийн бүтээгдэхүүний хэмжээ жилээс жилд өсч байгаа гэсэн? -Манай үйлдвэр 2004 онд 87 тн давс үйлдвэрлэсэн. Энэ жилийн эхний есөн сарын байдлаар 104 тн-ыг үйлдвэрлээд байна. Бүтээгдэхүүнээ хилийн цэргийн отрядуудаар худалдаалдаг. Бас Сүхбаатар аймагт худалдаалж байгаа. Хамгийн их борлуулалтыг аймагтаа хийдэг. Улаанбаатарт оруулж ирж худалдаалж чаддаггүй юм аа. Бүтээгдэхүүний нэг тутмын нь үнэ хямд. Тийм учраас хол газраас тээврийн зардал гээд ашгаа олно гэдэг хүнд л дээ. Анх манайх Халх гол сумандаа1995 оноос "Баян тал" нэртэйгээр хувиараа эрхлэх аж ахуй ажиллуулж эхэлсэн. Манайд 2002 онд иод дутлын эмгэгтэй тэмцэх үндэсний хөтөлбөрийн баг Хүнс, хөдөө аж ахуйн яам, НҮБ-ын Хүүхдийн төлөө сангаас Япон улсын хамтын ажиллагааны байгууллагаас нийлүүлсэн давс иоджуулагч төхөөрөмжийг олгож өгсөн юм. Тэгээд 2003 онд "Талст нуур" нэртэй болж үйл ажиллагаагаа үргэлжлүүлж ирлээ. -Нэгэнт танай нутаг давсны ордтой газар болохоор өмнөх үеийн борлуулалтын ашиг, одоо боловсруулаад худалдаалахад ямар ялгаа байна вэ? -Өмнө нь нэг кг бор давсыг 8-10 төгрөгөөр худалдаалдаг байлаа. Одоо бол 170-200 төгрөгөөр борлуулж байгаа. Хамгийн наад захын ашиг, өгөөж нь гэхэд л энэ. Тэгээд хамгийн гол нь хөтөлбөрийн хүрээнд сумын, аймгийн нийт иргэдийг иоджуулсан давсаар хангана, тэд иод дутлын эмгэгээс сэргийлэгдэнэ гэдэг хамгийн чухал үр дүн байсан. -Үйлдвэр анх байгуулагдахад ямар хүндрэл бэрхшээл тулгарч байв даа. Одоо иод дутлын эмгэгтэй тэмцэх хөтөлбөр завсарласан ч үйл ажиллагаагаа үргэлжлүүлж ажиллавал иргэдэд хэрэгтэй байх? -Манай үйлдвэр анх хоёрхон хүнтэйгээр ажлаа эхэлж байлаа. Одоо бол долоон хүн байнга ажилладаг болсон. Ер нь манай орд төвөөсөө нэлээд алслагдсан газар л даа. Жил бүрийн хавар дөрөвдүгээр сарын 20-доос зургадугаар сарын 20-д хүртэл, намар наймдугаар сарын 20-доос, аравдугаар сарын 20-д хүртэл давсаа түүж, шүүж гаргаж авдаг. Өнөөдөр манай улсын давсны хэрэглээний 90 орчим хувийг импортыгн давс эзлээд байгаа гэдэг. Гэтэл тэр нь хүний биед муу, сөрөг хандлага үзүүлэх хандлагатай байдаг яриа бий. Юутай ч иргэд бол импортын давсыг амт оруулахдаа муу, гэнэт их гашуун амт ордог гэхчлэн ярьдаг шүү дээ. Үйл ажиллагаагаа үргэлжлүүлэлгүй яахав. 
Б.Хаш
