№27 (16304)        
1986 оны нэгдүгээр сарын 31.
НОМЫН САН

Манай нам, засгаас ард түмнээ соёлжуулан гэгээрүүлэх талаар тавьсаар ирсэн гүн их анхаарал халамж, хувьсгалын жилүүдэд соёлын салбарт олсон томхон ололтын нэг нь бүх нийтэд үйлчлэх номын сан, уншлагын бүхэл бүтэн систем бөгөөд хөдөлмөрчдийг шинжлэх ухааны мэдлэгээр зэвсэглэх, социализм, коммунизмын үзэл санаагаар хүмүүжүүлэхэд их үүрэг гүйцэтгэж байна. Манай оронд арван сая шахам нам олон нийтийн болон эрдэм шинжилгээний, мэргэжлийн, хүүхэд залуучуудын 1300 гаруй номын сан, уншлагын газар ажилладгийн 90 орчим хувь нь хөдөө орон нутагт байгаа юм. 

Социалист байгуулалт гүнзгийрч, шинжлэх ухаан, техникийн ололт нийгмийн үйлдвэрлэл, хөдөлмөрчдийн амьдралд өргөн нэвтэрч, манай хүмүүсийн ерөнхий соёлын түвшин эрс дээшилж байгаа өнөөгийн нөхцөлд номын сангийн үүрэг маш их өсч байна. Юуны өмнө номын сангийн материаллаг баазыг бэхжүүлэх, үйлчилгээг соёлч шуурхай боловсронгуй болгох, номын санчдын мэдлэг боловсролыг дээшлүүлэх, ном зүйн судалгааг өргөтгөх шаардлагатай байна. Номын сангийн шаардлагыг тусгаж, материаллаг нөхцөлийг сайжруулахад ялангуяа аймаг, орон нутгийн яам, захиргааны байгууллага сул анхаарч ирснээс хөдөө аж ахуйн нэгдлийн номын сангийн нэлээд хувь нь зориулалтын барилгагүй, сумын клубийн ганц жишээг өрөөнд байрлаж, өвлийн цагт голдуу хаалттай байдгаас гадна хүмүүст байнга үйлчилдэггүй, ажилтнуудын нь хариуцлага сул, сонор сэрэмж муугаас олон арван мянган төгрөгийн ном үрэгдэх, дутагдах явдал удаа дараа гарсан байна. 

Бүх төрлийн номын сангийн ажлыг төвлөрүүлж удирдах үүргээ Соёлын Яам зохих шаардлагын хэмжээнд хэрэгжүүлэхгүй байна. Манай номын сангууд Соёлын Яам, МҮЭийн Төв Зөвлөл, Ардын боловсролын Яам, Дээд, тусгай дунд боловсролын улсын хороо зэрэг газрын харьяанд ажиллаж байгаа учраас арга зүйн нэгдсэн удирдлагагүй, ажлын уялдаа холбоогүй салангид байдлаар явж иржээ. 

Манай улсын соёлын том голомт, ууган номын сан болох улсын нийтийн номын сан хүртэл БНМАУ-ын Соёлын Яам, ШУА-д хоёрдмол удирдлагатай учир хоёр байгууллагын дунд завсардах маягаар олон жил өнгөрч, материаллаг бааз нь хоцрогдож, улсын хэмжээний төв номын сангийн хувьд хот, хөдөөгийн бүх номын санг арга зүйн удирдлагаар ханган, зааварлан туслах, гарын авлага, материал, ном зүйн лавлах боловсруулан гаргаж байх үүргээ ч олигтой биелүүлж чадахгүйд хүрчээ. 

Социалист орнуудын номын сангууд << Номын сангийн судлал ном зүйн >> ангилалд аль хэдийнэ шилжиж, орчин үеийн электрон тоноглол, мэдээллийн системтэй болсон байхад ШУА-ийн Тэргүүлэгчдийн Газар ч харьяалалдаа байлгаж, байшинд нь сууж байгаа мөртөө улсын нийтийн номын санг бэхжүүлэх, тоног төхөөрөмжөөр хангах, шинэ техник нэвтрүүлэх, микрофон, микрофильм, ноот ариутгах, сэлбэн сэргээх тоноглолоор хангах талаар олигтой анхаардаггүй байна. ЗСБНХУ болон ах дүү социалист бусад орны туршлагаар номын сангуудыг төрөлжүүлэн төвлөрүүлэх, үйлчилгээний ажлыг механикжуулах, автоматжуулах, хот хөдөөд арга зүйн төвүүд байгуулах, олон улсын ном зүйн ангиллыг тууштай нэвтрүүлж, улсын хэмжээгээр номын нэгдсэн каталог бий болгох, лавлагаа ном зүй, мэдээлэл сурталчилгааны ажилд орчин үеийн техник хэрэгсэл нэвтрүүлэх ажлыг эрчимтэй зохион байгуулах, хэвлэгдэж гарах ном бүрийг танилцуулга, индекс, ном зүйн карттай хэвлэж байх зэрэг олон асуудлаар БНМАУ-ын Соёлын Яам, номын сан харьяалдаг бусад байгууллагууд ажил хэрэгчээр санаа тавьж шинэ арга барилаар хандаж өөрчлөлт гаргах цаг болжээ. 

Номын сангийн материаллаг баазыг бэхжүүлэхийн тулд нэг маягийн шилдэг зураг тослуур хангах, орон нутгийн номын сангуудад зориулж барилга барих, мэргэжилтэй боловсон хүчин бэлтгэх, давтан сургах ажлыг сайжруулж, номын сангийн үйлчилгээг боловсронгуй болгох, тэрчлэн номын сангуудаас явуулах соёл гэгээрэл, ухуулга сурталчилгааны арга хэмжээг тогтмолжуулж, үр дүнд хүргэх хэрэгтэй байна. Номын сан бол идэвхгүй хадгаламжийн газар биш харин өргөн олон уншигчдын дунд эрдэм мэдлэг Дэлгэрүүлж ном сурталчилдаг, нэрт зохиолчдын ой, соёлын тэмдэглэлт үйл явдлын үеэр уулзалт, бага хурал хийж, үзэсгэлэн гаргах зэрэг олон хэлбэрийн ажил зохиодог байх ёстой. 

Номыг шинжлэх ухааны мэдлэгийн бүх төрлөөр ангилан тодорхойлох, каталог, картын санг зөв зохион байгуулж, уншигч хөдөлмөрчдөд номоор түргэн шуурхай үйлчлэх нь номын санчдын эрхэм үүрэг юм. Номын санч зөвхөн ном олгогч биш, уншигчдын дотнын зөвлөгч, номын соёл түгээгч байж, хөдөлмөрчдийн дунд ном сурталчлах, нүүдлийн номын сангаар үйлчлэх, гэрээр уншуулах, ярилцлага зохиох тэргүүний уншигч шалгаруулах зэрэг төрөл бүрийн хэлбэрийн ажлыг олон нийтийн болон соёл гэгээрлийн байгууллагатай хамтран зохиож байх ёстой. Номынхоо фондыг ямагт баяжуулж, байгаа номоо аль болохоор олон хүнд уншуулах, үйлчилгээнийхээ нэр төрлийг олшруулахын тулд микрофильм, хөгжмийн зохиолын болон дүрслэх урлагийн сан хөмрөгтэй, үзэх сонсох танхимтай болох зэрэг ажлыг улсын нийтийн номын сангаас эхлэн хот хөдөөд санаачлан хийх хэрэгтэй байна. 

Ерөнхий боловсролын сургуулиудын номын сан, уншлагын газрыг зөвхөн ном хадгалагчийн идэвхгүй байдлаас нь гаргаж үр өгөөжийг нь дээшлүүлж, хүүхэд, залуучуудад эрдэм түгээж, хичээлээр олсон мэдлэгийг баяжуулж, коммунист ёс суртахууныг төлөвшүүлэн, социалист аж төрөх ёсыг хэвшүүлэх, номд дуртай болгон хүмүүжүүлэх ажилд номын сан бүрийн үүргийг дээшлүүлэхэд БНМАУ-ын Ардын боловсролын Яам онцгой анхаарвал зохино. Номтой нөхөрлөх ажлыг номын сангуудад МХЗЭ-ийн болон пионерийн байгууллага идэвхтэй зохион байгуулж байх ёстой. 

Хүн төрөлхтний соёлын шилдэг өв, үнэт баялаг номын сангуудад хуримтлагдсан байдаг тул ийм асар их нөөц баялгийг бүрэн дүүрэн ашиглахын хамт номын сан, ном зүйн судалгааны ажлыг хөгжүүлж, лавлагаа ном зүй, мэдээлэл, сурталчилгаа, соёл - олон түмний ажлын цар хүрээг өргөжүүлж, далайцтай ажил зохиох нь номын сангууд болон БНМАУ-ын Соёлын Яам, ШУА, Ардын боловсролын Яам, ГЛХЗЭ, МҮЭ-ийн нийт байгууллагын нэг чухал үүрэг мөн. 

