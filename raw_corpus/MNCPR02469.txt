Улсын бага хурлын дарга Завханы "шар" ДамдинсҮрэн /1898-1938/

Жанцангийн Дамдинсүрэн буюу шар хэмээх Дамдинсүрэн нь 1898 оны хуучин Сайн ноён хан аймгийн /Улаан хаалга/ хэмээх газар буюу одоогийн Завхан аймгийн Идэр сумын III багийн малчин Жанцангийн 11 дэх хүү болон эхээс мэндэлжээ.
Тэрбээр бага балчир насаа эцэг эхийн гар дээр ойр зуурын ажилд нь туслалцан, мал маллаж аж төрөхийн зэрэгцээгээр нутгийн номтой хүнээр монгол бичиг заалган эрдэм боловсролыг эзэмшихийн үүд хаалга нь нээгджээ. Ж.Дамдинсүрэн нь угаас сэргэлэн цовоо, авхаалжтай хүүхэд байсан учраас бичиг номд түүртэлгүй суралцаж нутаг усандаа бичиг боловсролтой хүний тоонд багтах болов. 1918 онд эхнэр хүүхэдтэй болж эцэг эхээсээ өрх тусгаарлан гал голомтоо бадрааж, дардан бус амьдралын замыг туулж явсан нь түүний амьдралын анхны хатуу сорилт гэлтэй тийм л цаг үе байжээ. 1920-иод оны Монгол Улс нүүдлийн эрчимгүй мал аж ахуйд тулгуурласан харийн дарлагч Хятад болон Цагаантны дарлалаас дөнгөж салж, ардын хувьсгал ялсан түүхэн цаг үеийн дараахан Ж.Дамдинсүрэн ардын хувьсгалт шинэ засгийн үйл хэрэгт, эх орныхоо тусгаар тогтнолыг бэхжүүлэхийн төлөө санаа сэтгэл шулуудан МАХН-д гишүүнээр элсэн, 1923 онд эвлэлийн гишүүн болж улмаар намын 59 дүгээр үүр хэмээн нэрийдэж байсан хуучны Шажинбат уулын хошуунд байгуулагдсан үүрийн нарийн бичгийн даргаар сонгогдож тус үүрийн үйл хэргийг хийж гүйцэтгэх ажилд орсон байна. Түүнчлэн 1923 онд нутгийн захиргаа байгуулагдахад багийн дарга ба сум, хошууны төлөөлөгчөөр сонгогдож мөнхүү хурлуудад оролцож байжээ. 1924 онд Улиастайн сайдын яаманд бичээчээр хоёр жил шахам ажиллаж 1925 онд бичээчийн ажлаасаа гарч нярвын ажилд дэвшүүлэн эвлэлийн төв хорооны IV их хуралд төлөөлөгчөөр сонгогджээ. Улаанбаатарт хуралдсан тус хурлаар Эвлэлийн төв хорооны тэргүүлэгч гишүүн болж Эвлэлийн төв хорооны зохиолын эрхлэгчээр сонгогдон уг ажлаа гүйцэтгэн нийслэлд амьдрах болсон. 1926 онд Эвлэлийн төв хорооны Ү их хурал хуралдаж тус хурлаас тэргүүлэгч гишүүнээр дахин сонгогдсон байна. 1927 онд Эвлэлийн төв хорооны VI их хурлаас Эвлэлийн төв хорооны даргаар сонгогдсон бөгөөд мөн оны намар хуралдсан улсын IX бага хурлаас УБХ-ын анхны дарга, Ерөнхий сайд П.Гэндэнг бага хурлын даргаас халж, түүний оронд Жанцангийн Дамдинсүрэнг томилсон байна. Улмаар 1928 онд хуралдсан МАХН-ын VII их хурлаар Намын төв хороонд тэргүүлэгч гишүүнд сонгогдсон бөгөөд мөн онд хуралдсан Улсын Ү их хурлаас Ж.Дамдинсүрэнг Монгол Улсын ерөнхий сайдын нэгдүгээр орлогч бөгөөд Аж ахуйн яамны сайдын албанд томилж Улсын Бага Хурлын даргын албан тушаалаас чөлөөлсөн байна. Энэ тухай Ж.Дамдинсүрэн дурсан ярихдаа: "... Улсын Бага Хурлын даргын албанаас огцорсон нь бууралт биш тэр үед Аж ахуйн яам нь их ажилтай чухал газар байсан юм. Иймд миний биед Аж ахуйн яамны ажлыг удирдан сайжруулах даалгаврыг Улсын их хурлаас даалган шилжүүлсэн юм" гэжээ. Ж.Дамдинсүрэн дээрх хариуцлагатай албанд удаа ч үгүй байтал 1929 онд хуралдсан Улсын VI их хурал, Эвлэлийн төв хорооны VIII их хурлуудаас түүнийг донгодон арга хэмжээ авч КИМ-ын захидлыг зөрчиж эсэргүүцсэн барууны этгээд хэмээн үзэж түүнийг удирдах хариуцлагатай албанаас бүрмөсөн чөлөөлжээ. Ийнхүү сольж хольсны учир тодорхойгүй боловч "баруунтан" хэмээгдэж байсан хүмүүстэй үзэл бодлын хувьд санал нийлдэг байсантай холбоотой. Тэр үед МАХН-д хамгийн том аюул нь барууны этгээдүүд болоод байсан бөгөөд хувьсгалын цаашдын хөгжлийг зогсоох, ард олныг шулан мөлжих, баяжих өргөн боломжийг феодал хуучны түшмэдээс бүрдсэн хүнд сурталтнуудад олгож байгаад барууны хэлбэрийн мөн чанар оршино. Коминтерны удирдлагын сталинч хэсэг Монгол дахь хувьсгалт үйл явдлыг хүчээр түргэтгэх, хувьсгалт хэмээх нэрээр халхавчлан хүчирхийлэл үйлдэх хүсэлтэй байлаа. Үүнийгээ ч манай удирдлагад удаа дараа хэлж, эцэст шахаж шаардсан юм. Тухайлбал, улс үндэснийхээ өвөрмөц байдлыг харгалзах үндсэн дээр асуудлыг аядуу шийдвэрлэх, нийгмийг жам ёсных нь дагуу хөгжүүлэх, гадааддаа нэлээд цартай харилцаа тогтоох, манай дотоод хэрэгт оролцсон сталинч ажиллагааг таслах Монгол-Зөвлөлтийн харилцаанд тодорхой хүмүүсийн буруугаас гарах болсон зарим шударга бус явдлыг зогсооход чиглэсэн чиг шугамыг баримталж байсан удирдагчид болох Ц.Дамбадорж, Б.Цэрэндорж, Н.Жадамба, А.Амар Ж.Цэвээн нарын чиг шугамыг Ж.Дамдинсүрэн баримталсан юм. Гэвч МАХН-ын дотор баруунтан хэмээх дайсагнагч хүч бий болгох гэсэн зохиомол оролдлого хийж, удирдлагын үзэл санааны зөрөө ялгааны буруугаар Дамдинсүрэн холбогджээ. Түүнээс хойш Намын төв хорооны сургуульд явах саналыг хичнээн илэрхийлсэн боловч Дамдинсүрэнг явуулсангүй. Намын төв хорооны бичиг хэргийн эрхлэгч хэдэн сар хийж байгаад уг албанаас халагдаж өөрийн төрсөн нутаг болох Завхан аймагт Хамтралын дарга, коммуны дарга зэрэг ажлыг 1932 оныг дуустал хийж байгаад Улаанбаатар хотоос дуудагдан хотын хоршооны гишүүнээр ажиллах болов. Тун удалгүй Завхан аймгийн хоршооны хэлтсийн даргаар томилогдон ирж ажиллаж байжээ. Гэтэл дахин Намын төв хорооноос дуудан Улаанбаатар хотын хоршооны гишүүнээр дахин хэвээр ажиллуулж байгаад 1936 онд Засгийн газрын төлөөлөгчөөр сонгон Завхан аймагт явуулав. Мөн оны эцсээр Засгийн газрын тушаалаар Завхан аймгийн орлогч даргаар томилж, үүргийг гүйцэтгэж байхад Гэндэн Дэмид нараар толгойлуулсан Хувьсгалын эсэргүү Японы тагнуулын хэрэг гэгчид холбогдуулан Ж.Дамдинсүрэнг 1938 оны тавдугаар сарын 12-ны өдөр Гэндэн, Дэмидийн хувьсгалын эсэргүү Японы тагнуулчин хэмээн Дотоод явдлын яамнаас баривчилжээ. Дамдинсүрэнг баривчилснаас дөрөв хоногийн дараа хувьсгалын эсэргүү хэрэгт тулган байцаасан байна. Түүнийг нийтдээ дөрвөн сар гаруйн хугацаанд хорьж байцаажээ. Тэрээр эсэргүү хэргийн тухай мэдүүлэхдээ "Хувьсгалын эсэргүү байгууллагад 1927 онд эсэргүү Жадамбаад элсэгдэн орж ажилласан. Эсэргүү байгууллагынхаа зорилгыг хангаж биелүүлэхийн тулд Залуучуудын эвлэлийн төв хорооны даргын үүргийг хүлээж байхдаа Залуучуудын эвлэлийн дотор өөрийн эсэргүү байгууллагын буюу элдэв үл бүтэх этгээдүүдээр дүүргэн эвлэлийн жагсаалын хүчийг доройтуулан Залуучуудын эвлэлийн бүх л ажлыг хойшлуулан саатуулж байсан. Холбоот улс болон Монгол Улс хоёрын найрамдлыг тасалж эвдэхийн тулд КИМ-ын ба Зөвлөлт улсын удирдлагын сануулга, тусламжийг зориуд эсэргүүцсэн байсан бөгөөд мөн Зөвлөлт улсын сургагч, мэргэжилтэн нарыг элдвээр хавчин доромжлох зэргээр тэдгээрийн нэр сүрийг гутаахыг оролдож байсан. Завхан аймгийн худалдааны төвийн дарга агсан Ичинхорлоотой хамтран нэгдэж тус худалдааны мөнгө санхүү ба бараа таваарыг хорлон сүйтгэх ажлыг идэвхтэй явуулж байсан. Дотоод яамны ажилд саад учруулах зорилгоор ба хувьсгалын эсэргүү этгээдийн ажил явуулгыг улам далд нууц болгохын тулд одоо үед Дотоод яамны тагнуул маш олширч буй бөгөөд ямар ч янзын хэлбэр маягтай байж болох тул хэн нэгэн этгээдийг итгэмжлэн элдэв нэгэн юм ярьж өгүүлэх зэрэг байдлыг гаргаж үл болмуй хэмээн өөрийн дотно нөхөр Гомбожав надад захидал мэдээ явуулан ардын дунд цуурхал явуулж байсан гэсэн үндэслэлээр 1938 оны есдүгээр сарын 23-ны өдрийн ОБЭК-ын хурлын 38 дугаар тогтоолоор Шүүх Цаазны бичгийн 43,44,45 дугаар зүйлээр хуулийн дээд хэмжээгээр шийтгэжээ. Улмаар 51 жилийн дараа буюу 1989 оны гуравдугаар сарын 01-ний өдрийн Улсын Дээд Шүүхийн Цэргийн Коллегийн 01 дүгээр тогтоолоор Жанцангийн Дамдинсүрэн нь хилс хэрэгт буруутгагдан улс төрийн хэрэгт хэлмэгдсэн нь үнэн болохыг нь тогтоон цагаатгаж нэр төрийг нь сэргээсэн юм. Ж.Дамдинсүрэн нь Монгол Улсын тусгаар тогтнол, хөгжил цэцэглэлтэд өөрийн үнэтэй хувь нэмрийг оруулсан шилдэг удирдагч, төр нийгмийн зүтгэлтэн хүн байсан юм. Түүний хийж бүтээсэн зүйл, санаачлан боловсруулсан бодлого, үзэл баримтлалыг цаашид судлан үзэж хойч үед сурталчлах нь зүйтэй бөгөөд түүхийн үнэнийг сэргээн судлах нь чухал ач холбогдолтой юм. 
Улс төрийн хэлмэгдэгсдийн судалгааны төвийн эрдэм шинжилгээний ажилтан А.ЭРДЭНЭСАЙХАН 

