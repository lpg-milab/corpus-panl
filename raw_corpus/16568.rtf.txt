№291 (16568)         
1986 оны арван хоёрдугаар сарын 5.
Намын хяналт

<< Намын нийгэм, эдийн засгийн бодлого, төлөвлөгөөг хэрэгжүүлэн биелүүлэх талаар аж ахуй, соёлын газруудын идэвх санаачилгыг өрнүүлэн дэмжиж, хариуцлагыг дээшлүүлэх, үйл ажиллагааны эцсийн үр дунд хяналт тавих, дутагдал хорогдлын шалтгааныг цаг алдалгүй илрүүлэн арилгахад намын байгууллагуудын үйл ажиллагааг чиглүүлэх хэрэгтэй >> гэж МАХН-ын XIX их хурал заасан билээ. 

Намын удирдлагын чухал зэвсэг, намын амьдралын ленинч хэм хэмжээг хэрэгжүүлэх арга, коммунистуудын манлайлал, боловсон хүчний сахилга, хариуцлагыг өндөржүүлэх гол хэрэгсэл болсон намын хяналтын арга хэлбэр, үр нөлөөг дээшлүүлэх талаар төв, орон нутгийн намын байгууллагууд XIX их хурлаас хойш бүтээлч эрэл хайгуул хийж, урьд хуримтлагдсан туршлагаа бататтан, арга барилаа боловсронгуй болгож, санаачилга, идэвх нь өрнөсөөр байна. 

Говь-Алтай, Сүхбаатар, Дорноговь, Булган, Баян-Өлгий аймаг, төвийн зарим яам, газарт МАХН-ын XIX их хурлын шийдвэрийг хэрхэн яаж сурталчлан хэрэгжүүлж байгаад Намын Төв Хорооны хэлтсүүд саяхан хамтарсан шалгалт хийж дутагдал, доголдлыг газар дээр нь засч арилгах арга хэмжээ авч, нийт ажлын явцыг эрчимжүүллээ. 

Намын их хурлын дараа намын үүр, хороод нөөц ашиглах, бүтээгдэхүүний чанар дээшлүүлэх, мал сүргиЙн үржил селекц, хариулга маллагааг сайжруулах, үйлчилгээний чанар, нэр төрлийг нэмэгдүүлэх асуудлаар захиргааны үйл ажиллагаанд хяналт тавих комисс байгуулан тодорхой асуудал, зорилтыг шийдвэрлэхэд намын хяналтыг чиглүүлж, уламжлалт арга хэлбэрүүдийг баяжуулан үр дүнтэй бүтээлч идэвх гаргаж байна. Увс аймгийн Зүүнговь сумын намын үүр ( нарийн бичгийн дарга нь МАХН-ын XIX их хурлын төлөөлөгч Д. Чойжоо ) , Дундговь аймгийн Сайнцагаан сумын намын үүр ( нарийн бичгийн дарга нь БНМАУ-ын Ардын Их Хурлын депутат В. Нямдорж ) сум нэгдэл, бригад, албан үйлдвэрийн газруудын төлөвлөгөөт зорилт, шуурхай ажлын явцад арав хоногийн графикаар байнгын хяналт тавьж, доголдол хоцрогдолтой цэг салбарт намын үүрийн товчооны хурал хийж асуудлыг газар дээр нь шалган хэлэлцэж дутагдлыг арилгуулах, намын гишүүд, боловсон хүчний манлайлал, хариуцлага, сахилгын байдлыг шалгаж, тайланг нь ажил хэрэгчээр хэлэлцэн үнэлэлт дүгнэлт өгдөг үүгээрээ ч сум орны нийт ажилд сайн нөлөө үзүүлдэг байна. 

Намын байгууллагын дайчин чадварыг дээшлүүлэх, намын гишүүд, боловсон хүчний манлайлал, хариуцлага, сахилгыг сайжруулах нэн чухал зэвсэг болсон намын хяналтын ажилд тавих өнөөгийн шаардлага асар өндөр болсон нь намын удирдан чиглүүлэх роль улам өсч байгаагийн илрэл юм. 

Намын хяналтыг тоон үзүүлэлтээр биш харин эцсийн тодорхой үр дүнгээр үнэлэх ёстой. Энэ утгаар авч үзвэл Орхонтуулын сангийн аж ахуйн ажлын дутагдал доголдлын тухай Сэлэнгэ аймгийн намын хороо олон удаагийнхаа бүгд хурлаар шүүмжлэн ярилцаж, удаа дараа тэнд үзлэг шалгалт хийж байсан боловч ахиц өөрчлөлт гаргаж чадаагүй нь хяналт, шалгалт ор нэрийн төдий болж байсантай шууд холбоотой юм. 

Намын гишүүд бол намын хяналтын нүд чих, улс төрийн өндөр сонор сэрэмжтэй байхын үлгэр жишээг үзүүлэгчид мөн учраас намын дүрэмд нам, улсын эрх ашигт хохирол учруулах дутагдлын хажуугаар гишүүн хүн дуугүй өнгөрөх ёсгүй гэдгийг тодорхой заажээ. Харамсалтай нь намын гишүүд намын дүрмийн заалтыг жигд биелүүлдэггүй явдал үе үе гарсаар байна. Өмнөговь аймгийн Булган сумын нэгдлийн зөвлөлийн дарга байсан Ж. Отгончулуун социалист, өмчийг үрэн таран хийж гэмт хэрэг үйлдэж байхад зургаан жил хамт ажилласан намын үүрийн нарийн бичгийн дарга Ч. Төмөр түүний дутагдлыг олж илрүүлээгүйгээр барахгүй намын арга хэмжээ авах тухай асуудал гарахад зарчимгүйгээр өмгөөлөн хамГаалж байжээ. Коммунистын үүрэг хариуцлага, ёс суртахуунд харш ийм бэртэгчин үзэл нь хүмүүсийг хариуцлагагүй, салан задгай, зарчимгүй байдалд түлхэн оруулж шүүмжлэл, өөрийн шүүмжлэлийг мохоож, эцсийн дүнд эрүүл саруул шүүмжлэлийг ч элдвээр эсэргүүцэгч болгодог байна. 

Намын хяналтын нэг хэлбэр нь хурц дайчин, зарчимч шүүмжлэл, өөрийн шүүмжлэл бөгөөд дутагдал доголдлыг илрүүлэн арилгах сонгодог хэрэглүүр мөн. Шүүмжлэл хаалттай тэр газар намын хяналт мөн нэгэн адил мухардалд ордог нь мэдээж билээ. 

МАХН-ын XIX их хурал намын хяналт, гүйцэтгэлийн шалгалтыг юуны өмнө учраа мэдсэн сахилгын төлөө тэмцлийг эргэлт буцалтгүй явуулахад чиглүүлэхийг анхааруулан заасан. Бүх шатны боловсон хүчний сахилга, хариуцлагыг эрс өндөржүүлэх, ам, ажлын нэгдлийг хангах, намын шийдвэрийн биелэлтийг хэрхэн зохион байгуулсныг газар дээр нь үнэн бодитойгоор хянан шалгаж идэвхжүүлэх нь намын хяналтын гол чиглэл мөн. Урьдчилан бэлтгүүлэх болон гэнэт шалгах аргыг хослуулах нь хяналтын үр нөлөөг дээшлүүлэхэд аль аль нь тустай. Бэлтгүүлж байж шалгахад чиглэл зорилготой ажил өрнүүлж тодорхой үр дүнд хүрдэг сайн талтай боловч дутагдлаа нууж хаацайлах арга хэмжээг урьдчилан авахад хүргэж болзошгүйг анхаарахгүй байж болохгүй билээ. 

Хяналт шалгалтыг группээр иж бүрэн хийх, түүнд нам, улсын удирдах ажилтан, холбогдох яам, газрын эрх мэдэл, мэргэжил дадлагатай хүмүүсийг өргөнөөр оролцуулах нь шалгалтын үр өгөөжийг дээшлүүлэхэд нөлөөтэй болно. Намын хяналт бол байнгын ажил хэрэгч шинж чанартай, сайныг бататгаж, саарыг арилгах зорилтыг эрхэмлэхээс биш зун, намрын дэлгэр цагаар байгалийн үзэсгэлэнт газар нутагтай аймаг, сумдад голчилж шил шилээ харсан төлөөлөгчийн цуваа маягаар үе үе давхцаж хүмүүсийн ажил албаа хэвийн байдлаар явуулах боломжийг нь алдагдуулах хэлбэртэй хийж хэрхэвч зохихгүй. 

Намын хяналт нь төр, олон нийтийн бүх шатны байгууллага, аж ахуй, соёлын нийт салбарт намын нөлөөг дээшлүүлж, удирдан чиглүүлэх үүргийг өндөржүүлж, эцсийн дүнд улс орны нийгэм, эдийн засгийг хөгжүүлэх зорилтыг хэрэгжүүлэхэд хүчирхэг хөшүүрэг, дайчин хурдасгуур байх ёстой. 

