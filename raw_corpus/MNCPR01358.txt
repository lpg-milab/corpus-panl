Өвөрмөц"Хонхны баяр" боллоо

Хүүхдийн номын ордны "Мөрөөдөл" танхимд өнгөрөгч бямба гаригт математик, англи хэлний гүнзгийрүүлсэн сургалттай "Эрдэм төгс" сургуулийн анхны арваннэгдүгээр анги төгсөгчдийн хонхны баяр болов.
Захирал, боловсрол судлалын магистр Б.Бадармаагийн нээлтэн дээр хэлснээс үзвэл байгуулагдаад найман жил болж буй эл сургууль улсын хэмжээний уралдаан тэмцээнүүдээс энэ жил гэхэд 95 алт, мөнгөн медаль хүртсэн, 180 гаруй сурагчтайгаас арав нь ийнхүү амьдралын их далайд гарахаар сэтгэлийн дарвуулаа хийсгэжээ. Аав, ээжийн гараас хөтлүүлэн эрдмийн өргөөний босго алхсан эдгээр арван хүүхэд цөмөөрөө л нэгээс гурван анги алгассан шилдэг сурагчид аж. Бийр, будгийн урлагт хүсэл мөрөөдлөө зориулсан Б.Содномбямба хэмээх хоёр ч анги алгассан хүү Монголын хүүхдийн ордонд бие даасан үзэсгэлэнгээ дөрвөн удаа гаргаж байсан авьяастан гэнэ. Ер энэ арван төгсөгч дотор урлаг спорт, сурлагын амжилтаараа энгэрээ цоолоогүй нэг ч хүүхэд алга. Т.Намбаржалмаа гэхэд дүүрэг, нийслэлийн англи хэлний олимпиадад байнга тэргүүлэгч, Монголын сурагчдын холбооны "Таван онцын эзэн" бол П.Алтаншагай Сүхбаатар дүүргийн шилдэг хүүхдээр тодорч байж. Гадаад, дотоод, эрт эдүгээгийн зоосны баялаг цуглуулгатай Г.Даваалхагва сагсан бөмбөгийн цомын төлөөх тэмцээний гурван удаагийн аварга юм байна. Математик сэтгэлгээ, түргэн бодолтоор "Математик" сонин, хотын олимпиадуудын медалийг түүдэг А.Цэвэлмааг мөнгөн хонхны баярынх нь өдөр Монголын хүүхдийн ордон "Эрдэм" алтан медалиар шагнасан. Загвар өмсөх сонирхолтой эл охин "Үндэсний бичиг мину" улсын уралдаанд шалгарч их сургуульд орох эрхийн бичиг гардаад байгаа гэсэн. Өсвөрийн байт сурын улсын аварга шалгаруулах тэмцээний мөнгөн медальт Б.Өлзийдэлгэр усан спорт сонирхогчдын тэмцээнээс хоёронтаа хүрэл медаль хүртжээ. Дармасала хотод Дээрхийн гэгээн Далай багштай хоёр ч удаа уулзаж зураг хөргөө татуулсан Э.Барсболд хэмээх хүү сагсаар алтан медаль авчээ. Хүүхдийн дууны "Алтан цом" улсын уралдааны гранпри, "Шинэ давалгаа" залуу поп дуучдын улсын уралдааны дөрөвдүгээр байрын шагналт, "Камертон"-ы Болдын "B" продакшны залуу дуучин Эгшиглэнг телевиз үзэгчид андахгүй. Тэгэхнээ энэ охин "Эрдэм төгс"-ийн "бүтээгдэхүүн" хийгээд эцэг эхээс заяасан нэрийг нь Т.Болортуяа гэдэг юм байна. Тэрбээр клипний зураг авалттай учир хонхны баяртаа хараахан ирж амжсангүй. Гэрэлт цагаан шувуухай шиг гэнэхэн сурагч насаа үдэж буй охид, хөвгүүд гэгээн дурсамж хөглөх зургийн цомог, дуртай цуглуулга, авсан шагнал урамшуулал гээд сэтгэлд үлдэх нандин бүхнээрээ үзэсгэлэн гаргажээ. "Эрэл" сургуулийн нэрэмжит сагсан бөмбөгийн тэмцээний алтан медальт М.Төрболдын нялхын үнэртэй баривч энд байна. Илтгэх урлагийн тэмцээнд Н.Золжаргал охин аман хүзүүдэж байсан нь ирээдүйдээ энэ чиглэлээр мэргэжихийн үүд хаалгыг нээжээ гэлтэй. Хонхны баяр "лонхных" боллоо гэж халаглах болсон эл үед төгсөгчид "Эрдэм төгс"-ийнхнөөс сурах зүйл бишгүй байх шиг санагдсан. Тэд ирээдүйгээ их гэгээнээр харж, нийгэмд тустай бага ч болтугай үйлс бүтээхийг эрмэлзэж. "Надад илүү зүйл чамд" нэртэй аян зохиож Хүүхэд асран хүмүүжүүлэх төвийн нэгдүгээр ангийн сурагчдад хичээлийн хэрэгсэл, хүүхдийн тоглоом, сурах бичиг гардуулсан нь дунд сургуулийн сурагчдаас гарсан анхны санаачилга гэж хүнлэг сэтгэлтэй эдгээр хүүхдүүдэд ардын багш Дүгэрээ талархал илэрхийлсэн нь учиртай. Тэд эцэг эхийн хайр халамжаас ангид бяцхан дүү нартаа зүгээр ч нэг эд зүйл гардуулаад орхисонгүй бүтэн өдөр дуулж хөгжилдөн, хөгжөөнт тоглоом зааж өгсөн гэсэн. "Эрдэм төгс"-ийн анхны төгсөгчдийн ангийн багш, техник технологийн магистр Б.Оюунболд бүсгүй юм. Тэрбээр шавь нараа удирдан Чингэс хааны хөшөөт цогцолборын "Зуун мянган мод" хөтөлбөрийг дэмжиж 12 монгол нарс тарьсан байна. Хонхны баярын бас нэг чухал хөтөлбөрийг энд дурдахгүй өнгөрч болохгүй нь. Энэ нь Монгол төрийн ордонтой танилцах үйл явц байсан. 
Л.Батцэнгэл
