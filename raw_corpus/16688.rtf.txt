№98 (16688)       
1987 оны дөрөвдүгээр сарын 24
Мал ангилалт

<< Малын үржлийн ажлыг сайжруулах тухай их ярьж байгаа боловч энэ нь одоо ч гэсэн шинжлэх ухааны үндэслэлтэй, мэргэжлийн удирдлагатай, зохион байгуулалттай ажил болж, хараахан чадаагүй байна >> гэж нөхөр Ж. Батмөнх Намын Төв Хорооны хоёрдугаар бүгд хурал ( 1986 ) дээр хэлсэн юм. 

Малын үржлийн ажлын зохион байгуулалт, шинжлэх ухааны үндэслэлийг сайжруулахад мал ангилалт чухал үүрэгтэй бөгөөд манай малын жараад хувийг эзэлдэг хонин сүрэгт ангилалт, нийт хээлтүүлэгч малд зоомал эмнэлгийн үзлэг аттестатчилал хийх цаг одоо нэгэнт тулгараад байна. Ангилалт бол малын удам угсаа, бие бялдар, ашиг шимийн байдлыг шинжин үнэлэлт өгч, аж ахуйн шаардлага хангахыг үржилд үлдээх, гоц ашиг шимт мал шалгаруулах, хээлтүүлэгт тохируулан сонгох, галбирын элдэв согогтой, ашиг шим багатай, үр төл муутайг заазалж, сүргийн бүтцийг цэвэршүүлэн, чанарыг сайжруулахад чиглэсэн зоотехникийн чухал арга хэмжээний нэг учраас нэгдэл, аж ахуй бүр ангилалтыг тодорхой зорилго, чиглэлээр тогтмол хийж байх ёстой. 

Мал аж ахуйн үржлийн ажлыг сайжруулах асуудлаар МАХН-ын Төв Хороо, БНМАУ-ын Сайд нарын Зөвлөлөөс 1984 онд гаргасан тогтоолд нэгдэл, аж ахуй бүр 1985-1987 онд малдаа шилэлт хийж, зонхилох төрлийн малынхаа эх сүргийн гучаас доошгүй хувьтай тэнцэх ашиг шим ихтэй малыг ялган, үржлийн бригад хэсэг байгуулах, цаашид үр төлөөс нь сайныг шилж, үндсэн сүргээ сэлбэдэг нарийн журам тогтоох заалт өгсөн байна. Мал сүрэгтээ ангилалт хийж, анги чанараар нь суурилж цэгцлэх, үржлийн болон хэрэгцээний бригад, хэсгийг төрөлжүүлэн зохион байгуулахаас ажлаа эхлэх нь зүйтэй учраас сүүлийн жилүүдэд олонхи нэгдэл, аж ахуй, ангилалт сайн хийж. шилмэл сүргээр үржлийн бригад хэсэг байгуулж байна. 

Ноднин шилмэл малын 1700 суурь, 125 хэсэг, 91 бригад, 46 фермд аж ахуйн дунджаас илүү ашиг шимтэй 2, 4 сая эх мал ялгаж ангилсан нь урьд жилийнхээс нэлээд нэмэгджээ. Баян-Өлгийн Дэлүүн сумын << Октябрь 39 >> нэгдлийн үржлийн фермийн хонины 77, Увсын Малчин сумын << Малчин >> нэгдлийн үржлийн фермийн хонины 42 хувь нь шилмэл, нэгдүгээр ангийнх болж сайжирсан юм. 

Сүүлийн жилд Говь-Алтайн Эрдэнэ сумын нэгдэл 18. 6 кг ноостой буур, Завханы Түдэвтэй сумын нэгдэл 4, 9 кг ноос өгдөг нутгийн үүлдрийн хуц, Сэлэнгийн Ерөөгийн аж ахуй << Ерөө >> үүлдрийн хэсгийн 116 кг жинтэй хуц, Борнуурын сангийн аж ахуй 6600 литр сүүтэй хар тарлан үүлдрийн үнээ, Архангайн << Хангай >> сумын нэгдэл 12-15 литр сүүтэй сарлаг шалгаруулж, үржилд ашиглаж байна. 

Завханы Дөрвөлжин сумын нэгдэл ямаан сүргээ ноолуур, мах сүүний чиглэлээр, Ховдын Дарви сумын нэгдэл хонин сүргээ өндөр ашиг шимтэй байдлаар нь ангилан үржүүлсэн нь мэдэгдэхүйц үр дүн өглөө. Ингэж ажилладаг нэгдэл, аж ахуй улам олширсоор байгаа нь сайшаалтай юм. 

Мал сүргийн ашиг шим, чанарыг сайжруулах үндсэн аргын нэг болох үржил-селекцийн ажлын ач холбогдлыг Дутуу үнэлж. мал сүргийг ангилах, ашиг шим сайтай малаар сүрэг сэлбэх, өндөр ашиг шимт хээлтүүлэгчийг ашиглахад Архангай, Төв, Хэнтий, Өмнөговь, Дундговь зэрэг аймаг хангалтгүй анхаарснаас болж нийт малдаа ангилалт хийж, анги чанараар нь суурилах талаар хоцорч байна. Баруунхараа, << Найрамдал >> , Дорнод аймгийн Хэрлэн, Халх голын сангийн аж ахуй саалийн механикжсан фермийн үхрийг сүүлийн 4 - 5 жилд ангилалгүй, үржлийн ажлыг цалгардуулснаас болж өндөр ашиг шимт үхрийн чанарыг алдагдуулахад хүргэжээ. 

Үржлийн шилмэл малын бригад хэсэгт шилж авсан малын амьдын жин, сүү, ноос, ноолуурын гарцыг хэмжиж, судалгаа хийх, үржил ашиг шимийн бүртгэл хөтлөх, тохируулан сонгох талаар нэлээд нэгдэл, аж ахуй хайхрамжгүй хандаж байгаа нь малын ашиг шим, анги, чанар яаж дээшилж байгааг харьцуулан дүгнэж судлах бололцоог алдагдуулж байна. 

Олонхи аж ахуй гол төлөв бог малд ангилалт хийж, бод малыг бага анхаардаг нь мал ангилахад шаардагдах хашаа, пүү, хэмжүүр дутагдалтай байгаатай холбоотой боловч нэгэнт ялгаж ангилсан үржлийн малаар тусгай хэсэг, бригад, ферм байгуулж, ашиг шимийг нь судалж, эрчимтэй үржил-селекцийн ажил зохиох арга зүйг тогтоож хэрэгжүүлэхэд саад болж байна. Ялгасан малыг нүдний цэцгий мэт хайрлан хамгаалж, үр төлөөр нь өсгөн үржүүлэх, эх малд үр төлийн чанараар шалгагдсан хээлтүүлэгчээр зохиомол хээлтүүлэг хийх, төлийг үржлийн чиглэлтэй бойжуулах, тохиромжтой хэвшлийн малд карт хөтөлж, байнга баяжуулах, үржлийн анхан шатны бүртгэл хөтлөлтийг нэвтрүүлэх, малын анги чанар, ашиг шим хэрхэн нэмэгдэж, нэг ба түүнээс дээш ангийн малын нийт сүрэгт эзлэх хувь ямар байгааг шинжлэх ухааны үндэстэй үнэлж дүгнэх зэрэг эрэмбэ дараатай ажлыг хийх ёстой. 

Зарим аж ахуйн удирдлага малыг зөвхөн ангилж ялгах буюу бусад аж ахуйгаас цөөн тооны хээлтүүлэгч худалдаж авсныг үржлийн ажил явуулсан мэтээр хэлбэрдэж санаа амардаг, эсвэл ашиг шимийн ганц талыг харж өрөөсгөл шилэлт сонголт хийдэг дутагдлыг арилгах хэрэгтэй байна. 

Ноднин жилийн үзлэгийн дүнгээр Булган, Архангай, Дорнод, Хэнтий аймагт хуц, Дундговь, Төв, Хэнтий, Завхан, Өвөрхангай аймагт ухна, Хэнтий, Говь-Алтай, Өвөрхангай аймагт бух стандартын шаардлага хангаагүй дутагдлыг дээрх аймгийн хөдөө аж ахуйн байгууллага, мал аж ахуйн мэргэжилтэн нар дахин давтуулахгүй байхыг онцгой анхаарах хэрэгтэй. Үржил селекцийн улсын станц, сумдын зоомал эмнэлгийн тасаг мал ангилах ажлыг мэргэжлийн үүднээс шууд удирдаж, чанартай хийхгүй ор нэр болгох, нэгдэл, сангийн аж ахуйн удирдлагууд ч үүнд нухацтай анхаарч, аж ахуй зохион байгуулалтын удирдлагаар хангадаггүй дутагдал нийтлэг байгаагаас болж бие бялдар согогтой, ашиг шим бага, хэнз давжаа, амьДрах чадваргүй мал үржилд үлдэж, сүргийн чанарыг ноцтой муутгаж байгааг эцэс болговол зохино. 

Мал ангилах ажлын чанараас сүргийн чанар ихээхэн шалтгаалах учир орон нутгийн хяналтын байгууллагууд хонь ангилах, хээлтүүлэгч малд үзлэг хийх, заазлах, шинээр шилэх ажлын бэлтгэлийг сайтар хангаж, тогтоосон хугацаанд чанартай зохион байгуулж байгаа эсэхэд хяналт тавьж, орон нутгийн хөдөө аж ахуйн байгууллагын хариуцлагыг дээшлүүлэхэд нөлөө түлхэц үзүүлэх хэрэгтэй байна. 

