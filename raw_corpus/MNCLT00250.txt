С.НАДМИД 

ТҮМЭН ЦАГААН ХОНЬ 

Говьд зуны урт өдрийн том улаан наран аажуухан жаргалаа. Энэ нутгийн харуй бүрий Хангай газрын үдшийн хар чийг шиг эцэс төгсгөлгүй хээр талын элгэн биенээ алгуур зөөлөн унахуй, умраас зурвас зурвас салхин үлээв. Салхи ид шидийн хүчээр ирж байна уу гэмээр бөгөөд сэтгэл сэргэм энэхүү сайхан салхийг хаа тэртээ орших хөглөгөр их хөвч тайга, умрын сүрлэг уулс зөвхөн аяны холд алжаан ядарсан нөхрөө сэвэн сэрүүцүүлье хэмээн урт нарийхан хоолойгоор зам тосуулан үлээж байх шиг таатайхан санагдана. 
Бид салхин өөд ташаа тулан зогсож, бяцхан амсхийгээд цааш хөдөллөө. Өдөржин ус нь буцлаад халгай идсэн хөгшин ат шиг урагш ахихгүй байсан нэгдлийн ГАЗ-69 ч хүйтэн булаг уусан тайлаг таврах мэт дэрс сондуул дээгүүр дэгдэн дэгдэн давхих болов. Энэ сацуу Начиндагва даргын нозоорсон нойрмог нүд агшнаа сэргэж, "Нөгөөхөө цааш нь ярих уу даа" гэсэн харцаар над руу эргэн харлаа. Чингээд "тэгээч" гэхийн хооронд дарга хаалга руу нуруугаа харуулан хажуулдасхийн суудал засаад ийн өгүүлсэн нь: 
- Тэр чавганц чинь ганц бие хүн байсан юм. Мөндөр шиг олон сайхан цагаан хоньтой. Хүмүүс Янжин гуайнх гэхээсээ "Олон хоньт ганц чавганцынх" гэцгээдэгсэн. 
Эрэгтэй хүн шиг өргөн мөртэй, өндөр янхир эмгэн байж билээ. Өргөн мөрөндөө тааруулсан гэмээр хэн хүнийхээс том арга үүрээд, аргал түүж хонио хариулна. Учиргүй бүдүүн иштэй, том савар барьдаг асан. Аргал голно гэж жигтэйхэн. Дандаа үхрийн хатсан хөх аргал түүж түлнэ. 
Түүний аргаа үүрээд аргал түүж, энэ Хөшөөтийн талд хонио хариулж яваа нь одоо ч харагдах шиг болж байна. Янжин гуай мөн ч сайхан амттай ааруул тавьж, тос хольдогсон. Ер тэднийхээс илүү их тос авдаг айл тэр үед байгаагүй байх. Харамсалтай нь нутгийн хүмүүс, бидний хүүхэд шуухад өвөл хаврын тарчиг цагаар цагаан бүгээн юм амсах гэж л Янжин гуайнхаар ордог байснаас биш, хөөрхий зайлуул ганц бие юм, туслая гэж шагаадаггүй байжээ. Тэгээд ч тэр юмсан уу, айл амьтантай ойр байх дургүй. Хөшөөт уг нь говьтой, хээртэй сайхан нутаг. Хөшөөтийн худаг ундаргатай, тагнай ташим хүйтэн устай. Нутгийхан энэ л хавийг түүнд өмчлөөд өгчихсөн юм шиг ойртож ч буудаггүйсэн. 
Эмгэний ганцаардмал зожигдуу байсныг манай нутгийнхан этгээд гэмээр яхир зантай нь холбоотой гэцгээдэг байв. Одоо бодохноо этгээд яхир нь юу байх вэ, өөрийн гэсэн бодолтой, баахан хатуу хүтүү яриа хөөрөөтэй л хүн байж. Энэ зан чанар нь нийтээр нэгдэлжих үед улам тодорхой болсон гэдэг юм. Би ч бас зах зухаас нь мэднээ. Тэр үед би чинь энэ "Говийн нар" нэгдлийн хүний бага эмч нэртэй, айл амьтнаар орж хүн бүртэй уулзаж явдаг, хонхортоо л албаны сүрхий амьтан байв шүү дээ. 
Сумын захиргааны даалгавраар, нэгдэлд элсэх, эсэх тухай саналыг нь авахаар Янжин гуайнд очсоноо санаж байна. Янжин гуай намайг морио тушаад гэрт орон ортол харж зогссоноо: 
- Гомбын дунд хүү юу дээ гэж билээ. Хүүхдийг байтугай, өөрөөсөө дүү хүнийг нэрээр нь дууддаггүй, тэдний тэр, эдний энэ гэж ярьдаг хүн байсан. 
- Тиймээ. Дунд хүү нь байна гэж хэлээд би амар мэндийг нь мэдэн ирсэн учраа шулуухан хэлэхээр шийдэн: 
- Таныг нэгдэлд орох болов уу? Юу бодож байгааг тань мэдэхсэн л гэж явна даа гэв. Янжин гуай нэгдэлд элсэхийн ач тусыг ер надаас доргүй мэдэж байх шиг байлаа. Тэгээд ч тэр юмсан уу 
- Элсэлгүй яахав хүү минь гэж уриалгахан хэлэв. 
Би их баярлалаа. Хичнээн айлыг нэгдэлд элсүүлснээр сумын төлөөлөгч ажлаа дүгнүүлдэг байсан юм. Янжин гуайг хүмүүс "яхир янхир" гэцгээдэг. 
Зүгээр л хүн шүү дээ гэж бодоход сэтгэл сайхан байв. Тэгтэл байна шүү, юу гээч болсон гэж бодно. 
- Орсон дээр байлгүй яахав. Ганц бие өндөр настай хүнд аятай байх уу. энэ олон хонийг та ганцаараа яаж маллах билээ. Яаж унгас үс, сүү саалийг нь авах билээ. Нэгдэлд элссэн даруй чинь таны малыг өөр айлд өгнө. Зөвхөн өөрт үлдээхээ л авч хоцорно. Ёстой хөнгөрөөд явчихна даа гэсэн чинь эмгэний нүд гурвалжилж, туранхай шанааны нь арьс хэдэнтээ татваганах мэт болоод: 
-Хүү минь чи юу хэлэв. Тэгвэл би тэр нэгдэл мэгдэлд чинь заяа нь элсэхгүй. Амьд мэнд сажилж яваа цагт буянт сүргээ хүний гар дээр өгөхгүй гэж шууд хэлдэг байна. 
Дотор палхийгээд явчихлаа. Янжин гуай ярьсаар байв 
-Энэ хэдэн хонийг чинь би нэг настай нялх үстэйгээсээ малласаар байгаа юм. Унгас ноос, сүү саалийг нь авсаар байгаа юм. Хүний царай харах болоогүй байна. Яахав, эмээгээ нүд анимагц бүгдийг нь туугаад яваарай. Нэгдэлд элсэхгүй... үгүй шүү хүү минь... 
Би юу ч хэлж чадсангүй. Тэр оройгоо давхин ирж захиргаанд бүгдийг тайлагнав. Сүүлчийн үг л илүүдэх шиг боллоо. Түүнийг юунд хэлэв хэмээн бодсоноо хүртэл тоочлоо. Тэгтэл намын үүрийн дарга: "зүгээр ээ, зүгээр хүү минь. Зовох хэрэггүй" гэсэн шиг тайван хараад 
- Зөв шүү дээ. Үнэнийг л ярих хэрэгтэй. Хэнийг боловч үгээр хуурч болохгүй. Яахав дээ. Янжин гуай явж л байг. Харж байя. Харин нэгдэлд элссэн элсээгүй түүнд тусална шүү гэж билээ. 
Начиндагва ийнхүү яриад газрын баримжаа авч буй бололтой гадагш тонголзон харав. Орчин тойрныг түнэр харанхуй нөмөрчээ. Машин урт хос гэрлээрээ энэхүү түнэр харанхуйн дор нойрсох ихэр юм шиг намхан дов толгодыг тэмтчин, зүг чигээ олж хурдалсаар явна. Дугуй дор жижигхэн хайрга чулуу шажигнан үсчихээс өөр чимээгүй. 
- Бид нэг хэсэгтээ Янжин гуайнд очсонгүй. Битүүхэн л харж байсан хэрэг. Эмгэн ч яахав, хонио хэнээс дутуугүй сайхан малласаар байв. Өвөл нь хатуухан, хавар нь ширүүхэн өнгөрсөн боловч тэднийх нэг ч эх, төл хороогоогүй юмсан. Мал ид төллөх үеэр би тэднийхээр очсон 
- За Янжин гуай минь өвлийг яаж шүү өнгөрөөв дөө. Ядрав уу гэж суув. Тэгэхэд Янжин гуай 
- Ядрахгүй яаж мал маллах билээ гэж хэгжүүхэн хариулаад "тавлаж байна уу хө" гэсэн янзтай, өөдөөс нүд дальдартал харсан нь санаанаас ер гардаггүй. Ээ, мөн сүрхий хөгшин шүү. Хавийн хүмүүсийн ярилцахыг сонсвол Янжин гуай тэр өвөл харсаар байтал гурван том гүзээ тосоо хониндоо хуваагаад өгчихжээ. Малчид: 
- Бидэнд шагайн чинээг ч амсуулаагүй. Муухай амьтан гэцгээж байв. Янжин гуайн малд үнэн голоосоо хайртайг мэдсэн юм. 
Нэгдлийн ерөнхий хороо, намын үүрийн даргын даалгавраар бидний хэсэг залуус Янжин гуайд туслах, хонины нь уртын ноосыг авч өгөхөөр очлоо. Залуучууд болсон хойно, яахав дээ ширүүн гараар үзээ биз. Тэгсэн чинь эмгэн: 
- Хайран сайхан амьтдын маань бөөр зүрхийг унагачих дөхлөө. Яасан ч их үргээж цочоодог, яасан ч ширүүн унагадаг үхээрүүд вэ? зөөлөн барь, аятайхан холбо, хүзүү толгойг нь тасалчихлаа гэхчлэн хангинаж гарав. 
Чингэтэл бүр хэрэг бишдэж, манайхны нэг нь нэг төлний нимгэн цавины дээхэн талд эсгэчихжээ. Янжин гуай түүнийг үзүүт жигтэй муухайгаар зүхэв 
- Алив хөө, өмдөө тайлж бай. Би чиний цавийг хайчлаад орхиё! хэмээн сайхь залууг бахим том гараараа барьж авлаа. Хичнээн их сандаргасан гэж санана. Бид гараа цэврүүттэл хонь хяргав. Ядарч, өлсөж байгаа ч гэж хачин. Нөгөө цавиа хайчлуулах дөхдөг залуугийн дургүй их хүрч байгаа бололтой хүзүү сэрвээгээ хөдөлгөн: 
- Хөөе, Янжин гуай гэж дуудаад 
- Та чинь ийм олон сайхан хоньтой байж, ганц охин төлөг ч гаргадаггүй хүн үү? ёстой өмд маань өөрөө шувтарлаа гэж хэлэв. Бас л буруудсанаас зайлсангүй. Эмгэн хөмсөг өргөн, нүд босгож: 
- Юу гэнээ, амьтны амь хорооё гэв үү? Эмээ чинь өдий болтол халуун зунаар сэвс гаргаж үзсэнгүй. Чи чинь ингэхэд хэний хүүхэд гээчив. Манай энэ хонхорт ийм жудаггүй муухай амтай, талхгүй хүүхэд баймааргүйсэн билээ гэхчлэн үнэн голоос хилэгнэн уурсав. Тэгээд Янжин гуай том саахуу дүүрэн тараг, түүхий сүүний бяслаг, хатаасан даргар шар өрөм, базмал ааруул тэргүүтнийг авчирч өгөх зуураа: 
- Халуун зун улаан мах хэрэггүй, хүүхдүүд минь. Өвөл, зунгүй мах идвэл хэрхэх вэ? Ёстой амьдаараа өмхийрч, бээрч үхэх байгаа даа. Тэгээд ч эмээ чинь энэ сайхан амьтдыг өсгөж өдий хүргэснээс биш, хорооё гэж яваагүй юм шүү гэснээ биднийг басхүү эх хүний өрөвч сэтгэлээр энхрийлэх мэт хараад 
- Тараг, ааруул ид. Үүн шиг сайхан хоол хаана байна хэмээн буцааж гаргатал шахаж билээ. 
Хоёр жил өнгөрлөө. Хавийнхан бүгд нэгдэлд элсэхэд Янжин гуай л ганцаараа хоцров. Малчид дургүй байлаа. Бид ч гэсэн "яхир янхир хөгшин сум орны нэрийг гутаах нь. Малчид зуун хувь нэгдэлд элслээ гэсэн мэдээ үүнээс л болоод сонинд гарахгүй байна. Яая даа, энэ зөнөг төгцөг чавганцыг" хэмээн бухимдах болов. Зарим нь бүр илэрхийгээр: 
- Хувийн өмчийн шалбаагт шигдсэн энэ муу чавганцаар нэгдэл дутахгүй. Ганц араг аргалын нэмэргүй ийм амьтад нүд аньж хөгжлийн маань замыг цэвэрлэж байвал таарна. Янжингаас улсад хонь нь хэрэгтэй. Тэр сайхан цагаан хонь хэзээ нийгэм олныхоо их сүрэгт нийлэх бол хэмээн ярилцдаг боллоо. 


Чингэтэл энэ мэт ойворгон яриа намын байгууллагын сонорт хүрсэн бололтой. Намар оройхон намын үүрийн дарга баахан хариуцлагатныг цуглуулаад: 
- За, та нар Янжин эмгэнийд оч. Цаадах чинь хөлдөж үхэх дөхөж байгаа. Нэгдлээс хоёр хонины мах, нэг бор эсгий, хэдэн сав ёотон, шуудай гурил, бас нэг ногоон цай аваачиж өг. Гэрийг нь Хөшөөтийн баруун өвөлжөөнд буулгаад бор эсгийгээрээ дулаалаарай гэж хэлэв. Энэ үгийг сонсод нягтлан бодогч хүүхэн, ихэд дургүйлхсэн янзтай: 
- Тэр чинь нэгдлийн гишүүн биш шүү дээ. юу боллоо гэж Янжин чавганцыг нэгдэл тэтгэж, тэжээх билээ гэв. Дарга муухан инээвхийлэх шиг болсноо: 
- Та бид чинь Янжин гуайн хонины бүх ноосыг мултаж аваа биз дээ. Нягтлан та харин түүний хөлсийг одоо болтол юунд бодож, өгөөгүй байна вэ? нэгдэл бол луйврын газар биш шүү хөө гэж сүртэй хэлэв. Үзтэл даргын зөв байсан боловч бид баахан маргаж билээ. Маргах ч юу байх вэ саналаа хэлцгээв. 
- Ерөөсөө Янжин гуайг нэгдлийн гишүүнээр бүртгээд авчихъя. Түүний саналтай, саналгүй ямар пад байна. Тэртэй тэргүй нэгдэл хонины нь үс ноосыг нь авч, хөлс хүчийг нь өгч байна шүү дээ гэж шуугилдсанд дарга тайвнаар: 
- Үгүй ээ, болохгүй. Хэдий өндөр настай ч цаадах чинь хүн шүү дээ. Янжин гуайд буруу байхгүй. Үнэндээ цаадах чинь хувийн өмчийн үзэлд автаж, хоцрогдсондоо ч биш, малдаа чинхүү хайртай монгол хүний зангаар хониноосоо салж зүрхлэхгүй байгаа юм. Хонь бүхэн нь түүнд хар нялхаас нь өгсөж өндийлгөсөн үр хүүхэд шиг санагдаж байгаа. Хүүхдээ хэн хүнд өргүүлчихдэг хүн ховор биз дээ. Та бүхэн Янжин хөгшинд элдэв муу юм ярьж огт болохгүй. Сонсвол "хоцрогдсон чавганц" гэдэг бололтой. Түүнийг нэгдэлд элсээгүйгээр манай улсын хөгжил хойш болохгүй. Харин та нарын балай яриа хожим засч болохгүй муу юм болж мэднэ шүү гэж хатуухан сануулав. Манай намын үүрийн дарга Насанжаргал гуай мөн ч уужим дэлгэр ухаантай хүн байсан юм даа. Надаас өөдтэйхэн хүн бол их юм сурах байсан байх... 
Машин хурдалсаар байлаа. Нэг харахнаа говийн хилэн хар тэнгэрт тоо тоймгүй олон түмэн од түгж, сулавтар цагаан туяагаараа мөнөөхөн хав хар тэнгэрийг ягуухан сүлэн байх ажээ. 
Тэгээд цааш нь.. хэмээн яриандаа халсан анчин шиг намайг өндөлзөхөд дарга: 
Янжин гуайн нэгдэлд орсон, ороогүй хамаа алга, хонь нь нийгмийн өмч гэдгийг бид мэдэж, тал талаас нь харуулдаж байсан юм. Гол нь чоно нохойд идүүлчих вий гэж их айж байсан. Хөөрхий хөгшин насны эрхээр хүч тэнхээ муудсан байв. 
Тэр зун айхавтар бороосог, үе үе ширүүн аадар асгадаг байж. Нэг удаагийн хүйтэн бороонд Янжин гуайн хонь уруудаж, бараг тал нь тасарч нэлээн хол айлын хонинд нийлжээ. Эмгэн хагас өртөө шахам газар дагаж, үлдсэнийг нь гэртээ тууж авчирчээ. за, яг энэ явдлаас бид нэг муухай хэрэг хийсэн юм даа. Үгүй, муухай ч гэж болохгүй юмаа. Бид айлын сүрэгт нийлсэн нөгөө хонийг Янжин гуайгаас нуухаар шийдэв. 
Тэнгэр хайрхан Янжин чавганцын хониноос хоёр зуун далан тавыг нэгдлийн сүрэгт нийлүүлжээ. Дахиад хахир хатуу эмгэний гарт түүнийг хийхээ больё. Энэ чинь тэртээ, тэргүй нийгмийн өмч байгаа юм гэж ярилцаад өөрт нь болохоор... 
- Хонийг чинь бид эрж байгаа, тэр хаа холдох вэ? Хавьд чоно нохой идсэн юм дуулдахгүй байна. Нэг л мэдэхэд манайхан туугаад ирнэ дээ хэмээн ам нэгдэн ярьж байлаа. Эмгэн "нээрээ хэлж байгаа биз хөө" гэсэн байртай хүнд зовхио өргөн, их л сэжигтэй харна. 
Сураг сонсвол нутгийн мэрэгч өвгөдөөр зоос гүйлгэн, дал тавиулж байсан билээ. Мэрэгч өвгөд гэдэг маань манайхан болохоор яалаа гэж үг алдах вэ? 
Хонь чинь эндээс хол, буянтай хүний хотонд байна. Ганцын ч гарз алга. Эрэлчид төөрөөд байгаа юм байна гэхчлэн залдаг байжээ. Эмгэний санаа сая амарч 
- За тэгвэл яамай. Үхэж хорогдоогүй бол болох нь тэр. Төрийн минь сүлд өршөө гээд мөндөр шиг цагаан хоньдоо толгой дараалан зүслэн харж байх янзтай элгээ дарж эвийлж, санаа алддаг байжээ. 
Чухам хонио алдаж, сэтгэл тавгүйдсэнээс болсон юмуу. Янжин гуайн бие гэнэт муудлаа. Эмчийн хуваарь би байн байн очно. Онцын өвчингүй атал бие нь улам доройтсоор байв. Гэхдээ "би яана" гэж ер хэлэхгүй, ийм тийм борлон шүдлэн бий. Тэр маань ямар байна. Хүү минь сайн хараад ирээч гэж гуйна. Тэгснээ "нөгөө хэдэн мөндөр минь хаана байгаа бол?" гэж үглэснээ 
Хөөрхийг төрийн минь сүлд өршөөг гэж залбирна. Төр засагтаа хайртай, түвшин сайхан, малч эмээ байсан юм шүү гээд дарга хөнгөн бүрх малгайгаа авч өргөн магнайгаа илбээд: 
Ээ дээ, ухаангүй явдал утгагүй үг бүхэн балай байдаг. Намынхаа даргыг хэлж сануулаагүй бол бид "хувийн өмчийн мунхаг үзэлтэн, хоцрогдсон зөнөг чавганц" гэсэн хатуу хүтүү үгийг түүний чихэнд дуулгаж, гомдоох байсан биз гэж бодохоос одоо айдаг юм. Хэрэв тийм үг хэлчихсэн бол хөөрхий хөгшинтэй хамт энэ үг одоо ч Хөшөөтийн хонхорт хэвтэж байх учиртай. Үг үхдэггүй юм. Янжин гуайг нэгдэл Хөшөөтөд оршуулсан юм байхгүй юу дээ... 
Начиндагва ийнхүү өгүүлээд санаа алдаж байна уу гэлтэй болж, оворлог биеэ эгцлэн суув. Би машины цонхоор огторгуйн хаяаны олон одыг харлаа. Одод Янжин хэмээх буянтай буурал эмгэний улс нийгэмдээ үлдээсэн олон цагаан хонь талаар дэлхэн бэлчиж яваа мэт санагдана. Энэ сацуу Янжинтай төсөөтэй өөр нэг эмгэний тухай Өмнөговьд явж байхдаа сонин баримт олсныг нэгдлийн даргад яримаар санагдаж билээ. 
Замд, тэр тусмаа шөнийн замд ярьж явах үнэхээр сайхан. Би ямар азаар үнэн зүрхний яриа хөөрөөтэй ийм хүнтэй нүүр учрав? Начиндагва гэгч энэ хүн том нэгдлийн дарга. Мэдээж энэ хүнд эх захгүй их ажил байгаа боловч сурвалжлагчийн зовлон, сурвалжуулахын хариуцлагыг мэддэг ухаантай хүний зангаар намайг өөрөө дагуулан, малчдын бригад, сууриар өдөржин давхиж эцэст төв орохоор буцаж яваа нь энэ билээ. Өөрийнхөө тухай хэр зэрэг сонирхолтой хуучилдаг бол? Хүний бага эмч байгаад намын дээд сургуульд сурч төгсгөн төрөлх нутагтаа ирж нэгдлийн дарга болсон энэ товчхон намтрын цаана их юм бий дээ. Юутай ч малчин түмэндээ машид хайртай хүн юм гэхчлэн бодоод аль болохоор яриа өдөөхийг хичээн: 
- Би бас нэг сонин эмгэний тухай мэднэ гэвэл дарга "Уухайс, үгний ээлж байдагсан даа" гэсэн шиг биеэ огцом эргүүлэн хажуулдасхийв. 
- Тэр эмгэн тэмээчин болохоос биш, Янжин гуайтай маш адилхан гэмээр юм. Олон сайхан хүрэн тэмээтэй хүн байж. Хүмүүсийн ам түүнд бас л сайнгүй. Тагш шиг жижигхэн бор гэртэй. Гэртээ ганц хар авдартай. Задгай гал түлдэг болохоор хамаг юм нь хөө тортог. Өөрөөр ч гэсэн хүрэн хар царайтай, атийсан бор эмгэн байж л дээ. Хүмүүс: 
Хувьт чавганцын юм бүхэн хар. Гэр шигээ дотор сэтгэл нь хүртэл хар. Хэнтэй, юу ч хэлэлцэхгүй, муу санаатай гэцгээдэг байжээ. Тэр ч байтугай аав, ээж нь үр хүүхэддээ: 
- Хувьтынхаас хол яваарай. Хар гэрээс нь амьтны морь үргэж, эзнээ үнсэн дээр нь бухаж хаяад хулчин одсон юм гэнэ лээ шүү гэж захидаг байв гэнээ хэмээсэнд дарга 
- Би бас дуулсан юм байна. Мөн л нэгдэлжих хөдөлгөөний үеэр гээ биз дээ гэв. 
-Тийм ээ, Янжин гуай шиг ганцаараа нэгдэлд элсэлгүй үлдсэн хүн юм байж. Гэвч нэгдэл түүнд баярламаар сайхан тусалсан гэдэг юм. Бөөн бөөнөөрөө очиж, бүх тэмээний нь ноосыг авна. Эмнэг догшин тором, тайлгийг эдэлгээнд сургана. Зөвхөн Хувьт гуайн тэмээний буйлийг зорж, бурантгийг томох бригад гаргаж байсан юм гэдэг. Тэр эмгэний тэмээндээ хайртай байсан баримт бий. Хангай нутгийн нэг жолооч тарган тэмээний махтай буцах гэж тэднийхээр зориуд очжээ. 
- Нэгдэлд элсээгүй хувьдаа олон тэмээтэй ганц айл. Хувьд чавганцынд л оч гэж хэн нэг нь хэлсэн юм байх. Жолооч эмгэнээс нэг байтугай хэдэн ат салгана гэж бодож байснаас зайлахгүй. Гэтэл халгаасангүй. 
- Таны гутал муу байна. Сайхан эсгий гутал хэдийг л бол өгье. Тохош хийхээр хивс өгье. Үгүй бол монгол гутал өгье. Муу хар гэрийг чинь бүрэх эсгий өгье гээд ч бүтсэнгүй. 
- Юуны чинь алах идэх. Тийм нүгэлтэй юм бүү хэл гээд халгаагаагүй байжээ. 
Хувьд гуайн нэгдэлд элссэн гол шалтгаан нь бол дээрх мэт идэш эрсэн жолооч нараас болсон юм гэдэг. Нүд анихдаа хөгшин: 
- Миний тэмээгээр жин тээгээрэй. Харин хангайн жолооч нарт л өгч болохгүй шүү гэсэн юм гэнэ лээ. Хөөрхий эмгэнийг өөд болсноос хойш нэгдлийнхэн "Хөө шиг хар хүн биш, харин ч цав цагаан дотортой хүн байжээ" гэж ярилцдаг болсон байна. Янжин гуай яг ийм хүн байжээ гэсэнд дарга 
Тэр цагаас хойш хорин жил өнгөрчээ гээд нэг чухал юм санав бололтой 
- Маргааш таныг Янжингийн сууриар оруулна гэв. Тэгснээ: 
Янжингийнх гэнэ шүү. Уучлаарай. Улсын хошой аварга малчин Доржийн сууриар оруулна. Манайхан тэдний шилмэл хонины суурийг Янжин эмгэний суурь гэцгээдэг юм. Тэр ч байтугай Хөшөөтийн хуучин худгийг Янжингийн худаг гэх болжээ гэв. 
Тэгэхээр тэр Доржийн шилмэл суурь гэдэг чинь угтаа Янжин эмгэний хониноос үүсэлтэй байх нь уу? 
- Тэгэлгүй яахав. Бид эмгэнийг өөд болсон даруй бүх хонийг нь Дорж гэгч сайн малчинд тушаасан юм. Ажаад байхад арай л өөр хонь байж билээ. Хүйтэнд гайхалтай тэсвэртэй, мах, ноос, сүү элбэг. Сураглаад байвал Янжин гуайн талийгаач нөхөр бүр дээр үед аймаг алгасан явж өөр омгийн хурган хуц олж ирсэн байлаа. Сайн хоньтой болох гэж л тэр. Одоо бодоход амьтнаас зожиг байсны учир нь хонио элдэв юмтай эвцэлдүүлэхгүй гэж бодсоных байсан юм билүү дээ. Хожим бид төвөөс мэргэжлийн хүмүүс урьж, шинжилгээ хийлгээд үзсэн чинь "Ардын авъяасаар шалгарал олсон шинэ омгийн сүрэг байна. Энэ хонийг тусад нь өсгөх хэрэгтэй" гэсэн юм. Эдүгээ нэгдлийн хонин сүргээс авдаг бүх ашгийн хорь илүү хувийг энэ хониноос олж байгааг бод л доо. Янжин гуайн цагаан хонь одоо нэг түмд хүрээд байна. Хөгшнийг бие бармагц хонийг нь айл, айлд тараагаад өгчихсөн бол эдүгээ энэ хонь устсан байх асан биз... 
Машин ялимгүй өгсөх шиг болсноо огцом тонгойход тэнгэрийн заадал мэт сунасан нэгдлийн төвийн гэрэл өмнөөс гялалзан угтлаа. 
Тийнхүү бидний энэ үдшийн яриа арга буюу засварласан бөгөөд маргааш өглөө нь Начиндагва дарга намайг түмэн цагаан хонины суурь руу авч явсан юм. Замдаа миний хичээн гуйснаар Хөшөөтийн энгэрээр дайрав. Бөртийх ч үүлгүй цэлмэг цэнхэр энэ өдрийн тэнгэр шиг налгар сайхан энгэрийг Хөшөөт гэдэг ажээ. Дарга замчилсаар нэгэн хөшөө чулуун дээр ирэв. Түрэгийн үеийн булш бололтой. Аян дайны замд нөхөцсөн баатар эр буюу, хэн нэгэн хэргэмтэн язгууртны шарил түүн дор байгаа нь лавтай. Гэвч хөшөө чулуунаа үлдсэн бичиг сэлт үгүй, байсан нь ил боловч, он цагийн урсгалд оргүй арилжээ. Дарга хөшөө чулууг харж бодлогошрон зогссоноо: 
- Үүгээр явах бүрт энэ том оцон шувуу аргаа үүрээд аргалаа түүгээд явж байгаа Янжин эмгэн шиг харагддаг юм.. Янжин гуай энээхэн хавьд зогсоод савраа өргөн тээр энгэрт гарсан сониныхоо хойноос эршүүд сайхан хоолойгоор "Чаа ийг" хэмээн уянгалуулан хашгирдагсан. Тэгэхэд хоньд нь хушууран нааш эргэнэ. Хачин шүү, тэр цагаас хойш хорин жил өнгөрсөн гэхэд бүх юм ил тод байдаг гэж хэлээд "За хөдлөх үү дээ" гэсэн харцаар над руу харлаа. 
Доржийн суурь эндээс холгүй ажээ. 

1979 он 