№91(15740)
1984 ОНЫ ДӨРӨВДҮГЭЭР САРЫН 15
Төслийн хүч чадал

Ажиллаж байгаа үйлдвэрийн газрын хүч чадлыг бүрэн ашиглах, шинэ үйлдвэрийн газрын төслийн хүч чадлыг богино хугацаанд эзэмших нь манай намын эдийн засгийн бодлогын гол гогцоо асуудлын нэг юм. 

Намаас социалист аж үйлдвэрийг хөгжүүлэх талаар VII таван жилд тавьсан зорилт амжилттай хэрэгжиж, Багануурын нүүрсний уурхай, Улаанбаатарын дөрөвдүгээр цахилгаан станц, Бор-Өндөрийн хайгуул, ашиглалтын үйлдвэрийн эхний ээлж, Эрдэнэтийн хивсний комбинат, Улаанбаатарын ээрмэлийн үйлдвэр, сүлжмэлийн хоёрдугаар үйлдвэр зэрэг орчин үеийн машин техник бүхий олон үйлдвэрийн газрыг ашиглалтад оруулж, олон арван үйлдвэрийн газарт өргөтгөл, шинэчлэлт хийж байна. Энэ нь шинэ үйлдвэрийн газруудын хүч чадлыг бүрэн эзэмших замаар үр ашгийг дээшлүүлэх шаардлагыг улам өндөр болгож байна. 

Орчин үеийн том үйлдвэрийн хүч чадлыг богино хугацаанд эзэмшихийн үлгэртэй жишээг монгол, зөвлөлтийн хамтарсан уулын баяжуулах << Эрдэнэт>> комбинатын интернационалч хамт олон харууллаа. Энэ аварга том үйлдвэрийн төслийн хүч чадлыг ердөө хоёр жилийн дотор бүрэн эзэмшсэн юм. 

Энэ талаар тодорхой ажил зохиож, амжилтад хүрч байгаа үйлдвэр, хамт олон цөөнгүй байна. Тухайлбал, хүмүүсийн ажлын хариуцлага, сахилга хангалтгүйгээс тоног төхөөрөмжид саатал доголдол гарч, хүч чадлыг хангалтгүй ашигладаг байсан Улаанбаатарын гуравдугаар цахилгаан станцын хамт олон энэ дутагдалд зарчмын дүгнэлт хийж тодорхой ажил зохиосон нь ур дүнгээ өгч байна. Энд тоног төхөөрөмжийн засвар, үйлчилгээний чанарыг сайжруулан, хөдөлмөрийн болон технологийн сахилгыг дээшлүүлснээр тоног төхөөрөмжийг найдвартай ажиллуулах талаар ахиц гаргажээ. Өнгөрөгч онд тус станцынхан цахилгаан үйлдвэрлэх хүч чадлын ашиглалтыг урьдахь оныхтой харьцуулахад 20 гаруй хувь дээшлүүлжээ. Түүнчлэн Бэрхийн уулын үйлдвэр, Дарханы нэхий эдлэлийн үйлдвэр, Улаанбаатарын чихэр, боовны үйлдвэр төслийн хүч чадлаа тогтвортой ашиглаж байна. 

Гэвч зарим үйлдвэрийн газар, түүний хамт олон дотоод нөөц бололцоогоо жигд дайчлахгүй, санаачилга гаргаж ажиллахгүй байгаагаас хүч чадлаа дутуу ашиглаж, олон сая төгрөгийн бүтээгдэхүүн үйлдвэрлэх боломж алдаж байна. Зөвхөн өнгөрөгч онд аж үйлдвэрийн салбарын 80 гаруй үйлдвэр төслийн болон тооцооны хүч чадлаа гүйцэд ашиглаагүйгээс олон зуун сая төгрөгийн бүтээгдэхүүн нэмж үйлдвэрлэх боломж алдсан байна. Иймд үйлдвэрийн хүч чадлыг богино хугацаанд бүрэн эзэмшихэд хамт олны хүч, анхаарлыг төвлөрүүлж, тэргүүний үйлдвэр, хамт олны туршлагыг ажилдаа бүтээлчээр нэвтрүүлэхийг үйлдвэрийн нам, захиргаа, олон нийтийн байгууллага байнга анхаарч, тодорхой ажил зохиох хэрэгтэй. 

Шинээр барьж байгуулж байгаа үйлдвэрүүдийн ашиглалтын бэлтгэлийг сайтар бодож боловсруулсан төлөвлөгөөний дагуу зохион байгуулахгүй байгаагаас тэдгээрийн төслийн хүч чадал эзэмших хугацааг удаашруулан, олон сая төгрөгийн бүтээгдэхүүн үйлдвэрлэх боломж алдахад хүргэж байна. Тухайлбал, 1982 онд ашиглалтад орсон Улаанбаатарын ээрмэлийн үйлдвэр, сүлжмэлийн хоёрдугаар үйлдвэрийн ашиглалтын үед шаардлагатай сэлбэг, материалын хангамжийг урьдчилан бүрэн шийдвэрлээгүйгээс өнгөрөгч онд дээрх үйлдвэрүүдийн зарим тоног төхөөрөмж олон мянган цаг сул зогсож, гурван сая гаруй төгрөгийн бүтээгдэхүүн үйлдвэрлэх боломж алдсан байна. 

Ер нь сүүлийн жилүүдэд ашиглалтад орж байгаа зарим үйлдвэрт сэлбэг, материал дутаж, саатал доголдол нэлээд гарч байгаад зохих дүгнэлт хийж, шинээр байгуулах томоохон үйлдвэрүүдийг ашиглалтын эхний жилүүдэд сэлбэг, материалаар тасралтгүй найдвартай хангах тодорхой арга хэмжээ авах талаар салбарын яамд, гадаад худалдаа, эдийн засаг, материалтехникийн хангамжийн байгууллага онцгой анхаарвал зохино. 

Олон арван сая төгрөгийн бүтээгдэхүүн үйлдвэрлэх том үйлдвэрүүдэд мэргэжлийн ажилчин, инженер техникчдийг цаг алдалгүй бэлтгэх, сургаж дадлагажуулах, тэдэнд зориулсан орон сууц, хүнсний бүтээгдэхүүний дэлгүүр, гуанз, ахуйн үйлчилгээний газрыг үйлдвэрийн бүрэлдэхүүнд оруулан барьж байгуулдаг практикийг хэрэгжүүлэхийг анхаарах хэрэгтэй. Боловсон хүчнийг тогтвор суурьшилтай, өндөр бүтээмжтэй ажиллуулах нөхцөлийг ийнхүү хангах нь нийгэм эдийн засгийн ач холбогдолтой юм. Шинэ үйлдвэр ашиглалтад ороход адил төрлийн хуучин үйлдвэрүүдийн хүч чадлын ашиглалтыг бууруулахгүй байх нөхцөлийг бодолцож, бүтээгдэхүүн үйлдвэрлэх, борлуулах, түлш, түүхий эдээр хангах ажлыг урьдаас нарийн төлөвлөж зохицуулах талаар төлөвлөгөө, эдийн засгийн байгууллага анхаарч, харилцан уялдаатай бодлого баримталбал зохино. 

Ажиллаж байгаа үйлдвэрүүдийн хүч чадлын ашиглалтыг сайжруулах, шинээр ашиглалтад орох үйлдвэрүүдийн төслийн хүч чадлыг богино хугацаанд эзэмших асуудлыг үйлдвэр, хамт олон бүрийн анхаарлын төвд ямагт байлгаж, энэ ажилд амжилт гаргаж байгаа хамт олны ололт, тэргүүн туршлагыг бүх талаар дэмжин дэлгэрүүлэхийн зэрэгцээ санаачилга муутай хандаж, хуучин арга барилаасаа салж чадахгүй байгаа үйлдвэрийн удирдлагад зарчимч хатуу шаардлага тавьж байх хэрэгтэй. Үйлдвэрийн хүч чадлын ашиглалтыг тогтвортой дээшлүүлэхэд саад тотгор болж байгаа бүхий л дутагдал доголдлыг арилгах, үйлдвэр бүрт үйлдвэрлэл, хөдөлмөр, технологийн сахилга, дэг журам, ажлын хариуцлагыг намаас тавьж байгаа өндөр шаардлагын хэмжээнд хүртэл дээшлүүлэх талаар төв, орон нутгийн намын бүх шатны байгууллага онцгой анхаарах ёстой. 

МАХН-ын XVIII их хурлаас VII таван жилийн төлөвлөгөөний гол зорилт бол << . . . нийгмийн үйлдвэрлэлийг давшингуй хөгжүүлэх, үр ашгийг нь нэмэгдүүлэх, энэ үндсэн. дээр ард түмний материаллаг аж байдал. соёлын хэмжээг хэлбэрэлтгүй дээшлүүлэх явдал мөн>> гэж тодорхойлон заасныг хэрэгжүүлэх чухал хүчин зүйлийн нэг болох үйлдвэрийн хүч чадлыг бүрэн ашиглахын төлөө тэмцлийг шинэ шатанд гаргаж, байгаа хүч, бололцоог дайчлан ажиллах нь манай орны бүх үйлдвэр, хамт олны эрхэм үүрэг мөн. 

