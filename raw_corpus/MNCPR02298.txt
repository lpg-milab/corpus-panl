Матад хайрхан тандаа мөргөмү

Эх орон гэдэг зүрхнээс зүрхэнд Мөнх улбаалан дүрэлзэх бамбар юм (өврийн дэвтрээс) Зүрхний ховдолд шүншиглэсэн Сансрын мөнгөн суварга Зүүдний хэлхээнд торолзсон Гандирсын хувилгаан сүм Энэ, магнайд нь нар үдэлдэг Матад хан-номин шигтгээ Миний уул аа
"Элдэв таван өнгийн солонгын гэрэл цогцлон бүрхсэний  гол" болох хатагины их Матад хан уулан дээр бид оройхон гарав. Бид гэдэг маань Матад сумын Засаг дарга Л.Чимэдцэрэн, Иргэдийн хурлын дарга Г.Хүрлээ, нарийн бичгийн дарга Болд, аймгийн иргэдийн хурлын гишүүн Б.Базаргүр, сургуулийн захирал Наранцэцэг, аймгийн номын сангийн захирал С.Алтанцэцэг, ах С.Бум-Очир гээд нутгийн хориод хүн юм. Хатагины арван гурван овоот ууланд эмэгтэй хүн гардаггүй дээдсийн эрхэм заншлаар бүсгүйчүүдээ уулынхаа ар суганд орхиод харцуул нь дээшээ мацлаа. Уулынхаа овоонд хүрэхүйд хүйлэн хөх салхи ямагт чайганы нь хадаг яндрыг дэрвэлзүүлэн тоглож, заримдаа бүр биднийгээ хийсгэн алддаг оргил дээр нь энэ удаа сэвэлзэх ч салхигүй нам гүм байх юм. Үгүй нээрээ, бид чинь сансрын аниргүйд орчихсон юм биш үү. Бид сүүгээн өргөж, сархдаан цацаж, хадгаан уяж, хүжээн асааж, арцаан уугиулж, хайрхандаа сүсгээн шингээж, хүслээн айлтгаад доош буулаа. Биднийг машиныхаа дэргэд очтол цас малгайлан хаялж эхлэв. Малын цасгүй, хардуу байгаад сэтгэл гонсгорхон байсан нутгийнхан маань уулнаас буунгуут цас орсонд бэлгэшээн бөөн баяр болж, "Хувьтай хүн хур борооноор", "Их хайрхан маань цас хайрлалаа" гэлцэн, хар "Чингис" задлан мөнгөн аягаар мэлтэлзүүлэн сөгнөх нь тэр... Хатагин хэмээн би сая дурдав. Нээрээ, хатагинууд гэж хэн юм бэ? "Монголын нууц товчоон" хэмээх буурал түүхийн гэрчийн хуудсыг сөхсү. "Добу мэргэнийг үгүй болсоны хойно Алунгоо... гурван хөвгүүнийг төрүүлэв. Тэд Буга хатаги, Бугату салжи, Бодончир мунхаг гэдэг нэртэй бөлгөө" гээд Буга хатаги хатагин овогтон болов" гэж өгүүлжээ. Мөн тэнд Алунгоо эх энэ гурван хөвгүүнийхээ тухай өгүүлэхдээ "Шөнө бүр цэгээн шар хүн гэрийн өрх, тотгын гэгээгээр орж ирээд хэвлийг минь илбэж, гэгээ нь хэвлийд минь шингэх бөлгөө. Гарахдаа нар сарны завсраар шар нохой мэт шазбалзан гарах бөлгөө. Тэр тэмдгээр үзвэл тэнгэрийн хөвгүүд буюу заа..." гэсэн байдаг. Тиймээс хатагин бид тэнгэрийн хөвгүүний үр удам буюу. Тэр гэрэл Мөнх Тэнгэрийн илгээсэн гэрэл байсан буй заа гэж хатагины үр миний бие яагаад ургуулан бодож болохгүй байх билээ. Атаа хан тэнгэрээ Аргадаж шүтсэн хатагин Алсалсан гурван уулаа Аршаалж тахисан овогтон Хатагинд Матад хан, Зотол хан, Дархан хан гэсэн гурван уул буй. Эрт дээр цагт эдгээр нь нэг уул байсан гэнэ. Манж нар хатагиныг гурав хуваасны дараа хатагинууд уулаа булаацалдаад байсанд хатагины нэг баатар илдээ сугалж, оройг нь цавчин аваад урагш шидсэн нь Зотол хан болсон гэнэ. Дунд хэсгийг нь цавчаад зүүн зүг шидсэн нь Матад хан болсон гэнэ. Суурь хэсэг нь тэндээ үлдсэнийг нь Дархан хан гэх болж гэнэ. Матад уулаа түшин Буга хатаги өвгийн гал голомтыг сахисан хатагинуудын уран сэтгэмжид орой гэж үгүй. Чандмалан тогтсон энэ гурван уул орой оройгоо харж байдаг. Ер нь Монголын уулс чандмань чандманиараа бие биенээ тольдож байдаг сонин тогтоцтой. Матад хан, Вангийн цагаан, Баргын богд уул гурав мөн л чандмалан алсаас бараа бараагаа харалцан байдаг. Зотол хан, Алтан овоо, Шилийн богд гурав бас зулай зулайгаа ширтэлцэн байдаг. Гэхмэтчилэн баруун зүг одно. Хойт зүг явна. Ер нутаг нутгийн тахилгат уул тэр нутгийнхаа эрчим хүчний төв байдаг гэдэгт молхи би огтхон ч эргэлздэггүй. Үүнийг манай өвөг дээдэс даан ч эртнээс мэдэрч, тийм уулсаа тахих болж дээ гэж итгэдэг. Энэ тухай үл өгүүлэн өгүүлэхэд, Хатагины уул толгой болгон, тал шил болгон домог агуулсан. Эдгээр уран домгийг хэн зохиов. Матадын хатагинууд! Матадын цэцэн билигтний тухай "Сэтгэлийн тахилгат уул буюу хатагины арван гурван овоонд өргөсөн арван гурван чулуу" хэмээх нутгийн номондоо нэлээдийг оруулсан. Гэвч цаана нь зөндөө хүн үлджээ. Тэдний нэг Дамдин гуайн тухай нутгийн зохиолч дүү Л.Хэрээгийн ярьсныг олзуурхан сонссоноо сийрүүлбэл, сумын хоёр албан тушаалтан хавар мотоциклоор зээр хөөж туранхай шаргачин алснаа голж хонхорт хаячихаад буцахдаа Дамдин гуайнхаар буужээ. Нөгөө хоёр өвгөнөөс ойр хавийн сонин хачиныг асуувал тэр хоёрын паянг толгой дээрээс дурандан аль хэдийнэ харсан байсан өвгөн тохуутайхан жуумалзаад Алаг эрээн мотоциклтай Ам нь сунасан калибрьтай Албаны байрын хоёр хүн Дэлэнтэй ооно намнаж Дэрстэй хонхорт тахихыг харлаа даа, сонин хачин гэвэл ийм л байх шив гэж нөгөө хоёрыг умалзуулсан гэнэ. Бас нутгийнх нь нэг хүн олон хүүхэдтэй эхнэрээсээ салж, шинэ эхнэр авчээ. Шинэ эхнэр нь сэтгэл баахан хөрөх шинжтэй болсныг мэдэхдээ Дамдин гуай Сүмийн булгийн уснаас Сөгнөж суугаад танилцсан юмсан Сөөсгөр хэдэн хүүхдээ Хаян байж нийлсэн юмсан Аршаан шандны уснаас Амсаж суугаад танилцсан юмсан Ачит намынхаа батлахыг Хураалган байж ханилсан юмсан Ай, чи минь Ааш зан хувираад байна уу гэж шүлэглэсэн гэдэг. Цэц билгээрээ ийнхүү гайхуулсан нутгийнхан маань өдгөө ажил үйлсээрээ ч өөдрөг байгаа юм байна. Нутгаа би зүүдэлдэг л дээ. Нутгаараа би ер нь явдаг л даа. Дээр өгүүлсэн номоо бичиж байхдаа хэд хэд очсон. Чингэхэд сумынх нь ажил жаахан гундуухан, олных нь сэтгэл баахан дундуурхан байгааг ажихдаа нутагтаа тусалчих сачийгүйдээ өөрийгөө голон, санаа баахан гонсгордуухан буцдагсан. Гэтэл одоо. Өнгөрсөн намар суманд маань Засаг даргаар Л.Чимэдсүрэн очжээ. Дорнод нутагт нам, төрийн ажил нэлээд хийсэн удирдах арга барилтай энэ даргын нүүрэн дээр сум өөдлөн дэвжихийн өнгө орж, шинж бүрдэж байгаад миний бие баярласныг яана. Энэ өвөл өнтэй болж, мал тарга тэвээрэг сайтай, сайхан хаваржиж байгаа юм байна. Өнгөрсөн онд сумын мал 1200 толгойгоор өсч, нийт мал анх удаа 66000-д хүрчээ. Говь нутгаар тэмээ хорогдон, үлэг гүрвэлийн хойноос орчих гээд байгаа тухайд сэтгэл түгшээсэн мэдээ сонин хэвлэлээр гарч, радио телевизээр яригддаг бол Матадад тэмээ өсч байгаа юм байна аа. Чимэдцэрэн дарга "1000 тэмээний баярыг энэ жил хийх гэсэн нь хэдхэн тэмээ дутчихлаа, ирэх жил бардаагаар хийж чадна. Энэ жил тэмээнийхээ тоог нэмэх талаар ажил зохионо" гэж омог бардам ярьж байна. Сумын тамгын газар 7,5 сая төгрөгийн өртэй байсан бол түүнийг барагдуулж дуусчээ. Ай даа,өргүй бол баян, өвчингүй бол жаргал гэдэг дээ. Өр дарагдана гэдэг хуримтлал үүсэхийн эх мөн. Өдгөө Матад хурдан адуутайгаараа Дорноддоо гайхагдаж байна. Ганц Дорнодод уу? Дорнод Монголын их хурд наадамд С.Бямбасүрэнгийн ухаа азарга, М.Анхбаярын халзан соёолон магнайлж алтан жолоо өргүүлжээ. Дорнын бүх хурдан хүлэг тоосоо өргөсөн ийм наадамд хоёрынх нь түрүүг авна гэдэг нэг л юм хэлээд байна аа. Матад уулаасаа хурдтай л даа. Ийм хурдтай адууны "Матадын" гэсэн угшлыг бий болгоход "Хатагины хүлгийн тоос" номыг бичсэн, "Адууныхаа уяаг уртасгаж, туурыг засах хэрэгтэй байна даа" гээд хүд хүд инээж суудаг улсын алдарт уяач Г.Чадраа гуайн зүтгэл их дээ. Ийм хурдан хүлгийн дотроос "жаахан" Баатарын "Дархан хүрэн" гайхамшигтай. Баатарынхаа энэ азарганы тухай молхи миний бие Зурайж мөнгөрсөн тэнгэрийн заадалд Зурсан од руу үүрсэж цанхаалсан Цэлийж мөнхөрсөн талын зоонд Шивэрлэсэн салхийг өнгөлж цойлсон Шандас сааршгүй сансрын унага Санаа гүйцэшгүй онгодын хүлэг гэсэн хэдэн мөр чадан ядан тэрлэж байсан минь санаанд илхээн. Цэлийж мөнхөрсөн тал! Шар хялгана нь цасанд бөхийдөггүй, харин ч цасыг сүвлэн босоогоороо бардамхан байдаг энэ шаргал талд мянгат малчин найм төржээ. Эднээс хоёр нь энэ жил амжилтаа бататгаж, нэг нь шинээр болсонд Чимэдцэрэн засаг их л баяртай байна билээ. Энэ гурав бол Д.Очирваань, Ц.Цэрэнпагма, Б.Дорж нар юм. Тэгвэл мөн энэ шаргал талаас ухаантан мэргэд, билиг танхай авьяастнууд олон цолгорсон. Ардын уран зохиолч Ц.Дамдинсүрэн, гавьяат багш, доктор, академич О.Шагдарсүрэн, гавьяат багш Х.Мөнхбаяр, гавьяат бүжигчин Ё.Цэрэндулам, гавьяат дуучин Ш.Даваахүү, урлагийн гавьяат зүтгэлтэн зураач П.Цогзол гээд нэрсийг нь тоочиж, алдрыг нь дурдахад сонины нэг нүүр багадах буй заа. Хязгаарласу. Эдний ингэж өсөж өндийж, алдар цууд хүрэхэд Матад сумын сургууль, энд ажиллаж байсан эрдэмт багш нар онцгой гавьяатай. Ерөөс хүнд аав ээж эрдэнэт биеийг нь заяадаг, багш, сурган хүмүүжүүлэгчид эрдэмт оюуныг нь тэтгэдэг гэж молхи би мунхагладаг болой. Одоо Ц.Дамдинсүрэнгийн нэрэмжит сургуулийн маань захирлаар Наранцэцэг багш ажиллаж байна. Энэ захирлыг сургуулиа хөгжүүлэх, хатагины үр садыг цээжээ номоор хавтаслах үйлсэд сэтгэл үнэхээр тавин ажиллаж байна гэж нутгийнхан нь ам сайтай байна. Нээрээ ч энэ нь хийсэн бүтээснээс нь харагдаж байна. Наранцэцэг захирал сургуулиа өөд татахын тулд төсөл олж хэрэгжүүлэхэд шаггүй анхаарч байгаа нь аргагүй зөв юм. Сургууль дээр мэдээлэл харилцааны технологийг хөдөөгийн боловсролыг боловсронгуй болгоход ашиглах "ИРЭМ" төсөл хэрэгжиж байна. Энэ төслийн хүрээнд нэг ангийг бүрэн тохижуулж, тоног төхөөрөмжөөр хангаж, сургалтын хэрэглэгдэхүүн, үзүүлэн, гарын авлага тэргүүтнийг өгсөн байна. Алслагдсан сумын сургуульд орчин үеийн цахим төхөөрөмж нэвтэрч, багш, сурагчид үүн дээр ажиллаж сурна гэдэг үлэмжийн том дэвшил ээ. Төслийн зөвлөх багийн ахлагч Л. Ариунаа үе үе Матадад очиж, багш нарт зөвлөлгөө өгч, тэднийг сургах талаар нэгэн үзүүрт сэтгэлээр зүтгэж байгаад багш сурагчгүй магнай тэнийн баярлаж байгаагаа илэрхийлж байна билээ. Бас нэгэн баярыг хуваалцахад, Дорнод аймгийн ИТХ-ын 7-р тойрогт Матад сумаас сонгогдсон төлөөлөгч Б.Базаргүр мөрийн хөтөлбөрийнхөө дагуу сургуулийн дотуур байрыг засах төсөл хэрэгжүүлжээ. Их засварын ажлыг өрхийн амьжиргааны чадамжийг Дэмжих төслийн хүрээнд санхүүжүүлжээ. Уг нь "Цоморлиг" гэсэн шүлэг шиг нэртэй энэ төслөөр дотуур байрны 218 ам метр талбайд заслалын ажил, хуучин хаалга цонхыг засаж, шиллэх ажил гэх зэрэг 11,8 сая төгрөгийн ажлыг хийх байсан боловч 1400 ам метр талбайг засаж, 21 ш ваакум цонх суулган, 120 ам метр талбайд дүүжин тааз хийж, нам даралтын тогоо шинээр угсрах зэрэг 17,1 сая төгрөгийн ажлыг хийжээ. Базаргүр эх төсөлд тусгагдаагүй дутууг нь гүйцээж, дундуурыг нь дүүргэсэн байна. Тэр дутсан зургаан сая шахам төгрөг хэнээс гарсныг энд хэлж нурших нь илүүц буй заа. Ингээд сургуулийн дотуур байраар ороход цэлийсэн, саруулхан, цэвэрхэн өрөөнд хүүхдүүд хичээл номоо хийгээд сууж байлаа. Ийнхүү энэ дотуур байранд 50 хүүхэд тохьтойгоос тохьтой, тухтайгаас тухай сууж, суралцах боломж бүрэн бүрэлджээ. Сэтгэл байваас юуг ч бүтээж болдгийн жишээ энэ гэлтэй. Наранцэцэг захирал Ц.Дамдинсүрэнгийн мэндэлсний 100 жилийн ойгоор сургуулийнхаа өмнө хөшөөг нь босгох нэгэн том санаа өвөрлөж, энэ их хүний ойг тэмдэглэх ажлын төсөвт хөшөөний зардлыг тусгуулах талаар хөөцөлдөж байгаа юм байна. Тэгээд ч бүх анги танхимаа орчин үеийн тоног төхөөрөмжтэй болгох, сурагчдын сурлагыг сайжруулах, багш нарынхаа мэргэжил мэдлэгийг дээшлүүлэх гээд өдий төдий үйл энэ захиралын толгойд эргэлдэж байна. Санаж явбал бүтнэ, сажилж явбал хүрнэ гэдэг дээ. Матадаас эрдэмтэн мэргэд, авъяастан чадалтан төрөхөд сургууль л голлоно. Үүнд Улаанбаатарт хийгээд Дорнодын төвд суугаа нутгийн нүүгүүл иргэд ч сэтгэл гарган туслаасай гэж дотроо залбирч байлаа. Нутгийнхаа онгон байгаль орчныг хамгаалах талаар Цагаан зээр хамгаалах төслийнхөн ч нэлээд юм хийж байна. Энэ төслийн ахлагч Ш.Өлзийдүүрэн, засаг дарга агч Пүрэвдорж нарын нэрийг энд дурдахад таатай байна. Харин тэд нэгэн зүйлд тун ч эмзэглэж байна. Петро Чайна Дачин Тамсаг Монгол ХХК нь 1992 онд Улсын тусгай хамгаалалтад авсан Дорнод Монголын Дархан цаазат хялганат талд газрын тос олборлож байгаа юм. Энд онцлон сануулууштай хэд хэдэн зүйл байгаагаас энд ажиллаж байгаа хятадууд цагаан зээрийг нууцаар алсан тохиол нэг бус удаа гарчээ. Тийм ээ, нэг алсан юм бол хоёр алах, хоёр алсан юм бол гурав алахыг хэн байг гэлээ. Хайгуулын гүйцэтгэгч байгууллагууд нь газар өрөмдөөд нүхээ бөгөлдөггүй байна. Тийм ээ, энэ жил хятадын 3000 орчим ажилчин Матадын талд орж ирэх юм байна, түүн дээр 5000 техник, 250000 тонн ачаа орж ирж, хятадын 25 бригад 25 цэгт хайгуул хийх ажээ. Ингээд бодоход цагаан зээрийн уугуул нутаг дорнын их хялганат талын экосистем юу болдог бол гэж түгших сэтгэл төрж байсныг нуух юун. Матад суманд байгаа Дорнод Монголын Дархан цаазат газрын орчны бүсийн зөвлөлөөс Хятадын уг компанид нутгийн иргэдийн гарийн үсэгтэй эсэргүүцлийн бичиг өргөх гэж байлаа. Мэнэнгийн их талын баруун талын торгон үзүүрт Зүүн Матад уулын баруун суган дор хонины шар хэвтлэг дээр унасны хувьд би ч түүнд гарын үсгээ зурсан юм. Чимэдцэрэн дарга "Матадын чоно маш ховордсон шүү" гэж над их л онцолж хэлсэн. Матадын дэлт чоно байхгүй болсон. Тэгвэл одоо Тэнгэрийн цагаан буюу зээрийн цагаан гэдэг зөвхөн зээртэй л шандас сорьдог, гайхалтай хурдан цагаан чоно огт тааралдахаа байжээ. Урьд нь чоныг 69 гэдэг хурдан машинаар хөөж алдаг байлаа. Одоо тэгвэл жийп гэдэг түүнээс хувь илүү хурдан техникээр хөөж, винтов, маузер буунаас хувь илүү цэцтэй эскиз хэмээх хурдан буугаар агнах болжээ. Хот, аймгийн төвөөс ганган машин, цэцэн буугаараа гайхуулсан баячууд, улстөрчид мэтийн этгээдүүд Матадын талд очиж, арав хориор нь алж, машинхаа хамрыг арьсаар нь чимэн сагсуурдаг байна. Талын чоно дуусч байна. Чоно улаан номонд орох нь. Харамсалтай нь, их тал маань дороо байгаа эрдэнэсээ нуухаас биш дээрээ байгаа ангаа нууж чаддаггүй. Гэвч хөрсөн дорхи эрдэнэсээ ч нууж чадаж байна уу? Бас л харамсалтай нь, нууж чадахгүй байна. Матадын нутгийг гадаад дотоодын 21 компани хуваан авчээ. өөрөөр хэлбэл тэд хатагины их талын хөрсийг сэндийлж, хэвлийг онгичих лицензийг нэгэнт авсан байна. "Эднийг нэг дор цуглуулаад уулзвал нэг юм хэлэх л байх даа" гэж Чимэдцэрэн дарга шүүрс алдсан. Хүн гэдэг хоёр хөлт хохимой толгойт амьтан өөрөө байгалийн бүтээгдэхүүн мөртлөө өөрийнхөө орших байгалийг дээртэй доортой нь цөлмөөд барж байна. Ай зайлуул, хойч ирээдүйд яаж шуухан амь улжиж явах юм бол доо, хөөрхий! Матадын элчилгүй тал! Хамгийн түрүүнд аавынхаа тахиж байсан Мат хан буюу Зүүн Матад ууландаа мөргөсөн. Мат хан уулан дээрээсээ их талаа харсан. Манай нутаг даан ч уужим. Нутгаараа хичнээн явлаа ч хүрэх гэж мөрөөдсөн газраа, очих гэж зорьсон газраа хүрч очиж чадаагүй л явна. Хошууныхаа хилийн дээсний дөрвөн даруулгыг үзээгүй л явна. Хөшөөтийн хошооны зургийг авч чадаагүй л байна. Чонотын хулс, Хэрхэнтийн алаг усаар ороогүй л явна. Аяа, тал минь тал  минь, уулан дээрээсээ таныгаан харахад сэтгэл минь уужирдагсан, уужимсдагсан. Гэтэл юу вэ, зүрх шимшрэн базаж байх чинь. Тийм ээ, их талын маань хөрсөн дорхи, хөрсөн дээрхи бүх баялаг гадаад дотоодын цэвдэг сэтгэлт баячуудын шуналыг хөдөлгөж, арааны нь шүлсийг гоожуулж байгааг мэдрэхдээ дотор минь бачуураад байна. Аяа, цас сүвлэсэн шар өвс нь алтан саа мэт зураглагдах аугаа тал маань, тэнгэрийн хаяа руу алсран цэлийх тусмаа солонгын өнгөөр хувилан гилбэгнэж сэтгэлийн хөвчнөөс байн байн угзчих аугаа тал маань энэ л чигээрээ, алттайгаа, мөнгөтэйгээ, төмөртэйгээ, тостойгоо, таанатайгаа, хялганатайгаа, зээртэйгээ, чонотойгоо, тарвагатайгаа, зурамтайгаа, ер бүгдтэйгээ хатагиныхны, матадынхны хойч үед, хойчийн хойч үед ашид мөнх өвлөгдөн үлдэх болтугай гэж буурал хангайдаа залбиран залбиран мөргөмү. Зүүдний мөнгөн гадаснаас Аргамжаатай байхын учиртай Зүрхний алтан чавхдаснаас Аялгуу дуурсгахын увьдастай Саруул шүү саруул Матадын энхэр нутаг аа Сүжрүүлэнэ шүү сүжрүүлнэ Мэнэнгийн цэнхэр тал аа 
Сэтгүүлч Хатагин Го.АКИМ 
