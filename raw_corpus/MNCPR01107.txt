Уулын спортод үзэгч гэж байдаггүй

Д.Доржпалам гуай Өмнөговь аймгийн Хүрмэн суманд төрсөн. Батлан хамгаалах нийгэмлэгийн техник спортын дасгалжуулагчаар 23 жил ажиллажээ. Эверестийн оргилд гарч Монгол Улсынхаа төрийн далбааг мандуулсан гавьяат тамирчин Г.Өсөхбаяр, саяхан Эверестэд хөл тавихаар Түвдийг зорьсон дөрвөн эмэгтэй уулчны нэг Д.Эрдэнэтогтох нар түүний шавь юм. Тэрээр Өмнөговь аймгаас шавь нараа үдэж өгөхөөр Улаанбаатарт ирсэн байхад нь уулзаж ярилцлаа.
-Та хэдэн оноос уулын спортын дасгалжуулагч хийж эхэлсэн бэ. Өөрийнхөө талаар танилцуулахгүй юу? - Би нэлээд олон спортын дасгалжуулагч хийдэг л дээ. Техник спорт гэдэг маань буудлага, ууланд авиралт, морин спорт, цана, мотоцикль зэрэг нэлээд олон спортын төрөл багтдаг. Харин уулын спортоор 1978 оноос хичээллэж эхэлсэн. Уулын спортын улсын аварга шалгаруулах тэмцээнээс есөн алтан медаль хүртэж байсан. Ер нь Монголын бүхий л өндөр уулын оргилд хөл тавьсан. Мөн Оросын Алтайн ууланд хоёр удаа авирч байлаа. 1981 оноос Өмнөговь аймгийн Батлан хамгаалах нийгэмлэгт уулын спортын идэвхтэн дасгалжуулагчаар ажиллаж эхэлсэн. Би ОУХМ, спортын мастер, дэд мастер гээд л 30 гаруй шавьтай. 2005 онд манай баг тамирчид буудлага, мотоциклиор улсын аварга болж би тэр жилдээ аймгийн шилдэг дасгалжуулагч болж байлаа. -Хамгийн анх ямар тэмцээнээс медаль авч байв? -Миний хувьд Уулын болон цанын спортын мастер. Анх ийм олон спортын төрлөөр дасгалжуулагч хийнэ гэхэд мэдэхгүй зүйл их л байсан. Нойр хоолоо хасч, гэр орноо умартсаар олон жил энэ ажлыг хийж явлаа. Энэ хугацаанд миний бэлтгэсэн баг тамирчид 20-иод удаа улсын аварга болж байлаа. Хамгийн анх 1964 онд Монголын бүх ард түмний II спартакиадаас цанын 10 км-ийн төрөлд мөнгөн медаль авч байсан. -Танай гэр бүлийнхэн тамирчид гэсэн. Тэр талаар ярихгүй юу? -Миний хоёр ах цанын спортын мастер. Том ах маань цагтаа депутат явсан хүн л дээ. Дүү маань уулын спортын мастер хүн байдаг. -Монгол Улсын гавьяат тамирчин Г.Өсөхбаяр, Спортын мастер Д.Эрдэнэтогтох нар хэзээнээс танд шавь орж байв? -Манай Өмнөговь аймаг уулын спортын 21 мастертай юм билээ. Түүнээс миний шавь нар гэж есөн хүн бий. Д.Эрдэнэтогтох хамгийн анх 1986 онд миний шавь болж, Отгонтэнгэр ууланд надтай хамт авирч байсан. Түүний дараагаар 1988 онд Өмнөговь аймгийн 20-иод уулчны бүрэлдэхүүнтэй хоёр баг Отгонтэнгэрт авирахад Г.Өсөхбаяр дөнгөж тавдугаар ангийн хүүхэд бидэнтэй хамт авирч байлаа. Түүнээс хойш Өсөхөөг хаданд авиралтад сургасан. 1992 онд Дугана хаданд улсын аварга шалгаруулах тэмцээнд түүнийг оролцуулж, шагналт тавдугаар байрт орсон. Ер нь барилгаар яривал би тэр хоёрын фундаамыг нь цутгаад, тааз, дээвэр цонхыг нь нэг ёсондоо хийсэн. Харин дотор нарийн заслыг нь өөр хүн хийсэн гэж боддог. -Та шавь нартаа явахад нь юу гэж захив? -Хэлэх юмаа хэлэлгүй л яахав дээ. Өсөхөө маань ч миний саналыг авахааргүй том уулчин болсон л доо. Надаас том болсон уулчин шүү дээ. Уулын спорт их хүнд байдаг. Тэр их өндөрт гарсан хүнд ямар нэгэн зүйл мэдэгддэг юм. Ямар сайндаа Г.Өсөхбаяр надад "Би ер нь их мартамхай болсон" гэж хэлж байсан. -Таны хоёр шавь хоёулаа Эверестийг зорилоо. Энэ бүхэнд мэдээж таны гавьяа байгаа биз дээ? - Уулчид маань зорьсноо биелүүлээд ирвэл миний санаа амарна. Их спортын хувьд Олимпийн наадамд медаль авах нь хамгийн дээд шагнал байдаг шиг уулчдын хувьд хамгийн эрхэм дээд мөрөөдөл нь Эверест юм. Дэлхийн зулай болсон Эверестэд далайн түвшнээс дээш 8000 метрээс дээш 14 оргил байдаг. Тэдний нэгэнд нь л хүрсэн бол олимпийн медаль хүртсэнтэй ялгаагүй зүйл шүү дээ. Миний хувьд шавь нараас маань гардаг газраа гарчихлаа, авдаг цолоо авчихлаа энэ л миний гавьяа гэж боддог. -Дэлхийн уулын спортын түүхэнд Эверестийн оргилд гарсан эмэгтэй тамирчин хэр олон байдаг юм бэ? -Эверестийн оргилд дэлхийн 34 орны 101 эмэгтэй тамирчин авирсан гэдэг. Тэднээс албан ёсоор авирснаар тооцогдсон нь 22 хүн байгаа. Тэдний 16 нь урдаас нь буюу Непалын талаас, үлдсэн нь энэ удаагийн манай тамирчдын авирах гэж байгаа Түвдийн талаас авирсан гэдэг. Харин яг тэр торгон зулай дээр нь гарч чадсан эсэх нь бүү мэд. Харин манай эрэгтэй уулчдын хувьд гарсан гэж бодож байна. Зарим нэг нь техник технологи өндөр хөгжсөн өнөө үед зургийг нь эвлүүлсэн гэх мэтийн юм ярьж л байсан. Би бодохдоо гарсан гэж бодож байна. Уулын спортын гол онцлог нь үзэгч байдаггүй юм. Эмэгтэйчүүдээс 1975 оны тавдугаар сарын 28-ны өдөр Японы тамирчин Женко Табэ гэдэг тамирчин хамгийн анх гарч байсан түүхтэй. -Сонин хэвлэлээр эмэгтэй тамирчид ингэж их зардал гаргаж явах шаардлага байхгүй зэрэг мэдээлэл цацагдаж байна. Ер нь таны бодлоор Эверестийн оргилд гарснаар манай улсад ямар ашигтай юм бэ? -Би ч бас тэр талаар уншиж байсан. Нэг сонин дээр уул гэдэг чинь бизнес болчихсон юм биш үү гэсэн утгатай мэдээлэл гарсан байсан. Тэгвэл эсэргээр уулчин хүн харин ч өрөнд ордог. Наад зах нь 7000 метрийн өндөрт гарсан хүн чинь дулаан гутал өмсөх хэрэгтэй болно. Тэр гутлыг өнөөдөр 420 доллараар авдаг жишээтэй. Харин монголчууд нэг үеэ бодоход энэ спортыг ойлгодог болсон байна. Ялангуяа урьд жил манай гурван тамирчныг Эверест рүү явснаас хойш бүр ч илүү ойлгох болсон. Энэ жилийн хувьд манай эмэгтэй тамирчдыг гадны олон байгууллага ивээн тэтгэсэн. Манай Д.Эрдэнэтогтохын бүх зардлыг "Айванхоу Майнз" гаргасан. Тэд мөнгө, нэр төрийн төлөө биш эх орныхоо нэрийг дэлхийн дээвэрт гаргахын тулд л яваа. Дэлхий дээр байдаг 200 гаруй орноос Эверестийн оройд дөнгөж 56-хан орны тамирчид гарсан. Тэрээр өөрийн зургийг үзүүлээд "Миний үед одоогийнх шиг медаль "хямдхан" олддог байсан бол нэлээд хэдэн медальтай болчих байлаа. Өнөө үед ч хэн дуртай нь зоволтгүй медаль авчихдаг, ер нь чанар чансаа нь илт буурч дээ" гэв. 
Ц.БАЯНМӨНХ 
