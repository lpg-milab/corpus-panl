Нийслэлчүүд утаанаас сална гэж саналтгүй

Улаанбаатар аль хэдийнэ Утаанбаатар хот болсон. Хүйтний эрч чангарч, өвөл цаг хаяанд ирлээ.
Дахиад л утаан дунд гэж бодохоор өөрийн эрхгүй хоолой гашуу оргиж байна. Агаарын бохирдлыг бууруулах зарим арга хэмжээний тухай тогтоолын төсөл батлагдсаны дараа Нийслэлийн Засаг дарга Ц.Батбаяр "Агаарын бохирдлыг 30 хувь бууруулах бололцоотой" гэж байсан. Засгийн газар нийслэлийн утаатай тэмц гэж хоёр тэрбум төгрөг төсөвлөж өгсөн. Таатай мэдээ. Гэхдээ баярлахад эртдэх бололтой. Хоёр тэрбум төгрөг гэр хорооллын түлдэг нүүрсний хэмжээг 20 хувь бууруулахад л хүрэлцэх гэнэ. Хоёр тэрбум төгрөг юунд зарцуулагдах вэ Нийслэлийн агаарыг бохирдуулдаг гол буруутан нь гэр хорооллынхон. Тэд жилээс жилд уул дамнан хааяагаа тэлнэ. Энэ жил гэхэд л нийслэлд 12 орчим мянган өрх хөдөө орон нутгаас шилжин ирсний 600-орчим нь орон сууцанд орсон байна. Засгийн газраас утаатай тэмцэхэд зориулж төсөвлөсөн хоёр тэрбум төгрөг гэр хорооллынхонд зориулагдах төлөвлөгөөт ажилд зарцуулагдах байна. Байгаль орчны яам, Түлш эрчим хүчний яам, Агаарын чанарын алба, Засаг даргын Тамгын газар (ЗДТГ)-тай хамтран энэ мөнгийг хуваарилжээ. Хоёр тэрбум төгрөг юунд зарцуулагдахыг сонирхъё. Сүхбаатар, Чингэлтэй дүүргийн 1000 өрхөд гэрийн дулаалга олгоход 236 сая төгрөг зарцуулна. Мөн шахмал түлш үйлдвэрлэгчдэд 380 сая төгрөг хуваарилжээ. Тендерт шалгарсан дөрвөн компани Чингэлтэй, Сүхбаатар дүүргийн 14 хороог утаагүй түлшээр хангах аж. Тэдгээр компаниудын түлшний чанарыг ирэх долоо хоногт тодруулах гэнэ. Үнийн хувьд 20 орчим кг утаагүй түлшийг 800 төгрөгөөр худалдана. Үртсэн түлш үйлдвэрлэдэг "Хялганат", "Түнхэл", "Өлзий" компани 400 сая төгрөг өгөхөөр болжээ. Модны үртсийг хагас коксжуулан чийг, угарын хийг ялгасан байдгаараа давуу талтай. Нэг тонныг нь 50 мянган төгрөгөөр борлуулах аж. Жилд 3.5 тонн нүүрс түлдэг айл хагас машин үртэс түлээд дулаан өвөлжих боломжтой гэнэ. Нийслэлд таван тонн нүүрс 220 мянган төгрөгийн үнэтэй байгаа. Хэрвээ үртсэн түлшний чанар сайн бол дээрх айл өвлийн түлшнээсээ 29 мянган төгрөг хэмнэх нь. Ийм түлшийг Чингэлтэй, Сүхбаатар, Баянгол, Сонгинохайрхан дүүргийн иргэд хэрэглэх юм байна. Нийслэлийн агаарын бохирдлын бас нэг буруутан цахилгаан станцуудын нам даралтын зуухнаас гарах хорт хий. Эдгээр зуухыг шинэчлэхэд 600 орчим сая төгрөг зарцуулах аж. Хоёр тэрбум төгрөг агаарын бохирдлыг хэдэн хувь бууруулахад зарцуулагдаж байгаа талаар ЗДТГ-ын Барилга, хот байгуулалтын салбар хариуцсан ахлах мэргэжилтэн Л.Эрдэнэбат "Агаарын бохирдол яг тэдэн хувь хүртэл буурна гэж хэлж чадахгүй. Урьд жилүүдэд агаарын бохирдолд зориулж мөнгө төсөвлөдөггүй байсан. Энэ жил Засгийн газар хоёр тэрбум төгрөг өгөхөөр болсон. Тэр мөнгө гэр хорооллынхны нүүрсний хэрэглээг 20 хувь бууруулахад хүрч байна. Гэтэл хөдөөнөөс шилжин ирэгсдийн тоо буурахгүй байгаа. Энэ жил хотын төвийн ойролцоо амьдардаг айлуудын нүүрсний хэрэглээг багасгах төлөвлөгөөтэй ажиллаж байна. Сангийн яамнаас хоёр тэрбум төгрөг энэ долоо хоногт орж ирэх байх. Тэгээд төлөвлөгөөний дагуу зарцуулалт эхэлнэ. Хэдэн жилийн дараа нүүрсний хэрэглээг цэглэх байх" гэлээ. Гэр хорооллынхон юу тҮлдэг вэ? Нийслэлд 136 мянган өрх гэр хороололд амьдарч байгаа. Энэ тоо жилээс жилд нэмэгдэнэ. Тэр хэмжээгээр нийслэлчүүд хорт хийгээр амьсгална. Нүүрсний үнэ жил ирэх тусам тэнгэрт хадна. Өнөөдөр нэг шуудай нүүрсний (шуудай ч гэж дээ жижиг тор) 1500-1700 төгрөг. Тэр нь нэг өдөр ч хүрдэггүй юм байна лээ. Гэр хорооллынхон ундааны хуванцар сав, тор, дугуйны хаймар түлдэг тухай сонсож байсан. Тэр битгий хэл нохойны тархи удаан шатдаг тухай ярьж байсан хүн бий. Утаагүй түлш хэрэглэж болдоггүй юм уу гэж асуухад Сонгинохайрхан дүүргийн иргэн Л.Сүх-Очир "Тэр утаагүй гээд байгаа түлшийг чинь ноднин хэрэглэж үзсэн. Ачаад гэрийн гадаа буулгах хооронд тал нь үйрчихсэн. Улаанаараа л байгаад байдаг мөртлөө илч муутай. Хөө тортог ихтэй. Зарлагыг нь бодож үзэхэд нүүрс түлсэн нь дээр юм билээ. Гэхдээ хоёр тэрбум төгрөгөөс хувь хүртэж буй дөрвөн компанийн утаагүй түлш чанар сайтай байх биз дээ. Чанартай, илч сайтай, хямд түлш зах зээлд нийлүүлбэл хүн бүхэн хэрэглэх байх. Нүүрсний үнэ дийлдэхээ больсон цагт" гэж ярьсан. Утаагүй түлш коксжуулж баяжуулсан нүүрс, шавар, үртэс холбогчоос бүрддэг. Өндөр темпаратурт шатаасан нүүрсний дэгдэмхий бодис багасч, тортог үүсгэгч хүчилтөрөгч нэгдлээсээ салдаг. Үүнийг бат бөх, хурдан шатдаг болгохын тулд шавар, үртэстэй хольж холбогч эдээр бэхжүүлдэг гэнэ. Утаагүй түлшний илчлэгийн хэмжээ 4500 ккал байх стандарттай. Гэтэл мэргэжлийн байгууллагын судалгаагаар манайд 3000 ккал ч хүрэхгүй түлш зарагдаж байгаа. Иймээс утаагүй түлш нийтийн хэрэглээ болж чаддаггүй. Саяхан Солонгосын "Сон Жин Энержи" компани Баянгол дүүргийн 1500 өрхөд утаагүй түлшний зуух бэлэглэсэн. Энэ зууханд түлдэг түлшийг зөвхөн тус компани үйлдвэрлэдэг. Түлш нь үнэ ихтэй гэсэн шалтгаанаар бэлэгний зуухаа хэрэглэхээсээ, амбаартаа хадгалдаг нь олон. ЭрҮҮл орЧинд амьдрах эрхээ эдэлдэггҮй Өнөөдөр дэлхий дээр 1.5 тэрбум хүн агаарын бохирдол зөвшөөрөгдөх хэмжээнээс хэтэрсэн нөхцөлд амьдарч байгаа. Тэдний нэг хэсэг нь нийслэлчүүд. Дулааны дөрвөн цахилгаан станц, 200 гаруй уурын зуух утаа олгойдуулна. Гэр хорооллын 136 мянган өрх нүүрсний утаа суунаглуулна. Барилга барьж хар лак хайлуулна, хог шатаана. Энэ оны эхээр Нийгмийн эрүүл мэндийн хүрээлэнгээс Улаанбаатар хотын агаарын бохирдолд судалгаа хийжээ. Судалгаагаар химийн хортой бодис болох азотын давхар исэл зөвшөөрөгдөх хэмжээнээс 15, нүүрстөрөгчийн дутуу исэл хоёроос дөрөв, тоосны агууламж 7.8 дахин их байна гэж гарчээ. Судлаач Б.Бурмаа, Н.Сайжаа нар дээрх химийн хорт хий хүүхдийн амьсгалын эрхтний өвчлөлийн гол шалтгаан болж байгааг тогтоосон. Улаанбаатарын хүүхдүүд хөдөөгийнхтэй харьцуулахад гуурсан хоолойн үрэвсэл өвчнөөр 5-15 дахин илүү өвчилдөг гэнэ. Хар тугалгыг мэдрэлийн хор гэдэг. Хүүхдийн тархины хөгжлийг сааруулах аюултай энэ бодис Улаанбаатарын хөрсөнд зөвшөөрөгдөх хэмжээнээс 4.5, агаарт 2.3 дахин их байна. Сүүлийн үед шинээр төрсөн хүүхдүүдийн дунд уушгины багтаамж муутай, түнхний мултралтай хүүхэд олшрох хандлагатай байгааг эмч, мэргэжилтнүүд агаарын бохирдолтой холбон тайлбарлаж байгаа. Энэ мэт судалгаа нийслэлийн утаа гамшгийн түвшинд байсаар байгааг аанай л харуулж байна даа. 
Б.Цэцэгдэлгэр 


