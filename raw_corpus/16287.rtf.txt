№10(16287)                       
1986 оны нэгдүгээр   сарын 11.
Хошин шог нийтлэл

Социалист урлаг, утга зохиолын дайчин төрөл зүйлийн нэг шог хошин бүтээл социалист аж төрөх ёсыг хэвшүүлэх, манай нийгмийн урагш давших хөдөлгөөнд саад учруулах дутагдал доголдлыг арилгаж засах, нийгмийн социалист өмчийг хайрлан хамгаалах, арвич хямгач, аж ахуйч ажиллагааг бэхжүүлэх, хүмүүсийн  үзэл санаа, амьдрал ахуйд үлдэж хоцорсон аливаа харш үзэгдлийг тэрчлэн хөрөнгөтөн ертөнцийн үнэн нүүр царайг илчилж цөмийн дайны хэнээрхлийг шүүмжлэн шоглоход чиглэж байна. 

Сүүлийн жилүүдэд манай хошин шогийн төрөл зүйл нэмэгдээд утга агуулга, уран сайхны түвшин дээшилж, уран зохиол, дүрслэх урлаг, дуу хөгжимд тодорхой байр эзлэх болсноос гадна кино урлаг, тогтмол хэвлэл, телевиз, радио өргөн нэвтрүүлэгт шог хошин бүтээл олширч байна. 

Намын үзэл суртлын ажлын чухал хэрэглүүрийн хувьд хөдөлмөрчдийг коммунист ёсоор хүмүүжүүлэх, тэдний ёс суртахуун, үзэл санааг манай нийгэмд харш хоцрогдсон дадал заншлаас чөлөөтэй байлгах, ажлын доголдол дутагдал, хүнд суртал, хөшүүн хойрго байдлыг арилгах, хөрөнгөтний үзэл суртлын нөлөө, илрэлтэй тэмцэхэд шог хошин бүтээл идэвхтэй нөлөө үзүүлэх ёстой. Намын нийгэм - эдийн засгийн бодлого гүнзгийрч, хүмүүсийн социалист ухамсар, ерөнхий соёлын түвшин дээшилж, үйлдвэрлэлийн харилцаа боловсронгуй болж байгаа нөхцөлд хошин шог бүтээлд улам өндөр шаардлага тавигдаж байна. Нөхөр Ж. Батмөнх МАХН-ын Төв Хорооны XI бүгд хурал ( 1985 он ) дээр хэлсэн үгэндээ: << Хөдөлмөрийн бус орлогоор амьдрахыг эрмэлзэн, танхайран, ажил таслах, улсын болон иргэдийн өмчийг хулгайлах, идэж ашиглах, төлөвлөгөөний гүйцэтгэлийг худал мэдээлэх, улсын хөрөнгөөр бие биедээ ая тал засах, албан тушаалаа хортойгоор ашиглах зэрэг аливаа харш үзэгдэлтэй манай нам, ардын төр хэзээ ч эвлэрч байгаагүй бөгөөд цаашид ч ийм үзэгдлийн эсрэг явуулах тэмцлийг улам хүчтэй болгох нь зүйтэй гэж үзэж байна >> гэжээ. Манай хошин шог зохиол, зураг, тайз дэлгэцийн бүтээлийн өнөөгийн гол сэдэв, үндсэн чиглэл нь дээр дурдсан заалтаас урган гарч байна. Гэтэл шог уран бүтээлчид ийм тодорхой сэдвээр бичих, зурах, урлахын оронд нийтлэг биш үл ялих аар саар зүйлээр шохоорхож явган шогоос хальж гарч чадахгүй байгаа нь юуны урьд амьдралын мэдлэг хомс, уран чадвар, идэвх санаачилга хангалтгүйгээс тэрчлэн уран бүтээлийн эвлэл, холбоодын зохион байгуулалтын ажил дутаж, анхаарал санаачилга жигдрээгүйтэй холбоотой юм, Инээлгэх чадалгүй элдэв дэл сул марзан юманд шог зохиол мэт хаяг зүүх эсвэл хууль хяналтын байгууллага нэгэнт илрүүлэн шалгаж, аль хэдийнэ шийдвэрлэн арга хэмжээ авчихсан зүйлийг тайлбарлах төдийгөөр шог зохиол хөгжлөө гэж үзэх үндэсгүй юм. 

Шог, хошин бүтээлийн зонхилох лаборатори байх ёстой, Монголын зохиолчдын эвлэлийн хороо, Монголын урчуудын эвлэлийн хороодын уран бүтээлийн зөвлөлүүд, БНМАУ-ын Соёлын Яамны уран бүтээлийн зөвлөл хэтийн төлөвлөгөөтэй, өөр хоорондоо уялдаатай, дайчин шуурхай ажил зохиодоггүйгээс шог хошин уран бүтээлчдийн хүчийг нэгтгэн төвлөрүүлж, авьяасыг хөгжүүлэхэд тун муу тусалж иржээ. 

Шог зохиолын сэдэв явцуу, төрөл зүйл өрөөсгөл, хэл найруулга, урлаг дорой, энэ сэдвээр шүүмж судлал хөгжөөгүй, сонин хэвлэл, радио, телевиз, театр, цирк, киноны дэлгэцэнд шог найруулал, шүлэг, улс төрийн шог, хошин нийтлэл, инээдмийн жүжиг, шог гараа туйлын ховор байгаа нь нэг талаас уншигч, үзэгчдийн инээх баясах хэрэгцээг гачигдуулж, нөгөө талаас шүүмжлэл, өөрийн шүүмжлэл өрнүүлэх, дутагдал доголдлыг илрүүлэн засч арилгахад тус хүргэж чадахгүй байна. 

Олон улсын болон дотоодын сэдвээр бичдэг, зурдаг, жүжиглэдэг хошин шогчдыг бэлтгэхийн тулд юуны өмнө төвийн хэвлэл мэдээллийн газрын улс төрийн тоймчид хошин шогчдын хүчийг нэгтгэх, уулзалт ярилцлага хийх, захиалга өгөх, томилолт олгох сэдэвчилсэн уралдаан зохиох зэргээр идэвхтэй арга хэмжээ авах хэрэгтэй. Нөгөөтэйгүүр нэгэнт ховор хомс байгаа шог хошин бүтээлийг үнэлэх урамшуулах талаар холбогдож газрууд, уран бүтээлийн эвлэл холбоод, нэгдсэн арга хэмжээ боловсруулах хэрэгтэй байна. 

Зохиолч, зураач, сэтгүүлч, урлагийн зүтгэлтнүүдэд шог хошин бүтээл туурвих нь эцсийн эцэст нийгмийн өмнө хүлээсэн зүй ёсны үүрэг хариуцлагаа биелүүлж, манай нийгмийн харилцааг улам боловсронгуй болгон төгөлдөржүүлэхэд хувь нэмрээ оруулах, дутагдлын хажуугаар дуугүй өнгөрч чаддаггүй шинэ хүний өндөр ёс суртахууны шалгуур болж байх ёстой. 

Монголын зохиолч, сэтгүүлч, урчууд уран бүтээлчдийн эвлэл, холбоод, БНМАУ-ын Соёлын Яам хошин шог зохиол, зургийг хөгжүүлэх түүний шүүмж судлалын ажлыг эрчимжүүлэх талаар ойрын үед бодитой арга хэмжээ авч, онол практикийн олон асуудлыг шийдвэрлэх цаг болжээ. Шог хошин үзүүлбэр, тоглолтоор мэргэжсэн театр, сайн дурын хамтлаг байгуулах, олон улсын шог хошин зургийн уралдаанд оролцох, үзэсгэлэн байгуулах, залуу алиа шогчдын сонирхлыг хөгжүүлж туслах талаар санаа тавьж хүч чармайлтаа нэгтгэж ажиллах шаардлага зүй ёсоор урган гарч байна. 

Шог хошин бүтээлийг социалист байгуулалтад сахилга, хариуцлага, зохион байгуулалт, хүний хүчин зүйлийн үүргийг дээшлүүлэх жинхэнэ хэрэглүүр, үзэл суртал, хүмүүжлийн ажлын чухал зэвсэг гэж үзэж түүнд агуулагдсан их бололцоо, хүч чадал, нөлөөгий нь шавхан дайчилж үзэл суртал, соёлын салбар, нийт уран бүтээлчид тэдгээрийг нэгтгэсэн эвлэл, холбоодын зүй ёсны үүрэг мөн. 

