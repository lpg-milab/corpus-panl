Унгарын спикер хатагтай Сили Каталин айлчилна

Монгол Улсын Их Хурлын дарга Ц.Нямдоржийн урилгаар Бүгд Найрамдах Унгар Улсын Хурал (УХ)-ын дарга хатагтай Сили Каталин тэргүүтэй төлөөлөгчид энэ сарын 28-31-ний өдрүүдэд манай улсад албан ёсны айлчлал хийнэ.
Унгарын спикерийг тус улсын парламентын гишүүн ноён Ковач Тибор, Харгитай Арпад, мөн УХ-ын кабинетын дарга ноён Кереньи Дьердь , БНУУ-аас Монгол Улсад суугаа ЭСЯ-ны Улаанбаатар дахь төлөөлөгчийн газрын тэргүүн ноён Никлош Яцкович болон албаны бусад хүмүүс дагалдан явах юм байна. Айлчлалын үеэр Унгарын парламентын төлөөлөгчид Монгол Улсын Ерөнхийлөгч Н.Энхбаярт бараалхан, УИХ-ны дарга Ц.Нямдорж, Ерөнхий сайд М.Энхболд нартай албан ёсны уулзалт хийх юм. Түүнчлэн Гандантэгчинлэн хийдэд зочлох, Богд хааны болон Үндэсний түүхийн музей үзэх, "Говь" ноолуурын үйлдвэрт зочлох, Жаргалантын аман дахь аялал жуулчлалын төвд бэсрэг наадам, урлагийн тоглолт үзэж сонирхох зэрэг бусад арга хэмжээг Монголын талаас зочид, төлөөлөгчдөд зориулан төлөвлөсөн аж. Монгол Улс БНУУ-тай 1950 оны дөрөвдүгээр сарын 28-нд дипломат харилцаа тогтоосон. Манай хоёр орон 1990 оноос ардчилал, зах зээлийн замыг сонгон, нийгмийн шинэ тогтолцоонд шилжсэнээр харилцааны агуулга зарчим арга хэлбэр нь мөн өөрчлөгдөж, шинэ үндсэн дээр улам нээлттэй, чөлөөтэй байдлаар өргөжин хөгжсөөр байна. Энэхүү шинэ харилцааны үндсэн зарчмыг тодорхойлсон гол баримт бичиг бол 1998 онд Монгол Улс БНУУ-ын хооронд "Найрсаг харилцаа, хамтын ажиллагааны гэрээ"-г байгуулсан явдал юм. Хоёр орны худалдаа, эдийн засгийн хамтын ажиллагаа нь сүүлийн жилүүдэд идэвхжих хандлагатай болж, 1990 оноос хойш манай улсад Унгарын дагнасан болон хамтарсан хөрөнгө оруулалттай долоон компани нийт 1.162 сая ам.долларын хөрөнгө оруулалт хийгээд байгаа юм. Унгарын Засгийн газар төсөв, санхүүгийн шалтгааны улмаас Перу, Колумби, Монгол Улсад суугаа ЭСЯ болон зарим улсууд дахь консулын газруудыг хаах шийдвэр гарган 2006 оны дөрөвдүгээр сард Улаанбаатар дахь ЭСЯ-аа хаан Бээжингээс хариуцах болсон. Монгол, Унгарын хоорондын харилцааг шинэ шатанд гаргаж, олон жилийн туршид бие биенээ сайн мэдэх болсон хоёр орны ард түмний найрамдлыг бэхжүүлэх, улс төр, эдийн засаг нийгмийн салбарт хамтын ажиллагааг өргөжүүлэн хөгжүүлэх үүднээс Унгар улс ЭСЯ-аа сэргээн нээнэ гэдэгт итгэлтэй байна гэдгээ УИХ-ын дарга Монгол Улсад Унгар Улсыг төлөөлөн сууж байсан Элчин сайд ноён Иллеш Михайг эх орондоо буцахтай холбогдуулан хүлээн авч уулзах үеэрээ хэлж байсан юм хэмээн УИХ-ын Хэвлэл, мэдээллийн албанаас мэдээлэв. 


