Ордны хэлэлцээр амжилтад хүрсэнгүй

Жагсагчдын төлөөлөл 16 хүнийг Төрийн ордны "Е" танхимд Төрийн байгуулалтын байнгын хороон дарга Д.Дондог, УИХ-ын Тамгын газрын ерөнхий нарийн бичгийн даргын нэгдүгээр орлогч Ж.Нарантуяа нар хүлээн авч уулзлаа. 
Д.Дондог гишүүн оны эхээр байгуулагдсан ТББ болон иргэдийн хөдөлгөөний шаардлагыг хүлээж аваад хариу өгөх ажлын хэсгийн орлогч юм байна. Уг ажлын хэсгийг Д.Лүндээжанцан дарга тэргүүлдэг боловч гадаадад яваа гэнэ. Ц.Нямдорж дарга Д.Дондог гишүүнийг ажлын хэсгийн орлогчийн хувьд жагсагчдын төлөөллийг хүлээж авч уулзаад "Ямар асуудал байна тэрнийг нь сонсоод, бичгийг нь ав" гэсэн үүрэг өгсөн юм байж. Жагсагчид үүнд сэтгэл дундуур байлаа. Тэд УИХ-ын дарга Ц.Нямдорж болон МАХН, АН-ын төлөөлөл, асуудал шийдэх эрх мэдэл бүхий бусад албан тушаалтныг байлгахыг хүссэн юм. Тамгын газрынхан тэдний шаардлагаар хүмүүс рүү утас цохиж, хариу хүлээсээр 45 минут өнгөрлөө. Ардчилсан намыг төлөөлж З.Энхболд орж ирэв. Тэрбээр мөн ажлын хэсэгт багтдаг аж. З.Энхболд гишүүн тайлбартай иржээ. "Энэ ажлын хэсэг манай намыг хамтарсан Засгийн газарт багтдаг байх үед байгуулагдсан. Тэр хэвээр үргэлжлэх боломжгүй гэж үзэж өөрчлөх шаардлага тавьж байгаа. Ийм учраас энэ ажлын хэсэгт С.Ламбаа гишүүн бид хоёр байх боломжгүй гэж үзэж байна" гэв. Мэдэгдэл хийгээд гарахынхаа өмнө тэрбээр хөдөлгөөнийхний тавьж байгаа шаардлагад Ардчилсан нам ямар байр суурьтай байгааг товчхон дуулгалаа. "Ашигт малтмалын хууль, Татварын хуульд өөрчлөлт оруулсны дараа Тогтвортой байдлын гэрээг байгуулах нь зүйтэй гэж манай нам үзэж байгаа. Монгол Улсын эрх ашгийг шинэ хуулиар хамаагүй сайн хамгаалж чадна гэж бид бодож байна. Яаравчлан гэрээ байгуулах ёсгүй гэдэгтэй та бүхэнтэй адил байр суурьтай байна. Хэрэв тийм гэрээ байгуулбал энэ Засгийн газрыг огцруулах хэрэгтэй гэдэгтэй ч санаа нэг байна" гэлээ. Мөн "МАХН дангаараа хариуцлага хүлээнэ гээд Засгийн газраа байгуулсан учраас энэ бүх асуудлаа өөрсдөө шийдэг" гэж хэлэхээ ч мартсангүй. Тогтвортой байдлын гэрээ байгуулах зарчмыг УИХ-ын чуулганаар нээлттэй хэлэлцэх ёстой гэж Ардчилсан нам үзжээ. "Эрс шинэчлэл" хөдөлгөөний тэргүүн С.Ганбаатар түүнээс "Засгийн газар гаалийн Баатарын хэрэгт ахиц гаргасан гэж үзэж байна уу", "Авлигын талаар өмнөх Засгийн газрын шийдвэртэй алхмуудыг үргэлжлүүлдэггүй юм гэхэд ахиц гаргасан гэж үзэж байна уу" гэж асуусан юм. З.Энхболд "Уг хэрэг шүүхээр таслагдаагүй учраас ахиц гарсныг мэдээгүй. Хариу хэлэх боломжгүй байна. Авлигатай тэмцэх талаар ямар нэг ахиц олж хараагүй. Яагаад ахиц гараагүй талаар энэ баасан гаригаас эхлэн лавлаж эхэлнэ. Бид хангалттай ажил эхлүүлээд хүлээлгэж өгсөн. Одоо ямар шатандаа явааг асууна" гэлээ. Баасан гаригт Ерөнхий сайд багийнхаа хамт сөрөг хүчний асуултад хариулах нээлттэй цагтай болжээ. Нийгмийн санааг зовоож байгаа асуудлаар Ардчилсан намын байр суурийг энэ өдөр Э.Бат-Үүл гишүүн илэрхийлэх юм байна. "Тэрүүгээр манай намын бодлого тодорхой болно" гэж З.Энхболд гишүүн тайлбарлав. Танхимд байсан САПУ-гийн хоёр хохирогч мөн Ардчилсан намын байр суурийг сонирхсон юм. З.Энхболд гишүүн энэ өдөр хуралдсан Ардчилсан намын зөвлөлийн хурлаар САПУ-гийн хохирогчдын талаар ч хэлэлцсэнийг дуулгав. Ардчилсан намын УИХ дахь гишүүд бүлгийн зохион байгуулалтад орж түүнийгээ зөвлөл хэмээн нэрлэх болсон юм. Уг зөвлөлийн гишүүд "Буруутай этгээдүүд хариуцлага хүлээх ёстой. Хохирлыг буруутай хүн төлж барагдуулах хэрэгтэй" гэж үзжээ. Буруутай этгээд гэдэгт нь анхнаасаа болохгүй газар зөвшөөрөл өгсөн экс хотын дарга М.Энхболд нарыг ч багтааж байгаа бололтой юм. САПУ-гийн хохирогчид "Ардчилсан нам энэ асуудлыг анхааралдаа авсанд баярлалаа. 740 гэр бүл хүнд байдалд байгаа шүү" гэж сануулсан. Ард түмний намын дарга Л.Гүндалай мөн танхимд орж ирлээ. Тэрбээр хөдөлгөөний төлөөлөгчид намын дарга нартай уулзахыг хүсч байна гэж дуулаад хурлаа хаяад гүйгээд ирсэн гэв. "Ерөнхий сайд чиглэлийн сайд нартаа үүрэг өгсөн байж магадгүй. Миний мэдэхээр Засгийн газрын хуралдаанаар Тогтвортой байдлын гэрээ байгуулах талаар яриагүй" гэж тэр хэлсэн ч болж бүтэхгүй бол Засгийн газар, УИХ-ыг тараахын тулд гар, хөлөө бүгдийг нь өргөнө гэсэн. "Шаварт унасан шарын эзэн" Д.Дондог гишүүн хариу өгөхдөө "Тогтвортой байдлын гэрээ байгуулаагүй. Шинэ хууль гарсны дараа асуудлыг шийдэх учраас энэ бүхэн Засгийн газрыг огцруулах үндэслэл болохгүй" гэв. УИХ болон нам нь хамтын шийдвэр гаргадаг байгууллага учраас хэн нэг нь ганцаараа хариу өгөх эрхгүй гэдгийг тэрбээр дахин дахин учирлаж байлаа. Гэсэн ч жагсагчдын төлөөлөл хариугаа авсан гэж үзсэнгүй. С.Ганбаатар "Засгийн газрыг тартал гэр барьж суулт хийхээр шийдсэн" гэлээ. "Засгийн газар огцортол, авсны нүх ухагч хочтой "Айвенхоу майнз" энэ орноос гартал суулт зарлана" гэлээ. Ийнхүү тэд ордноос гарлаа. Харин Ногоон намын төлөөлөл О.Бум-Ялагч, "Миний Монголын газар шороо" хөдөлгөөний гүйцэтгэх захирал Б.Болдбаатар, зөвлөх П.Болд, МоАХ-ны Дарь.Сүхбаатар нар УИХ-ын даргыг ирж уулзахаас нааш гарахгүй хэмээн "гүрийсээр" үлдлээ. Ажлын цаг дуусахад үлдсэн хэдийг ордноос гаргасан байна. "Хаалгаар шидэж гаргасан", "Ордны хамгаалалтын албаны дарга О.Баттөмөрийн тушаалаар хүч хэрэглэн зодож, түлхэн ордны хаалгаар чулуудсан" хэмээн тэд ярилаа. О.Бум-Ялагчийг гэхэд л "Дөрвөн залуу өргөж гаргасан" гэлээ. 
Б.Эгшиглэн
