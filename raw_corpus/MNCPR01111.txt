ҮЗЭГЧИД ГАЙХАН ЦОЧИРДОЖ МАГАДГҮЙ

Урлагийн гавьяат зүтгэлтэн Б.Мөнхдорж жаахан сахилгагүйтэхээр шийджээ. Түүнийг жаахан хүүхэд шиг эсвэл залуус шиг үймүүлэх юм гэж бодуузай. Олон жил бодож явсан оюун сэтгэхүйн сахилгагүйтэл "Суудал" жүжгээр үзэгчдэд хүрнэ.
Одоо найруулагч маань өөрөө юу гэж ярихыг сонирхъё. -Таныг шинэ жүжиг тавихаар ажиллаж эхэлсэн гэж сонслоо. Ямар бүтээл вэ? -Бид Б.Галаарид сэтгүүлчийн "Суудал" жүжгийг их сонирхож байгаа. Дэвшүүлж тавьсан асуудал, хэлэх гэсэн санаа нь сонирхолтой юм. Нөгөө талаар энэ онд монголчууд Монголын эзэнт гүрний их ойг тэмдэглэх гэж байна. Чингисийн эзэнт гүрний тухай, тэр үеийн ёс жаягийн талаар их олон уран бүтээл гарч ирж байгаа гэж би ойлгож байгаа. Гэхдээ би эзэнт гүрний тухай жүжгийн уралдаан тэмцээнд оролцоогүй. Миний шавь найруулагчид түүнд оролцох ёстой. Энэ жүжиг миний сонирхлыг юунд илүү татаад, би яагаад заавал үүгээр юм хийх гээд байна вэ гэвэл 2003 оноос хойш Галааридад жүжиг хийнэ гэж амлаад, зохиолыг нь дахин бичүүлсэн юм. Ялангуяа түүнийг энэ сэдвийг хөндөж орж ирсэнд би олзуурхаж барьж авсан. Жүжгийн нэр нь "Суудал". Солих гэж олон янзаар оролдож үзсэн. Өрлөг эхийн тухай жүжиг хийе гэж байсан. Өрлөг эх бол Монголын төрийн их том бэлгэдэл ч гэж ярьж байсан. Их олон удаа харж, ярилцсан. Гэхдээ жүжигт суулгасан санаа нь төрт ёсны суудал шударга, ариун байх ёстой гэсэн асуудлыг хөндсөн. Энэ бол төрт ёсны ёс жудаг гэж би ойлгож байгаа. Манайхан Алтан ургийнхан болон заавал уламжилж суудаг ёс жудгийн тухай ярьж байгаа. Түүхчдийнхээ ярьж байгааг би хүндэлдэг ээ. Харин уран бүтээлч, иргэн хүний хувьд бодоход төрийн суудал бол шударга ёсны суудал юм байна гэсэн төсөөлөл төрсөн учраас энэ жүжгийг сонирхож, хийх гэж яараад байгаа юм. -Эзэнт гүрний тухай жүжиг биш юм байна, тийм үү? -Нирун гүрний тухай жүжиг л дээ. 200-гаад жил Монголд төрөө тогтоосон, хүчирхэг байсан гүрэн. Миний ойлгож байгаагаар түүх судлалын ном зохиол харж байхад Нирун бол бараг Ромын эзэнт улсын хэмжээний том байсан байж магадгүй. Яагаад гэхээр өөрийн дэг жаяг, төрийн дээдлэх ёс журамтай байсан. Дэг жаяг нь бас их нарийн. Төрийн Хуралдай гэж байсан. Улсын хаан ч төрийн хуралдайгаар асуудлыг оруулж ярьдаг, зөвшилцөж шийддэг байж. Хааны ах дүү нар асуудал тавих боловч мөн л төрийн хуралдайд оруулж шийддэг байсан. Тэгэхдээ энэ гол зүйл биш зүгээр л зарчмын элементүүд нь гэж би ойлгож байгаа. Жүжигт ийм элементүүд байгаа боловч хамгийн гол нь хаан суудалд хэн ч суусан бай ганцхан шударга ёсыг барих ёстой гэдэг дээр бүтээл маань оршин тогтнож байгаа юм. Нөгөө талаар Монголын эзэнт гүрний маань эх суурь энд байжээ. Нирун гэдэг маань нуруу гэсэн утгатай шүү дээ. Энэ улсын 200 жил оршин тогтнож байгаад мөхсөн харууслын түүх юм. Жүжгийн гол дүр Чунуу хаан гэж байгаа. Дүү Амгай гэж гарна. Гүрэн мөхөөсөн хоёр хүн бол эд. -Тэгвэл Чунуу хааныг голлон барьж хийсэн жүжиг үү? -Бид Чунуу хааны үйл явдалд тулгуурлан жүжгээ хийж байгаа. Гүрэн мөхвөл ямар аюулд хүрдгийг түмэн олон мэдэг. Дээр нь Хүннү, Сүннүгийн дараа хүчирхэг байсан гүрэн юунаас болж мөхсөнийг олж мэдээсэй, үүнд үнэлэлт дүгнэлт хийгээсэй гэж хүсч байгаа. Энэ жүжигт зохиолчийн өгсөн бас нэг том санаа байдаг юм. Төрийн мөхлийн тухай харуусалт эмгэнэлт туульсыг хийсэн боловч эцэст нь хэдэн зуун жил тархай бутархай байсан монголчууд 1206 онд дахин нэгдэж яг энэ төрийн уламжлалын дагуу Эзэнт гүрэн бий болсон. Энэ бол Чингис хаан гэсэн тодорхойлолт. Доторх тодорхойлсон үгнээс нь ч бодсон, зохиолчийн өөрийнх нь эмзэглэл түмэн олонд хүргэх гэсэн том санаа гэж бодож байгаа учраас Чингисийн ойн өмнө, Чингисийн жүжгийн өмнө үүнийгээ тайзнаа тавих гээд байгаа юм. -Тайзанд яг хэзээ тавигдах вэ? -Ирэх гуравдугаар сарын эхээр тавигдах юм. Бид өнөөдөр Чингис хаан гэж яриад, Чингис хааны тухай дэлхий хийгээд дуусгасан байна. Энэ хааны тухай хүн бүхэн ойлголттой болсон. Монголын эзэнт гүрэн гэсэн ойлголт төрөөд, хаяг реклам хүртэл бий болсон байна. Тэгвэл Эзэнт гүрэн, Монгол төрийн засаглал, төрийн суудлын тухай ойлгохдоо жаахан урагшаа орвол яасан юм. Ухарч хараасай гэсэндээ энэ жүжгийг хийж байгаа. Түүнд л эмзэглэл оршино, энэ жүжгийг тавих гэсэн зорилго оршино. -Гол дүрүүдэд ямар жүжигчдийг сонгосон бэ? -Гол дүрд жүжигчин Сүххуягийг дуудсан. Миний шавь юм л даа. Ардын жүжигчин П.Цэрэндагва, гавьяат жүжигчин Б.Жаргалсайхан, жүжигчин Урнаа, Нармандах, Пүрэвдорж нар тоглоно. Мөн СУИС-ийн манай ангийн оюутнууд нэлээн голлох үүрэгтэй оролцоно. Гэхдээ тэд тоглохоосоо илүү суралцана байх гэж бодож байна. -Сүүлийн үеийн жүжгүүдийг ийм урсгал чиглэлээр хийгдэж байгаа гэж тодотгосон байдаг. Таны хувьд юу гэж хэлэх вэ? -Жүжгийг хийх гэж байгаа хийц арга уу. Сонин хэвлэл уншиж байхад модерн жүжиг хийнэ гэх ч юм уу, дэлхийд хүлээн зөвшөөрөгдөөгүй жүжгийн төрөл жанруудыг гаргаж ирж нэрлээд, ийм жанрын жүжиг шүү гэдэг юм байна л даа. Би өөрийнхөө насны өндөрлөгөөс, театрт олон ахмадуудтай хамт ажиллаж байсан туршлагаас харсан ч жүжигтээ жанрын тухай тодорхойлолт өгөхийг хүсэхгүй байна. Энэ бол нэг гүрний мөхлийн тухай жүжиг учраас эмгэнэлийнх байж таарна. Хийж байгаа аргын тухайд гэвэл цэвэр зүйрлэл. Энэ нь жүжигчинд ч, тайзанд ч, хувцас чимэглэл, дуу чимээ гээд бүх юманд байдаг зүйл. Үүнийг үзэж байгаа хүн радио жүжиг, кино гээд нийлмэл процессыг олж харж, сонсоно. Тийм учраас би хөгжмийн зохиолч, дуу чимээний найруулагчдаа жүжигчнээс илүү бүх юмыг та нар хийнэ шүү гэж хэлж байгаа. Өвсөн дээр явж байгаа хүний алхаа, морьдын тургилах чимээ хүний чихэнд их ойрхон очно. Энэ бүх боломжуудыг хайж байгаа Хуралдай чуулганы хэсэгт олон хүн суухгүй, гол дүрийн хэдэн жүжигчид сууж байгаад ярилцах жишээтэй. Гэтэл бүхэл бүтэн заалаараа үзэгчид хуралдайд оролцох тийм сэтгэхүйн динамик хөдөлгөөнүүд байх юм. -Гол дүрээ тодотгосон дүрүүд гэвэл... -Би Цэрэндагва, Отгонбат хоёрыг жүжгийн санааг хаанаас илүүтэй гаргах ёстой гэж тооцож байгаа. Үндсэндээ энэ хоёр дүр дээр жүжиг маань хийгдэнэ. Үзэгчдэд хүлээн зөвшөөрөгдөхгүй олон юм гарч магадгүй гэж бодож байгаа. Энэ бол мөнгөний жүжиг биш, сэтгэлийн өргөл, сэтгэлийн хайлал юм. Биомеханик, зүйрлэл хоёрыг хийнэ гэдэг үзэгч тэр бүр хүлээж авахад хэцүү, жүжигчинд ч амар биш. -Арга нь шинэ л юм даа... -Хүүхдүүдийнхээр бол шинэ гэж хэлэх биз. Би бол шинэ гэхгүй. Өмнө нь дэлхий хийчихсэн юм. Түүнийг би шинэ гэж зарлавал өөрөө эвгүй байдалд орно. Ямар ч байсан хийц, бүтэц, тоглолтын хувьд хүлээн зөвшөөрөгдөхгүй юмнууд их гарч байж хүний сонирхол татах байх. Гэхдээ жүжигчдийн дүрүүдийг хараад шууд биширнэ, үнэмшинэ. Дагаж уйлаад сэтгэл нь шимшрэнгүүт өрөвдөөд... гэсэн юм байхгүй. Минутын дотор үйл явдал болж, минутын дотор мартагдаад, дахиж өөр зүйл хүлээж авна гээд үзэгчид ч өөрсдөө тайван суухгүй тийм л жүжиг хийнэ гэж бодоод байна. Үүнийг би өөрийнхөө ажил, амьдралын туршлагаас улбаалан бодож байгаа боловч багш нар, сургуулийн маань өгсөн боловсролын үр дүн юм. Тиймдээ ч хийж үзэх хэрэгтэй юм байна гэж үзсэн. Сургалтанд ч түлхүү оруулна. Энэ бол цэвэр хөгжим, тайз, гэрэл дуу чимээний жүжиг. Дээр нь жүжигчдийн тоглолт дандаа зүйрлэлийн аргаар явах учраас үнэмшихэд ч хэцүү, үнэмшихгүй байхад ч хэцүү. Хааны ордон, олбог сандал дээр сууж байгаа нэг ч хүн харахгүй. Хүн чулуун дотор бүх үйл явдал өрнөнө. Гүрэн мөхөхөд хүн чулуу үлдэнэ. Жүжигчид харамсан хашгирахгүй. Хүн чулуу хашгирна. Ийм юм хийх боломжийг "Суудал" жүжиг надад олгосон. Нэг шинэ юм өөртөө хийж байгаа юм болов уу гэж горьдоод байгаа юм. Мэргэжлийн нэлээн өөр түвшингээр хийнэ. Тийм болохоор мэргэжлийн өндөр түвшинд хүрсэн жүжиг гарна. Уран бүтээлчдэд ч өндөр шаардлага тавина. Миний жүжгийг үзээд үзэгчид гайхан цочирдож магадгүй. 
Д.Оюунтуяа
