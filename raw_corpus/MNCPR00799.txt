Гадныхан Монгол руу орох яриаг хаагдуулж буй ч манай улс шийдвэрээсээ буцахгүй гэнэ

Гадаадад байгаа монголчууд нутаг нэгтнүүдтэйгээ утсаар холбоо барих боломжгүй болж бухимдал үүсээд байгаа талаар манай сонин өмнө нь мэдээлсэн. Манайхан өөрсдөө Монгол руу ярих үнийн тарифыг нэмснээс дургүйцлээ илэрхийлж гадны улс орнууд ярих шугамаа хааж орхисон гэх албан бус мэдээлэл бий. 
Юутай ч гадаадад ажиллаж амьдарч буй монголчууд тэр дундаа АНУ, БНСУ-аас ар гэртэйгээ утсаар холбогдох гэсэн олон иргэд мэдээллүүд ирүүлсээр байна. Энэ талаар Харилцаа холбооны зохицуулах хорооны Зах зээл үнэ тарифын хэлтсийн дарга Б.Мөнхбатаас тодрууллаа. 
-Гадаадаас монгол руу ярих саадтай байгаа нь танай хорооноос гаргасан үнийн нэмэлтийн шийдвэрээс болж байгаа гэдэг нь үнэн үү? -Монгол Улсын Харилцаа холбооны зохицуулах хороо, Мэдээлэл харилцаа холбооны газраас Монгол руу орж ирж байгаа улс хоорондын ярианы гадаад тооцооны тарифыг нэмэгдүүлэх асуудлыг хоёр жил гаруй судалж үзээд энэ оны зургадугаар сарын 24-ний өдрийн хуралдаанаар "Улс хоорондын орох ярианы гадаад тооцооны 1 минутын тарифын  доод хязгаарыг шинэчлэн баталж нэмэгдүүлэх" шийдвэр гаргасан. Ингээд 1 минутын тарифын доод хязгаарыг суурин телефон холбооны сүлжээнд 0.08 цент, үүрэн телефон холбооны сүлжээнд 0.14 цент болгосон. Энэ үнийн өөрчлөлтийг энэ сарын 1-нээс мөрдөж эхэлсэн. Гэхдээ энэ тариф нь гадаадын харилцаа холбооны компаниуд Монгол Улсад төлөх үнэ гэдгийг ойлгох хэрэгтэй. Түүнээс шууд утгаараа хэрэглэгчдийн төлөх үнэ биш. Харин энэ тарифыг мөрдөхөөс зайлсхийж гадны харилцаа холбооны компаниуд орох ярианы ачааллаа тодорхой хэмжээгээр саатуулах явдал гарч байна. Гадаад тооцооны тарифт өөрчлөлт орсноор улс хоорондын орох ярианы минут бүрт гадаадын тухайн улс орны компаниуд Монгол Улсын харилцаа холбооны салбарт төлөх төлбөр нь өснө гэсэн үг. Энэ нь тэдний ашиг орлогод нөлөөлж Монгол Улсад төлөх төлбөр ихэсч байгаа тул тодорхой байдлаар Монгол руу очих ачааллыг хязгаарлах замаар бидний шийдвэрийг цуцлуулах шахалт үзүүлж байгаа юм. -Гадаадаас ярих урсгалын дийлэнх хувийг монголчууд өөрсдөө эзэлж байгаа. Үнийн энэхүү нэмэгдэл хэт өндөр байна гэх яриа бий. Энэ талаар та юу хэлэх вэ? -Энэ шийдвэрээс өмнө мөрдөж байсан тариф нь манай улстай эдийн засгийн хөгжлийн хувьд ойролцоо, газар нутаг, хүн амын нягтаршил харилцаа холбооны салбарын хөгжлийн хувьд төстэй улс орнуудын мөрдөж байгаа олон улсын тооцооны үнээс хэт доогуур байсан. Манай оронд 2002 оноос улс хоорондын ярианы үйлчилгээний зах зээлд үйлчилгээ эрхлэгчдийн тоо нэмэгдэж зохицуулалтгүй чөлөөт өрсөлдөөн өрнөснөөс харилцаа холбооны салбарын цорын ганц экспортын бүтээгдэхүүн болох улс хоорондын орох ярианы гадаад карьеруудаас орж ирэх орлого дөрөв дахин буурсан. Тухайн үед энэ салбарт үйл ажиллагаа явуулж байсан 14 оператор байснаас өнөөдөр тавхан нь үлдэж, бусад нь алдагдалд орж хаагдсан. Өнөөдөр улс хоорондын ярианы үйлчилгээ эрхлэгч компаниуд өмнөх үнээрээ байвал үйл ажиллагаагаа хэвийн ч явуулж чадахгүйд хүрсэн байсан. Энэ бүгдийг засаж залруулахын тулд зах зээлийн өрсөлдөөнөөс болж унасан олон улсын тооцооны үнийг 3-4 дахин өсгөхөд хүрсэн. Ингээд Монгол улс руу гадаадаас орж байгаа бүх ярианд гадаад холбооны карьеруудаас төлөх төлбөрийг өсгөх шийдвэрт хүрсэн. Энэ нь Харилцаа холбооны улс хоорондын ярианы үйлчилгээ эрхэлж байгаа компаниудын эдийн засгийн чадавхийг дээшлүүлэх төдийгүй манай улсын эдийн засагт ихээхэн ач холбогдолтой юм. -Гадныхан цаашид орох яриаг саадтай хэвээр байлгаад байвал ямар алхам хийх вэ. Олон улс орны компаниуд үнийн тарифын өөрчлөлтийг таатай хүлээн авахгүй байгаа? -Нэгэнт Монгол Улс шийдвэрээ гаргасан тул гадаадаас Монгол Улс руу ярих яриа саатаж байгаа энэ бэрхшээл удаан хугацаагаар үргэлжлэхгүй. Мөн Монгол Улс, Харилцаа холбооны зохицуулах хороо гаргасан шийдвэрээсээ буцахгүй гэдгийг мэдэгдье. Бид улсынхаа эдийн засагт оруулах хувь нэмрийг өсгөхийн тулд энэ шийдвэрээ бат хадгалах болно. Үүнтэй манай харилцаа холбооны салбар, үйлчилгээ эрхэлж буй бүх компаниуд санал нэгтэй байгаа. Иймээс ойрын хугацаанд гадны компаниуд бидний баталсан үнээр Монгол Улсад төлбөр тооцоогоо төлөн ажиллаж ачааллыг чөлөөтэй оруулна гэдэгт итгэж байна. Гадны компаниуд бидний шийдвэрийг хэрэгжүүлэхийн тулд тухайн улсаас Монгол Улс руу ярих хоорондын карт, ярианы төлбөрүүд дээрээ зохих өөрчлөлтүүдээ ойрын хугацаанд хийж дуусгах байх. Хэрэглэгчдэд тарифын их хэмжээний өсөлт гаргахгүй гэдэгт найдаж байна. Монгол Улсын харилцаа холбооны бүх оператор, үйлчилгээ эрхлэгчдийн сүлжээ нээлттэй хэвийн ажиллаж байгаа. Энэ асуудалд манайх, аль ч компани буруугүй гэдгийг хэлэх нь зүйтэй. -Одоо яг аль аль улсаас манайх руу холбогдоход саадтай байгаа вэ? -Монгол Улсаас гадаад руу ярихад аливаа бэрхшээл огт байхгүй. Харин өнөөдрийн байдлаар БНСУ, БНХАУ, АНУ, ОХУ зэрэг зарим улсаас Монгол руу ярих яриа холбогдохгүй байх, ялангуяа интернэтэд тулгуурласан яриа их хэмжээгээр саатаж байгаа. Мөн үүрэн телефон холбооны улс хоорондын роуминд, SMS роиминд, сансрын холбооны сүлжээний ярианууд сааталтай байна. -Энэ шийдвэрийг зөвхөн танай хорооноос гаргасан уу? -Харилцаа холбооны зохицуулах хороо нь Монгол Улсын ярианы холбогдох хууль тогтоомжийн дагуу улс хоорондын орох ярианы гадаад төлбөрийн тарифыг батлан мөрдүүлэх эрхтэй байдаг. -Үнийн өөрчлөлттэй холбоотойгоор сөрөг нөлөөлөл гарч эхэллээ гэх мэдээлэл байна. Тухайлбал интернэтийн урсгалын үнэ нэмэгдэж болзошгүй гэх таамаг байна? -Энэ шийдвэрийг дагалдаад гарах сөрөг нөлөөлөл харьцангуй бага. Бараг байхгүй л болов уу. Гэхдээ гадаадаас Монгол Улс руу ярьдаг улс хоорондын ярианы зарим үнэ бага хэмжээгээр өсөх магадлал байж болзошгүй юм. 
Б.Долзодмаа
