Дээд боловсролтой цэвэрлэгч

Орон нутгийн коллеж, дээд сургуулиудын албан ёсны статус тун тодорхойгүй байгаагаас элсэлтийг зүй бусаар явуулж, зөвхөн ашгийн хойноос хөөцөлдөх явдал түгээмэл байна гэхэд хилсдэхгүй. Дээд боловсрол олгох өрсөлдөөн шударга бус, тал тохой татсан байдалтай байгаа нь мах, гурилын үнэ хөөрөгдсөнөөс илүүтэйгээр ирээдүйгээ долоон дор байдалд аваачиж байгаа юм.
Орон нутаг дахь их, дээд сургуулийн хаяг зүүсэн коллежүүд төрийн өмчийн томоохон сургуулийн нэр барьж, ерөнхий боловсролын сургууль төгсөгчдийг татах оролдлогоо улам бүр шаргуу хийж байна. Үүнийг Боловсрол, соёл, шинжлэх ухааны яам хариуцлага тооцох ёстой. Эрхэм гишүүн Ц.Нямдорж Хууль зүй, дотоод хэргийн сайд байхдаа 2000 оны эхээр хууль, эрх зүйн 30 гаруй дээд сургуулийн хаалгыг барьсны дөрөв тав нь одоо хүртэл бизнесээ хийсээр байдаг. 
Улаанбаатарт шавааралдсан их, дээд сургуулиудын хичээлийн байр ихэнхдээ түрээсийн, оюутны дотуур байрны хангамж бүр нойл зааж байна. Иймээс дээд боловсролын тогтолцоог бүсчлэн хөгжүүлэх, нэгэнт төлбөрөө төлсөн элсэгчдийн нийгмийн асуудлын талаар анхаарах шаардлагатай. Төрийн бус сургуулиудын эдийн засгийн чадавхи зарим талаар сулхан, хөрөнгө мөнгөө ашиггүй  зарцуулах явдал ч арилахгүй байна. Эрх мэдэл, албан тушаалаа ашигласан үйлдэл багагүй уршиг тарьдаг. Төмөр замын дагуухь хот суурин газруудын 18 мянга гаруй оюутан мэргэжил эзэмшихээр Улаанбаатарыг зорьжээ. Нийслэлийг зорьсон хүн амын шилжилт хөдөлгөөний, оюутны дотуур байрны хэт ачааллыг бодолцвол дэд бүтэц, орон байрны нэлээд боломжтой Дархан, Эрдэнэтэд заримыг нь бүсчлэн байршуулах багагүй боломж бий. Гэтэл нийслэлийн дүүргээс дүүрэг дамжин, хойш урагш нүүдэллэсэн байр савгүй цөөн биш сургууль арав хорин жил тохь тухгүй орчинд, чанаргүй боловсролын хойноос хөөцөлдсөөр буйг юу гэж хэлэх вэ.
УИХ-ын гишүүн асан Ч.Содномдорж өөрийн Хөдөлмөрийн дээд сургуулиа эрхэм гишүүний сэнтийгээс төрийн өмчийн хэмээх тодотголтой болгож амжсан. Мөн экс гишүүн, академич Б.Чадраа бас л "Улаанбаатар" их сургуулиа МУБИС-ийн харьяа гэж ярьдаг. Орхон аймгаас цагийн сайханд төр түшилцсэн Ц.Ням-Осор коллежоо ХААИС-ийн шууд салбар мэтээр ашиг хүртэж явна. ШУТИС-ийн харьяа гэгдэх Эрдэнэтийн Технологийн сургуулийн 51 хувийг Уулын баяжуулах үйлдвэр эзэмшиж санхүүжүүлдэг ч ашгийнх нь 49 хувийг энэ үйлдвэрийн цех, тасгийн эвэртэн туурайтнууд авч ашигладаг гэсэн. Жилдээ 500 сая төгрөг гээд бодвол бага биш мөнгө. Орхон аймгийн төсөвт түрээсийн байрны төлбөрт сохор зоос ч төлдөггүй. Энэ мэтчилэн Орхон аймгийн Технологийн коллежийн үүсэн байгуулагдсан түүх намтар ШУТИС-т огт хамаагүй атлаа энэ сургуулийн нэртэй тамга тэмдэг, албан бланкыг хээвнэг хэрэглэсээр байгаа. Ингээд тоочвол албан ёсны статусгүй амины их, дээд сургуулиуд дээд боловсролтой цэвэрлэгч бэлтгэсээр байна. Одоо тэдний хулхи сурталчилгаа бүр ч идэвхжив. 80 гаруй сургууль яг ийм байдлаар монголчуудын халаасыг сэгсэрч, хоосон толгойтой мэргэжилтэн бэлтгэж байна.
Төрийн нэрээр дулдуйдсан эдгээр сургуулийн ихэнх нь төвлөрч байдаг Улаанбаатарын Аудитын газар, Авлигатай тэмцэх газар ид элсэлтийн энэ үеэр үйл ажиллагааг нь шалгаж, боловсролыг бохир бизнес болгосон ажлыг нь эрхбиш эмхэлж цэгцлэх цаг болсон баймаар. Энэ бол Монгол Улсын ирээдүйн тухай асуудал. Эрдэм шинжилгээний чадамж үнэхээр муу, сургалтын стандарт хангаагүй байгааг төгсөгчдийнх нь ажлын байргүй, лааз өшиглөж яваагаас харж болно.Үүнийг зөв голдрилд оруулах эхний алхам нь элсэлтийг зохистой явуулахад төр, засгийн оролцоо үгүйлэгдэж байгаа юм шүү дээ. Нөгөөтэйгүүр хөдөө орон нутагт үнэн зөвөөр өнгөтэй өөдтэй яваа гарын арван хуруунд багтах сургуулиа төрөөс дэмжвэл зохилтой.
Х.Ариун
