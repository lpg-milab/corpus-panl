Надад төрөөс гуйх, хулгайлах ямар ч хэрэгцээ байхгүй

Баабартай уулзаж улс төр, нийгмийн амьдралын талаар ярилцсанаа толилуулж байна. Нийгмээрээ улс төржин талцаж байгаа энэ үед мань эр харин ингэж өгүүлэв. -Сонгууль хаяанд иржээ. Бараг толгойтой бүхэн нэр дэвшигч болж таарах нь. Таныг Ардчилсан намаас УИХ-д нэр дэвшүүлж өгнө үү гэсэн ил захидал маягийн юм манай сонинд саяхан хэвлэгдсэн байсан. Ер нь иймэрхүү санал их байгаа юм шиг байна. Гэвч та өөрөө энэ тухай юу гэж бодож байна вэ?
-Яг үнэндээ надад ажил их байна. Хэд хэдэн толь хийхээр чадал авьяастай залуучуудыг удирдаад ажиллаж байна. Монгол Британника хийж байгаа. Ажлаа дуусгах хэрэгтэй шүү дээ. Нэгдүгээрт гэвэл энэ. Хоёрдугаарт, сонгууль гэдэг бол над шиг хүмүүст ашиггүй бизнес юм байна. Нэр дэвшиж байгаа хүмүүс хамгийн доод ханшаар бодоход 200 сая төгрөг зарцуулж таарах нь. Жишээлбэл, Баянзүрх дүүрэгт 60 мянган өрх байна. Айл болгонд 3000 төгрөгийн үнэтэй танилцуулга оруулж өгье гэж бодъё л доо. Тэгэхэд л 180 сая төгрөг болчихож байгаа биз. Бас хүмүүс хөлсөлж ажиллуулж таарна даа. Ингээд бодоход л 500 сая төгрөг хүрэх юм шиг билээ. -Их мөнгө байна гэж үү? -Тэгээд чамд бага санагдаад байна уу? Яахав тэр их мөнгийг зээлж болно. Эсвэл бүх хөрөнгө, байраа зарж байгаад олж болох л байх л даа. Гэхдээ л эрсдэлтэй. УИХ-д сонгогдчихлоо гэж бодъё. Нөгөө мөнгөө яаж буцааж олох вэ? -Сайд л болж байж олох байх даа. -Хулгай хийнэ гэсэн үг үү? За яахав, хулгай хийе гэж саная. Намайг бол онцгойлж мөшгинө шүү дээ. Тэгээд л дорхноо баригдаад шоронд орно. Ингэхээр яаж ч бодсон ашиггүй бизнес байгаа биз? -Танд ашиггүй бизнес болж харагдаад байдаг. Гэтэл бусдад ашигтай болж харагдаад байгаад л учир байна. Зөвхөн энэний төлөө л цаана чинь дажин болж байна шүү дээ? -Бүү мэд, зарим нь мөнгөө буцааж олж авах аргаа олчихсон юм байлгүй. Чи бодоод үз л дээ. 300 мянган доллараар Америкт мөн ч сайхан байшин худалдаж авна даа. Эсвэл энэ мөнгөөр Монголд сайхан амьдарч болно оо доо. Гэхдээ би өөрийнхөөрөө л хэлж байна шүү дээ. Өөр хүмүүст ямар ухаан, ямар арга чарга байгааг би яаж мэдэх билээ. Гээд нөгөө талаас юу л боллоо гэж цөмөөрөө шийдчихсэн хулгайч байв гэж, тийм ээ? -Уг нь УИХ банк биш болохоор мөнгөө эргүүлж олох нүх тийм элбэггүй л баймаар. Яадаг юм бол? -Хуучин ч хөөрхий бор зүрхээрээ байсан байх аа. Одоо янз янзын арга гараад ирсэн юм шиг. Зарим увайгүй нь ч улаан цагаангүй рэкет хийгээд гүйх юм билээ. Гэхдээ өөр цэвэрхэн аргууд байгаа юм шиг. Би чамд ганцхан жишээ хэлье. Өнгөрсөн жил англи хэлний сургалт аргачлал сайжруулах нэг тендер сонинд гараад ирлээ. Нэг тэрбум 200 сая төгрөгийн тендер. Манай компани яваад орчихлоо. Бидэнд туршлага ч бий, холбоотон ч бий. Ингээд англи хэл сургалтын дэлхийн хамгийн том компани болох Канадын Томсон, зайн сургалтаар томорчихсон Майкрософт онлайн хоёртой нийлж аваад төсөл боловсруулав. Яаж ч үрэлгэн бодоод өртөг нь арай гэж 500 сая хүрч байна. Америкаас мэргэжилтэн хэд хэдийг урьж авчирч хангалттай цалинжуулаад тэр шүү дээ. Ингээд бид сайн төсөл хийгээд дээр нь үнийг нь 900 сая хүртэл бууруулаад тендерт ороод ялж орхидог юм байна. Материал Сангийн яамаар орж бас батлагдлаа. Түншүүддээ хэлээд тэд ирэх өдрөө товлоод тохирч байтал гэнэт Улаан сайдын туслах Жамбал гэнэ үү нэг нөхөр тендерийг хүчингүй болгоод хаядаг юм. Дээр нь Авлигатай тэмцэх газар биднийг дуудаад. Тендерт орохдоо хэн нэгэнд авлига өгсөн үү гэнэ. Гомдол ирж шалгуулах хүсэлт гаргасан гэнээ. Гэтэл явсаар энэ төслийг Идэвхтэн улсын төсөвт оруулаад төрсөн дүү нь тендерийг нь аваад мөнгийг нь хусах ёстой, эхнээсээ тэгж төлөвлөгдсөн юманд нь бид мэдэлгүй давхиж ороод хөөрхийг өлсгөж алах шахсан юм билээ. Тэд гайтай юм шиг манай түнш Томсоны сурах бичгийг хүртэл зөвшөөрөлгүй хэвлүүлж шалгаруулалтад орсон байгаа юм. Араас нь зарга хийгээгүй ээ, яршиг төрийн юманд оролцож турж үхэх гэж байгаа юм шиг загнах хэрэг юу байна. Өлсөж байгаа нэг нь л иднэ биз. Түншүүдийнхээ өмнө л жаахан эвгүй байдалд орсон. Дахиж төрийн юмтай бизнес утгаар хутгалдаж байхгүй гэсэн сургамжтай хоцорсон. Ингэхээр хусах мөнгөө улсын төсөвт шургуулаад араас нь баахан эх оронч санаачилгатай үг хэлж давхар цаддаг арга нэлээд дэлгэрчээ. Би өөрт тохиосон жишээгээрээ л ярьж байна шүү дээ. Эргэж шалгавал мөн ч тооцоогүй хөөрхөн төсөл олон бий дээ. Ингэхээр ганцхан удаагийн эх оронч санаачилгаар сонгуульд зарсан зардлаа нөхчихөж болж байгаа биз дээ? -Шоронд ял эдэлж байсан хүн сонгогдох эрхгүй ээ гэсэн Дээд шүүхийн тайлбар гарлаа. Та энэ талаар юу хэлмээр байна вэ? -Монголыг парламентын засаглалтай улс гэж ярьдаг л юм. Үнэндээ бол хагас Ерөнхийлөгчийн засаглалтай орон шүү дээ. Одоо энэ байгаа тогтолцоог устгаж ганц хүний засаглал бүрэн бий болгохын төлөө янз бүрээр үзэж байна. Тэрний нэг илрэл нь саяын Дээд шүүхийн тайлбар. Хүн зохих ялаа эдлээд л өнгөрсөн байхад сонгох, сонгогдох эрхийг нь хориглож болохгүй шүү дээ. За яахав, манай улсад шоронд ял эдлэгсэд нь сонгох, сонгогдох эрхээ эдэлдэггүй юм байж. Ийм хуультай орон ч бас байдаг. Гэхдээ ялаа эдлээд дууссан л бол нийгмийн бүрэн эрхт гишүүн. Тэгэхээр хүн яагаад сонгогдох эрхээ эдэлж болдоггүй билээ? Энэ нь Үндсэн хуулиа л зөрчиж байгаа хэрэг. Нэгэнт хууль зөрчигдөж байгаа болохоор намууд "Үндсэн хуулиа зөрчлөө" гээд л яриад эхэлнэ биз дээ. Тэгмэгц олон түмэн юу гэж ойлгох вэ гэхээр "Өө өнөөдүүл чинь хулгайч нараа өмөөрч байна" л гэх байхгүй юу. -Тэгэх л байх даа, нээрээ ... -Ингэж л парламентын нэр хүндийг унагаж, улам муутган хүмүүст муухай харагдуулах гэж байгаа зохион байгуулалттай ажил. Хоёрдугаарт, энэ хоёр намын даргыг бас оролдох гэсэн санаа юм биз. Үгүйдээ л тэдэнтэй холбогдуулж шуугиан үүсгэх. Элбэгдорж урьд өмнө нь улсын нууц задалсан хэргээр шүүхээр ороод цагаадаж байсан. За Баярт ч гэсэн хүүхэд насных нь хэрэг байдаг гэж гадуур яриад байна. Энэ мэтээр олон нийтийн анхаарлыг татаж хардлага төрүүлэх гэсэн арга л даа. Чи хэрвээ анхааралтай ажиглавал Дээд шүүхийн тайлбар гарсны дараагаас интернэтийн хаа хамаагүй мэдээн дор хүртэл бичсэн сэтгэгдлүүд дотор Элбэг, Баяр хоёрын урьдын шүүхтэй холбоотой гэх шургасан материал зөндөө гарах боллоо. Зориудын явуулга, захиалгат хөгжим шүү дээ. Тэр сэтгэгдэл гэгчийг чинь бичиж суудаг хөлсний хүмүүс нэлээд байдаг юм. Би нэлээд хэдэн гүйцэтгэгчийг нь мэдэх болсон. За ингэсээр нийгмийн дунд "Энэ парламент, олон намын тогтолцоо гэдэг чинь хэрэг алга. Үүний оронд нэг сайхан хаантай болж авъя" ч гэдэг юмуу иймэрхүү далд сэтгэлгээ буй болгох сонирхлын үүднээс хийж байгаа ажил шиг санагдах юм. Тэрнээс Дээд шүүхийн тайлбар хийж байгаа хүмүүс чинь уг нь тэнэг биш байлгүй дээ. Сонгуулийн хорооны асуусан тайлбар дээр нэмж бичээд, нэг үгэндээ асуугаагүй байхад нь ийм тайлбар бодож олж явуулжээ. -Нэгэнт ял эдэлсэн хүн дахин сонгогдох эрхгүй болж байгаа юм чинь улс төрчдийг бүрмөсөн "байхгүй" болгохын тулд заавал ял өгдөг жишиг бас тогтож болох юм, тийм үү? -Тиймээ, ялих шалихгүй юмаар заавал ялладаг болно. Жишиг тогтоож байхгүй юу. Нөгөө фургон машин гэлээ гэгчээр. -Энэ жилийн сонгуулийн үр дүн хэрхэн гарах бол. Шударга болох болохгүйн тухай биш үр дүн нь хэр байдаг бол. Сонгуулийн дүнг хүлээн зөвшөөрөхгүй гээд баахан бужигнах юм биш байгаа? -Хоёр нам тун ойролцоо л гарна даа. Хоёр гурван суудлын зөрүүтэй л байх болов уу. Судалгааны дүн тэгж өгүүлж байна. -Олон жил яригдаж буй гуравдагч хүчний орон зай ирэх парламентад ер нь байх болов уу? -Гуравдагч улс төрийн шинэ хүчин гэдэг ч өнөө маргаашдаа үгүй л болов уу. Тодорхой бие хүмүүс тухайлбал, Оюун, Батзандан, Жаргалсайхан ч юмуу тийм хүмүүс гарч ирэх байх. Гэхдээ тэдний тоо 10 хүрэхгүй л дээ. Ер нь жирийн үед судалгаа хийхээр "аль ч намд санал өгөхгүй" гэсэн хувь өндөр байдаг юм. 2004-2008 оны хооронд бол бүр урьд байгаагүйгээр өндөр хувьтай гарсан. Бүр 55 хувьтай гарч байлаа шүү дээ. Харин сонгууль ойртох тусам хоёр том нам руугаа санал нь хуваагдаад байгаа нь ажиглагддаг. Одоо ч тийм л байна. -Таны яриад байгаа тэр бие хүмүүс найман жилийн өмнө ч юмуу, дөрвөн жилийн өмнө байдгаасаа огт өөр болчихож. Бүр хэсэг хэсгээрээ бүлэглэж, тэгээд хүний санаанд оромгүй хачин, хачин юм сэдэж байгаа нь гайхшрал төрүүлж байна? -Тэдний тэр сүрэглэх, бүлэглэх зэрэг нь сүртэй юм биш ээ. Олуулаа мэт харагдаж байгаа боловч цаана нь улс төрийн хүч гэж байхгүй. Ганц нэг хүн л товойхоос цаашгүй. Монголд хоёр гол намаас өөр үндэсний нам гэж байхгүй шүү дээ. Энэ хоёрт итгэл алдарсан, эсвэл аль алийг нь хүлээн зөвшөөрдөггүй тийм хэсэг нь бусдаас ялгагдаж байгаа тэдгээр бие хүмүүс дээр цугладаг. Бие хүн дээр шүү, түүнээс улс төрийн хүчин дээр биш. Гэхдээ эд аяндаа улс төрийн хүчин болж өсөөд өнөөгийн ноёлж байгаа хоёр хүчнийг тайзнаас шахан гаргахыг үгүйсгэхийн аргагүй. -Тэдний ард улс төрийн хүч байх тусмаа аймаар биш үү. Энэ хоёр намын ард бодит зүйл байгаа учраас хэлж ярьж байгаа нь хүртэл арай л барьцтай. Харин нөгөөдүүлийн хувьд хоосон орой зай... -Энэ хоёр намын хувьд юу ч гэж ярьж байсан ард нь хариуцлага хүлээх улс төрийн байгууллага байгаа учраас хүний санаанд оромгүй гажиг юм ярих нь хамжааргатай. Хариуцлага хүлээдэг учраас тэр. Харин нөгөөдүүл нь бол хариуцлага хүлээхгүй. Учир нь ард нь улс төрийн хүчин алга. Тийм учраас популизмыг чөлөөтэй хэрэглэж чаддаг. Хэрэв эд ардаа улс төрийн хүчтэй болчих юм бол аймаар биш харин эсрэгээр хариуцлагажих юм байгаа юм. Угаасаа л тийм байдаг. Ухаан нь Солонгосоос хүмүүсээ дуудаж авчраад 1500 долларын цалин өгье гээд л байгаа. Хаана байгаа юм бэ, тийм их мөнгө. За яахав тэд үнэмшээд хүрээд ирэг л дээ. Гэтэл энд байгаа хүмүүстээ 500 долларын цалин өгч чадахгүй байж 30 мянган хүн авчраад яах болж байна аа. Хариуцлага хүлээхгүй учраас дуртай юмаа ярьж популизм хийдэг ердийн л жишээ л дээ. -Гэхдээ энэ нь нийгэмд их хортой юмаа? -Нийгэмд ч хорлонтой тусна л даа. Нэг л зарчим бий. Ийм юманд автдаг, автдаггүй ард түмэн гэж бий. АНУ, Европт бол ийм элий балай юм яриад явбал хэн ч тоохгүй. Улс төр нийгмийнх нь ухамсар өндөр түвшинд хүрчихсэн байхгүй юу. Чи зурагтаа нээгээд үз. Эмнэлэгт байхаар цөөнгүй хүмүүс байнга яриад байгаа биз дээ. Телевизийнхэн яагаад тэднийг нэвтрүүлээд байна гэвэл хүмүүс хүлээж аваад түүнд нь үнэмшээд байгаад л учир байна. -Тэр эмнэлэгт байх ёстой нөхдүүдээс зарим нь яахав огт гэмгүй л юм. Жишээ нь Арго багш гэж... -Гэмгүй гэмгүй зайлуул. Хэдийгээр юмтай ч гэсэн англи хэл сур л гэж байна шүү дээ, өөр яачихаав? Харин ч гадаад хэл сурахын ач холбогдлыг идэвхтэй суртчилаад сайн үйлс бүтээж байгаа юм. Лав л Боловсролын яам төслийг нь аваад цалингаа хүртээд байгаа мөртөө хийхгүй л байгаа ажил. -Мөрөөрөө болсон болоогүй ном хийгээд тэрийгээ зарах гээд явдаг хэсэг байхад бусад нь иргэний нийгмийг хүсэн хүлээж байсан хүмүүсийн итгэлийг, тэр сэтгэлийнх нь орон зайг үгүй хийж байгаа нь муухай юмаа? -Би өнгөрсөн долоо хоногт нэг хурал дээр хэлсэн л дээ. "Би хэд хэдэн хэл гадарлана аа. Иргэний хөдөлгөөн гэсэн ухагдахуун аль ч хэлэнд байдаггүй юм" гэж. Гэтэл хэсэг бүлэг хүмүүс нийлчихээд өөрсдийгөө иргэний хөдөлгөөн гээд байгаа. Бүгд л иргэн, бүгд л хөдөлдөг. Иргэдийг бүх ард түмнээс сонгогдсон Ерөнхийлөгч нэг төлөөлөх эрхтэй. Эсвэл судалгаа хийчихээд "ард түмний тэдэн хувь нь ингэж байна, тэгж байна" гэж хэлж болдог. Бусад тохиолдолд нэг хэсэг нь өөрийгөө иргэд гээд нөгөө хэсгээ иргэн биш маягтай тодорхойлж болохгүй биз дээ. Тэгээд яг судалгаа хийгээд үзэхээр тэгж яриад байгаа хүмүүсийг ёстой тэр иргэд нь дэмжсэн юм харагдахгүй л байгаа байхгүй юу. Хамгийн сүүлд хийсэн энэ судалгаа байна. Хаана нь хамгийн олон иргэн байна вэ? МАХН, АН хоёрыг дэмждэг 70 гаруй хувийн иргэд байгаа биз дээ. -Гэхдээ өөрсдийгөө иргэний гэж нэрлээд байгаа тэдгээр хүмүүсийн хувьд АН, МАХН хоёр бол луйварчид шүү дээ. Энэ улс орныг талцуулан хуваасан, ээлжлэн төр барьж байсан хэлэх муу үг мундахгүй л дээ. -Ер нь тэгээд аль нэг хүчин нь заавал төр барина шүү дээ. Барихгүй гээд яах юм бэ? Тэгээд хэн ч төр барихгүй байх ёстой юм уу хаашаа юм бэ. Эсвэл хэн чанга дуутай нь төр барих ёстой юм уу? Ийм утгагүй юм ярьж болох уу? Нийгмээ шүүмжлэх хэрэгтэй, хэнд ч тийм эрх бий. Гэхдээ утга учиртай юм ярина уу гэхээс хавтгайд нь бүгдийг нь луйварчин гэж загначихаад араас нь горьдлогын нүдээр талимаараад байж болох уу? -Тэд танд уурлана даа. Биднийг улс төрийн цээнд хүрээд ард түмнээр хүрээлүүлээд ирэхээр Баабар бухимдаж тэчяадаад байна гэх байх даа. Тэд "хоолондоо орох" гэж яарч байгаа учраас ууртай байгаа шүү. -Үгүй, энэ судалгааг хар л даа. Тэд нар ялж чадахгүй шүү дээ. Өөрсдөө л тэгж бодоод байгаа болохоос хүн амын хоёр гуравхан хувь нь дэмжиж байна. Гэхдээ хоёр хувь байлаа ч бас л Монголын ард түмэн. Хэн олонхи болсон нь шийдвэрээ гаргана. Харин цөөнхөө хүндэлнэ. Тэд үгээ хэлэх эрхтэй. Энэ бол чөлөөтэй ардчилсан нийгэмд байх л үзэгдэл. "Ямар ард түмэн байна тийм л төр байна" гээд Достоевскийн "Карамазовын хөвүүд" зохиолд гардаг. Энэ хоёр нам нь олиггүй л байх л даа. Гэхдээ өмхий гээд хошногоо тайрдаггүй. Ард түмний ихэнх нь дэмжиж байгаа бол тэдний удирдлага хүслээр л нийгэм чинь явна шүү дээ. Хоёр намыг 70 гаруй хувь нь дэмжиж байна гэдэг чинь нийтээрээ эднийг болохоо байчихсан гэж үзэхгүй л байгаа юм байна. Бас нэг судалгааны дүн хэлье л дээ. Монголын ард түмний 80 гаруй хувь нь Оюутолгойг яаралтай ажилд нь оруул гэсэн байна. Нөгөө иргэдийн гэж өөрсдийгөө товойлгодог нөхдүүд юу яриад байдаг билээ. Гэхдээ үүнд засаглалын буруу бас байна. Тухайлбал, ард түмний саналаар сонгогдсон төлөөлөх эрхтэй хүмүүс, байгууллага нь ажлаа хийхгүй байгаа учраас тэд төлөөлөх эрхгүй атлаа бүх юманд оролцоод байгаа юм. Эдлэх ёсгүй эрхийг эдлэх гээд бүх юм санаанд нь таалагдахгүй байна. Үндсэн хуулиар олгогдсон эрх үүрэг нь бантан болоод хэн дуртай нь айлгаж байгаад хууль батлуулж, нэг хэсэг нь ард түмэн, иргэд гэж өөрсдийгөө нэрлээд байдаг. Гэтэл жинхэнэ хуулийн дагуу төлөөлөх эрхээ авч сонгогдсон хэсэг нь тэднээсээ айж зугтаагаад. Хэрвээ төлөөлөх эрхээ авсан л бол ажлаа хийх үүрэгтэй. -Талх тарианы үнэ нэмэгдлээ гэж тэд л ард түмний дуу хоолой болон босч ирж байна гэх хүмүүс ч байна. -Харин ч баяр хөөр болоод байгаа юм биш үү? Үнэ зохицуулна гэж ам гардаг, тэрийгээ биелүүлэх гэж дотоодын үйлдвэрлэлээ алж хуурч, дээр нь асар их хөрөнгийг үнэ барих гэж үрэн таран хийж байгаа Засгийн газрын алхам эрүүл бус. Гэтэл үүнийг нь багадлаа гээд хиншүү савсуулаад гүйхээрээ бүр ч эрүүл бус баймаар. Дэлхий даяар үр тариа, шатахууны үнэ галзуурч байна. Үүнийг Монгол зогсоож зохицуулах юм уу. Хэдхээн жилийн өмнө Улаанбаатараар нэг такси байсан. Үнийг нь хотын захиргаа барьчихаад алчих гээд байлаа. Хөдөлгөөнтэй иргэд тэгэхийг шаардаж улаан хацрыг нь умайж түлэгдтэл нь хиншүүгээр утсан. Одоо такси огт байхгүй болсон, хотын захиргааныхан ч санаа амарсан, иргэдийн хөдөлгөөн ч явгарсан. Таксигүй яахав болдог юм гэж үзье, талхгүй байж болохгүй байх аа. Юмны үнэ нэмэгдвэл урдаас нь авах хоёрхон арга хэмжээ л байна. Эсвэл хэрэглээгээ багасгана, эсвэл орлогоо нэмэгдүүлнэ. Энэ олон ядуу тарчиг хүмүүсийг хүрэн ядаж байгаа хэрэглээгээ багасга гэж болохгүй байх. Гэтэл орлого нэмэгдэх алхмыг нь чухам тэд л хаагаад зогсчихлоо шүү дээ. Хэрэв 2003 онд Оюутолгойн тогтвортой байдлын гэрээг нь хийгээд явуулчихсан бол өдийд үйлдвэр ашиглалтад орчих байсан. Хийсэн гэрээгээр Монгол Улс ганц Оюутолгойгоос жилдээ 300 гаруй сая доллар буюу өдөрт сая долларын ашиг олох байлаа. Үүгээр цалин орлогыг хоёр дахин нэмчихээд талхны үнэ хоёр дахин нэмэгдэхийг даваад гарч болно оо доо. -Шулуулчих гээд байна гэлцээд байх юм билээ. -Тэрийг нь тэд хаанаасаа мэдэж байгаа юм? Дэлхийн жишиг стандарт бий, түүгээр л явна уу гэхээс тэрнээс илүү гаргадаг юм гэж хаа байхав. Хий л эсэргүүцэж байгаа болохоос юу эсэргүүцээд байгаагаа ч ойлгодог юм болов уу? Эсэргүүцэл чинь структив буюу бүтээх, дэструктив буюу нураах гэсэн хоёр янз байдаг. Манайд нураах, унтраах, сүйтгэх, хааж боох эсэргүүцэл л их хөгжсөн юм биз дээ. Гэхдээ учир мэдэхгүй олны цаана зориудаар унагах хүсэлтэй, даалгавартай хэсэг нөхөд бий, саяхан энэ тухай хэлсэн санагдана. Үүнээс гадна "шулуулахгүй гэвэл хөгж, хөгжье гэвэл шулуул" гэсэн нэг парадокс байдаг юм, одоо цаадуул чинь ойлгосон ч юм байхгүй энэ үгийг минь духан дээрээ наачихаад л над руу жаал пулёмотлох байх. -Таныг Ардчилсан намаас дээхнэ үед гарсан гэж ойлгож байсан л даа. Та гарчихаад гишүүнчлэлээ дахин сэргээсэн үү эсвэл угаасаа л намдаа байсаар ирэв үү? -Байсаан, байсан. Би тэгж намаас гарч ороод явдаг хүн биш. Намын идэвхтэй үйл ажиллагаанд 2000 оноос хойш ерөөсөө оролцоогүй. Учир нь би өөр ажил хийж байна. Надад чинь бас амьдрахын тулд гэр бүлийнхээ өмнө хүлээсэн үүрэг, өөрийнхөө хүсэл сонирхлын дагуу хийж бүтээх ажил их байна шүү дээ. Нийгмийг шинэчлэх үйл хэрэгт өөрийнхөө хүч хөдөлмөрийг чамгүй л оруулсан гэж боддог. Тэгсэн гэж гавьяархаад наалдан пад болчих хүсэл алга. Ер нь тэгээд улс төрийн амьдралд би таарахгүй л дээ. Наад зах нь олон нийттэй зөв харилцдаг хүн байх ёстой. Миний зан ааш бол хэзээ ч үүнтэй таарахгүй. Би бараг бүх сонгуулиудад оролцож байсан. Гэхдээ чин үнэнээсээ сонгогдчих юмсан гэж хэзээ ч бодож байгаагүй. Хүмүүс нэр дэвшигчийг худлаа амлахыг шаарддаг юм шүү дээ, цаад натураараа. Би сонгуулийн кампанит ажлын үеэр нэг ч олигтой үг хэлж байгаагүй. "Монголын төр зүтгэсэн хүндээ халтай" гэж Амар сайдын хэлсэн үг бий. Би энэ төрд 1996-2000 онд дөрвөн жил ажилласан. Би энэ улсад банкны реформ хийсэн хүн. Гадны сурах бичигт хүртэл сайн жишээ болж орсон байдаг юм шүү, энэ тухай. Зэвсэгт хүчний бүхэл бүтэн реформ хийлээ. Үр дүн нь хэдийнэ гарсан. Банк бүрэн эрүүлжсэн. Тэр үеийнх шиг зээл хариуцсан нягтланд нь хахууль өгөөд л улсын мөнгө луйвардчихдаг тогтолцоо алга болсон. Улсад үлдсэн ганц банкийг нь саяын нөхөр тоноод дуусах шив. Улс арилжаа хийдэггүй л байхгүй юу. Зэвсэгт хүчин ч мөн адил. Зүүнбаянд мянган танк уячихсан хэзээ хэнтэй байлдах гэж байгаагаа мэдэхгүй, тийм л байсан. Одоо бол хойд урд хил дээрээ хүчээ төвлөрүүлсэн, олон улсын дипломат аргаар тусгаар тогтнолоо хамгаалах цоо шинэ номлолтой орчин үеийн жижиг орны стандарт батлан хамгаалах бүтэцтэй боллоо. Гэтэл ийм юм хийсний төлөө намайг яаж гүтгэж доромжлов доо. Би бол эмзэг хүн. Байна л биз тэгвэл. Чаддаг юм бол өөрсдөө хийнэ биз. Би эмзэг хүн учраас гомдсон. Монголын төрд би хэрэгтэй болохоос Монголын төр надад хэрэггүй л байхгүй юу. Яагаад гэвэл би ажилч хөдөлмөрч, эрдэм боловсролтой хүн. Төртэй, төргүй зах зээл нээлттэй байхад би хавьгүй сайхан амьдарч чадна. Надад төрөөс гуйх, хулгайлах ямар ч хэрэгцээ байхгүй. Харин миний эрдэм чадал төрд хэрэгтэй юу гэвэл хэрэгтэй. Намайг доромжлоод байхад би заавал тэнд очиж юм гуйх ямар хэрэг байна. -Таныг ингээд тааллаараа сайхан амьдарч байхад буцааж тэр төрд аваачиж наах сонирхол цөөнгүй хүнд байх шиг байна, тийм үү? -Хүмүүсийн үзэл бодол янз бүр байгаа. Над шиг ааштай, хурц хорон үгтэй, биеэ тоосон, хэн хүнийг болбол дээрээс нь өнгийж харах гэдэг хүн нийгэмд эсрэг тэсрэг үзэл бодол бий болгодог байхгүй юу. Нэг хэсэг нь надтай санал нийлж миний үгийг бараг л бурхны сургаал шиг хүлээж авдаг байхад нөгөө хэсэг нь миний дүрс зурагтаар гармагц телевизороо хага өшиглөх гээд байдаг. Тийм өвгөчүүд бас бий. Гэхдээ тэд одоо цагийн эрхээр үхэж үрэгдээд шингэрээ байлгүй дээ. Ийм л хэмжээнд би талархал, эсэргүүцлийг зэрэг үүсгэдэг болохоор хүмүүсээс янз бүрийн санал гарч байгаа юм. Зарим нь энэ хүн төрд байх зайлшгүй хэрэгтэй гэнэ. Зарим нь үүнийг л тийш нь ойртуулж ч болохгүй шүү гэнэ. Нэг л сайхан юманд очих гэж байгаа биш, лав л надад тийшээ үхэн хатан зүтгэх хэрэг алга. -Таны бичсэн нийтлэлүүд их хурц байдаг л даа. Гэтэл та өөрийгөө маш эмзэг гэх юм. Өөрийнхөө бичсэн нийтлэлд өрөөл бусад хэр эмзэглэдэг бол гэж бодож байсан уу? -Үгүй, тэрийг тоодоггүй. Яагаад гэвэл ямагт зарчим барьдаг. Яагаад гэвэл би хэзээ ч, хэнийг ч гүтгэхгүй. Өөрийнхөө тухайд би гомдмоор муухай гүтгүүлж гүжирдүүлснээ хэлээд байна шүү дээ. -Хэрэглэгчдэд яаж хүрч байгааг тоодоггүй гэж үү? -Хэрэглэгчдэд яаж хүрдгийг би гадарлана аа. Тэдэнд хүргэдэг аргыг ч овоо эзэмшсэн. Гарчгаа хэрхэн өгөх вэ, хэлэх гэсэн санаагаа хаана нь хийх вэ, уншиж байгаад хүний нойр хүрэх хэсэгт яах вэ зэрэг. Энэ бол цэвэр технологийн асуудал. Хамгийн гол нь би санаа хэлэх гэж байна. Харин түүнийгээ хүнд ямар хэлбэрээр хүргэх вэ гэдэг тусдаа асуудал. Минийх бол хүрдэг. 10 жил өнгөрөхөд л тухайн үедээ бөөн эсэргүүцэлтэй тулгарч байсан бичлэг 10 жилийн дараа бараг нийтээр хүлээн зөвшөөрөгдсөн хөдөлшгүй үнэн болчихсон байдаг. Үр дүнг нь заавал маргааш нь хүртэх албагүй. 10 жилийн дараа ч хүртэж болно. Харин би шал өөр юмнаас айдаг. -Юунаас? -Мэдлэг боловсролтой хүнд шоолуулах вий гэж. Худлаа бичиж болохгүй, бусдыг гүтгэж болохгүй, тэр ойлгомжтой. Түүнээс гадна мэргэжлийн хандлагатай юм бичиж байгаад алдаа гаргах вий гэж айдаг. Би маш өргөн сэдвээр бичдэг. Эдийн засгийн, эсвэл хуулийн сэдвээр бичиж байгаад мэргэжлийн хүнд илт анзаарагдах бүдүүлэг алдаа гаргах вий гэж эмээдэг. Иймээс зөвхөн шалгагдсан тодорхой болсон жишээ баримтыг авна. Мэдээж би асуудалд мэргэжлийнх нь талаас биш, илүү философи талаас нь, зарчим талаас нь бичдэг л дээ. Гэхдээ л дотор нь алдаа орвол муухай. Өнөөдөрхөн анзаарахгүй өнгөрч болох ч хожмын хүмүүст шоолуулбал яана. -Доромжлол ч хэрээс хэтэрсэн л дээ. Таны бичсэн нийтлэл интернэтэд гаруут дор нь доромжлол нэлээд гардаг? -Тэднийг бол ёстой тоох юм алга. Чиний нийтлэлийн дор ч зөндөө гардаг. Жорлонгийн ханан дээр юм саарчиж суудаг өвчтэй хүмүүс. Хүний нэг өөдгүй чанар юм даа. Тэрийгээ хүнд мэдэгдчих вий гэхээс сүнс нь зайлна, тэгсэн мөртөө. Би нэг удаа хэн бичээд байгааг нь шалгаваа. Олчиж болно л доо. Тэгээд олчихоод ёстой гутсан. Гутсан ч гэж дээ өрөвдсөн. Нийт доромжлолын 70 хувь нь гуравхан газраас гарч байгаа юм. Юу гэж үүнийг олж мэдэв ээ гэж өөртөө гутсан. Ийм арчаагүй өөдгүй амьтдыг тоож харлаа гэсэн үг шүү дээ. Яахав, үүнээс гадна энд тэнд байдаг хэд гурван өвөр монголчууд, мөн тийм угшилтай манай хэдэн хүн миний үзэл баримтлалаас болоод надад жаал дургүй, арга нь барагдаад "Баабар хужаа" л гэсэн байдаг юм. Тэд яахав хоргүй амьтад чааваас. Тэдний хараадгаар бол халх хүн болгон хужаа юм чинь. -Таны ямар үзэл баримтлалаас болоод тэр вэ? -Монголын монголчууд өвөр монголчууд хоёр гурван зуу гаруй жилийн түүхийн тусгаарлалын дүнд өөр үндэстэн болсон, иймээс сэтгэхүй, амьдралын хэв маяг төдийгүй хэл ус нь хүртэл өөр болжээ. Энэ бол миний л дүгнэлт. -Та ингэхэд улс төрөөс ангижирсан хүн үү, үгүй юу? -Монголын нийгмийн бүх хүн ямар нэгэн хэмжээгээр улс төртэй холбоотой. Улс төрөөр чи оролдохгүй бол улс төр чамаар оролдоно гэдэг шүү дээ. Тэр дундаа ДНБ-ийхээ тал хувийг төр нь захиран зарцуулдаг манайх шиг оронд иргэд төрөөс хэтийдсэн хамааралтай. Тэр утгаараа бол бусдын л нэгэн адил улс төрөөс ангид биш байх. Харин улс төрийн идэвхтэй үйл ажиллагаанд бол оролцохоо хэдийнэ больсон. Гэхдээ улс төрийн анализ, дүн шинжилгээ байнга тогтмол хийж суудаг шүү дээ. -Ингэж асуусны учир нь УИХ-ын гишүүн, сайд байсан хүмүүс "Улс төрд нэг орчихоор гарах хаалга нь олдохгүй юмаа" гэж ирээд л ярьдаг байхгүй юу. Тэгээд өтөлж хөгширтлөө тэнд байх гээд зууралдаад байх юм. -Манайд улс төрөөс ангижирвал үхэж дуусах хүн зөндөө байна. Хэрвээ тэр улс төрөөс нь салгачихвал голын эрэг рүү чулуудчихсан загас шиг хэд ангалзаад л үхнэ. Энэ Энхбаярыг улс төрөөс гаргачихвал яах бол, амиа хорлох болов уу? -МАХН энэ сонгуулиар тийм хүмүүсээсээ холдох бодлого барьж байх шиг санагдах юм. Танд тэгж анзаарагдаж байна уу? -Үгүй байх аа. Улс төрд туршлагажсан хүмүүс бол ер нь бол хэрэгтэй. Гандиг хар л даа. Төмөр хатагтай энэ тэр нь ч юу юм бэ. Гялалзсан ухаантай, аймаар мундаг нь ч бас юу байхав. Гэхдээ олон нийттэй харилцаж чаддаг, багийн тоглолтод зөв явж чаддаг. Чадаж л байна. Тэр туршлагатай улстөрч болсон байна шүү. Ийм хүмүүсээсээ салж яах юм бэ. Лүндээжанцан, Дэмбэрэл, Баяртсайхан гээд ху намын туршлагатай ч, зөв ч улстөрч зөндөө байна. Ийм хүмүүс чинь олон жилийн шалгарлаар бэлтгэгдсэн солих шаардлагагүй хүмүүс шүү дээ. Мань Нямдорж ч гэсэн байж л байг л дээ. Хэдийгээр мэдлэг боловсролоор умаахан боловч уул нь шудрага ухаантай юм шүү дээ. Парламентад шалгарал явагдаад л байгаа. Баярцогт, Бат-Үүл, Оюун, Бадамдамдин, Мөнх-Оргил, Гончигдорж гээд шалгарлаар тодорсон, мэргэшсэн, ажлаа мэддэг хүмүүсийг сольж юугаа хийнэ. Шинээр хүн олж тодруулах чинь тийм амар юм биш шүү. Нийгэм маань төлөвшиж байна, дагаад парламент төлөвшиж байна, энэ явцад мэддэг чаддаг хүмүүс ч төлөвшин тодорч байна. -Одоо шинээр дэвшиж байгаа хүмүүс дотор УИХ-ын гишүүн болчоосой гэж бодох хүн танд байх юм уу? -Байлгүй яахав. Юун түрүүн Тэмүүжин, Бурмаа хоёрыг нэрлэмээр байна. Бурмаа бол хорин жил улс төрөөр явж хар ажлыг нь хийсээр мэргэшсэн, гэхдээ парламентад шинэ хүн. Тэмүүжин бол шинэ үеийн анхны мэргэшсэн төлөөлөгч санагддаг юм. Араас нь зөндөө шинэчүүл гарч ирж залгамжлах байх л даа. Даанч энэ удаа тэр хоёр хоёулаа мөнгөгүй юм билээ. Энэ сонгууль өргөтгөсөн тойргоор болох учраас хүссэн хүсээгүй их мөнгө орно. Хэрэв энэ хоёр гишүүн болоод сонгогдчихвол Монголд улс төрийн төлөвшил сууж байна, мөнгө нэгдүгээр асуудал биш болж байгаа юм байна гэж үнэмшье дээ. -Цаашид ингээд л мөнгөний сонгууль болоод байх юм болов уу? -Пропорциональ хэлбэрээр болбол тийм их мөнгө гарах учиргүй л дээ. Тэгээд ч улс төрийн нам дэвших гишүүнийхээ төлбөрийн чадварт дулдуйдах шаардлагагүй юм. Энэ тухай би 18 жил ярьсан, одоо бүр залхчихлаа байна. -Гүндалай танай намд буцаж ирсэн нь хачин үзэгдэл боллоо. Та хувь хүнийхээ хувьд энэ үйл явдлыг юу гэж бодож байна вэ? -Би тэр үед гадаадад байсан л даа, гэхдээ нэг их гаж юм олж харахгүй л байна. Улсууд нэг юмыг огт анзаарсангүй. Элбэгдорж их тодорхой хэлсэн. "Манай намд хүн яаж элсч ордгийг та нар хараа биз дээ. Хэн дуртай нь өргөдлөө өгөөд л элсдэг юм" гэж. Тэгж л хэлсэн. Тэрнээс Гүндалайн өмнө ямар ч хариуцлага хүлээгээгүй. Өмөөрье ч гээгүй, дэвшүүлье ч гээгүй. Нам аль ч иргэнийхээ өмнө нээлттэй байхад буруу юу байна? -Танай намыг улс төрийн хоргодох байр шиг болгож харагдуулсанд л Гүндалайн гавьяа оршиж байгаа юм шүү дээ. -Улс төрийн хоргодох байр болсон уу, хоргодох байр гэж олж харсан уу гэдэг тусдаа асуудал шүү. -Гүндалай гишүүн "Хат суусан улс төрчдөд баярлалаа" гэж нэг нийтлэл бичсэн. Танд болон Бат-Үүлд их баярласан байсан байх шүү. Тэр нь нөгөө прокуророос бичиг ирэхэд танай нам түүнийг хамгаалж үлдсэнд л тэгсэн юм шиг байгаа юм. Гэтэл тэр өмнө нь таныг эмнэлэгт сэхээнд байхад "Чи үхэх болоогүй юу" гэж утасдсан гэдэг юм билээ. Энэ үнэн үү? -Тийм юм болох нь болсоон. Миний бичсэн нэг нийтлэл дотор одоо шинээр улс төрийн нам байгуулаад бүтэхгүй гэсэн үг өгүүлбэр орсныг хараад л өөрийгөө хэлж байна гэж боож үхэх гэсэн юм шиг билээ. Тэр яахав дээ, хүнийг нь ойлгож болох л байх. Харин сая дөрвөн гишүүнийг татгалзуулахаар нэрийг нь оруулж ирэхэд үүний эсрэг болохоороо л хөдөлсөн. Миний хувьд хэн гэдэг нь биш зарчим нь гол зүйл. Парламентыг институцийнх нь хувьд гутааж хүчгүйдүүлэх гээд байна шүү дээ. Процессыг нь би сайн мэдэх юм. Энэ дээлтэй нөхөр Солонгост очоод тэдний Ерөнхийлөгчтэй уулзахдаа казинод тоглосон хүмүүсийн бичлэгийг нэхсэн юм билээ. Наад захын ёс гурим баримтлахгүй. Тэр чинь Хойд Солонгос биш шүү дээ. Тагнуулын шугамаар хэдэн нэр гаргуулснаа байсхийгээд л хувийнхаа "Зууны мэдээ" сонинд хэвлүүлж, "ТВ 9"-өөр яриад байгаа биз дээ? Ингэж болохгүй л дээ. Очиж материалаа хэнээр гардан авахуулсан гэж санана. Бүр ч ой гутмаар. Элбэгдоржийн хэлсэн нэг үг бий шүү дээ. "Дээлтэй мангасыг гааруулж болохгүй" гэж. Гүндалайн хувьд муу муухайн хүүдий бас биш л дээ. 2000-2004 онд мангас ид галзуурч байхад сөрж зогссон ганц хүн нь байх шүү. Монгол Улс нэг хүний эрхшээлд тийм ч амар орчихдоггүй юм гэдгийг харуулсан. Юутай ч Монголын ардчилал амь бөхтэйг хүмүүст ойлгуулсан байх. -Таны хувийн амьдралын талаар жаахан асууя л даа. Та хоёр охинтой билүү? Тиймээ. -Хүү байхгүй юу? -Надад ил далд тарьсан үр байхгүй. -Бодвол охидууд чинь том болсон биз дээ? Том нь Санхүү эдийн засгийн дээд сургууль төгслөө. Санхүү эдийн засгийн сургууль гэдэг байх аа, Арслантай гүүрний цаана байдаг чинь? -Бага нь хэдтэй вэ? Дунд сургуулийн есдүгээр ангид сурдаг. -Авгай чинь юу хийдэг хүн бэ? -Манай авгай энэ хажуу талын өрөөнд Коллинзийн англи, монгол толь хийгээд сууж байна. Физикч мэргэжлээр дээд сургууль төгссөн. Дараа нь генетикээр аспирантурт суралцаад генийн инженер болсон. ШУТИС-д генетикийн багшаар ажиллаж байгаад одоо ажлаасаа гараад Оксфордын толь хийж дуусчихаад Коллинзийн толь хийж байна. Монголд хийж байгаа анхны стандарт толь шүү дээ. Бид эрхийг нь худалдаж аваад ажиллаж байна. -Хүүхдүүдээ та өөрийнхөө ажил руу "уруу татахгүй" юм байгаа биз дээ? -Үгүй, яах юм бэ. Тэд өөрсдөө л өөрсдийнхөө зам мөрийг олох ёстой. Сонгосон зам мөрт нь туслах бол өөр хэрэг. -Авгайгаа бол аль хэдийнэ "уруу татаж" амжаа шив. -Үгүй би уруу татсан гэж үү? Манай хүн улс төр огт сонирхдог ч үгүй. Намайг улс төрөөс холхон байгаад хамгийн их баярладаг хүн. Зүлгэн дээр зүгээр л гэрээ бариад амьдрахыг илүүд үздэг. "Ямар амьдарч чадахгүй байгаа биш улс төрөөс холхон бай" гэдэг байхгүй юу. Одоо намайг нэр дэвшихгүй багаад хамгийн их баярлаж байгаа хүн бол манай эхнэр шүү дээ. -Тийм байх шүү, нээрээ. -Хүн өөрийнхөөрөө амьдрах шиг сайхан юм хаана байгаа юм бэ. -Уучлаарай, таны ээж аав одоо байдаг уу? -Аав маань нас бараад хэдэн жил болж байна. Биологийн ухааны доктор хүн байсан юм. Ээж минь энх тунх тэтгэвэрт байна. Уул нь газар зүйн багш байсан. -Хөдөө юү, хотод уу? -Манай аав ээж хоёр маань хөдөөнөөс дөч тавиад оны үед л сургууль соёлын мөр хөөж хотод орж ирсэн хүмүүс шүү дээ. Тэгээд л хотын иргэн болсон. Аав маань Завханы Цагаанхайрханд төрж өсөөд хонь хариулсаар хорь шахаж байж хотод орж ирсэн. -Ээж тань аль нутгийн хүн бэ? -Өвөрхангайн Нарийнтээл сумынх. Бас л хотод ирж амьдарсан. Энэ л хотод амьдралаа холбож сургууль соёлоо төгссөн улс. Тэр үеийн сэхээтнүүд сургуулиа төгсөөд аль нэг газар хуваарилагддаг байлаа. Аав Архангайд хуваарилагдаад л тэнд ажиллаж байхад нь би төрсөн. Дараагаар нь Хөвсгөлд хуваарилагдаж би тэнд анх сургуульд ороод л. ХХ зууны монголчууд хэрхэн иргэншиж байсан, тэр цаг үеийн л жишгээр амьдарч байсан байдаг. Энэ Улаанбаатар хотод чинь гуч дөчөөд он хүртэл хэдэн лам, гадаадын иргэд л амьдарч байснаас өөр суурьшиж амьдарсан хүнгүй л байсан шүү дээ. Цэнддоогийн "Соёлын довтолгоо"-нд энэ тухай тодорхой өгүүлсэн байдаг даа. Тэр л дүр зураг. Тэгэхээр би хотын нэгдүгээр үеийн иргэн байх нь. Харин миний хүүхдүүд хоёрдугаар үеийнх нь иргэд болон өсч байна шүү дээ. -Та эхээс хэдүүлээ вэ? -Гурвуулаа. Би айлын том нь. Хоёр дүүтэй. -Дүү нар чинь юу хийдэг хүмүүс вэ? -Зүгээр л ажлаа хийгээд л амьдарч байгаа хүмүүс. Бусдын л адил. -Та хийж байгаа ажлаасаа таашаал авч аз жаргалтай амьдарч чадаж байна уу? -Би ер нь цаанаасаа амьдралд азтай хүн дээ. Хийсэн оролдсон болгон маань ихэнхдээ л бүтэж байдаг. Сүүлийнх нь гэвэл хэвлэлийн компани байгуулсан. Түүнээс өмнө хувиараа юм хийгээд л, ном бичээд, борлуулаад амьдарч байсан. Цэнддоотой нийлээд компани байгуулаад жил хагас боллоо. Хурдан томорч байна. Хүн дуртай юмаа хийх чинь их урамтай юм. Бас өөрийнхөө юманд ажиллана гэдэг бүр сайхан. Хөдөлмөрөөрөө мөнгө олох чинь бас урамтай шүү дээ. Хүн өөрийнхөө дуртай ажлыг хийгээд түүнээсээ баялаг бүтээж чадаж байгаа бол тэр аз жаргал. Хүн бүхэн л тэгж амьдрах юм бол нийгэм сайхан болно л доо. Өнгөрсөн хугацаанд би Монголын зах зээлд 600 мянга орчим ном борлуулсан байна лээ. Энэ бол том тоо. Гадагшаа зарсан номыг тоолохгүйгээр 600 мянган ном гэдэг бага биш шүү. Энэ л надад аз жаргалтай, сэтгэл дүүрэн, бас гараараа бүтээсэн баялагтай амьдрах баталгаа өгч байгаа байхгүй юу. -Энэ таны хүсэн хүлээж байсан амьдрал мөн үү? -Энэ амьдралд би юм юм л үзэж, бас дуулж байсан. Надад өөрөө өөрийнхөөрөө амьдрах нийгэм л хэрэгтэй байсан. Тэр нийгмийг бид 1990 онд байгуулж чадсан. Өөр би юу хүсэх юм бэ. Ардчиллаас өмнө өөрөө өөрийнхөөрөө амьдарч болдоггүй заавал хүний хүсэл сонирхолд нийцэж амьдардаг байсан шүү дээ. Одоо бол хүссэн нийгэмдээ амьдарч байна. Ийм нээлттэй нийгэмд амьдарч чадахгүй уснаас нь гаргаад эрэг рүү чулуудчихсан загас шиг ангалзаад үхвэл миний л хохь. Энэ нийгэмд хичнээн олон хүн хөлөө олж байна, бас хичнээн нь олж чадахгүй байна. Гэтэл бас хичнээн нь бусдын юмаар амьдрах гэж тэмүүлж байна вэ? Төрийн байгууллагад ажиллаж буй үй олон хүн бүгдээрээ биш гэхэд олонхи нь бусдыг дарамталж амьдрахыг хүсч байгаа. Гаалийн байцаагч болох гэж хэдэн саяыг төлдөг гэлээ. Шүүгч болохын тулд өгдөг хахууль хэд байдгийг дуулсан уу? -Дараа нь тэрийгээ олох гэж ажиллана. -Тэрийгээ нөхөх гэж үзнэ дээ. -Энэ чинь нөгөө УИХ-ын гишүүн болох гэж зүтгэдэгтэй л адилхан байгаа биз дээ? -Төр бол зайлшгүй зүйл. Хичнээн муу хэлээд төргүй нийгэм үгүй. Түүнээс гадна төр хүчирхэг байх ёстой. Энэ нь төр данхар толгойтой байна гэсэн үг биш шүү дээ. Ингэхээр төрийг ерөөсөө үгүйсгэх, институцийнх нь хувьд гутаах нь утгагүй явдал. Бид хууль тогтоох институцитэй байх ёстой, тэр нь хүмүүсээс бүрдэнэ, хэн нэг нь тэнд очих л ёстой. Хэрэв хууль тогтоох болон бусад төрийн институцийг үгүйсгээд унавал мангас амилж галзуурна шүү дээ. Гагцхүү төр нь хүмүүсийн мөнгөөр хүмүүст үйлчилдэг байгууллагын хувьд ажлаа зөв, шударга, ном ёсоор нь хийх тухай л ярьж байна. Одоогоор манайд 130 мянган хүн төрөөс цалинжин ажиллаж байгаа. Үүний 40 шахам мянга нь захиран зарцуулах эрхтэй байгаа байхгүй юу. Энэ захиран зарцуулах эрхтэй байгаа хүмүүсийн 90 хувь нь хулгай хийж байгаа. Нээрэн шүү. Тэгэхээр энэ нь нийгмийн шинжтэй урхаг өвчин болжээ. Гэтэл энэ Авлигатай тэмцэх газар юу хийж байна гэж бодно. Өчигдөр тэд Болормаа сайдтай хамтарч ажиллахаар боллоо гэдгээ зарлаж гар хөлийн үсэг зуралцаж байх юм. Хөөрхий тэр эмч, багш нар чихэр шоколад аваа л биз. Энэ чинь Авлигатай тэмцэх газрын хийдэг ажил биш байхгүй юу. Би чамд нэг жишээ хэлье. Согтуу жолооч 30 мянган төгрөг өгөхөөр нь нэг цагдаа авчихжээ. Нөгөөх нь архи нь гаруут матааны утсаа байнга зарлаж байдаг газар руу шургахгүй юу даа. Нөхөр энэ хэрэгтээ жил шоронд суухаар боллоо. Ийм хэргийг хаана шийдэх ёстой вэ? Авлига мөн үү гэвэл мөн л байх. Гэхдээ үүний төлөө л Авлигатай тэмцэх газрыг байгуулаагүй. Бас саяхан төмөр замд ажилладаг нэг нөхөр галч ажилд аваад жаахан юм авчихжээ. Эхнэр, нөхөр хоёр хоёулаа шорон хусав аа. Авлигатай тэмцэх газар мөн том хэрэг илрүүлэв ээ. Аль алиныг нь матаасаар. Үүнийг чинь дүүргийн юм уу, сумын шүүх, цагдаа л шийдэнэ биз. Одоо Болормаатай хамтарч ажиллана гээд гарын үсэг зурлаа. Чихэр, шоколадны хэрэгтэй баахан эмч, багш нарыг шоронд хийх нь. Хэрвээ тэр Авлигатай тэмцэх газар байж ажиллах ёстой юм бол тэр захиран зарцуулах эрх эдэлж байгаа хүмүүсийн их хэмжээгээр хулгайлж байгаад л хяналт тавьж барих ёстой. Ийм үйлдэл бол нийгэмд чихэр шоколаднаас илүү их хохирол учруулж байгаа юм. Дээр хэлсэн 40 мянгаас чинь гурван мянга орчим албан тушаал байна уу даа, жинхэнэ үүр овоохой нь болж нийгэмд хамгийн их хохирол учруулах бололцоотой. Тэгэхээр тухайн тэр хүн хулгай хийж магадгүй гэдгээр нь биш тухайн тэр албан тушаалын мест авлигад автагдах магадлалтай гэдгээр хараа хяналтаа төвлөрүүлмээр. Тэдэн дээр л хяналт тавьчихад болох юм. Тэрнээс тэр чихэр шоколаданд чинь сургуулийн захиргаанаас эхлээд эдийн засгийн гэмт хэргийг мөрдөх цагдаа гээд хариуцаж болох өөр олон газар бий. Гэтэл одоо бол хэнийг ч ямар ч хэрэгт оруулж барьж хорьж болдог боллоо. Удахгүй ингэнэ. Ээж нь хүүхдээ алгадаж уйлуулчихаад шоколадаар хуурч аргалсан авлигын хэрэг бүртгэгдэх вий. Ингээд ээж жилийн тэнсэн авна, авлигын дарга ажлаа сайн хийсэн гэж харьяатын тэмдгээр пинжээкээ мялаана. Уг нь авлига гэдэг бол нэгдүгээрт зөвхөн төртэй холбоотой асуудал. Хоёрдугаарт, зөвхөн төрийн хамгийн ихээр захиран зарцуулах эрхтэй албан тушаалтнуудад хамааралтай хэрэг. Хүнд нь биш албан тушаалд нь хамаатай байхгүй юу. Гэтэл одоо хүнийг нь мөрдөөд тагнаад байх юм. "За, Баабар тэндхийн дарга болоодохлоо. Энэ юу хийх нь вэ" гээд утсыг нь чагнаад, дурандаад хэвтчихдэг. Одоо бол бүр дампуурч гүйцлээ л дээ. Бид Хүний хөгжлийн сантай нийлж Оксфордын их сургуулиас гаргасан "Төр ба авлига" гээд сурах бичиг орчуулж гаргасан. Тэнд авилга гэж юу болох, ямар хэрэг хамаардаг, нийгэмд ямар хохирол учруулдаг, яаж тэмцдэг талаар маш тодорхой бичсэн байна билээ. Би хэнхэглээд Авлигатай тэмцэх газар руу утасдаж ийм ном гарсан тухай дуулгасан юм. Гэтэл манайд хоёрыг хүн бэлэглэсэн, илүү хэрэггүй гэнэ билээ. Бичиг үсэгтэй хүнийхээ тоогоор олж авсан юм байлгүй. -Ингэж ярьдаг хүмүүс олон болж дээ. Хүрэлсүх, Гүндалай нарыг эхнээс нь шалгаад тогтоогоод ирмэгц "Өө энэ чинь Ерөнхийлөгчийн үгэнд ороогүй учраас ингэж байгаа юм" гэх зэргээр улс төржүүлэн тайлбарлах хандлага их болсон байна шүү. Хэдэн тэрбумын хажууд ганц фургон бол жижигхэн л дээ. Гэхдээ л энэ үнэн бол гэмт хэрэг шүү дээ. -Улс төрийн зорилгодоо байгаа байхгүй юу. Чи өөрөө бод л доо. 14 тэрбум төгрөг хулгай хийжээ. Хулгайлсан мөнгөнөөс нь Хүрэлсүх авчээ. Хууль бол үг үсгээр явдаг болохоос логикоор явдаггүй шүү дээ. Тэгэхээр энэ утгаараа бол гэмт хэргийн шинж байгаа нь үнэн. Гэхдээ Хүрэлсүхийн энэ асуудал нь өөрөө фургондоо байгаа юм огт биш. Хүрэлсүхдээ ч байгаа юм биш. Сонгууль Хөвсгөлд болсон. Сонгуулийг Баяр удирдсан. Сонгуулиар Энхтүвшин гарч ирсэн. Тэнд зарцуулагдсан бүх хандив МАХН-ын асуудал. Энэ бүхэн рүү онилж төвлөрүүлж зохион байгуулж байгаадаа л асуудлын зангилаа бий. Тэрнээс Хүрэлсүхээс л гэмт хэрэг олдохгүй байв гэж дээ. Улс төрийн чиг хандлага нь энэ цэгт л онилогдож байгаа юм. -Сонин сонины хаалга татаж аяга цай горилдог, худлаа үнэн юм цаасан дээр эрээчдэг бүхэн наад задаргааг чинь хийж байна. Ийм "цэцэн туулайнууд" олширч хүн бүхэн улс төржүүлсэн тайлбар хийгээд байхаар залхах юмаа. -Хүн бүхэн өөрийн тайлбар хийх эрхтэй, тийм үү? -Бүгд л ингэж ярьж байгаа болохоор арай л эрүүл биш санагдаад байх юм. Олонхитой санаа нийлээд байвал биш болж байгаагийн шинж гэж нэг үг байдаг байх аа? -Төрийн ямар ч хуулийг нийгмийн 20 хувь нь эсэргүүцдэг ээ гэж үг бас бий. Судалгаа хийгээд үзвэл чиний ярьж байгаа шиг биш, харин ч нийтээрээ эсвэл 50 хувь дэмжиж байгаа ч юм билүү? Чиний яриад байгаа бол чиний л явсан хүрээ. Чи тэр хүрээндээ ч судалгаа хийгээгүй. Сэхээтний нийгэм бол улам л их задаргаа хийж байгаа. Гэхдээ асуудлын нөгөө тал гэж байна. Аливаа гаргасан хууль журмыг нийгмийн 50 хувиас дээш нь эсэргүүцэх буюу зөрчиж байвал энд хуулийнх нь буруу байдаг юм. Манайд сая болтол мөрдөж байсан татварын хууль үүний жишээ. За, тэгэхээр ямар ч зөв сайн хууль гаргалаа нийгмийн тодорхой хэсэг заавал эсэргүүцнэ. Тэгэхээр хүн бүхэн задаргаа хийх, түүнийгээ ил гаргаж хэлэх эрхтэй. Тэгээд миний гаргаж байгаа задаргаагаар бол асуудал Хүрэлсүхдээ биш, МАХН-ыг яллах, Баярыг яллах, ер нь парламентын тогтолцоог муутгаж харагдуулах зорилготой гэж харж байна. Тэрнээс Хүрэлсүх бол яах вэ, жижигхэн хүн. Хичнээн хэрүүлч байгаад жижигхэн хэвээрээ. Нийгэмд түүний эзлэх байр суурь гүйцэтгэх роль бол цэг л төдий. Өнөөдрийн байдлаар бол Ерөнхий сайд руу дайрах, МАХН-ыг гутаан доромжлох нь ид моод болж байх шив. "ТВ9"-ийг асаагаад үз. Энэ ху нам, түүний удирдлагыг гутаан доромжлох ганцхан ажилтай болчихож. Ингэхээр ямар нэг зорилго цаанаас нь харагдаад байгаа биз? -Таныг ингэж ярихаар МАХН-ыг, С.Баярыг дэмжиж байна гээд л хэл ам үүсэх байх даа? -Би Санжийн Баяртай гучин жил нөхөрлөж байгаа дотно сайн найзууд. Тэр энд ямар хамаа байна. Бид хоёрын аль аль нь бэртэгчин биш учраас үүнийгээ нууж хааж хачин хачин болоод байдаггүй. Гэхдээ би Ардчилсан намын гишүүн. Энэ намыг ялуулахын төлөө би саналаа өгнө. Энэ бол ху намын дарга хэн болохоос хамаарах асуудал биш. Гэхдээ тэрнээс үл хамаараад энэ улс орныг авч яваа улс төрийн хоёр том хүчний аль нэгийг нь байхгүй болгочихвол Монголын улс төрийн тэнцвэр алдагдана. Улс оронд л хортой. Тийм учраас МАХН, Ардчилсан нам хоёр хоёулаа хүчирхэг байх ёстой. Тэгж гэмээнэ тэнцвэр бий болно. Тэнцвэр алдагдвал ямар байдгийг 2000-2004 онд харуулсан. Бүх эрх мэдэл нэг намын юмуу, нэг хүний, бүр тодорхой хэлбэл нэг гэр бүлийн гарт төвлөрсөн. Улс орны амин чухал асуудал шийдэгдэхэд ямар ч эсэргүүцэл байгаагүй. Тэгээд яасан, олигтой шийдвэр гарсан уу гэвэл үгүй. Яахав, газар хувьчилсан ганцхан сайн шийд л гарсан байх. Гэхдээ л бас хувийн зорилго сонирхлоор дамжиж гарсан. Бусад нь тэгээд л идсэн уусан, бүлэглэсэн, одоо бидний яриад байгаа авлигын бүхэл бүтэн системийг үүсгэсэн шүү дээ. Харин би одоогийн байгаа энэ парламентыг Монголын түүхэн дэх хамгийн сайн парламент гэж хэлнэ. Эд хичнээн ажил хэрэгч байв аа. Хүмүүс болохоор хэрүүлийг нь л дөвийлгөөд байдаг. Хэрүүлтэй л байвал баланс барьж байна гэсэн үг шүү дээ. Энэ парламент Монголыг дэлхий дээр хамгийн сайн татварын системтэй орон болгож өглөө. Тэгж ярих юм бол, хичнээн олон эрх зүйн өөрчлөлтүүдийг хийв ээ. За яахав эдэн дотор хулгай хийсэн хүмүүс байгаа л байх. Гэтэл баригдаад байна шүү дээ. Түрүүчийн парламентаас хэзээ хэн баригдаж байсан юм бэ. Улайм цайм баримт нь байхад улаанаараа эргэлдээд л суугаад байдаг. Одоо бол бүр дөрөв, таваараа баригдаж ирээд байна аа даа. Тэгэхээр хяналт сайн байна гэсэн үг. Бас нэг жишээ хэлье. Энэ хоёр намд сонгуульд хэрэглэх мөнгө олдохгүй байна. Нэг телевизтэй гэрээ байгуулахад л 150-аас дээш сая төгрөгийн төсөв гарч байна. Гэтэл өнөө мөнгө нь байдаггүй. Хуучин бол энэ мөнгийг улсаас хулгай хийгээд олчихдог байсан байхгүй юу. Одоо бол бие биеэ хяначихаад хулгай хийх боломжийг нь хаачихаад байна. Бие биеэ сайн хардаж байна. Энэ бол дэвшил. Тэгэхээр энэ парламент сайн парламент. Ухаантай хүмүүсээр дүүрчихээд тэр биш шүү дээ, тэнцвэртэй байгаа даа л хамаг шүүлт нь байна. -Тэгээд хамгийн сайн энэ парламентад сул тал гэж байна уу? -Сул талгүй байх юм бол тэр нь өөрөө хамгийн сул тал болно шүү дээ. Энэ парламент олон сул талтай. Хэлье л дээ. Ажил явж өгдөггүй. Бие биеэ бойкотлоод байдаг. Хардлага нь хэрээс хэтийдсэн. Хүч тэнцвэрийн муу тал болох хуйвалдаан их гардаг. Нэгэнт дангаараа хэн нь ч шийдвэр гаргаж чадахгүй болохоор дундуур нь хувийн эрх ашиг хөөцөлдсөн хогийн гарууд шургах боломж өргөнтэй. Гэхдээ л Симбатайгаа, Жагаатайгаа, Нямдоржтойгоо, Шаравдоржтойгоо комоор нь аваад үзвэл яах аргагүй сайн парламент. Тэгэхээр дахиад ийм тэнцвэртэй парламентыг л сонгох хэрэгтэй. Тэрнээс ухаантай хүмүүсийг нэг дор цуглуулахдаа гол нь биш. Ньютоныг парламентын гишүүн болгож үзсэн гэж байгаа. Хэдэн жил болоход ганцхан үг л хэлсэн нь "Бүгчим байна, наад цонхоо онгойлгочихгүй юу" гэсэн юм гэнэ лээ. Тэгэхээр парламент бол нийгмийн зөв тусгал болохоос биш өндөр айкюгийн цуглуулга биш, тооны олимпиадын баг биш. Солиотой хүмүүс энэ нийгмийн хэдэн хувийг нь эзэлж байна тэр нь парламентад тусгалаа олно шүү дээ. -Та яагаад Шаравдорж гишүүнд ийм муу байдаг юм бэ? -Тэр надад хувьчлан гэм хийгээгүй байх аа. Тийм зиндааны хүн хийе гээд ч чадал нь хүрэхгүй. Харин би тийм муухай хүнийг үзэж чаддаггүй юм. Хүнийг матаад мууг нь үзээд, бөгсийг нь ухаад, гүтгээд, худал засдаг зан гаргаад явдаг балиаруудыг угаасаа би үздэггүй. Миний л зан тэр. Түрүүний парламентад даа, Энхтуяа гэж нэг гишүүн байлаа. Тэднийх зусландаа гарчихсан байхад нь хажуу айлд нь нэг хүн хахаад үхчихэж л дээ. Гэтэл сонинд тэр хүнийг Энхтуяа гишүүн ам руу нь яс гудраад алчихсан гээд биччихгүй юү. Тэгсэн өнөөх чинь гомдоод шүүхээр яваад зарга үүсгэлээ. Харин нөгөө сониныхон нь "Тэгж ярих юм бол бичсэн хүн нь энэ байна" гээд шүүхэд баримтаар үзүүлсэн гэж байгаа. Тэрийг Шаравдорж зохиож бичээд бас зүгээргүй бичлэгийн шагналаа гарын үсэг зураад авчихсан байдаг юм. Би зүгээр л ганц жишээг нь л ярьж байна. Түүний бүх амьдрал, бүх үйлдэл нь ийм. Түрүүчийн нийгэмд ийм хүмүүс сүргээрээ байсан. Эднийг амьдруулдаг хөрс нь болж байж дээ. Одоо ч ийм хүмүүс нийгэмд багагүй үүрэг гүйцэтгээд тэр л аргаараа яваад байгааг бодоход манай нийгэм шинэчлэгдэж дуусах өдий байх шиг. Би үнэхээр түүнийг зурагтаар гарахаар нь хүүхдүүдээ дуудаж харуулаад "ном сурахгүй ажил хийхгүй болбол ийм адгийн амьтан болно шүү" гэж сургамжилдаг юм. -Явж явж Эрүүгийн хуулиас алга болсон 272 дугаар зүйл ангийг хассан буруутан бараг Шаравдорж гишүүн болох дог шүү. -Тэгж л таарна. Хамгийн түрүүнд босч ирээд л ширээ шаагаад "Энийг алга болгосон нь хариуцлагагүй ажил" гээд л нүүр дүүрэн ярилцлага өгсөн шүү дээ. Казиногийн хэргээр УИХ-ын гурван гишүүн яллагдахад хамгийн түрүүнд ярьж зүтгүүлж байсан хүн дээ. Гэтэл саяхан өөрөө казиногийн хууль бариад ороод ирж байх жишээтэй. Шагнал л хуссан бололтой. Хамт ажилладаг асан нэг мэргэжлийн, зүгээргүй бас сайн найзаа гэж нэрлэж байсан хүнийгээ "үзэг авсан" гэж зүтгэл санаачилга гарган орилж гүйсээр шоронд хийж амь насаар нь тоглочихоод өөрөө болохоор ядахнаа санаа зовохгүй байгаа юм даа. За энэ яриаг орхиё. Тийм адгийн шаарын тухай хэрэг зав гарган хөөрөлдөх ямар хэрэг байна. Ер нь тэгээд яриагаа тэр чигээр нь өндөрлөе. Ямар удаан ярилцчихав аа, чи бид хоёр. Эцэст нь би чамд өөр юм ярьж өгье. Говьд Хөвсгөл нэртэй нэг толгой байдаг юм. Хөвсгөл гэдэг нь "хөх ус нуур" гэсэн түрэг үг л дээ. Элсэн говьд яахаараа ийм нэр байдаг билээ? Хотгойдын Чингүнжавын бослого дарагдсаны дараа хөвчид нуугдаж байжээ. Гэтэл нутгийн хэдэн шаар нь ховлож барьж өгсөн байдаг юм. Ингэхээр тэднийг бусад нь үзэж чадахаа болиод хавчина биз дээ. Тэд Манжийн хаанд дахин хандан нутаг шилжүүлж өгөхийг хүссэн дагуу говьд газар зааж өгчээ. Ингээд хүний нутагт олон үеэрээ зовсон доо. Говийн ганц толгойг нутгаа санаж ийм нэр өгсөн аж. Тэднийг одоо болтол "тосгоныхон" гэдэг. Тосгон байгуулсан юм биш ээ. Ядуу зүдүүгийн эрхээр жин тосож гүйн гуйлга гуйдаг байж. Тосож гүйдгүүд гэсэн утгатай юм. Хэдэн үеэрээ өлөн явсан болохоор тэдний хомхой гэж тоймгүйгээс гадна хажуугаараа өнгөрсөн нохойд хүртэл атаархаж явдаг болсон. Бурхан гэж байдаг л байхгүй юу даа. -Цаг зав гарган ярилцсанд баярлалаа, УИХ-д нэр дэвшилгүй тааваараа сайхан амьдраарай. -Ерөөлөөр болог. 
Л.Мөнхбаясгалан
