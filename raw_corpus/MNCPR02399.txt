СЭВХҮҮЛИЙН СЭВШЭЭ

Миний багынх шиг тийм үйл аяс, зураг дүр, хөг аяс одоо нутагт минь байдаг л байх даа... "Танай чинь аль нутаг вэ?", "Гурвансайхан...", "Аан, их сайхан газар байна" гэж хэн хүнгүй хариулдаг юм. 
Дундговийн Гурвансайхан сумыг бус хаа тэртээх Говь Гурвансайханы тухай ярьж буйг нь мэдэвч засах гэж чармайлгүй зөнд нь тэгээд орхидог. Тийм дээ, манай сум ч ялгаагүй нэрэндээ бас л дүйсэн нутаг орон, хэдхэн газрыг нь дурсахын төдийд, аа тийм үү гэж бишрэх аясаар ярина гэдгийг төсөөлөх юм даа. Их газрын чулууг байг гэхэд Ярхын тухай ярихад л гурван зуун мянган жилийн тэртээх балар эртний хүмүүсийн зэвсгийн "үйлдвэр" оршиж хоцорсон газар гэж юм гадарладаг хүний тархи толгойд буух нь магад. Догшин дагшин хайрхан гэж нутаг усныхан минь ширвээтэж, нэрийг нь дэргэд нь хэлэхээс халгадаг энэ багахаан хар уулын зүүн хормойгоор ямар жигтэйхэн буур, сарлаг шиг юмс цуглаж, хашгирч гуаглаж, газраар нэг хөглөрөх энэ цахиур чулуун зэвсгийг урлаж, шидэлж байгаа бол? Ярхын соёл хэмээн суу нь түгсэн тэр уулын бэлд хаврын сүүл сарын хүүг татсан зэгэл салхинд зогсож байхдаа хэдхэн мянган жилийн чанадхи хот тосгон тэр чигээрээ газрын хэвлийд орж, алга болсон байхад хуруу зузаан энэ цахиур чулуунууд яахаараа хөрс шорооны дээр эзэд нь өчигдөр орхиод явчихсан юм шиг хонгортож шаргалтаад хэвтэж байдаг юм бол гэж гайхаж билээ. Гурвансайхан сумаа би мэдээ орохын нэрийг нь сонсож, нүдэнд хоногшсон Сэвхүүлээрээ төсөөлдөг байлаа. Бүр тодотговол Баруун Сэвхүүл гэх жилийн дөрвөн улиралд манайх сэлгээгүй нутагладаг тэр хөндийн зүүн хойд талаар нь Хаалгын хад хашиж, жаахан наашлаад Улаан тойром, Шагшуурга хэмээх хөндий хонхор хуртай жил тэр чигээрээ нуур ус болон цэлэлзэж байдаг билээ. Хаалгын хад надад үлгэр зүүдний юм шиг санагдана. Шөнө орой гэрийнхээ хаяанд зогсож байхад Хаалгын хадны нэг захаас машины гэрэл гялалзаж, хажууг нь даган дагасаар нэг мэдсэн зүүд мөрөөдлийг минь хөтлөн харанхуйд уусч алга болно. Хаа хүрэх гэж яваа бол, хэн сууж байгаа бол гэх бодол сэтгэлд хургаж тэр оройгоо бодолд жаахан дарагдана. Тэртээ зүүн, зүүн урд зүгт Ерлөгийн уул, Их газрын чулуу тэнгэрийн савсалганд цэнхэртэнэ. Бага насанд минь Их газрын чулуу гэдэг ер бусын зүйл байлаа. Хаврын хаварт ид шидийн хорвоог надад үзүүлэх шиг болно. Манай айлын Цэсэм гуайн ярьдаг үлгэр домгийн ордон л ийм байдаг болов уу гэмээр эгнэсэн олон өндөр барилгын орой шиг тэнгэр өөд цоролзож, нэг тасран дүрэлзэж тэгснээ газарт нийлэн алдан дэрс бут шиг сууж ирнэ. Их газрын чулуу миний багадаа зорчсон ид шидийн ертөнц төдийгүй тэнгэр хангайн зарлага байлаа. Би ч анх чулуугаа харж тэнгэр шинжээд эхэлсэн юм биш ижий минь "Миний хүү чулуу зэгийгээд ирвэл тэнгэр заавал эвгүйрхдэг юм" гэж билээ. Өвөл манайх малаа хотлуулаад эрт унтаж өглөө яагаа ч үгүй босоцгооно. Ижий өрхөө татаж, цай цүүгээ чанаж, гэр сайхан дулаацсан хойно би хучлагаа ярж, "Ижий тэнгэр ямар байна" гэж ёс шиг асууна. "Гайгүй байна аа, миний хүү" гэхэд нь "Их газрын чулуу ямар байх юм бэ" гэж асуудаг байлаа. "Жаахан бүүдгэр л харагдана" гэхэд нь "аан, тэнгэр муухайрах нь дээ" гэж би санаа зовнингуй өгүүлнэ. Аав минь хүнээс сэмхэн өхөөрдөж толгойг минь илнэ. Их газрын чулуунаас наашлан наашилсаар Зүүн Сэвхүүлийн хөндий, Ганц толгой гэх өнчин бор овоо торойх агаад тэр овооны хормойд хавартаа бүр автаж, зун намартаа мянган адуу услаад гаргасан ч цэлэлзэж байдаг нэгэн худаг бий. Манай ойр хавиар худаг гараагүй байсан тул хэдэн саахалтын зайтай тэр худгаас малаа усалдаг сан. Чухам тэр хавиар хурдан морьт Бунъяа, Чулуулувсангийнхан нутаглаж, манай гэрийн хаяанаас амьдрал тэнд байгааг гэрчлэх мэт ганц цагаан гэр тана шиг гялалзаж байдаг байв. Нутгийнхныхаа занг хурдан морьт Чулуулувсан гэдэг аман дээрээ дандаа муу цус чинь гэж хараал хэлж явдаг боловч хайрлаж энэрэхийн ундарга болсон туранхай улаан өвгөн, Номхонцэрэн гэх манай өвөг эцгийн угсааны үг дуу цөөтэй гүжирхэн нэгнээс харах шиг болж билээ. Дэлгэр зуны цагаар халиун голдуу адуу дэргүүлэн туусаар манайд нэг хүн хүрч ирэв. Тэгэхнээн Номхонцэрэн ах аж. "За хө, хүүхдүүдийнхээ адууг туугаад ирлээ" гэж нэг их авлагаа авч санаа амарсан хүний маягаар сэтгэл дүүрэн хэлээд инээвхийлж билээ. Олон жилийн өмнө гэдэг. Манай гурван ах тэднийд очиход нэг нэг охин унага зааж өгчээ. Тэгээд л юу болсныг мартсан мэт он цаг өнгөрөх болжээ. Сумын баруун урд бие тахилгат их уул Билгэх хавиар тэр ахынх нутагладаг тул манайхаас өртөө хагас холд сураг төдий дуулдана. Хаа нэг бригад, сумын төвд таарахаараа "Бүжээ, чи тэр хүүхдүүдийн минь адууг ирж аваач" гэдэг байжээ. Жил жилд төрсөн унага даагыг нь хүртэл тоолж бүртгэсээр азарга адуу болгоод авчирч өгсөн тэр байлаа. Хурдан хурц, унаа өгдөг тэр сайхан амьтад манай адууны чимэг сүр болон давхилддаг сан. Манай хонхрынхны зан тэр юм даа. Сэвхүүлийн минь босго гэвэл Хүрзийн хөх, Гуа хэмээх ноёлог хоёр толгойгоор зүүн, баруун талдаа түшээ хийсэн Цав хэмээх нугачаа сархиаг ихтэй хөндлөн шаргал ухаа билээ. Манай сум, бригад чухам тэр зүгт байх.Хаа нэгтээ тэртээ холоос наашилсаар холдох машин бүхэн Цавын сугаар орон уусч, мөн тэр зүгээс зөгий шиг дүнгэнэсээр наашилна. Ингэж Гурвансайхан сум, Сэвхүүл хоёр минь үе үехэн холбогдоно. Олон ч тэгээгүй байх, гэхдээ л гар цоргитол халуурч, хоолой боочих гэж амь тэмцсэн өвчин ганц хоёр таарч л байлаа. Нэг тэгж өвдөхөд минь Бага ижий хоёр тэмээтэй сумын төв орж эмч залахаар явж билээ. Амь тавьчих гээд сандаргаж байгаа хүүхдээ аврахаар ирэх, очихын ная орчим километрийн хол орших сум руу тэмээгээр хүрч, эмчийн бараа харахаар тэгж явахдаа Бага ижий минь ямархан их сэтгэлийн там тээж явсан бол гэж одоо хэр нь бодогддог юм. Манай өвөлжөөний баруун урдхан талд тэр хавьдаа ноён оргил болсон Сүүдэртийн овоо гэдэг толгой бий. Сүүдэрт дээр гарч дурандъя гэх үг Сэвхүүлийн хөндийг тэр чигээр нь харж, эрлийнхээ баримжааг гаргая гэх шиг дуулдана. Сэвхүүлийн орчимд зундаа ишиг хурга, чөдрийн моринд л дөнгөж хүрэх мөчидхөн ундаргатай ганцхан худаг байдаг байлаа. Тэгээд ч манайх жилийн жилд бороо хур ортол арваад километр зайтай Хажуу-Улаан, хэдэн саахалтын тэртээд байх Ганц толгойд малаа тууж усална. Намайг сургуульд ордгийн урд жил худаг усныхан гэгдсэн нэг машинтай хэдэн хүн хайгуул хийж байгаа гэлцэн нааш цааш явах болов. Тэгж тэгж тэр намар Сүүдэртийн зүүн хормойд ус гаргах юм болж орос, монгол хоёр хүн үлдэв. Өвгөн орос хаа нэг Сэвхүүлийг минь цочоож, ногтруу буудах нь сонсогдоно. Тэр усны орос эр манайхаар нэг ирж, сүү залгилан, өрөм эвхэрдэн идэж байсан нэг тийм дүр зураг нь надад үлджээ. Харин нөгөө нэг монгол нь арван хэдтэй горзгор жаахан хүү. Нэр нь Өлзий-Орших гэнэ. Бидэнтэй шавайгаа ханатал тоглож, морь болж намайг үүрч давхина. Тэгсээр манай тэр хонхрын амин тэжээл, амьдын жаргал болсон цор ганц өрөмдмөл худаг гарч билээ. Харин нөгөө биднийг үүрч давхидаг хүү, хот явчихсан сураг нэг гараад хэсэгхэн чимээ алдарснаа радиогоор дуулж эхэлсэн билээ. Манай өвөлжөөний баруун талд Рагчаагийн нутаг гэх овоо бий. Рагчаагийн нутаг гэж хөөрхий бидний л өгсөн нэр юм даа. Би тэгэхэд дөрөв тавтай л байсан байх. Намрын налгар цагаар тэмээ хөсөг болсон хэдэн хүн манайхыг зорьж ирэв. Дэрсэнэ-Ус бригадын тоо бүртгэгч Хуяг гуай, тулгар гэдэстэй эхнэр Бүдхандаа дагуулан иржээ. Хэд хэдэн хүүхдээ багад нь алдчихаад галзуурахаас наагуур явсан эр эм хоёр шорон оронд тарчилсаар ямар ч болов амь мултарч нутаг орныхоо барааг харсан Наваан гэлэнд бараалхаж, арга чарга асуужээ. Тэр ламтан олон хүүхэдтэй айлд очиж төр гээд манайхыг зааж өгчээ. Хадны Наваан, Наваан зурхайч гэх зэргээр дууддаг хараажийн их номтны төрхтэй тэр нэг ноомой хүн манай тэр хавьдаа амьд бурхан байлаа. Юухан ч болсон Гурвансайханыхан сэмхэн зорьж очдог ганц аврал тэр байв. Хэд хоноод Бүдханд гуай нярайлж, надаас бусдыг нь эх барьж авсан Бага ижий минь бас л ханцуй шамлан гялалзаж, араг шээзгий болон гүйж, гарч тогло хэмээн биднийг хамаандалж билээ. Наваан гуайн хайрласнаар Эмрагчаа гэдэг нэрийг тэрхүү бяцхан хүүд өгсөн төдийгүй манай нэгэн намаржаа тийнхүү Рагчаагийн нутаг нэртэй болж билээ. Тэр цагаас хойш Хуяг гуайнх нялхаст дарагдсан нэг ноолорсон айл болж, арай л хүүхдүүддээ Отгон нэр өгөлгүй эмээ, өвөө болсон юмдаг. Хойт ухаа... Ийм нэртэй нэгэн сайхан хөтөл Сэвхүүлийг минь нөмөрлөн ар биеэр нь хөндөлдөж байдаг юм. Хойт ухаа гэж өвлийн хахирт цас жавар хаан ханхайж, зундаа хур даллан нялхарсан өгөөж ихтэй тэр хангайн өвөрт манайх лавтайяа хорин жил хаашаа ч нүүдэл суудал хийлгүй нутаглаж билээ. Ар руу нь давж ганц ч нүүгээгүй тэр ухаадаа бас л манайхан нэр өгч, Хойт ухаа гэлцэх болсон билээ. Цав манайхыг сум, бригадтай холбодог бол Хойт ухаа Дундговь аймгийн төвтэй залгуулж өгнө. Мөн ч олон удаа энэ ухаагаа даван сургуульдаа явж, мөн ч олон энэ ухаагаа туулан гэртээ ирж билээ. Хойт ухаагийн зүүн хойт арханд Тогоогийн рашаан, Тогоогийн хужир гэх олон даяар алдар нь түгсэн газар бий. Москва хотын цэргийн академид сурдаг том ах минь нэгэн зун гэнэтхэн шарлав. Эмч энэ тэр ч гэсэнгүй, аливаа өвчин хуучинд амтай сайхан гэгддэг Тогоогийн рашаанаа хүртэхээр болов. Босож явж болохгүй тул Цэнджав ах бид хоёр арав хоног рашаан ганзагалж зөөв. Буцалж байгаа ус шиг пор порхийн даргилах тэрхүү рашаанаас хүртэх гэж тонгойгоод өөд болсон нэгэн хүний хөшөө ойрхон толгойн орой дээр учир битүүлэг түүх өгүүлэн байсаар байдаг юм. Манан будантайд рашаан руу битгий очоорой гэж аав, ээж минь захидагсан. Тогоогийн хужир намартаа тогоотой өрөм шиг газраас хөндийрөн цэвцийж цайран цавцайна. "Тогоогийн хужир хир сайхан авна, гэзэг үсэнд өнгө оруулна, гурил хөөлгөнө, ядаж л сүү гашлахын  зовлонгүй. Эрүүл мэндэд их сайн юм гэнэ лээ. Тэрнийг нь ямар мэдэх биш" гэж эгч минь хужраа магтана. Энэ л хэдэн овоо толгод, нуур тойром бүслүүрдсэн Сэвхүүлийн хөндийд бага жаахан нас минь дутахын зовлонгүй, аз жаргалын дунд хөвөн өнгөрчээ. Хүн өөд болох битгий хэл хөгширнө гэж яадаг юм бол доо гэмээр хэн хүнгүй л нэг янзаараа байдаг сан. Бага ижий голдуу хурал зөвлөлгөөн, ноос үс тушаах гээд сум, бригад явна. Ирэх тоолонгоо сонин хачин ярьж, Ижийтэй минь гарсан ч орсон ч дүнгэр дүнгэр ярина. "Бүдүүн Бямбаа сая нэг сайхан мотоцикль худалдаж авлаа. Мэдэх улсаар гайгүй л заалгаж, заалгаж нөгөө мотоцикльдоо мордох шиг болсон. Тэгэхнээн нөгөөдөх чинь, намайг бариад аваарай, намайг бариад аваарай гэж хашгирч тойрч давхиад л байлаа. Яаж зогсоохоо сураагүй байж л дээ" гэж инээд алдан ярих жишээтэй. Зуны зунд манайх гүүгээ барьж хүний даллага авна. Тэр тусмаа нутаг усандаа сайхан хүүхнүүд гэгдсэн хоёр том эгчийг минь амрахаар ирэхэд хүний хөл эрс ихсэх шиг санагдана. Өөр өөр газар ажиллаж, сурдаг хоёр эгч маань миний тогтоож алдан, хоорондох холбоосыг нь олж ядах эх захгүй сониныг дээл оёнгоо шимтэн ярьж, унаж тустал хөхрөлдөнө. Залуу нас, бороо хоргодон хоргодон орж, шим бүхэн хурсан хар ногоон зуны сайхныг хэлээд яахав. Манай бригадын дарга Уртнасан гэдэг малилзсан улаан эр Ява мотоциклиороо нэг давхиж ирэв. Эгч нар маань түрүү ярьж байсан хөгтэй хууч ярианаасаа салж чадаагүй бололтой, нэг нь арайхийж дуугүй болоход нөгөө нь инээд алдана. "Танай охидууд намайг шоолж хөхрөөд... Санаа зовоод мордохын мөн боллоо. Уул нь сайхан айраг хэдэн хул ууя гэсэн юм гэж Уртнасан ярилаа. Яаж байгаа моньднууд вэ гэж" Бага ижий зэмлэж, "Бидний буруу, бидний буруу. Уул нь..." гэж ирээд л эгч нар минь тайлбарлах гэж хөглөн хөхрөлдөж байж билээ. Зэмлэж загнасан ч инээхээс аргагүй тийм сайхан цаг хугацаа миний багад л үүлэн чөлөө адил дайраад өнгөрсөн юм болов уу даа. Гурвансайхан сумаа бодох бүрийд Сэвхүүл минь санагдаад болдоггүй. Миний багынх шиг тийм үйл аяс, зураг дүр, хөг аяс одоо нутагт минь байдаг л байх даа... 


