Дөрвөн мянга орчим ихэр чуулна

Хоёр, гурваараа хослон хорвоод мэндэлсэн ховорхон заяатнууд өчигдөр нэгэн өдрийг хамтдаа өнгөрүүллээ. Энэ нь удахгүй болох "Ихрүүдийн баяр"-ыг угтсан арга хэмжээний эхлэл нь аж. "Оргил" рашаан сувилалд болсон уулзалтад дуулж хуурддаг, бас бүжиглэж, жүжиглэдэг авьяаслаг ихрүүд уригдсан байлаа. Зөвхөн Улаанбаатар хот төдийгүй Завхан, Өмнөговь, Дундговь аймгаас хүрэлцэн ирсэн тэд "Ихэр заяа" нэртэй хамтлаг байгуулаад нэлээд хэдэн жилийн нүүрийг үзжээ. Энэ хугацаанд олон хүнээс сайшаалын үгийг сонссон тэд энэ удаад ч "ганзага" хоосонгүй иржээ.
Сувилалд эмчлүүлэгсдийн урилгыг хүлээж авсан ихрүүд нэг цаг 30 минут тоглолтоо сонирхуулав. Тайзны наана, цаана, энд тэндгүй хос хосоороо жигдхэн хувцаслан ижилссэн ихрүүдийг хооронд нь ялгаж салгахын аргагүй юм. "Найман настай балчраас наян настай буурал..." нь хүртэл хоорондоо усны дусал мэт адилхан. Тэднийг хараад толгой эргэмээр байвч ихэд хөгжилтэй. Авьяаслаг ихрүүдийн тоо 20 хол давна. Танилцаж хоорондоо анд нөхөд, ах, эгч дүүс болцгоосон ихрүүд өөрсдөө ч хэдэн биенээ ихрээс нь ялгаж, салгалгүй будилдаг юм билээ. "Ихрүүдийн холбоо"-ны зохион байгуулагчид ч "Хүүе, чи аль нь юм бэ. Нарангэрэл үү эсвэл Сарангэрэл нь үү. Одгэрэл хаана байна" гээд л тэрүүхэндээ бөөн эрэл сурал болцгоох юм. Ховорхон заяатнуудын дуулсан дуу, аялгуу, биелгээ бүхэн нь нутаг нутгийн зон олны урлагийн өв онцлогийг илтгэнэ. Тоглолтод оролцсон ихрүүдээс хамгийн ахмад нь Дундговь аймгаас иржээ. Соёлын тэргүүний ажилтан цол тэмдгээр энгэрээ чимсэн түүнийг Р.Хандсүрэн гэдэг. Одоо тэрээр нас сүүдэр 60 шүргэж яваа юм байна. Р.Хандсүрэн дүү Т.Шонуу нь Дундговь аймгаас ирж амжаагүйд сэтгэл дундуур байгаагаа хэлсэн. Ихэр эгч дүүсийг эхээс мэндлээд хоёр өөр айл өргөж авсан бөгөөд хожим 16 настайдаа бие биенээ олж уулзацгаасан тухайгаа өндөр настан Р.Хандсүрэн дурсан ярив. "Хэдий өөр өөр овогтой ч бид хоёрыг хүмүүс ялгаж салгадаггүй" хэмээсэн. Энэ үеэр гурван ихэр эгч дүүс С.Нарангэрэл, С.Сарангэрэл, С.Одгэрэл нартай уулзлаа. Увс аймгийн Баруунтуруун суманд 1969 онд төрсөн гурван охин эхээс мэндлээд л Улаанбаатар руу "илгээгджээ". Өөрөөр хэлбэл, улсын асрамжид байлгахаар авч явснаар Баруунтурууны Сангийн аж ахуйд аж төрдөг гэр бүлийнхэн нь нийслэлд суурьших болов. Гурван охин найман нас хүртлээ улсын асрамжийн төвд өсч, сургуульд орох жил гэртээ буцсан гэнэ. Өглөөнөөс орой болтол цаг үргэлж хамтдаа тоглож өссөн гурав аав, ээж, эгч, дүүстэйгээ нэг гэрт амьдрах болсон өдрөөс эхлэн багагүй будилжээ. Гэрийнхэн нь ч тэднийг ялгаж, салгадаггүй байж. Нөгөөтэйгүүр, өлгийдөж, бөөцийлүүлэн эрхэлж хэлд орохдоо асрамжийн төвийн эгчийг "Багш аа" хэмээн дуудаг болсон охидод эцэг, эхээ, аав, ээж хэмээн дуудаж дасахад амаргүй байсан гэдэг. Багагүй хугацаанд гэрийнхнийгээ "багш аа, багш аа" гэж дуудсан охидод энэ мэт хөгтэй явдал бишгүй л тохиолддог байна. Одоо тэр гурав, гурвуулаа ээж болжээ. Тус бүр 2-3 хүүхэд төрүүлсэн ихэр ээжүүдийг нөхөр, найз нөхөд, үр хүүхэд нь ялгахгүй будилдаг явдал өнөөдрийг хүртэл хэвээр гэсэн. Мөн Д.Цэнд-Аюуш, Д.Бадамханд хоёртой уулзлаа. Царай төрх, биеийн өндрөөрөө адилхан төдийгүй дуу хоолой нь хүртэл ялгахын аргагүй. Хэн нь яриад буйг сонсоод ялгалгүй будилав. Цовоо, сэргэлэн ихэр охин өдгөө нийслэлийн дөрөвдүгээр сургуулийн аравдугаар ангид сурдаг байна. Ангийнхан болоод багш нар ч тэр хоёрын хэн нь Цэнд-Аюуш, Бадамханд болохыг нь ялгаж салгалгүй өдий хүрчээ. Ихэр охид бяцхан нууцаа дэлгэсэн нь бие биеийнхээ өмнөөс багшид асуугдах явдал тэдэнд цөөнгүй. Өөрөөр хэлбэл, тухайн өдөр хичээлээ сайн уншсан нэг нь нөгөөгөө "аргалдаг" гэсэн үг. Гэрээсээ гарахдаа өөр л хувцаслаагүй л бол нэгнийхээ төлөө нөгөө нь хоёр ч удаа асуугдах нь бий. Үүнийг багш нар мэддэг ч ялгалгүй будилсаар таардаг хэмээн охид хөгжилтэй дурсамжаас ярьж өгсөн. Энэ мэт тоглолтод уригдсан ихэр бүр хөгтэй явдлаар дүүрэн явдгаа хэлнэ лээ. Тэдний дунд Б.Отгонцэцэг, Б.Саранцэцэг, мөн Ж.Бөхжаргал, Ж.Бэхжаргал, уран нугараач М.Энхшүр, Мөнхшүр, Ч.Номинцэцэг, Ч.Сувданцэцэг нарын авьяаслаг ихэр олон бий. Одоогоор "Ихрүүдийн холбоо"-нд бүртгэлтэй 1500 ихэр буюу 3500 гаруй хүн байдаг юм байна. Ирэх дөрөвдүгээр сарын 25-нд ховор заяатнууд нэг дор хуран чуулна. 
Ч.Анна
