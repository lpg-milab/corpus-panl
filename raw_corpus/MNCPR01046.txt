Тааралдсан болгоноо дуулаад байвал дуучин гээд яахав

Соёлын тэргүүний ажилтан, дуучин Лосолын Болдбаатар ирэх сарын 14-нд бие даасан тоглолтоо хийх гэж байгаа билээ. Түүнтэй тоглолтынх нь талаар ярилцлаа.
-Ирэх сард тоглох таны тоглолтын талаар ярилцлагаа эхэлбэл ямар вэ? -Тэгэлгүй яахав. Энэ тоглолт бол миний бие даасан гурав дахь тоглолт. Анхны тоглолт "Хар нүдэн бүсгүй" нэртэй байсан. Хоёр дахь тоглолтоо "Энхрий" нэртэйгээр өнгөрсөн нэгдүгээр сард тоглосон. Одоогийн тоглолтын маань нэр "Хайр татсан бүсгүй" нэртэй. -Энэ тоглолт урьд хийсэн хоёр тоглолтоос тань ямар онцлогтой вэ? -Онцлох зүйл нь гэвэл би энэ тоглолтод дуулах дууныхаа 70-аад хувийг ятга хөгжимтэй дуулна. Үлдсэн 30-аад хувьд нь миний дуучин болсноос хойш өнөөг хүртэлх үеийн ард түмэнд хүргэсэн хит дуунууд багтах юм. Тиймээс ятга хөгжмийн дуугаралтыг бодож энэ удаагийн тоглолтоо Соёлын төв өргөөнд хийх гэж байгаа. -Тоглолтод дуулах шинэ уран бүтээл? -Хоёр шинэ дуу дуулна. "Тавилан", "Хайрт чамдаа" хэмээх шинэ дуу байгаа. Саяхнаас радио, телевизээр цацаж эхэлсэн. -Ингэхэд та хэзээнээс дуулж эхэлсэн юм бэ? -Би бүр багаасаа дуулж эхэлсэн. Ер нь хоёрдугаар ангиасаа дуулж эхэлсэн гэхэд болно шүү. 1998 онд аравдугаар ангиа төгсөөд Соёл урлагийн их сургуульд суралцаж, 2004 онд төгссөн. Их сургуульд орсноос эхлээд дуулсан гэж үзвэл арваад жил дуулж байна. -Тэгвэл таны хамгийн анхны дуу ямар дуу байсан бэ? -Хоёрдугаар ангид байхдаа дуулж байсан миний анхны дуу бол "Аав минь" дуу байсан. Хэнд ч нэг л зангаараа Хээгүй гүдэсхэн аав минь гээд эхэлдэг дээ. -Дуучин болоод дуулсан анхны дуу гэвэл? -Соёл урлагийн их сургуулийн нэгдүгээр ангид ороод "Холын тэнгэр аав" хэмээх дууг дуулсан. Тэр дууг анхны уран бүтээл гэж хэлж болно. Энэ дууг хүмүүс маш сайхан хүлээн авч, надад цаашид уран бүтээл хийх их урам зориг өгсөн юм даа. -Та аль нутгийн хүн бэ. Таны удамд дуучин хүн байгаа юу? -Би Увс аймгийн хүн. Манай удамд олонд нэртэй дуучин байхгүй л дээ. Гэхдээ миний аавын талын хүмүүс их сайхан дуулдаг хүмүүс байсан юм. Ер нь удам дамжсан гэж хэлж болно шүү. -Та өөрөө дуу зохиож байв уу? -Би дуу зохиож байгаагүй ээ. Гэхдээ эр хүний дотор эмээлтэй хазаартай морь багтдаг гэдэг шүү дээ. Сайхан дуу зохионо гэсэн бодол бий. -Таны дуунуудаас сэтгэлд тань хамгийн сайхан санагддаг ямар дуу байна вэ? -Би бүх дуундаа хайртай. Энэ тэр гэж онцлоод байдаггүй л дээ. -Сайхан түүхтэй дуу гэж байдаг? -Хамгийн амархан бүтсэн түүхтэй дуу гэвэл "Бурхан жолооч аав" юм даа. Би энэ дуугаа аавдаа зориулж дуулсан. Миний аав насаараа жолооч хийсэн хүн. Тиймээс "Бурхан жолооч аав"-ыг дуулахад сэтгэлд илүү дөхөм байсан. -Таныг хүмүүс "Хилийн заставын хар нүдэн бүсгүйн Болдбаатар" гэдэг? -Энэ дууг би арван жилийн сурагч байхдаа л дуулдаг байсан юм. Анхандаа "Хар нүдэн бүсгүй" уянгын дуу байсан. 2001 онд энэ дуугаа дуулах санаа төрж, хавар нь хөгжмийн найруулгыг нь хийлгэсэн боловч арай хурдан хэмнэлтэй болчихсон болоод ч тэр үү санаанд нэг л бууж өгөхгүй байсан. Тэгээд удаан бодсоны эцэст намар нь дуулсан. Үзэгч, сонсогчид энэ дууг их сайхан хүлээж авсан. -Та дуулах дуугаа яаж сонгож дуулдаг вэ? -Дуучин хүн өөрт таарсан дуугаа олж дуулах нь маш чухал байдаг. Олдсон болгоноо дуулаад байвал дуучин гэж хэлээд яахав. Миний хувьд дуугаа маш олон шүүлтүүрээр шүүсний эцэст өөрт тохирохыг нь дуулдаг. -Манай зохиолын дуучид дунд хослон дуулаачид нэлээд бий. Танд хослон дуулах санал ирвэл хэнтэй хамтрах вэ? -Сайхан дуу байвал хамтрагчаа сонгоод хослон дуулнаа. Ер нь гавьяат С.Эрдэнэцэцэг эгчтэй хамтрах болов уу. 
Т.ГЭРЭЛМАА 
