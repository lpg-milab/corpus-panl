Хээрийн хэрээ

Хөдөөгөөс хот суурин газарт шилжин суурьшигчид олширсон өнөө үед хог хаягдал, бохирдол ч ихээр нэмэгдэж түүгээр хооллогч хар хэрээ түүний ойрын хамаатан садан олшрох боллоо. Энэ нь нэг талаас цэвэрлэгээ мэт боловч эсрэг үр дагаврыг авчирдаг.
Ер нь өнөөдөр хот төдийгүй хөдөө тал, ой, тайга, хээр хаана л бол хаана зөвхөн энэ төрлийн шувууд үлдсэн юм уу гэхээр сэтгэгдэл төрөх болсон аж. Одоогоос хориод жилийн өмнө хотын захад гарахад л олон зүйлийн шувууд нисэлдэн янз бүрийн хачин дуу хоолойгоор жиргэдэг байсан бол харин одоо хэрээний гуаглах уйтгартай дууг та бид сонсох болж дээ. Хэрээ нь дэлхийн бөмбөрцгийн бараг бүх газар тархан амьдарч байна. Ялангуяа хар хэрээ жоом шиг ямар ч газар зохицон амьдрах чадвартай амьтан. Хойд мөсөн далайд ч тохиолдоно. Харин хүйтнээс Антарктид, дулаан орноос Шинэ Зеланд болон тэр хавийн арлуудаар тархаагүй нь сонин. Дэлхий дээр хэрээний овогт 20 төрөлд хамаарагдах 100 зүйлийн шувуу байдгаас манай оронд суурин ес, нүүдэллэн ирж өндөглөдөг дөрвөн зүйл бий. Хэрээний овогт бидний сайн мэдэх алаг шаазгай, самарч шаазгай, ятга шаазгай, улаан хошуут, алагтуу, турлиах, хар хэрээ, хон хэрээ гэх мэт шувууд багтана. Зарим зүйл нь хот суурин газар, хүн бараадан амьдардаг. Хүнтэй адил, жоомтой ижил элдэв идэштэн. Тэгэхээр юугаар ч хооллоно гэсэн үг. Амьтны сэг зэм, жижиг сээр нуруутан, шавьж, ургамлын үр тариагаар хооллодог. Хавар бусад шувуудаас эрт өндөглөнө. Хосоороо буюу сүргээрээ мод, бут, бургас, хадан цохио, байшин барилгуудад үүрлэн 3-9 ширхэг хөхвөр ногоон өнгийн хүрэн толботой өндөг гаргадаг. Эмэгчин шувуу үүр өндөг ангаахайгаа асарч, эрэгчин нь хоол хүнсээ хайж олохоос гадна үүр, орчин тойрноо хамгаалж үр төлөө өсгөнө. Ангаахай нь 40 орчим хоног болоод нисэх бөгөөд эцэг эх шувуудын халамжид намар өвлийг давж цаашид бие даан амьдарна. Энэ овогт хамаарагдах шувууд их ухаалаг байдгаараа онцлог. Хэрээ чоно даган нисч амархан барьчихаар амьтан хаана байгааг заагаад шанд нь бэлэн зоог барьдаг. Заримдаа хамтрагчийнхаа хаана явааг анчинд мэдэгдчихдэг учир чонынхоо үлдэгдэл өвдөл цөвдлөөр хооллох нь ч бий. Хүний гараар тэжээлгэж буй хэрээний төрлийн шувуу эзэндээ ихэд дасч эзгүйд нь санан үгүйлдэг гэх бөгөөд хүний хэлээр тоть шувуунаас дордохгүй ярьж сурдаг байна. Өөрийн үүрэндээ таалагдсан элдэв чамин өнгөтэй, гялалзсан шил, толь, ээмэг, бөгж, зүүлт гэх мэтийг авчирч хадгалан өмчирхдөг этгээд сонин зантай. Алдарт зохиолч Сеттон Томпсон ухаалаг амьтдын тухай бичихдээ хэрээг нэлээд дээгүүрт тавьсан байдаг. Гэвч эдгээр шувуу суурин газарт олширсон үедээ хотын байшин барилга, хөшөө дурсгалыг сангасаараа будан бохирдуулж, хог ухан, хүнд аюултай элдэв шимэгч үржих нөхцөл бүрдүүлэхээс гадна муухай гуаглах нь хот газрын гоо зүйд үнэхээр сөрөг нөлөөтэй. Иймд хотоо цэвэр үзэмжтэй байлгах, хэрээтэй тэмцэх талаар гадаадын томоохон хотууд янз бүрийн арга хэмжээ авдаг. Тухайлбал, Япон улсад иргэд нь хог хаягдлаа гялгар уутанд хийж хогийн цэгт тавьдаг. Харин түүнийг нь хэрээ цоолон хог хаягдлыг нь тарааж бохирдуулдаг. Үүнийг нарийн судалсны дүнд хэрээ шар өнгийн уутан дахь хогийг нэвт харж чаддаггүй болохыг тогтоож хаягдлыг ийм өнгийн уутанд хийхээр тогтсон байна. Мөн Оросын томоохон алтан ганжиртай сүмүүдийн оройгоос хэрээ нисэхдээ заавал алтан ганжир дээгүүр трамплин маягаар зугаацан гулгаж нисдэг болсон нь алтан бүрмэлийг элээж нимгэлэх болсон тул тусгай үргээх арга хэмжээг авахад хүргэсэн байна. Нисэх онгоцны буудлын ойролцоо эдгээр шувуу сүргээрээ үүрлэх, идэшлэх нь нислэгийн аюулгүй байдалд муугаар нөлөөлдөг учир үүний эсрэг нэгэн арга хэмжээ авах болжээ. Энэ нь тухайн шувуунд аюул тохиолдсон үед гаргаж буй бархирах авиаг чанга яригчаар цацах, анч шонхор шувуудаар үргээлгэн дайжуулах болжээ. Намар үр тариа хураах үе, гурилын болон мах комбинат, малын тэжээл бэлтгэх болон нөөцлөх газруудаар эдгээр шувууд цугларч хүнс тэжээлийг бохирдуулан элдэв өвчин, ялангуяа шувууны ханиад тараах аюултай. Үүрээ өөрсдөө засч барьдаггүй зарим нэг шувуу хэрээнийхний орхисон үүрийг ашигладаг сайн талтай ч үүнээс илүү хор хөнөөлийг эдгээр шувуу байгальд учруулдаг байна. Хаврын тариалалтын үед хэдэн зуугаараа нисэн ирж суулгасан үрийг ухаж идэх, намрын улиралд боловсорсон үр тариагаар хооллох зэрэг нь ХАА-д багагүй хохирол үзүүлнэ. Үүний зэрэгцээ агнуурын жижиг амьтад, гоо үзэмжит болон дууч шувуудын өндөг ангаахайг бусад амьтдаас илүүгээр устгадаг байна. Дээвэр, хана болон багахан зайд үүрээ хамгаалалт болгон зассан жижиг шувуудын өндөг ангаахайг хэрээ өөрөө багтахгүй тул сарвуугаараа чангааж, модны мөчир, төмөр утас зэргийг зууж ирэн түүгээрээ дэгээдэн татах зэргээр хөнөөдөг. Жишээлбэл хэрэмний хурил /үүр/-ыг ухаж үр төлийг нь юу ч үгүй идэж устгана. Богд хаан уулын Нүхтийн аманд урьд хэрэм ихээр үзэгддэг байсан ч одоо маш цөөн тоотой тохиолдох болсон. Учир нь тэнд хэрээ олноор ноёрхон амьдрах болжээ. Өндөг ангаахайгаа дарж бойжуулж байгаа ус намгийн болон ойн шувуудыг алсаас ажиглан үүрээ орхих хоромд нь амжиж өндөг ангаахайг идэж устгана. Мөн эх, эцэг шувууг нэг хэрээ саатуулан хоргоож байх зуур нөгөө нь үүрийг нь хоосолно. Тэр ч байтугай нохойн хоолыг дээрхийн адилаар хамар дороос нь хулгайлдаг. Миний нэгэн танил барьсан загасаа бургасны ёроолд тавьж зайтайхан цайлан сууж байхад загасыг шаазгай даахгүй учир хоёр шаазгай хамтдаа чирэн хулгайлж байхыг харан ямар хамтач, ухаалаг шувуу болохыг мэдсэн гэдэг. Гадаадын зарим оронд хэрээний учруулж буй хохиролд судалгаа явуулж түүнтэй тэмцэх болсноор агнуурын болон агнуурын бус амьтад шувуудын тоо толгойг нэмэгдүүлэх болсон байна. Жишээлбэл, Хойд Норвегид цагаан ятуу /ахууна/-ны үр төлийн бойжилт 20 хувьтай байдаг гэсэн тооцоо гарсан бөгөөд 80 хувь нь хэрээний дайралтад өртөж байгааг судалгаагаар тогтоосон байна. Швед улсад гургуул дөрөв, тавдугаар сард өндөглөдөг. Энэ үед үүрийг нь далдлах өвс өндөр ургаагүй байдгаас нийт өндөгний 95 хувь нь хэрээний хоол болдог аж. Өндөг ангаахайгүй болсон гургуулууд дахин хоёр дахь үүрээ засч хуучин үүрнээсээ 50-100 м зайд өндөглөдөг байна. Тэгэхэд үүрийг нь далдлах өвс өндөр ургасан байдаг ч хэрээний хараанаас тэр болгон гарч чаддаггүй гэнэ. Оройтож гарсан дэгдээхэй бие гүйцэж амжаагүй байхад намрын хүйтэн бороо, цастай залгадаг учир хорогдлын хэмжээ багагүй. Мөн ус намгийн шувуудын тэр тусмаа нугаснуудын эхний өндөглөлтийн 80-85 хувийг хэрээ идэж устгадаг байна. Энэ байдлын эсрэг Шведийн анчдын нийгэмлэг анчдадаа уралдаан зарлаж 1980-аад оноос өнөөг хүртэл 100 хэрээ болон түүний хамсаатнуудыг устгасан тохиолдолд "Онц анчин" тэмдгээр шагнадаг болжээ. Энэ тэмдэгт нь 3,2 г цэвэр алт ордог гэнэ. Манай хойд хөршид ч хэрээтэй тэмцэх иймэрхүү тэмцэл хүчтэй өрнөж байна. Тор, амьд баригч зэргийг ашиглан хэрээг барьж үслэг ангийн аж ахуйн хэрэгцээнд явуулдаг байна. Мөн өдрийн цагт хэрээ болон бусад махчин шувууд шар шувуу руу довтолдог учир түүнийг далимдуулж шар шувууны чихмэлээр хуурч ирүүлэн их хэмжээгээр барих буюу намнадаг байна. Мөн тариа будаа болон өндгийг хордуулан өгөөш тавьж устгаж байна. Манай орны хувьд ч дээрх шувуудыг тодорхой тоо хэмжээнд байлгах зайлшгүй шаардлагатай болоод байгаа билээ. Гэхдээ эдгээр жигүүртнийг устгах бус бусад амьтдад нөхөн үржих бололцоо олгох, хотын гоо зүйг сайжруулах зорилгоор тодорхой арга хэмжээ авч нисдэг чонын тоо толгойг цөөлөх нь зүйтэй санагдана. 
Б.Буд 
