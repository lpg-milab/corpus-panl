Ж.Ширак, Ж.Коизуми нар 800 жилийн ойд оролцоно гэж мэдэгджээ

Өнгөрсөн баасан гаригийн УИХ-ын чуулганы нэгдсэн хуралдаанд Ерөнхий сайд Ц.Элбэгдорж Их Монгол Улс байгуулагдсаны 800 жилийн ойг тэмдэглэх ажлыг зохион байгуулах үндэсний хорооны үйл ажиллагааны талаар танилцуулга мэдээлэл хийсэн юм.
Уг мэдээллийг товчлон нийтэлж байна. Монгол Улсын Ерөнхийлөгч 2001 оны тавдугаар сарын 11-ний өдөр Эзэн Чингис хааны мэндэлсний 840 жилийн ойг 2002 онд, Их Монгол Улс байгуулагдсаны 800 жилийн ойг 2006 онд улс орон даяар төрт ёсны их баяр болгон тэмдэглэх тухай 118 дугаар Зарлиг буулгаж уг ажлыг зохионг байгуулахыг Засгийн газарт чиглэл болгосон билээ. Зарлигийг хэрэгжүүлэх зорилгоор Засгийн газар 2001 оны 112, 2005 оны 19 дүгээр тогтоолуудыг баталж, ой тэмдэглэн өнгөрүүлэх ажлыг удирдан зохион байгуулах Үндэсний хорооны бүрэлдэхүүнийг Монгол Улсын Ерөнхий сайдаар ахлуулж байгуулсан юм. Үндэсний хороо нь Засгийн газрын гишүүд, зарим аймаг, нийслэлийн Засаг дарга нар, дэд сайд болон бусад албаны хүмүүсээс бүрдсэн 19 хүний бүрэлдэхүүнтэй долоон ажлын хэсэгтэйгээр ажиллаж байна.
 Нэг. БҮТЭЭН БАЙГУУЛАЛТЫН АЖЛЫН ХҮРЭЭНД Их Монгол Улс байгуулагдсаны 800 жилийн ойн ажлын хүрээнд авч хэрэгжүүлэх томоохон ажлын нэг нь Үндэсний хорооноос санаачлан боловсруулж, Засгийн газрын хуралдаанаас дэмжсэн "Чингис хааны дурсгалын болон онгон шүтээний ёслол хүндэтгэлийн өргөө" цогцолбор байгуулах, "Монгол төрийн тамга" бэлгэдлийн хөшөө босгох явдал юм. "Чингис хааны цогцолборыг Төрийн ордны урд талд залгуулан байрлуулах бөгөөд "Монгол төрийн тамга" бэлгэдлийн хөшөөг Монгол бичгийн дурсгалд зориулсан гэрэлт хөшөөний хамт Төрийн ордны арын цэцэрлэгт бүтээн босгох юм. Энэхүү цогцолбор нь 64 баганатай таван давхар барилга байх бөгөөд цогцолборын голын танхимд Төрийн ёслол хүндэтгэлийн өргөө байж , төрийн есөн хөлт цагаан туг, Монголын нууц товчооны хосгүй нэгэн хувь болон 1206 онд Их хуралдайгаас баталсан Их Засаг хууль, 1911 онд баталж алтан хуудсан дээр хэвлэсэн Зарлигаар тогтоосон Монгол Улсын хууль зүйлийн бичиг, 1924, 1940, 1960, 1992 оны Үндсэн хуулиудын эх, зэргийг залах юм. Энэ өргөөнд Ерөнхийлөгч, төрийн түшээд тангаргаа өргөж, гадаад орнуудын төрийн өндөр, дээд хэмжээний зочид төлөөлөгчдийг хүлээн авах ёслол зэрэг томоохон хүндэтгэлийн арга хэмжээг үйлдэх учиртай. Мөн цогцолборын нэгдүгээр давхарт Төрийн түүхийн музейг байгуулж, Хүннү гүрнээс эхлэн өдгөөг хүртэлх төрийн түүхэнд холбогдох үзмэр, соёлын дурсгалт зүйлс, Чингисийн эзэнт гүрний газрын зураг зэргийг орчин үеийн музейн өвөрмөц дэглэлттэйгээр байрлуулах юм.Түүнчлэн шинээр баригдах цогцолборт Монгол Улсын Ерөнхийлөгчийн ажлын өргөө, Ерөнхийлөгчийн Тамгын газар байрлах юм. Эзэн Чингис хааны үр удам болох Монголчууд бид эзэн богд хааныхаа хөшөөг хаан суудалдаа залран сууж байгаа байдлаар нь Төрийн ордныхоо өмнө талд сүндэрлүүлэхээр шийдсэн бөгөөд түүний хоёр талд Өгөөдэй, Хубилай хааны хөшөөг, хоёр морьтой монгол цэргийн хамт байгуулахаар Үндэсний хорооны зүгээс шийдсэний дагуу хөшөөний ажлын 30 хувь нь хийгдээд байна."Чингис хааны дурсгалын болон онгон шүтээний ёслол хүндэтгэлийн өргөө" цогцолборыг шинээр байгуулах, "Монгол төрийн тамга" бэлгэдлийн хөшөө босгохтой холбогдуулан Д.Сүхбаатар, Х.Чойбалсан, Ж.Самбуу нарын шарилыг Алтан-Өлгийд шилжүүлэн байрлуулах асуудлыг Засгийн газар, УИХ-аар хэлэлцүүлэн шийдвэрлүүлж, улмаар шарилыг шилжүүлэн байрлуулах ажлыг шашны болон төрийн ёслол хүндэтгэлийн дагуу, тусгай төлөвлөгөөтэйгээр, өндөр хүндэтгэлтэйгээр хийж гүйцэтгэсэн болно. Шарил шилжүүлэх үйл ажиллагааны бүхий л үеийг видео бичлэгт буулган баримтжуулж байсны зэрэгцээ "Монгол Кино" нэгтгэлтэй хамтран баримтат киноны зураг авалт хийж, уг баримтат киног олон нийтэд үзүүлэхэд бэлэн болоод байна. Төрийн ёслол хүндэтгэлийн өргөөнд байрлуулах Монголын нууц товчооны хосгүй эхийг бэлтгэх ажил дуусах шатандаа орж байна. Монголын нууц товчооны хосгүй нэгэн хувийг бүтээхдээ хятад галигаас эртний монгол хэлээр буулгаж, 1312 онд Чойжи-Одсэрийн хэвлүүлсэн номын тэгээр бэлтгэх бөгөөд Монгол орны үнэт эрдэс, хатуу мод чулуугаар Монголын дүрслэх урлагийн хөгжлийн XXI зуунд хүрсэн түвшинд урлан бүтээнэ. Төрийн ордны төв талбайн урд хэсэгт орчин үеийн шийдэлтэй том усан орилуурыг нийслэлийн удирдлага хариуцан аж ахуйн нэгжүүдийн оролцоотойгоор бүтээн байгуулахаар төлөвлөж байна. 
Хоёр. МЭДЭЭЛЭЛ СУРТАЛЧИЛГААНЫ АЖЛЫН ХҮРЭЭНД Мэдээлэл сурталчилгааны ажлын хүрээнд таван бүлэг бүхий нийт 26 ажил тусгагдсан болно. Эдгээр ажлаас 2005 онд шийдвэрлэх суурь шинжтэй ажлуудыг доорхи байдлаар хэрэгжүүллээ. Үүнд: Төр ёсны уламжлалын тухай өргөн хэлэлцүүлгийн сэдвийг өдөр тутмын зургаан сонинд тус бүр хоёр удаа сурталчилсны үр дүнд төвийн сонин хэвлэлүүд тогтмол нүүр булан ажиллуулж эхлэв. Уг хэлэлцүүлэг он дуустал үргэлжлэх юм. "Их Монгол-800" сурталчилгааны теле клипийг захиалан хийлгэж, уг сурталчилгааг 50-60 хувийн тарифын  хямдралтайгаар цацах гэрээг бүх телевизүүдтэй байгуулан олон нийтэд хүргэж байна. Олон нийтийн телевиз болон бусад телевизээр тусгай захиалгат тэвтрүүлгийг 12 удаа, бооцоот нэвтрүүлгийг зургаан удаа, цуврал мэтгэлцээнийг таван удаа зохион явуулах юм. Мөн монгол түүхийн нэн сонирхолтой лекцүүдийг Монголын нэрт эрдэмтдээр уншуулан бичлэг хийж олны хүртээл болгох ажлыг зохион байгуулж, зохиолч, сэтгүүлчдийн дунд "Их Монгол-800" шилдэг эссэ бичих уралдаан зарлаж дүгнэх болно. Дэлхийн нэр хүндтэй New-York Times, Times, International Herald Tribune, Japan times, Fortune зэрэг сонин сэтгүүлд Их Монгол Улсын 800 жилийн ойтой холбоотой хэд хэдэн ярилцлага нийтлэлийг хэвлүүлсэн бөгөөд NBC, Doich Welle, CNN Bloomberg зэрэг телевизүүдэд ярилцлага өгсөн болно. Түүнчлэн АНУ-ын Ерөнхийлөгчийг Монгол оронд хийсэн айлчлалын үеэр гадаадын олон сурвалжлагч нар ирж 800 жилийн ойг давхар сурталчилсан билээ. Мөн гадаадын олон телевиз сонин сэтгүүлийн газраас 800 жилийн ойн баярын арга хэмжээг сурвалжлах тухай санал ирүүлээд байгаа бөгөөд сурвалжлага хийх тусгай байр гарган ажлаа хэвийн явуулах нөхцөл боломжоор хангах тухай хүсэлт тавиад байна.Их Монгол Улс байгуулагдсаны 800 жилийн ойг тэмдэглэх ажлын хүрээнд "Чингис хаан" мэдээллийн электрон сан/www. Chinggis-el. Mn/-г байгуулсан бөгөөд Чингис судлалын талаар дэлхийн хэмжээнд хийгдсэн болон хийгдэж байгаа ажлуудыг судалгаа шинжилгээндээ ашиглах дүгнэлт гаргах бусдыг мэдээллээр хангахад "Чингис хаан" мэдээллийн сангийн зорилго оршино. Энэхүү мэдээллийн сангаас, Чингис хааны түүхтэй танилцаж, шинэ мэдээлэл авах бөгөөд "Чингис хаан" электрон намын сангаас ном уншиж, судалж худалдан авч болно.Мөн "Чингис хаан" электрон музей үзэж, Чингис хааны тухай кино, урлаг, уран бүтээлүүдтэй танилцах боломжтой болох юм. 
Гурав. БАЯР НААДАМ, ЁСЛОЛ ХҮНДЭТГЭЛИЙН АЖЛЫН ХҮРЭЭНД Үндэсний хорооны зүгээс Монгол Улсын Ерөнхийлөгч, Улсын Их Хурлын даргатай хамтарсан уулзалтыг энэ оны аравдугаар сарын 13-нд зохион байгуулж Үндэсний хороо өөрөө бие даан шийдвэрлэх боломжгүй зарим асуудлын талаар зарчмын шийдэлд хүрсэн юм. Тухайлбал, 800 жилийн ойн их баяр наадмаа Үндэсний их баяр наадмын тухай хуулийн 2.5-д "Их Монгол Улс байгуулагдсаны тэгш ойг... .... Улсын баяр наадамтай хамтатган тэмдэглэнэ" гэж заасны дагуу долдугаар сарын 11-ний өдөр Үндэсний их баяр наадамтайгаа хамтатган тэмдэглэх нь зүйтэй гэж үзсэн бөгөөд хөдөө орон нутгийн наадамчдыг Их ойн наадамд өргөнөөр оролцуулах боломжийг хангах үүднээс аймаг, сумдын наадмыг долдугаар сарын эхний долоо хоногт тэмдэглэхээр төлөвлөж байгаа бөгөөд энэ тухай Засгийн газрын тогтоол гарах юм. Түүнчлэн Засгийн газар тогтоол гарган Буян-Ухаа дахь олон улсын нисэх онгоцны буудлыг "Чингис хаан" олон улсын нисэх онгоцны буудал болгон нэрийдэв. Их Монгол Улс байгуулагдсаны 800 жилийн ойн бэлгэ тэмдэгийн уралдааныг хоёр удаа зарлан шалгаруулах ажлыг зохион байгууллаа. Уралдаанд нийт 11 бүтээл ирсэн бөгөөд шалгаруулах комисс нягтлан үзсэний үндсэн дээр зураач Д.Эрдэмбилэгийн бүтээлийг ойн арга хэмжээний бэлгэ, тэмдэг болгохоор шийдвэрлэсэн. Энэхүү бүтээлийн гол утга нь төрт ёсоо хадгалж дээдэлж ирсэн Монгол Улсынхаа сүр хүчийг дүүлэн нисэж байгаа шонхор шувуугаар илэрхийлсэн. Мөн 88 гэсэн тоог төрийн далбааны гурван өнгөөр гаргасан байна. Монгол Улсын Ерөнхийлөгчийн нэрээр 16 орны Ерөнхийлөгч, УИХ-ын даргын нэрээр зургаан орны Парламентын спикер, Ерөнхий сайдын нэрээр зургаан орны Ерөнхий сайд, Гадаад хэргийн сайдын нэрээр таван орны Гадаад хэргийн сайд, 15 олон улсын байгууллагын тэргүүнийг урьж байгаа. Мөн аймаг, нийслэлийн Засаг даргын чиглэлээр хөрш орнуудын монгол туургатан найман муж, улсын төлөөлөгчдийг урихаар шийдвэрлэсэн болно. Одоогийн байдлаар Францын Ерөнхийлөгч Жак Ширак, Японы Ерөнхий сайд Жуничиро Коизуми нар ойн арга хэмжээнд оролцохоо албан ёсоор мэдэгдсэн нь олон улсын тавцанд манай улсын нэр хүнд улам өсч ойн арга хэмжээнд өндөр ач холбогдол өгч байгаагийн баримт юм. Төрийн ёслол хүндэтгэлийн уламжлалыг хэвшүүлэх үүднээс Төрийн ёслол, хүндэтгэлийн өргөөний журам, Төрийн ёслол, хүндэтгэлийн өргөөнд төрийн есөн их бэлгэдлийг залах, байрлуулах журам, Төрийн есөн хөлт цагаан тугийг гадагш залах, цэнгүүлэх журам, "Чингис хааны дурсгалын болон онгон шүтээний ёслол хүндэтгэлийн өргөө" цогцолборт хүндэтгэл үзүүлэх журам зэрэг нийт арван журмыг шинээр боловсруулахаар мэргэжлийн зөвлөх баг байгуулан ажиллаж байна. Мөн түүнчлэн ирэх оны нэгдүгээр сарын 1-нээс эхлэн айл өрх, албан байгууллага бүр төрийн далбааг гэртээ залах болж байгаа болон төрийн есөн хөлт цагаан тугийг жил бүр цэнгүүлдэг байсан уламжлалыг сэргээх үүднээс Төрийн бэлгэ тэмдэгийн тухай хуульд нэмэлт, өөрчлөлт оруулах тухай хуулийн төслийг боловсруулж Засгийн газрын хуралдаанаар хэлэлцүүлэн улмаар УИХ-д өргөн мэдүүлээд байна. 
Дөрөв.УРЛАГ, УРАН САЙХНЫ АЖЛЫН ТАЛААР Их ойд зориулсан урлаг, уран бүтээлийн хувьд "Чингис хаан" баримтат уран сайхны кино бүтээх, "Чингис хаан" драмын жүжиг, дуурь тавих, "Өүлэн эх" дуурь бүтээх болон "Монгол ахуй" дүрслэх урлагийн үзэсгэлэн, "Их монгол-800" уран зураг, фото зургийн үзэсгэлэн гаргах, Азийн хүүхдийн урлагийн наадмыг эх орондоо зохион явуулах зэрэг олон арга хэмжээ болохын зэрэгцээ Их ойн баяр наадмаар 800 морин хуурч, 800 уртын дуучдын тоглолтыг зохион явуулахаар төлөвлөж байна. 
Тав. АЯЛАЛ ЖУУЛЧЛАЛ, ГАДААД СУРТАЛЧИЛГААНЫ АЖЛЫН ХҮРЭЭНД Их Монгол Улс байгуулагдсаны 800 жилийн ойг улс орон даяар өргөн хэмжээнд тэмдэглэх нь дэлхий нийтэд өөрийн орныг сурталчлан таниулах, жил тутам өсөн нэмэгдэж байгаа гадаад, дотоодын жуулчлалыг улам бүр хөгжүүлэх, аялал жуулчлалын үйлчилгээний чанар, хүртээмжийг дээшлүүлэхэд чухал ач холбогдолтой юм. Үндэсний хороо аялал жуулчлал, гадаад сурталчилгааны ажлын хүрээнд Зам, тээвэр, аялал жуулчлалын яамтай нягт хамтран ажиллаж, үйл ажиллагаагаа уялдуулж байна. Ойн арга хэмжээний 6850 ширхэг ханын календарыг англи хэлээр хэвлүүлэн гадаад орнуудад суугаа элчин сайдын яамд болон олон улсын байгууллагын шугамаар түүнчлэн олон улсын аялал жуулчлалын үзэсгэлэнгийн арга хэмжээний үеэр 2006 онд зохион байгуулагдах арга хэмжээнүүдийг өргөнөөр сурталчилж байна. Мөн АНУ-ын Ерөнхийлөгч Ж.Бушийн айлчлалын үеэр 400 ширхэг календарийг дагалдан ирсэн хүмүүст гардуулан өгсөн болно. Ойн календариуд худалдаанд гарч олны хүртээл болоод байна. Их Монгол-800 Аялал жуулчлалын олон улсын үзэсгэлэн 2005 оны арванхоёрдугаар сарын 2-4-ний өдрүүдэд Мишээл Экспо үзэсгэлэнтэй танхимд зохион байгуулагдлаа. Үзэсгэлэнд ОХУ, Япон болон Тайваны аялал жуулчлалын байгууллагууд, Монголоос аялал жуулчлалын 100 орчим жуулчны бааз, тур оператор, арав гаруй зочид буудал, гар урлалын 20 гаруй, соёл урлагийн арав орчим байгууллага аж ахуйн нэгж оролцож 4000 гаруй дотоод, гадаадын иргэд үзэж сонирхов. Их ойг тэмдэглэн өнгөрүүлэх ажлын хүрээнд аялал жуулчлалын онцлог бүтээгдэхүүн бий болгох зорилгоор "Мянган морьтон" арга хэмжээг зохион байгуулах бөгөөд уг арга хэмжээг зохион байгуулах ажлын хэсэг Ерөнхий сайдын захирамжаар байгуулагдан ажлаа эхлээд байна. Чингис хааны моринд гарамгай, байлдах урлагийг төгс эзэмшсэн морьт цэргүүдийн тухай энэхүү арга хэмжээнд 200 орчим морь, цэрэг оролцох бөгөөд 3000 хүний суудал бүхий тусгай зассан талбайд, долдугаар сарын 11-нээс есдүгээр сарын 11-ний хооронд нийт есөн долоо хоногийн турш гадаадын жуулчдад зориулан 18 удаа, дотоодын үзэгчдэд зориулан таван удаа тусгай үзүүлбэрийг үзүүлэх юм. УИХ-ын эрхэм гишүүд ээ! Их Монгол Улс байгуулагдсаны 800 жилийн ойг зохион байгуулах Үндэсний хорооноос хийж байгаа болон хийх ажлын талаар товч мэдээлэхэд ийм байна. Их Монгол Улс байгуулагдсан тэгш ойг 800 жилийн түүхэндээ анх удаагаа тэмдэглэх гэж байгаа тул монгол хүн бүрийн бүгдийн идэвх оролцоо хэрэгтэй байна. Ойг тэмдэглэх арга хэмжээнд зориулан 2006 онд 14876.8 сая төгрөг зарцуулахаар төлөвлөгдөөд байгаагаас ирэх жилийн улсын төсөвт 1.6 тэрбум төгрөг л тусгагдсан болно. Их Монгол Улс байгуулагдсаны 800 жилийн ойг тэмдэглэн өнгөрүүлэх үйл ажиллагаанд санхүүгийн дэмжлэг үзүүлэх, хандив тусламж өгөх хүмүүсийн идэвх санаачлагыг өрнүүлэн нэгтгэх, зохион байгуулах зорилготой "Их-Монгол -800" санг Үндэсний хорооны дэргэд үүсгэн байгуулж, Үндэсний хорооны тэргүүлэн ажиллаж байна. Сангийн үйл ажиллагааны нээлтийн ажиллагааг энэ сарын 14-ний өдөр хийж гадаад, дотоодын байгууллага, аж ахуйн нэгж, иргэдээс хандив цуглуулах үйл ажиллагааг эхлүүлсэн болно. Их Монгол Улс байгуулагдсаны 800 жилийн ойг тэмдэглэх гэж байгаа Монгол Улсын Засгийн газрын санаачилгыг НҮБ-аас дэмжиж тогтоол гарган хүн төрөлхтөний хөгжилд Монгол Улс, монголчуудын оруулсан хувь нэмрийг өндрөөр үнэлж, уг ойг тэмдэглэхэд идэвхтэй оролцохыг гишүүн орнууд, төрөлжсөн байгууллагууддаа уриалсан нь Их ойн арга хэмжээг дэлхий нийтийн цар хүрээтэй болгосон түүхэн шийдвэр болов. Их ойг тэмдэглэхтэй холбогдуулан УИХ-ын хүндэтгэлийн чуулганыг хийж, уг хүндэтгэлийн чуулганаар ой тэмдэглэх арга хэмжээнд нийт хүмүүсийг оролцохыг уриалсан, холбогдох байгууллагуудыг үүрэгжүүлсэн тогтоол батлан гаргахыг УИХ-аас хүсэж байна. УИХ-ын эрхэм гишүүд та бүгд Их Монгол Улс байгуулагдсаны 800 жилийн ойг тэмдэглэх ажлыг зохион байгуулах Үндэсний хорооноос зохиож байгаа ажлыг бүх талаар туслан дэмжинэ гэдэгт гүнээ итгэж байна. 
