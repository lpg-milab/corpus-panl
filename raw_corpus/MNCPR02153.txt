Дайны үеийн сурагчид бодохуйяа Үл мартагдах нэгэн насныхаа дурсамжаас

Одоогоос далаад жилийн тэртээ юмсан. Өвөрхангай аймгийн Нарийнтээл суманд анхны бага сургууль байгуулагдаж, эрдэм номын мөр хөөх хувь тавиландаа хөтлөгдсөн гучин хоёр эрэгтэй, арван есөн эмэгтэй хүүхэд анх ирж байснаас хорвоогийн жамаар хорогдож цөөрсөөр одоо гарын арван хуруунд хүрэхтэй үгүйтэй өвгөд эмгэд үлдсэн нь нэн гунигтай.
Тэр жил манайх Шаргын хайрханы доод суганд Жамъян гуай, Батнасан гуайнхтай намаржиж байсан юм. Олон жил айл аймаг явж, бидний хэдэн хүүхдүүд үй зайгүй үерхэн их л ижил дасал болцгоосон. Унаган багын найз Цадмид, Дашдондов бид гурав, тоолбол нас, төөлбөл бие чацуу, бас тэгээд цөмөөрөө ижилхэн шар даалимбан тэрлэгтэй дэрсхэн жаалууд, дөрөөн дээрээ сүүгээр мялаалган, нэг өдөр, нэг хот айлаас хамт гарч, замдаа саахалтынхаа бас нэг чацуутан охинтой нийлж, дөрвүүлээ зам нийлж явсан сан. "За эрдэм ном их сураад, эргээд ирэхээр чинь ээж нь нөгөө хацрыг нь үнсэнэ" гэж баруун хацрыг минь үнсээд, идээ цайныхаа дээжийг өргөж хоцорсон ээж минь биднийг далд орон ортол өнөө л үүдэндээ өрөөсөн гартаа шанагаа барьсаар бүртийтэл зогссоор холдож байсан нь хожмоо миний цаашдын амьдралын аян замын гарааны анхных нь эхлэл болсныг бидний хэн нь ч тэр үед гадарлаагүй юм. Гэрээс гарч Гурван өндрийг өгсөн, Жонштын хоолойг, Баянбулагийн амыг дайрч, гэлдрэх газартаа гэлдэрч, шогших газарт нь шогшуулж явсаар Далдхавцгайг уруудан, Хүрэн-Овооны зүүгээр давтал цас шиг цагаан гэрүүд ярайн харагдав. Хуйвтай шилбүүр унан хурганы бэлчээрт чулуугаар тоглож, хөдөөний боргил амьдрал дунд өсч, бойжсон надад үлгэрийн мэт санагдан сэтгэл хөдөлж, нүд цавчилгүй ширтэж явсаар шинээр байгуулагдсан сургуулийн тэгний гадаа бууж, морио тушаад хэд алхтал, хадан цагаан чулууг тойруулж өрөөд дөрвөн талд нь тус бүр хоёр улаан дарцаг хатгаж, хаалга гаргасан нь надад нэн хачин содон санагдаж билээ. Тэгээд түүнийг ааваасаа асуухад "Үүнийг жаграй гэдэг юм. Дээгүүр нь алхаж болохгүй. Тэр дарцагтай хаалгаар орж, гардаг юм. Энэ дотор бас элдэв хог буртаг хаяж болдоггүй юм шүү" гэв. Тэгээд өнөө эгнүүлж барьсан төгрөг цагаан гэрүүдийн нэгэнд ортол, хуучивтар бүрх малгайтай, ялдамхан инээмсэглэсэн хүн, мэнд усаа мэдэлцсэний дараа бичиг цаас гарган, дэлгэж, ааваас элдвийг асуун нэр ус, нас хүйс бичиж, бүртгэж байсан нь миний анхны багш Сономын Даваасамбуу байсан билээ. Багш биднийг бүртгэж дуусаад "За одоо та нарыг байранд чинь оруулна" гээд тэнд байсан эрэгтэй, эмэгтэй хоёр хүнд биднийг аль гэрт оруулахыг хэлж өгөв. Хожим мэдэхнээ эрэгтэй нь тогооч хаминдан Балжирын Балги, эмэгтэй нь Хорлоо эгч байсан. Ийнхүү дотуур байр гэж шилэн цонх суулгасан, өвч дэвссэн хөх даалимбан шалавч, шар хөшигтэй, ногоон цээжтэй улаан уньтай, будаг нь ханхалсан, цоо шинэ сайхан гэр байсан. Хаяаг нь ялимгүй сэггэрдүү барьсан болохоор хөшигний хормой нь намрын хонгор салхинаа үл мэдэг сэвэлзэн хөвсөлзөхүй дор урьд өмнө нь ийм гэрт суух нь байтугай бараагий нь хараагүй болохоор сэтгэл догдлон, гайхаж билээ. Юм үзэж, нүд тайлаагүй хүний хоцрогдлын зовлон хэцүү. Урьд нь зуух яндантай, цагаан бүрээстэй гэр үзээгүй бид хэд ихэд цочирдон сүрдэж, нэг хэсэгтээ л хөдөлж ч чадахгүй айсан бүжин шиг суусан газартаа хярж байлаа. Биднийг хүлээн авч байрлуулж дууссаны дараа гадагш гартал бас л урьд өмнө үзэж байгаагүй нэг зүйл (үхэр тэрэг) түрчихсэн хүн явж байх нь нэн сонирхолтой, сонин содон, хачин зүйл байсан. Тэгээд нөгөө хүнийг тэргээ орхиод явахаар нь очиж сонирхон дээр нь суугаад бие биенээ түрж, тоглож байгаад нэг мэдсэн чинь бидний хүргэж ирсэн аав, ах нар аль хэдийнэ явчихсан, нар жаргаад нэлээн орой болсон байсныг сая мэдэрцгээж билээ. Үдэш нь өнөө хаминдан багш Балги гуай бидэнд нэг, нэг хөх гудас, хөвөнтэй хөнжил, цахилдаг чихсэн нэг, нэг дэр авчирч өгөөд "За одоо таван минутын дотор унтана шүү. Таван минут, таван минут" гэж биднийг тэвдүүлэв. Таван минут гэдэг нь чухамдаа хэдий хэмжээтэй болохыг мэддэггүй бид хэд хий дэмий л тэвдэн бачимдацгааж, өмд цамцаа мулт, мулт татан шидэлцгээчихээд, эхээс төрсөн биеэрээ хөнжилдөө орж хэвтэцгээж билээ. Балги гуай биднийг хугацаандаа хэн нь амжсан эсэхийг хэлэлгүй, барьж явсан лаагаа үлээж "За одоо чимээгүй унтана шүү" гэчихээд гарч, хаалга хаачихаад явчихсан юм. Маргааш нөгөөдрөөс нь үе тэнгийн үхэр, хулгана жилтнүүд маань ганц хоёроороо уван цуван ирсээр намрын нэг сайхан өдөр хичээл эхлэж билээ. Чухам хэддүгээр сарын хэдэн байсныг мэдсэнгүй. Бүх хүүхдүүдийг хоёр хэсэгт хуваан, нэгэнд нь Даваасамбуу багш, нөгөөд нь Гомпилцэрэн гэдэг багш хичээл зааж, монгол бичиг, тоо бодлого, зураг, үг хөгжил зэрэг хичээл зааж, бас хөл гарын сургууль (жагсаал) хийлгэнэ. Бид багш нарыгаа нэрээр нь дуудахгүй, зөвхөн нэрийн нь эхний үсгээр нь Да багш, Го багш гэнэ. Хичээлээ өнөө л унтдаг гэртээ хийнэ. Тэгэхдээ хүүхэд бүр цүнхэндээ дэвтрийн хэмжээтэй сарампай мод (фанер) авч явдаг бөгөөд түүнийгээ өвдөг дээрээ тавиад, дээрээс нь дэвтрээ тавьж бичдэг байсан. Хичээл орох, завсарлах, тарахад Да багш үзүүрээс нь хадаг зүүсэн том цагаан дунгаа үлээнэ. Тэр жил буюу 1940 оны өвөл их хүйтэрсэн учир зөвхөн манай сургуулиар зогсохгүй сумын төв тэр чигээрээ нүүж, Борлам гэдэг дулаан өвөлжөөн дээр өвөлжиж билээ. Өвөлжөөн дээр буусны дараа бидэнд шүдний оо, саван, модон ор өгч, ор, хөнжлийн цагаан даавуу хэрэглэдэг болсон. Харамсалтай нь, ариун цэврийн хэрэглэл хэрэглэж үзсэн хүүхэд нэг ч байгаагүйгээс гадна орон дээр унтаж, цагаан хэрэглэл нөмөрдөг, түүнийг дэвсэхээс бэрхшээн зугтаадаг, унтахдаа сурсан заншлаараа өнөө л үстэй дээлээ нөмөрч унтах гэж зүтгэдэг байж билээ. Шөнө орон дээрээсээ унах явдал захын үзэгдэл байв. Орондоо орох гэж байгаад харанхуйд түмбүүшгээ мөргөн насан турш сорвитой болсон хүүхэд ч байсан. Ардын төр, засаг бүр анхнаасаа л бүх нийтэд боловсрол эзэмшүүлэх асуудлыг нэн түрүүнд тавьж, бүх сумдад сургууль байгуулснаас багшлах боловсон хүчин их дутагдаж, уг ажилд бичиг үсэгтэй бүх хүмүүс, ялангуяа халагдсан дайчдыг хүртэл татан оруулах ажлыг зохион байгуулж байсан ч тэдний зарим нь тэр бүр шаардлага хангадаггүй байв. Багш нарын тогтвор суурьшлын асуудалд бэрхшээл учирч, зарим хичээлийн жил нэг ангийн багшийг гурван ч удаа өөрчилж байлаа. 1941 оны хавар сумын төв зуныхаа буудалд ирж, тавдугаар сарын 25-нд сурагчдын зуны амралт эхэлж, эцэг эх, гэр орноо санасан нэгдүгээр ангийн балчир хүүхдүүд ёстой л арван зүгт цацсан арвай буудай мэт тал, тал тийшээ бутран явцгааж билээ. Сурагчдын амралт эхэлснээс хойш хорин найм хоносны дараа эх орны их дайн эхэлж, эд бараа, идэж уух юм, ном дэвтэр, үзэг харандаа, өмсөх зүүх бүгд хомсдож, хэдэн жилийн турш сурагчид бид сонингийн зах, зүсэн зүйлийн боодлын цаас, хуучин дэвтрийнхээ мөр хоорондуур тугалга, чихэртэй усаар зуурсан тогооны хөө зэргээр мөр гаргах төдийгөөр хичээлээ хийн суралцацгааж билээ. 1941-1942 оны хичээлийн жил, биднийг хоёрдугаар ангид байхад хэд хэдэн онцлог үйл явдал болсон. Энэ хичээлийн жилээс эхлэн үндэсний монгол бичиг заахыг зогсоон кирилл үсэг үзэх болж билээ. Кирилл үсгээр хэвлэгдсэн ном, сурах бичиг ганц ч байхгүй байсан нь бидний гарыг мухарлаж, зөвхөн багшийн амнаас гарсныг тэмдэглэх төдийгөөр явсан нь сурагчдын мэдлэгийн түвшинг зарим талаар ихээхэн явцууруулж байлаа. Гэсэн ч багш нарын маань нөр их хөдөлмөр, зүтгэлийн үр дүнд сургуулийн одоогийн байгаа газарт суурьшуулснаас хойш хашаа, хороо, барилга, байшин баригдаж, аж ахуй зохион байгуулалтын хувьд мэдэгдэхүйц бэхэжсэн юм. Эх орны дайн үргэлжилсээр, юм их ховордож байсан ч хичээлийн гадуур явуулах хүмүүжил, олон нийтийн ажлын чанар, үр дүнг дээшлүүлэх талаар их анхаарал тавьж, биеийн тамир, шатар, даам, жүжгийн дугуйлан хичээллүүлж, мөн сахилга сурлагаар маруухан яваа сурагчдад анхааруулах, санамж өгөх зорилгоор "Танхай Тамжав" гэдэг шог гараа тоглох, Зөвлөлтийн фронтын ар талд Германы тагнуулуудын үйлдэж буй хорлон сүйтгэх ажиллагааг хэрхэн явуулж байгааг мөн шог гараагаар үзүүлдэг байсан. Тэгэхдээ сумын ажилтан, албан хаагчдыг дээрх арга хэмжээнд татан оролцуулж, ганц мондалин хөгжимтэйгөөр лааны гэрэлд "Хүмүүн төрөлхтөн," "Задгай цагаан үүл" зэрэг нийтийн бүжиг явуулж, завсарлагаар нь дуу, шүлэг сонсдог үдэшлэг маягийн арга хэмжээ явуулдаг байсан юм. 1944 оны хавар манай сургуулийн анхны төгсөлт болж, төгсөгчдийн өөрсдийн нь хүсэлтээр Өвөрхангай аймгийн төвийн долоон жилийн дунд сургуулийн тавдугаар анги, Архангай аймгийн мал эмнэлгийн техникум, Улаанбаатар хотын санхүү, худалдаа, хүн, мал эмнэлгийн техникумд хуваарилж билээ. Бас л дайнтай холбоотойгоор цэргийн албан хаагчдыг таван жилийн хугацаатай татдаг байснаас мал аж ахуй дээр ажиллах хүн хүч их хэмжээгээр дутагдаж ар гэрийн гачигдалтай сурагчдыг мал аж ахуй дээр гарахыг ч зөвшөөрдөг болсон. Хэдийгээр дайны хүнд жилүүдэд багагүй бэрхшээл туулсан ч манай сургууль улс орондоо сайн боловсон хүчин бэлдэж чадсан юм. Тэдний дунд сургуульдаа багшаар үлдсэн С.Дүндолгор, Ч.Цэрэндолгор, П.Дамдинсүрэн, Ж.Цадмид, Ө.Чодийлхам нараас гадна манай сумын уугуул нэрт эрдэмтэн Цэвэлваанчигдорж юм. Түүний арван таван дэвтэр бүтээлүүд одоо ч эрдэм шинжилгээний өндөр ач холбогдолтой хэвээр байна. Мөн, доктор профессор Ж.Раднаабазар, Г.Бизъяа, Ш.Батбаяр, Д. Цэрэндорж, төрийн сайд Б.Ринчинпилжээ, БХЯ-ны орлогч сайд бөгөөд Жанжин штабын дарга Ч.Пүрэвдорж, мөн яамны хэлтсийн дарга Ц.Жамбалсүрэн, Л.Батдолгор зэрэг олон сайн нарийнтээлчүүд улс, нийгэмдээ зүтгэж байгааг дурдахад бахдалтай байдаг. 
Ц.Цэрэнбямба
