Үлдсэн өчүүхэн эд мөрийн баримтыг устгахаас нь өмнө МАХН-аас нэхэх эрх ард түмэнд бий

 Хамбын овооноос 2000 оны эхээр хүний яс гарлаа гэсэн мэдээлэл нийгэмд түгэх болсон билээ. Үүний анхны мэдээллийг "Өдрийн сонин" олонд цацсан юм. Гэвч тухайн үед нь холбогдох байгууллага, албан тушаалтнууд тэнд хүнийг олноор нь хоморголж устгал хийгээгүй гэсэн мэдээллийг өгч байсан юм.
Энэхүү мэдээлэл худлаа болох нь 2004 онд тогтоогдож тэндээс 350 орчим хүний толгойны яс, 1100 дунд чөмөг гарсан нь эдүгээ хөдөлгөөнгүй баримт болоод байна. Энэ нь одоогоос 70 гаруй жилийн тэртээд МАХН-аас монгол үндэстний эсрэг үйлдсэн гэмт хэргийн ул мөр байсан юм билээ. Харамсалтай нь гэмт хэргийн ул мөрийг уг үйл ажиллагааг удирдан чиглүүлж зохион байгуулж байсан МАХН-ын тухайн үеийн удирдагчид бас л байхгүй болгосон гэж хэлж болно. Тэндээс олдсон 350 орчим толгойны яснаас 180 орчмыг тээрэмдэж цац босгох нэрээр үгүй хийлээ. Энэ бол гэмт хэрэгтэн үйлдсэн хэргийнхээ ул мөрийг балладаг болохыг нотолсон хамгийн ойрхны жишээ. Түүнээс эдүгээ 120 орчим толгойны яс үлдсэн гэх боловч хаана, хэнд ямар байдалтай хадгалагдаж байгаа нь тодорхой бус байна. Уг нь тэр хүмүүсийн амь насыг МАХН авч одсон. Түүн лүгээ нэгэн адил толгойны ясыг нь ч авч үлдэх ёстой байсан болов уу. Гэвч тэдэнд тийм улс төрийн зориг байсангүй. Уг нь бол баримт болон нэг дороос бөөнөөр олдсон тэдний ясыг МАХН хадгалж хамгаалж дахин ямар нэг улс төрийн хүчин монгол үндэстний эсрэг гэмт хэрэг үйлдэхгүй байх нөхцлийг хангах ёстой байсан гэж судлаачид хэлдэг. Ер нь тэднийг бидний өвөг дээдэс гэдгийг нь мэдсээр байж хэн нь хэний дээдэс болохыг тогтоолгүй алга болгосон нь МАХН-ын бодлого, үйл ажиллагаа гэж үзэж болно. Хүний яс гарч ирсэн тохиолдолд тэдний удам угсаа хэн болохыг тогтоох нь шинжлэх ухаанд тийм ч төвөгтэй зүйл биш болсон. Энэ бүхнийг нарийвчлан тогтоосон бол Хамбын овоонд хэний төрөл төрөгсөд ах дүүс хилсээр буудуулсныг тогтоож болох байсан юм. Харамсалтай нь энэ алхмыг уг хэлмэгдүүлэлтийг гардан зохион байгуулсан МАХН хийгээгүй. МАХН-ын Удирдах зөвлөлийн болон УИХ-ын гишүүн У.Хүрэлсүх МАХН-ыг Х.Чойбалсангийн нам гэж тодотгон хэлсэн. Х.Чойбалсан МАХН-ын толгойд байхдаа энэ гэмт хэргийг үйлдсэн. Хэдийгээр энэ хүн байхгүй ч түүнийг залгамжилж байгаа МАХН хариуцлага үүрэх ёстой. Тэдэнтэй хариуцлага тооцно гэж ярихаар бид хэлмэгдсэн гэх ухааны юм МАХН-ын үе үеийн удирдагчид хэлж байсан. Тэд үндэстний эсрэг гэмт хэрэг үйлдсэнийхээ төлөө ард түмнээс уучлал гуйгаагүй. Харин ардчилсан хүчин засгийн эрхэнд гарсан 1996 онд Монгол Улсын төр ард түмнээсээ уучлал гуйж хэлмэгдэж буудуулсан хүмүүст нөхөн олговор олгож эхэлсэн. Эдүгээ 16 мянга гаруй хүнд 15 тэрбум төгрөг олгочихоод байна. Гэхдээ төсвөөс. Төсвийн мөнгө гэдэг бол татвар төлөгчдийн мөнгө. Гэмт хэрэг үйлдсэн субъект нь буюу МАХН оршин тогтносоор байтал тэдний өмнөөс Монголын төр нөхөн олговор олгосон нь харамсалтай. Тэдэнд нөхөн олговор олгох ёстой. Гэхдээ МАХН-ын нэр хөрөнгөнөөс гаргах ёстой байсан юм. Ер нь лам нарын олдсон ясыг тээрэмдсэн нь тэр хүмүүсийг МАХН хоёр дахь удаагаа хэлмэгдүүлсэн аймшигт үйл явдал. Ийм үйл явдлын золиос болсон ихэс дээдсийнхээ өмнөөс ард түмэн МАХН-тай хариуцлага тооцох ёстой юм. Гэвч тухайн улс төрийн хүчинтэй хариуцлага тооцох боломжийг тэд ард түмэнд олгохгүй өдий хүрлээ. Цаашдаа ч ийм байх нь тэдний туйлын зорилго байх. Хэрэв МАХН энэ гэмт үйлдлээ ухамсарлаж ард түмнээс уучлалт гуйсансан бол дараагийнхаа гэмт хэргийг үйлдэхгүй байх байсан. Хэрэв МАХН-ын 1930-аад онд үйлдсэн гэмт хэргийг цагаатгах нэг л боломж байсан. Тэр Хамбын овооноос гарсан болон тухайн үед хүмүүсийг олноор нь хоморголж устгасан газрыг тогтоож гэмт хэргийн эд мөрийн баримтыг бүрэн бүтэн авч үлдсэн бол ийм боломж бүрдэх байлаа. Гэтэл тэд өөрсдөө ч цагаадахыг хүссэнгүй. Дахин гэмт хэрэг үйлдэж цагаатгах аргагүй нүгэлд уналаа. Нэг хүнийг хоёр удаа хэлмэгдүүлсэн МАХН-ыг Монголын ард түмэн одоо цагаатгах боломжгүй болсон. Харин хаана, хэнд, ямар нөхцөлд хадгалагдаж байгаа нь тодорхойгүй байгаа тэр 120 орчим хүний толгойны ясыг МАХН-аас ард түмэн нэхэж авах үлдлээ. Түүнийг авснаар тэр хүмүүс босч ирэхгүй. Гэхдээ ийм гэмт хэрэг дахин үйлдэгдэхгүй гэх нөхцөлийг хаах үүднээс эд мөрийн баримтыг хөшөө дурсгал болгох нь өнөөгийн монголчуудын нэн түрүүнд авч хэрэгжүүлэх арга хэмжээ болоод байна. Нэг л мэдэхэд тэдгээр толгойны яснууд ор мөргүй алга болох юм бол түүхийн тэр аймшигт үйлдэл дахин давтагдахгүй гэх баталгаагүй болно. Иймийн тулд ард түмэн зориглон хөдөлж МАХН-ын 70 жилийн өмнө үндэстний эсрэг үйлдсэн гэмт хэргээс үлдсэн эд мөрийн баримтыг байх ёстой түвшинд нь хадгалж үлдэх боломжийг бид алдаж болохгүй.
Г.ЭРДЭНЭБАТ 
