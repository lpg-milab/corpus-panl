№193(16783)        
1987 оны наймдугаар сарын 13.
Хуваарилалтын шударга зарчим

<< Нийгэмд багахан зүйл бүтээгээд, эсвэл хөдөлмөрлөхөөс зайлсхийж гар хумхин суугаад нийгмээс ахиухан авах эрмэлзлийг юуны өмнө эдийн засгийн аргаар хаах хэрэгтэй >> гэж Намын Төв Хорооны III ( 1987 оны ) бүгд хурал дээр нөхөр Ж. Батмөнх хэлсэн билээ. Хөдөлмөрийнх нь хэрээр хуваарилах шударга зарчмыг амьдралд хэрэгжүүлэх үндсэн хэлбэр нь цалин хөлсний зохион байгуулалт, хөлс төлөлтийн хэлбэр учраас аливаа тэгшитгэх хандлагаас түүнийг чөлөөтэй байлгаж, хөдөлмөрийн бүтээмжийг дээшлүүлэх, бүтээгдэхүүн, ажил, үйлчилгээний чанарыг сайжруулах зорилттой нягт уялдуулан боловсронгуй болгохоос эхлэн хуваарилалтын шударга зарчим гүнзгий хэрэгжих ёстой. 

Сүүлийн үед цалин хөлсийг үйлдвэрлэлийн эцсийн үр дүн, бүтээгдэхүүн, ажил, үйлчилгээний чанартай холбох замаар үр ашиг, чанарыг дээшлүүлэхэд чиглэсэн тодорхой алхам хийж, ялангуяа хөдөлмөр зохион байгуулалт, хөлс төлөлтийн хамтын хэлбэрт хамрагдсан ажилчин, зарим мэргэжилтний цалин хөлсийг нэг намын, нэгдсэн үнэлгээний үндсэн дээр эцсийн бүтээгдэхүүний тоо хэмжээ, чанартай шууд холбоотой үнэлэн олгох боллоо. Хөнгөн аж үйлдвэрийн зарим үйлдвэрт үндсэн цалингийн үнэлгээг бүтээгдэхүүний чанарын зэрэг дугаар, бүтээлийн нормын үндэслэлтэй холбон ялгаатай хэрэглэж эхэлсэн нь үр дүнгээ өгч байна. Бусдаас илүү ачаалал, үүрэгтэй ажиллаж байгаа болон өндөр мэргэшил, ур чадвартай ажилчдад нэмэгдэл хөлс олгохын хамт улсын төлөвлөгөө, аж ахуйн гэрээгээр хүлээсэн үүргийг тасалдуулсан, үйлдвэрлэлийн технологийн сахилга зөрчсөн, үр ашгийн шалгуур үзүүлэлтүүд, тэдгээрийн зохистой харьцааг алдсан үйлдвэр, байгууллагын удирдах ажилтнуудын албан тушаалын цалинг ч зохих хэмжээгээр тодорхой хугацаанд бууруулах зэргээр цалин хөлсний үйлчлэлийг ялгавартай, уян хатан болгох талаар ахиц гарч байна. Түүнчлэн аж ахуйг хөтлөх шинэ аргад шилжин ажиллаж байгаа үйлдвэр, аж ахуйн газруудад цэвэр бүтээгдэхүүн өсөлтөд ногдох нормативаар цалин хөлсний фонд байгуулдаг аргыг өргөн хэрэглэх боллоо. Эдгээр нь аж ахуйн механизмын бусад элементүүдийн хамт бүтээгдэхүүний гаргалт, чанарыг сайжруулан эцсийн дүндээ үйлдвэрлэлийн үр ашгийг дээшлүүлэх эдийн засгийн тааламжтай нөхцөлийг бүрдүүлж, хуваарилалтын шударга зарчим хэвшүүлэхэд түлхэц өгч байна. 

Хэдийгээр ахиц байгаа боловч нэлээд үйлдвэр, аж ахуйн газар нэмэгдэл цалин хөлс, шагнал урамшууллыг ажлын бодитой үр дүн, тодорхой амжилтад хүрсний төлөө олгохын оронд хавтгайруулан хувааж << хүртээх >> зохисгүй арга хэрэглэж цалин, шагналыг тэгшитгэх, бүр заримдаа ажлын хэмжээг зохиомлоор өндөржүүлэн бүртгэж, хийгээгүй ажилд хөлс олгодог тохиолдол ч гарсаар байна. Дорноговь аймгийн говийн үйлдвэр, албан байгууллагуудад зөвхөн оны эхний дөрвөн сарын байдлаар хийгээгүй ажилд зохиомол гүйцэтгэл бичсэн, хууль, дүрэм, норм үнэлгээг зөрчиж илүү олгосон цалин хөлс зэрэг зардал зуугаад мянган төгрөгт хүрчээ. Эндхийн эрчим хүчний үйлдвэрийн захиргаа арав гаруй хүний ажил тасалсан цагт цалин бодож олгосноор барахгүй 1500 төгрөг нэмж олгожээ. Тэрчлэн уул аймгийн тээврийг удирдах газар захиргааны аппаратын ажилтнуудын ажилласан цагийг бүртгэхгүйгээр хориод мянган төгрөгийн цалин шууд олгож байжээ. Мөн түүнчлэн Улаанбаатар хотын төмрийн завод оны эхний хоёр сард үйлдвэрлэлийн жигд ажиллагааг алдаж байснаа гуравдугаар сард довтолгон төлөвлөгөөг нөхөн биелүүлж түүгээрээ халхавчлан ажилд хэн ямар хувь нэмэр оруулсныг ч харгалзахгүйгээр ажиллагчдаа толгой дараалан шагнажээ. Ингэж цалин хөлсийг хийгээгуй ажилд олгох, эсвэл ажлын чанар, үр дүнгийн ялгаа, хөдөлмөр оролцооны үзүүлэлтийг харгалзах. гүй тэгшитгэхийн аль аль нь эдийн засгийн хохиролтой төдийгүй нийгмийн шударга ёсонд харш юм. 

Хөдөлмөрийн бүтээмж, үр ашгийн гол үзүүлэлтүүдийн өсөлтөөс цалин хөлсний хэмжээ ийнхүү түрүүлэх нь үнэн хэрэгтээ аж ахуйг эдийн засгийн аргаар удирдаж чадахгүйд хүрч улмаар хөдөлмөрийн бус орлогоор амтшиж байгаатай адил юм. Хөдөлмөр, хэрэглээний хэмжүүрт тавих хяналтыг чангатгах, үр нөлөөг сайжруулахад төв, орон нутаг дахь хөдөлмөрийн болон эдийн засгийн байгууллагууд ажлын уялдаа холбоогоо эрс сайжруулах хэрэгтэй байна. 

Үйлдвэрлэл, үйлчилгээнд шинэ техник, дэвшилт технологи нэвтрүүлж, хөдөлмөрийн бүтээмжийг дээшлүүлэх үйл явцтай тарифын системийг улам бүтээлчээр холбон төгөлдөржүүлэх талаар эдийн засгийн төв байгууллагуудын шуурхай зоримог ажиллагаа үгүйлэгдэж байна. Түүнчлэн тарифт ба албан тушаалын цалинг нэмэгдүүлэх арга хэмжээг ганц нэг салбар, үйлдвэрлэл, албан тушаалын хүрээнд авч үзэж байгаагаас элдэв шалтгаар цалингийн хэмжээг нэмэгдүүлэх нэг ёсны өрсөлдөөн гарах, салбар, үйлдвэрлэлийн болон мэргэжил, албан тушаалын хооронд зайлшгүй байвал зохих цалин хөлсний зохистой харьцааг алдагдуулах, улмаар цалин хөлсний нэгдсэн бодлого, нэгдмэл зарчимд ч харшлах уршигт үр дагаварт хүрч болзошгүйг хөдөлмөр, нийгэм хангамжийн улсын хороо, яам, газрууд анхаарууштай байна. 

Хөдөлмөрлөснийхөө хэрээр нийгмээсээ хэрэглэх байтал хийгээгүйгээ хийсэн болгож шударга байсаар илүү авахыг эрмэлзэх нь эдийн засгийн мэдлэг хүмүүжлийн дутагдал төдийгүй, ёс суртахууны доголдол бөгөөд хувь хүнээр зогсохгүй хөдөлмөрийн зарим хамт олонд ч үзэгдэж байгаа нь хүмүүсийн ухамсарт байгаа хоцрогдол мөн. 

Нийгэм, хамт олон, хувь хүний ашиг сонирхлыг нэгтгэдэг чухал хэрэглүүрийн хувьд цалин хөлсний системийг үйлдвэрлэлийн үр ашиг, чанарыг дээшлүүлэх нэг гол хөшүүрэг болгох, манай ажил, амьдралд үзэгдсээр байгаа бага хийж их авах харш сонирхолд эдийн засгийн хүчирхэг хаалт тавих талаар эхлэлтийн байдалтай байгаа арга хэмжээг аж ахуйн үйл ажиллагаа, хүмүүсийн аж төрөх хэм хэмжээнд эргүүлэн хэвшүүлэх нь аж ахуйн төдийгүй үзэл суртал, соёл хүмүүжлийн ажлын нэг чухал зорилт мөн. 

