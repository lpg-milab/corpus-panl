МИНИЙ ЭРМЭЛЗЭЛ

Эдийн засгийн ухааны Доктор Б.Очбадрах 
Оршлын оронд 
Монгол Улс ардчилал, зах зээлийн харилцаанд шилжээд бараг 20 шахам жил болох гэж байна. Монгол Улсын минь хөгжил цэцэглэлт, ард түмний минь амьдрал нэг л болж өгөхгүй байна. Миний эх орон, миний ард түмэн арай ч ингэж явах ёсгүй л юмсан.
Энэ талаар эх орноо гэсэн зүрх, сэтгэлтэй хүн бүр л санаа зовж, нэгийг бодон хоёрыг эргэцүүлж байгаа байх. Би ч мөн тэдний нэгэн адил удаан хугацаанд эргэцүүлэн бодож эрмэлзэх болсон санаа бодол, зорилгоо түмэн олондоо толилуулан хэлэлцүүлэх нь зүйтэй гэж бодлоо. Бүгдээрээ хэлэлцвэл буруугүй, бүлээн усаар угаавал хиргүй гэдэг биш билүү! өнөөгийн нөхцөл байдлыг өөрчлөхөд зүгээр нэг жижиг урсгал засвар бус, систем-тогтолцооны үндсэн өөрчлөлт, нийгэм-эдийн засгийн гол гол харилцааны шинэтгэл хийх шаардлагатай гэж үзэж байна. Үндсэн хуулиа бүх ард түмнээрээ хэлэлцүүлэн өөрчлөн шинэчлэх цаг болжээ. 
Нэг. 
Хаант Засагтай болцгооё буюу төрийн тогтолцоо, харилцааны талаар. өнөөгийн төр-засаглалын тогтолцоо болохгүй байна. Төрийн 3 өндөрлөгийн эрх тэгш шахам харилцаа зохицохгүй байна. 3 толгойтой амьтан лугаа эрх мэдлээ булаацалдаж төр хямарч байна. Төрөө харьцангуй 1 л толгойтой засаглалын хэлбэрт шилжүүлцгээе. Үүний тулд, Их эзэн Чингис хааныхаа удмын хааныг залцгаая! Хэмжээлшгүй эрхт хаан гэж бүү айцгаа. Үндсэн хуульт хаант засаглал тогтооцгооё. Тиймээ, заавал Их хааны удмын хаан! Учир нь: Монгол Улсын мандан бадрал, хөгжил дэвшил, монголчууд бидний бахархал, сэтгэл зүрхний сүлд, шүтээн, тусгаар тогтнол, нэгдлийн төлөө үе үеийнхний тэмцэл нь Их хааны минь мөнхийн гавъяа, захиа даалгавар, нэр сүртэй амин холбоотой байсан бөгөөд байх ч болно. Бид бүү хэл дэлхий дахин Дундад зууны түүхийг зангидаж бүтээж, өнөөгийн ертөнцийн тогтолцоонд нөлөөлсөн Аугаа их хааны минь сүр хүч, нэр хүндийг биширч хүндэтгэсээр байдгийг бидний тусгаар тогтнолоо шинэхэн баталгаажуулсан үеүд болох Дэлхийн дайны сүүлчээрхи Их гүрнүүдийн хэлэлцээрүүд, НҮБ-д элсэх зэрэгт тэдний зүгээс "тэр их хааны, их түүхийн гал голомт, удам угсаа тусгаар тогтносон байх ёстой" гэсэн үзэл байсныг түүхчид үгүйсгэдэггүй. "Үхсэн буурын толгойноос амьд ат айдаг" гэж ухаант өвгөд минь ярьдаг биш билүү! ЗХУ-ын задралын ачаар хамгийн их хожсон, түүхэндээ тусгаар улсыг байгуулж үзээгүй нэгэн улсын бараг дарангуйлагч гэмээр ихэмсэг нэгэн 90-ээд оны эхээр манайд айлчлахдаа "оросоор ярихгүй" энэ тэр гэхчилэн нэлээд дээрэнгүй байдлаар аашилж байснаа төрийн хүндэтгэлийн өргөөн дэх Их хааны гипсэн баримлын өмнө ханд нь дарагдан шалчийж байсан тухай яриа нэгийг өгүүлнэ бус уу! Иймд Хаант засаг тогтоохыг гадаад хүчин зүйл, ач холбогдол талаас нь үзвэл; түүхийн нугачаанд жижигхэн болсон Монгол улсын хэн нэгэн Ерөнхийлөгч дээрхи шинэхэн түүхийн нэгэн адил бусадтай харьцуулбал өчүүхэн болж зүйрлэгдсээр л байх болно. Харин хаадуудын хаан байсан Их хааны удмын эзэн хааны нэр хүнд, сүр хүч одоогийн дэлхийд байгаа хаадуудынхаас дээр нь гарна уу гэхээс доор нь орохгүй нь дамжиггүй. Дэлхийн улс гүрнүүдийн удирдагчид манай хаантай уулзсанаараа харин ч бахархах байх. Нөгөө талаар, дэлхийн монголчуудын Монголоо гэсэн зүрх сэтгэл, үзэл бодлыг сэргээн бадрааж, мөнхөд хөглөж, тэднийг үзэл санаа сэтгэл зүрхний хувьд нэгтгэсээр байх болно гэж үзэж байна. Гадаад талдаа,магадгүй хамгийн чухал ач холбогдол нь: Угсаа залгамжилсан эзэн хаадууд ямагт тусгаар тогтнолын нэгэн илэрхийлэл байсаар ирсэн бөгөөд манай Улсын хувьд Их хааны минь удмын эзэн хаан энэ үйл хэрэгт маш том давхар баталгаа болно гэдэгт огтхон ч эргэлзэхгүй байна. Дотоод талдаа ач холбогдол нь: Насан туршийн, үе улирсан, бүхий л хангамжийг нь улсаас дааж, Үндсэн хуулиар баталгаажуулсан Угсаа залгамжилсан эзэн хаан нь 4 жилийн настай Ерөнхийлөгчид шиг хувийн амьдралаа гэх хоёрдмол сэтгэлгүй бүхий л оюун ухаан, хүчин чармайлтаа Монгол улсынхаа төлөө эцсийн амьсгалаа хүртэл үе улиран чилээсээр байх нь ойлгомжтой. Нөгөө талаар, эх орноо гэсэн монгол хүн бүрийн сэтгэлийн мөхөшгүй тэнхээ, оюун санааны нэгдэл, баталгаа болж өгнө гэж үзэж байна. Мэдээж "Хааны тухай" хууль гарган түүндээ хааныг тодруулах, сургаж хүмүүжүүлэх,засаглалыг хэрэгжүүлэх, ахуй хангамж гэх мэт бүхэл бүтэн институцийг бүрдүүлэн хэлбэршүүлж, зохицуулах харилцааг нь хуульчилж өгөх хэрэгтэй. Хаан болно гэж, өөрсдийгөө удам угсаа нь гэж тодорхойлох, хөөцөлдөх хүн олон гарах байх. Гэхдээ түүх архивыг үндэслэх эрдэмтэн мэргэдийн зөвлөл ажиллуулан зөв, сайн хүнийг шилж олон тогтоох бөгөөд хойшид ч угсааг нь "Хэрэв өгөөдэйн удмаас өөхөнд ороосон ч нохой шиншлэхгүй, өвсөнд ороосон ч үхэр долоохгүй бол миний удмын бусад хүмүүсээс дараагийн хааныг Их хуралдайгаар шийдвэрлэж бай" гэсэн Их хааны гэрээс-сургаалийг мөрдөх нь зүйтэй. Хувцас хунарын хувьд ч өнөөгийн ихээхэн манжижсан дээл, ялангуяа түүхээ мэддэггүй манайхны рекламдаж, буруу сурталчилдаг манжийн үеийн луу саадаг, отго жинс болсон ноёдын хувцас бүр ч биш, харин бидний ярьдагаар лам дээл буюу жинхэнэ монгол дээл хувцас, харин хааны тансаг титэм, алтан бүс, буриад маягийн тэгэхдээ хээнцэр тансаг хөнгөн гутал гээд бодох зүйл их байх шиг санагдана. Жич: Их эзэн хаан маань одоогийн манай дээдсүүд шиг гоёдоггүй, ердийн даруу бөгөөтлөө ихэмсэг хувцас өмсдөг байсан тухай түүхийн сурвалжуудад тэмдэглэснийг бас бодууштай. Харин хаант засаг нь хэлбэрийн хувьд одоогийн Их Британи, Япон зэрэг орны эзэн хаадтай адил, ер нь төрийн засаглалын хувьд эдгээр орнуудын бэлэн туршлагыг Монгол хөрсөн дээрээ сайн тунгаан шүүж нутагшуулахыг уриалж байна. өөрөөр хэлбэл, Үндсэн хуульт Хаант Засаглал буюу Парламент /хүчтэй Ерөнхий сайдын ч гэж нэрлэдэг/-ын засаглал тогтоох замаар шинэтгэл хийн өнөөгийн хямралыг арилгаж 3 биш 1 толгойтой болохыг амьдрал шаардаж байна. Үүний зэрэгцээ Парламентаа Их хурал гэж процессын хэлбэрийн нэрээр биш Их Хуралдай гэж унаган сайхан монгол хэлээр нь нэрийдэх, төрийн тэргүүн-Эзэн хааныгаа Их Хуралдайгаараа ёсчилдог, Ерөнхий сайд нь гүйцэтгэх засаглалаа бүрэн хариуцаж эрх үүргээ хэрэгжүүлдэг, магадгүй шаардлагатай бол Парламентаа тарааж, ээлжит бус сонгуулийг зарлаж болдог эрхтэй ч байж болох юм. Парламент ба Гүйцэтгэх засаг /Ерөнхий сайд/ 2-ын харилцааг их ухаалгаар уялдуулж өгөх хэрэгтэй юм. Нөгөө талаар, өнөөгийн манай Их Хурал нь нэр нь л өөр болохоос биш яг социализмын үеийн НТХ шиг бүтэцтэй болж, яг тэр үеийнх шиг аж ахуйн шинжтэй асуудлуудыг шийдвэрлэдэг, виза/зөвшөөрөл/ өгдөг болж, гүйцэтгэх засаглалын эрх мэдлийг давхар хэрэгжүүлдэг болсныг ялгаж, салгаж болиуштай. Парламентыг хууль тогтоох сонгодог засаглал руу нь илүү ойртуулах шаардлагатай байна. Мөн парламент /Их Хуралдай/ нь 2 танхимтай байсан уламжлалыг сэргээх нь ч зүйтэй байж болох юм. Бага хуралдай нь 30-40 гишүүнтэй, илүү мэргэжлийн шинж чанартай, байнгын ажиллагаатай. Харин Дээд танхим-Их хуралдай нь Доод танхимын гишүүдээ оролцуулан 99 /Монгол билэгдэлээр/ гишүүнтэй, жилд 2- оос доошгүй удаа хуралдаалдаг, илүү хяналт- зохицуулалтын, ёсчлол-баталгаажуулалтын шинж чанартай байж болмоор санагдах юм. Ингэхдээ Их Хуралдай гишүүдээ аль болох томсгосон тойргоос-доор дурьдах 3-4 муж /бүс- тойрог/-аас хувь тэнцүүлэн сонгох нь зохимжтой байх. Сонгуулийн системийн хувьд: можаритор нь дов жалгын эрх ашгийг хамгаалах, сонгогчдыг худалдан авах г.м. муу талуудыг агуулдаг бол, пропорциональ нь намуудын нөлөөлөл, эрх мэдлийг ихэсгэж, засаглалын тогтолцооны цөмд иргэд-сонгогчдыг төлөөлсөн төр бус хэсэг бүлэг хүмүүс /намын удирдах байгууллага-бүтэц/ -ийн нөлөөлөл тогтож болзошгүй муу талуудтайг анхааран дээр дурдсан аль болох томсгосон /болдог бол нэг/ тойргоос шууд сонгодог хувилбар луу илүү тэмүүлэх, эхний ээлжинд зохистой харьцаа бүхий холимог системийг ч сонгож болох санагдана. 
Хоёр. 
Төр Улсын зарим нэгэн бэлгэ тэмдгийн тухайд: Төрийн сүлдний хувьд Их Эзэн хааныхаа Цагаан Шонхорыг сэргээн залах. Төрийн далбааны хувьд Монголчуудын дээд шүтээн-мөнх хөх тэнгэрийг бэлэгдсэн Хөх Монголынхоо Хөх тугийг сэргээн хөх дэвсгэр дээр Цагаан Шонхороо байрлуулах. Мөн Бүх Монголынхоо төмөр хүлгийнхээ төлөөлөл болсон Догшин хангал азаргануудын дэл сүүлний дээжээр хийсэн Чингис хааныхаа Цагаан, Хар тугуудыг сэргээсэн нь зүйтэй боловч 9 хөлт, 4 хөлт нижгээд бус, харин 9 гөхөлт, 4 гөхөлт нэг нэг л төрийн их цагаан, хар тугнууд байсныг унаган хэлбэрээр нь сэргээн тахин шүтэж байх нь зүйтэй болов уу! 
Гурав. 
Муж /аймаг/-ийн хуваарилалтанд шилжье! буюу засаг захиргааны бүтэц, тогтолцоог өөрчлөн шинэчлэх талаар. Засаг захиргааны хувьд Улс нь/муж-аймаг-сум-баг/, Нийслэл /хотууд/ нь /дүүрэг-хороо-хэсэг/ гэсэн нэгжүүдэд хуваагддаг тогтолцоонд шилжиж болох юм. Яагаад муж гэдэг бас нэг бүтэц нэмээд гаргав гэж ихэнх нь бодох байх. Учир нь: тогтсон засаг захиргааг өөрчлөх нь нэг талаас, иргэд хүмүүсийн сэтгэл зүйд ихээхэн эмзэг тусдаг бөгөөд, нөгөө талаас хөдөөд соёл түгээж, үйлчилгээг ойртуулж байсан олон хот тосгон, суурин газрууд балгас болж хувирч байсан саяхны олон гашуун туршлагууд нэгийг сануулж, давтагдах аюултай. Тэгээд ч өргөн уудам нутаг дэвсгэрээ ашиглаж эзэмших, аж ахуйн эргэлтэнд оруулах нь Монгол улсын минь эрх ашиг, хөдөөгийн хөгжил дэвшилд эерэг нөлөөлөлтэй гэж үзэж байна. Харин бүсчилсэн хөгжлийн бодлого гэж бид нилээд эртнээс ярих боловч үнэн хэрэг дээрээ энэ тал дээр бодит ахиц үнэндээ гарахгүй байна. Мужийн зохион байгуулалтанд шилжих нь энэ үйлсэд зарчмын дэвшилт, үсрэлт гаргана гэж үзэж байна. Ингэхдээ аль болох орон тоо, зохион байгуулалтын давхардал гаргахгүйгээр Ховд төвтэй Баруун, Хархорин төвтэй Хангайн, УБ төвтэй Төвийн, Чойбалсан төвтэй Дорнод гэсэн босоо тэнхлэгийн зарчмаар аймагчлан хуваагдсан 4 мужтай болж мужийн захирагчид нь Засгийн газрын гишүүн байхаар хуульчилж өгөх нь зохимжтой гэж үзнэ. Уг нь аймаг гэдэг бол сонгодог Монгол утгаараа нэгдсэн төр улсын дараах засаг захиргааны хамгийн том нэгжийн тухай ойлголт л доо. Иймд уг нь мужийг аймаг, одоогийн аймгуудыг хошуу, тэгээд сум, баг гэсэн нэр томъёо хэрэглэвэл илүү өөриймсөг- монголсог, сонгодог утгатай болох юм л даа. Хэвшсэн гэж үзэж цааргалгүй нэг мөр уугуул жинхэнэ монгол нэр томъёондоо шилжчих нь ч зүйтэй байх аа! Томсгосон муж /аймаг/-ийн зохион байгуулалтанд орох нь одоогийн бараг л нэг хот-улсын шахам болсон, ганцхан цацраг нарны гэхээр хөгжлийн тогтолцооны гажуудлаас ангижран, олон цацраг-нарны хөгжлийн тогтолцоонд шилжиж, улмаар бүсчилсэн хөгжлийг жинхэнэ сонгодог утгаар нь хөгжүүлэх бодит суурь эхлэл нь болно гэдэгт огтхон ч эргэлзэхгүй байна. Цаашид энэхүү муж /аймаг/-ийн төвүүдийг үйлдвэрлэл-үйлчилгээ,боловсрол, соёл, урлагын харьцангуй биеэ даасан хэлбэржил бүхий улсын чанартай томоохон хотууд болгон хөгжүүлэх бодлого баримтлах нь зүйтэй юм. Нийслэлийн тухайд УБ хот нь 4 уулын дунд шахагдсан, газар зүйн байршил талаасаа өргөжин томроход хязгаарлагдмалын дээр сүүлийн жилүүдэд хот төлөвлөлт талаасаа бодлого нь алдагдаж, ямар ч замбараагүй шавааралдсан, ихэвчлэн өнгө үзэмж муутай, нас богинотой барилгуудаар дүүрэх боллоо. Үүний дээр хот руу шилжих их нүүдэл ямар ч зохицуулалтгүй болж, хот ачааллаа даахаа болж, (гэр хороолол, утаа, хог, замын түгжрэл гэх мэт) олон асуудлууд жилээс жилд улам хурцаар тавигдах боллоо. Хүн амын тал шахам хувь нь нийслэлдээ төвлөрч, хот хөдөөгийн ялгаа улам ихэсч, хөдөө ерөнхийдөө эзгүйрэх төлөвтэй болсон нь үндэсний аюулгүй байдалд ч сөргөөр нөлөөлөх хэмжээнд хүрч байна. Иймд түүхэн талаа бодсон ч, газар зүйн байршил, хот төлөвлөлт - хөгжилд нэн тохиромжтой өргөн уудам талбай, үндэсний аюулгүй байдал-эрх ашиг талаасаа бодсон ч Нийслэлээ Хархоринд цоо шинээр байгуулах нь зүйтэй гэж үзэж байна. Энэ тухай эрх зүйн шийдвэрийг нь нэн даруй гаргаж үндэсний Тусгай хөтөлбөр боловсруулж, үндэсний загвар уламжлалыг шингээсэн орчин үеийн хотыг барьж байгуулах ажлыг эхлүүлэх цаг болжээ. Энд дурьдахад Нийслэлээ шинээр шилжүүлэн байгуулж буй улс оронд үзүүлдэг олон улсын дэмжлэг, туслалцааг авах, /Кувейтын сангийн хөрөнгөөр барих Парламентийн ордноос эхлэн/ гадаад дотоодын хөрөнгө оруулагчдыг татан урамшуулах бодлого баримтлах нь зүйтэй байна. Төр, засгийн байгууллагууд шинэ Нийслэл рүү шилжсэнээр УБ хот нь аж үйлдвэр соёл урлаг, боловсрол, шинжлэх ухааны томоохон хот хэвээр үлдэх юм. Ингэснээр Нэг хотын хэт төвлөрөл задарч, хот -улсын хэмжээний эмзэг хэлбэршил өөрчлөгдөх, орон нутаг жигд хөгжих зэрэг давхар сайн талуудтай болно. Харин УБ хотын хувьд метро, гүүрэн зам зэрэг том хотын шаардлага-соёлжилтыг даруй шийдвэрлэх, 40-50 мянгатын г.м хуучин барилгуудыг яаралтай нураан шинээр барилгажуулах асуудлыг зоригтой шийдвэрлэмээр байна. Нийслэл хотын нэрийн хувьд Хархорин гэсэн Дэлхийд алдартай түүхэн нэрээ сэргээн авах нь зөв юм. Харин УБ-ын хувьд "Чингис хаан" хот гэж өөрчлөн нэрлэх нь ч зохимжтой байж болох юм. 
Дөрөв. 
Эдийн засгийн хөгжил, харилцааны зарим асуудлаар. 1. Улс орны ирээдүйг бүсчилсэн хөгжил, төрийн бодлогын зарчмаар зохион байгуулж хөгжүүлэх шаардлагатай байна. өнөөдөр Монгол улсад бүсчилсэн хөгжил гэж алга байна. Одоогийн тэнцүү эрх хэмжээний 21 аймаг бүхий засаг захиргааны бүтэц нь орон нутгийг хөгжүүлэх төсвийн хөрөнгө оруулалтын хуваарилалтын бодлогыг саармагжуулж, үнэн хэрэг дээрээ бүсчилсэн хөгжлийн утга учрын эсрэг үйлчилж байна. Эдийн засгийн хөгжлийн энэ гажуудлыг арилгаж зөв гольдролд оруулахын тулд дээр дурьдсан засаг захиргааны томсгосон бүтцийг бий болгон шинэ аймаг /муж/-ийн төвүүд болох Чойбалсан, УБ, Хархорин, Ховд хотуудыг түлхүү хөгжүүлэн хэвтээ тэнхлэгийн дагуух наран цацрагуудыг үүсгэн тэдгээрийг жинхэнэ утгаар нь улсын чанартай томоохон хотууд болгон хөгжүүлэх хэрэгтэй юм. Үүний тулд УБ-аас бүхнийг хангаж байдаг өнөөгийн гажуудлыг арилган эдгээр төвүүдийг аймаг /муж/-аа хангачих хөнгөн хүнсний боловсруулах үйлдвэрүүд, их дээд сургуулиуд, шинжлэх ухаан соёлын цогцолборууд бүхий улсын чанартай томоохон хотууд болгон хөгжүүлэх төрийн бодлого хэрэгжүүлэх хэрэгтэй байна. өөрөөр зүйрлүүлж хэлбэл олон хүүхэдтэй эцэг эхийн хүртээж ядсан өнөөгийн бодлогыг өөрчлөн 3-4 цөөхөн чадалтай, биеэ даасан хүүхэдтэй, тэр нь цаашаа ач зээ нарыгаа тэжээх бодлогыг баримтлах шаардлагатай байна. Энэ үндсэн дээр тулгуурласан бүсчилсэн хөгжлийн концепци бүхий Тусгай хөтөлбөр боловсруулан хэрэгжүүлэх нь зүйтэй гэж үзэж байна. Энэхүү хөтөлбөрт Хязгаар нутаг, говийг хөгжүүлэх дэд хөтөлбөрийг багтаан тусгах нь чухал юм. Хязгаар нутгаа хөгжүүлэх нь үндэсний аюулгүй байдлаа хангах давхар баталгаа болж өгнө. Тэнд хот суурин байгуулж, төмөр зам тавих, үйлдвэрлэл хөгжүүлэх, орчин үеийн эмнэлэг, соёлын үйлчилгээг нэвтрүүлэх бодлогыг тэнд ажиллагсадад хязгаар нутаг, говийн нэмэгдэл цалин урамшуулал өгөх бодлоготой нягт уялдуулах нь үр нөлөөтэй гэж бодож байна. 2. Төмөр зам-жинхэнэ мянганы зам мөн. Улс орны хөгжлийн амин чухал асуудал бол цахилгаанжуулалт, зам харилцаа хоёр байдаг. Нэгдүгээрхийн хувьд манай улс нэг үеийгээ бодвол томоохон ахиц дэвшил гарган Дөргөн, Тайширын УЦС-ууд баригдан өндөр хүчдэлийн шугамууд татагдан, энэ онд багтаан бүх сумуудыг байнгын цахилгаанаар хангах зорилт дэвшүүлсэн нь үнэхээр сайшаалтай. Энд нэмж хэлэхэд ураны нөөцөө ашиглан АЦС байгуулах, алслагдсан хөдөө суурин газруудад манай орны нөхцөлд тохирсон нар, салхины станциуд барьж байгуулах ажлыг цаг алдалгүй эхлүүлэх нь зүйтэй гэж бодно. Харин зам харилцааны хувьд төрийн бодлого үнэхээр буруу байна. "Мянганы зам" нэртэй 20-30 жилийн ч насгүй авто замд улсын ихээхэн хөрөнгө оруулж буйд харамсч байна. Хүн төрөлхтөний хөгжил сар жилээр бус өдөр хоногоор хэмжигдэж буй орчин үед мянга бус магадгүй хагас зуухан жилийн дараа авто зам үеэ өнгөрөөх шахам болж тээвэр, харилцаанд нисэх, төмөр зам хоёр зонхилох болно гэдэгт итгэлтэй байдаг. Иймд удаан насгүй автозамд хайран хөрөнгө үрэн тарж байхаар улс орныг эхний ээлжинд хэвтээ тэнхлэгийн дагуу Дорнодоос Ховд хүртэл холбосон жинхэнэ мянганы зам болох төмөр замыг бага боловч эхлүүлэн УБ-Хархоринг холбон, цаашлаад явж байсан бол ямар ашигтай вэ. (Жич: Энэхүү саналыг 2000 онд миний бие УИХ-ын эдийн засгийн байнгын хорооны гишүүд төрийн ордонд бизнесменүүд, эрдэмтэдтэй уулзаж "мянганы зам"-ын талаар санал солилцоход дэвшүүлсэн боловч ойшоогоогүйд гүн харамсдаг). Энэ дашрамд дурьдахад, тухайн үедээ зэрлэг, хөгжилгүй гэдгээрээ дуудуулж байсан Америкийн баруун эрэг, Оросын Сибирь-Алс Дорнод автозамаар оролдож ядаад зөвхөн төмөр замын ачаар л хөгжсөнийг шинэхэн түүх өгүүлж байдаг. Төмөр замгүй газарт гадаад дотоодын бизнесменүүд ямар том хөрөнгө оруулалт хийх билээ дээ? Тэгэхээр иймээс эхний ээлжинд шинэ аймаг /муж/-уудыг холбосон /Чойбалсан-УБ-Хархорин-Ховд/ чиглэлийн төмөр зам-жинхэнэ мянганы зам барихыг уриалж байна. 3. МАА, тэр тусмаа бэлчээрийн МАА-манай эдийн засгийн гол салбар, хөдөлгөгч хүч гэдэг үзэл бодлоосоо салцгаая! МАА бол ан агнуурын дараа хүн төрлөхтний бараг хамгийн анхны эрхэлсэн аж ахуй. Бараг бүх улс, үндэстэн л энэ аж ахуй, энэ замаар дамжин хөгжлийн шинэ шинэ өндөрлөг рүү өгсөн хөгжсөн түүхтэй. Байгаль цаг агаараас шууд хамааралтай бэлчээрийн хэлбэрийн мал аж ахуй сонгодог утгаараа өнөөдөр манай оронд л баттай оршин тогтсоор, эдийн засгийнх нь гол үндэс, суурь болсоор байгаа билээ. Дундад зууны үеийнхээсээ, бэлчээрийн, нүүдлийн хэлбэрээсээ салаагүй энэ аж ахуйг үнэхээр цаг үеэсээ хоцрогдож, харин ч улс орны хөгжилд цаад утгаараа сөрөг нөлөө үзүүлэх болсныг зоригтой хүлээн зөвшөөрөх цаг болжээ. Орчин үеийн олон төрлийн соёлоос хоцрогдсон, бүтээгдэхүүн үйлдвэрлэлийн хэмжээ, хурдац удаантай, ган зуд-байгалийн гамшгийн ихээхэн эрсдэлтэй, суурьшмал соёл иргэншлийн эсрэг чиглэсэн, бэлэнчлэх сэтгэлгээ үүсгэдэг бэлчээрийн хэлбэрийн МАА-г өөрчлөх цаг болжээ. Иймд нэг талаас, Эрчимжсэн хэлбэр лүү тооноос чанар луу, нүүдлээс суурьшмал амьдрал руу яаралтай шилжин, нэг малаас авах төл, сүү, ноос ноолуур зэрэг ашиг шим бүтээгдэхүүний  өсгөн харьцангуй суурьшмал, байгалиас хамаарал багатай, соёлтой фермерийн аж ахуйг хөгжүүлэх талаар төрөөс бодлого хэрэгжүүлэн энэ салбарт эргэлт гаргах хэрэгтэй байна. Гадаадын жуулчдын ирж, өөрийн өвөг дээдсийнхээ үеийг сонирхон үздэг, дундад зууны, нүүдлийн хоцрогдсон аж ахуйн амьд музей байхаа больцгооё! Энэ бол бидний бахархал биш, харин ч гутамшиг шүү. Нөгөө талаас, Монголын эдийн засагт бэлчээрийн МАА бус, өндөр технологитой боловсруулах үйлдвэрлэл, шинжлэх ухаан оюуны багтаамжтай цахим, био, нано технологи зонхилуулах төрийн бодлого хэрэгжүүлэх шаардлагатай байна. 4. Үндэсний үйлдвэрлэлээ сэргээн хөгжүүлэх, иргэдээ ажлын байраар бүрэн хангах (улиг болсон жижиг дунд үйлдвэрлэл бус) "Үйлдвэржүүлэлт"Тусгай хөтөлбөр хэрэгжүүлцгээе! Бид шатахуун, машин механизмаа гадаадаас авсаар ирсэн. Үүн дээр нэмэгдэн, өнөөгийн Монголын үндэсний хэмжээний гутамшиг бол үндэсний үйлдвэрлэл гэх бараг юмгүй болж, хятадын эдийн засгийн түүхий эдийн бааз шахам болж, идэх уух, өмсөж хэрэглэхээ үндсэндээ импортоор /бараг хятадаас/ авах болсон явдал мөн. Эдийн засгийн хараат байдлыг тодорхойлдог 9 үзүүлэлтийн 6 нь алдагдаж аюул учирсныг хэн анхаарч байна? Импортын зохимжтой харьцаа хэмжээ аль хэдийнээ алдагдан үндэсний аюулгүй байдалд зүгээр нэг сөргөөр нөлөөлөх бус, аюул учруулах хэмжээнд хүрчээ. Бид үүнийг засч залруулахын тулд төрийн бодлогын түвшинд яаралтай дорвитой, шийдвэртэй арга хэмжээ авах шаардлагатай байна. Үүний тулд эхний ээлжинд гурил, төмс, хүнсний ногоогоор өөрийгөө хангах, мөн түүхий эдийн экспортыг шат дараалан бүрэн хориглох, дараа нь үндэсний хүнсний болон боловсруулах өргөн хэрэглээний бүтээгдэхүүний үйлдвэрлэлээ сэргээн хөгжүүлэх төрийн тусгай хөтөлбөр боловсруулан, түүндээ хэрэгжүүлэх хугацаа, бүс нутгаар нь ангилан тодорхой ямар салбар, чиглэлийн үйлдвэрлэл хөгжүүлэх зорилт дэвшүүлэн, шинэ технологи, импортыг орлох үйлдвэрлэлийг хөрөнгө оруулалтын урт хугацааны хөнгөлөлттэй зээл, хил гааль, татварын хөнгөлөлтийн бодлогоор дэмжин урамшуулах хэрэгтэй байна. Дараагийн шатанд бүсүүдийг эдийн засгийн хувьд бие даалгах, экспортыг дэмжих, машин механизмын хүнд үйлдвэрлэлийн эхлэлийг тавих бодлого хэрэгжүүлэх нь зүйтэй. Үүний зэрэгцээ, Үндэсний үйлдвэрлэлийг хөгжүүлэх зорилтыг цахим, программ хангамж, био, нано, г.м шинжлэх ухаан оюуны багтаамжтай үйлдвэрлэл хөгжүүлэх бодлоготой нягт уялдуулах шаардлагатай байна. ШТМ-аа 100 % импортлож буй нь улс орны эдийн засгийн хөгжилд сөргөөр нөлөөлж буй том хүчин зүйл болж байна. Саяхан манай Ерөнхийлөгч арабын орнуудаар айлчлах  үеэрээ Кувейтаас жилийн хэрэгцээний түүхий нефтиэ хямд үнээр худалдаж авахаар болсон нь үнэхээр сайшаалтай. Үүний үндсэн дээр нефть боловсруулах үйлдвэрийг яаралтай, цаг алдалгүй бүр 2008 ондоо багтаан барьж байгуулах нь зүйтэй. Энэ бол ШТМ-аар өөрийгөө хангах анхны алхам мөн. Үүний зэрэгцээ, гадаад орны хамтын ажиллагааны хүрээнд бүтээгдэхүүн хуваах гэрээний үндсэн дээр нефтийн эрэл хайгуулыг эрчимжүүлэх талаар дорвитой ахиц гаргамаар байна. Миний эх орны Говь, Тал, Их нууруудын хаа нэгтээ нефть байгаа гэдэгт эргэлздэггүй. Харин үүнийг олж илрүүлэх, ашиглах талаар төрийн бодлого дутагдаж байна. Энэ салбарт гадаадын хөрөнгө оруулалтыг бодлоготойгоор татан оруулах тусгайлсан хууль ч гаргаж болох юм. Энэ ажлыг эрс эрчимжүүлэх шаардлагатай байна. Энд тэмдэглэхэд, иргэн бүрт "байгалийн хишиг" хүртээх нь сайхан сонсогдох ч бэлэнчлэх сэтгэлгээ хэзээ ч хөгжилд хүргэдэггүйг анхаарч, харин тэр мөнгийг бараг хүүгүй шахам зээлийн хэлбэрээр эдийн засгийн өсөлтийг хангах хөрөнгө оруулалтын эх үүсвэр болгон ашиглаж, үндэсний үйлдвэрлэлээ сэргээн хөгжүүлэхэд тендерээр дамжуулан шударга, хатуу хяналттай зарцуулан, эргээд тэднээсээ авсан татвараа "хишиг" болгон хүртээх нь зүйтэй болов уу. 5. Эдийн засаг, улс орноо хөгжүүлэх, үндэсний аюулгүй байдлаа хангах нэг чухал, зарим хүнд аюултай гэж бодогдож болох томоохон өөрчлөлт-шинэтгэл нэвтрүүлж болмоор  санагдах юм. Энэ бол түүхэн сургамж, бодит байдлаас үүдэлтэй өмнөд хилийн дагуух зарим эзэмшил багатай газар нутгийг АНУ, Япон, Герман, Англи, Энэтхэг, Солонгос г.м хөрш бус алслагдсан хөгжингүй улсуудад Хонконгын жишгээр удаан хугацааны /100 жилийн/ концессын гэрээгээр эзэмшүүлэх явдал юм. Эдгээр нэгжүүд нь нутаг дэвсгэрийн хувьд Монгол улсад харьяалагдах боловч тусгай хууль, олон улсын хоёр талын гэрээгээр зохицуулагдсан өөрийн гэсэн хил хязгаартай, засаг захиргаа, улс төр -эдийн засгийн бие даасан субъект байна гэж үзэж байна. Харин эдгээр нутаг дэвсгэрт монголчуудын нэвтрэх, ажиллаж амьдрах бололцоо харьцангуй нээлттэй, хөнгөлөлттэй байх нөхцөлөөр хангагдсан байх учиртай. Мөн байгалийн баялгийг ашиглах нь манай улсын зөвшөөрөлтэйгээр, тусгай гэрээгээр зохицуулагдах боломжтой. Энэ зарчмын томоохон шийдвэр- шинэтгэл нь улс орны хөгжил, ирээдүйн үндэсний аюулгүй байдалд онц хэрэгтэй гэж үзэж байна. Үүний зэрэгцээ Казиног зөвшөөрье! Хэн нэгнээ хардаж сэрдэлгүй тусгайлсан хуулийн зохицуулалтыг нь яаралтай гаргаж өгье. Соёлтой бүх оронд байдаг зүйлийг бид хориод юу хожвоо. Тэр багтаж ядсан мөнгөтэй баячууд нь илүүдэл мөнгөө ядаж эх орондоо шингээг л дээ. Хулгайлсан ч бай, луйвардсан ч бай мөнгөө гадагш бүр алдчихгүй биш үү. Нөгөө талаас, гадаадын баячууд, жуулчдыг татах, тэдний хөрөнгийг шингээх нэг эх үүсвэр болог л доо. Улсын төсөвд ч боломжийн орлого орвол эргээд хууль хяналтын тогтолцоондоо шилжүүлж байя. 6. Монголчуудыг газартайгаа харилцаж сургая! Газартайгаа харилцаж, суурьшмал амьдралд суралцсан ард түмэн, улс үндэстэн хөгжлийн шинэ түвшинд гарсаныг хүн төрлөхтний бүхий л үеийн түүх гэрчилдэг. Бид энэ зам руу эрс дэвшил гаргах цаг болжээ. Эдлэн газартай айл бүр газар тариалантай болох зорилт дэвшүүлцгээе. Үүнд зөвхөн суурин газрын иргэдийг бус, бас малчдыг хамааруулан орчин үеийн сонгодог фермерүүд болгоцгооё. Хүнсний аюулгүй байдалд онцгой анхааръя. Усалгаатай газар тариаланг жинхэнэ утгаар нь хөгжүүлж Монгол улсаа хүнсний импортлогчоос томоохон экспортлогч орон болгон хувиргацгаая. Энэ үйлсэд Сэлэнгэ, Онон, Хэрлэн, Туул, Ховд, Булган г.м томоохон голуудын гольдролыг өөрчлөн говь талыг усжуулах, тарималжуулах мянганы сувгууд татацгаая. Гүний худгууд олноор гаргацгаан бэлчээр, газар тариалангаа усжуулцгаая. Дашрамд дурьдахад; Экологийн цэвэр бүтээгдэхүүн гээд тусгай тэмдэг, дардац, лац ломботой яг л адилхан хүнсний бүтээгдэхүүнүүд барууны орнуудын супермаркетуудын тусгай тасагт 3-4 дахин өндөр үнээр зарагдаж буйг өөрийн нүдээрээ үзлээ. Тайвань зэрэг орон монгол сертификаттай сармисыг 3 дахин өндөр үнээр импортлож буйг ч мэдэх юм. Гэтэл манайд химийн бордоо, эсийн үржүүлэлт, хиймэл хүнс, байгаль орчин, гол нуур, далайн бохирдолт гээд тэнд асуудал болсон юу ч алга. Тиймээс хүнсний экспортоо тоон үзүүлэлтээр нэмэгдүүлэхийн зэрэгцээ, реклам, сурталчилгаа, төрийн бодлогоо зөв тодорхойлж экспортлох үнээ ч дэлхийн зах зээлийн ханшаар тогтооцгооё. 7. Татварын бодлогод шинэтгэл хийн тогтмол татварын системд шилжицгээе. Орлого ашгийн хэмжээнээс тодорхой хувиар бодон авах өнөөгийн систем нь их ашиг-орлоготой ажиллах эрмэлзлэлийг урамшуулах бус, харин ч шийтгэх маягтай-Хэн их ашиг-орлоготой ажиллав, түүнээс илүү татвар авах шүтэлцээтэй болсноос бизнес эрхлэгчдийг ашиг, орлого нуун дарагдуулах, зардлаа хий өсгөх, 2 баланс гаргах, олон охин компани байгуулах зэргээр шудрага бус ажиллах эрмэлзэл рүү түлхэж байна. Энэ нь нэг талаас, улсын сан хөмрөг арвижихад түлхэц болохгүй, нөгөө талаас, далд эдийн засгийг хөхөөн дэмжиж, улс орны эдийн засгийн тоо баримт, статистик худлаа гарах, улмаар худал тоон дээр суурилсан буруу бодлого хэрэгжүүлэх үндэс болж байна. Иймд салбар, байршил, бүтээгдэхүүний төрөл, цар хэмжээ, ажилласан хугацаа, ажилчдын тоо, хөрөнгө оруулалт, шинэ технологи, г.м-ээс хамаарсан коэффициентоор бодож тухайн жилийн татварыг тогтмол мөнгөн хэмжигдэхүүнээр тогтоох системд шилжих санал дэвшүүлж байна. Ингэснээр үйлдвэрлэлээ өргөтгөх, дэвшилтэт технологи нэвтрүүлэх; ажлын байр нэмэгдүүлж ашиг орлогоо өсгөсөн бизнесмений татварыг бууруулах; ашиг орлого, алдагдлаас үл хамааран муу ажиллаж буй бизнесменээс адил татвар авах систем нь татварыг сайн ажилласны шийтгэлийн бус урамшууллын хөшүүрэг болгон хувиргах зарчмын шинэтгэл хийгдэх юм. Ийм шинэтгэлийн үр дүнд тайлан-баланс шалгах татварын хяналт-шалгалтын шаардлага бараг үгүй болж, байцаагчид, хянан шалгагчдаар дүүрсэн татварын албаны өнөөгийн нүсэр орон тоо асар хэмнэгдэн, цөөн тооны эдийн засагчид л үлдэн, татварын тооцооны авлигын нэг том шалтгаан арилах сайн талуудтай. 8. Үнийн зохицуулах комисс ажиллуулъя. Зах зээл гэдэг нь бүхнийг урсгалд нь орхих гэсэн үг биш ээ. Энэ нийгэмд төрийн захиргаадалтын бус харин зохицуулалтын үүрэг, механизм байсаар байх болно. Сүүлийн үед ард иргэдийн сэтгэлийг зовоож, бухимдуулж буй үнийн өсөлтийг хазаарлан хязгаарлах шаардлага зүй ёсоор хурцаар тавигдаж байна. Энэ асуудлыг "зах зээл, өрсөлдөөн бүхнийг өөрөө зохицуулна" гэж орхиж болохгүй ээ. Тэгвэл төр засаг гэж байгаад ч яах юм билээ дээ! Төрийн зохицуулалтын олон арга, хэлбэрээс зөвхөн юм л бол импортын татварыг чөлөөлөх арга хэмжээ авсаар ирсэн нь үнийг бууруулсангүй, зүгээр л зарим монополь субъектүүдийн ашгийг нэмэгдүүлсээр ирсэн нь нууц биш шүү дээ. Шатахуун импортлогч хэдхэн компани, гурилын цөөхөн үйлдвэрүүд, өндөр хүүгээр баяжсан арилжааны банкууд, ялангуяа ганц жилд л ядуу монголчуудаасаа 24 сая ам.дол цэвэр ашиг сордог Мобиком, г.м монополь субъектүүдийн шуналыг ард түмнийхээ эрх ашгийн нэрийн өмнөөс хязгаарлах цаг болсон бус бүр аль хэдийнэ өнгөрөөд удаж байгаад цэг тавьцгаая. Иймд (Засгийн газар, бизнес эрхлэгчдийг төлөөлсөн МҮХАҮТ, эдийн засагч-эрдэмтэн мэргэд, хэрэглэгчдийн эрх ашгийг хамгаалах нийгэмлэг, магадгүй иргэд-хэрэглэгчдийн төлөөлөл оролцсон) орон тооны бус Үнийн зохицуулах комисс яаралтай ажиллуулж эхлэх шаардлагатай байна. Энэ комиссын үйл ажиллагаа, эрх үүргийг хуульчлан зохицуулж өгвөл бүр сайн. Энэ комисс нь тухайлсан гол нэрийн бүтээгдэхүүн, ажил үйлчилгээний бодит өртгийг тооцоолон боломжит ашгийг нь нэмж үнийн хязгаарыг (банкны хувьд зээлийн хүүгийн дээд хязгаарыг) тогтоох эрхтэй байх нь зүйтэй. Тэр хязгаар дотор өрсөлдөөн явагдах учиртай. Түүгээр ч зогсохгүй шудрага бусаар олсон нэмүү ашгийг  нь улсын орлого болгох эрхийг хуульчилж өгөх нь зүйтэй. Уг нь иймэрхүү эрх, функцийг Шудрага бус өрсөлдөөнийг хянан зохицуулах хороонд тун хүч султай, бүрхэг оруулснаас үүдэн тэр нь цаасан дээрхи акт төдий л үлдсэн шинэхэн жишээ практикууд байна. Тэгээд ч энэ Хороо нь зөвхөн төр засгийг төлөөлж буйгаараа учир дутагдалтай гэж үзэж байна. Иймд холбогдох бүх талуудыг төлөөлсөн Үнийн Зохицуулах комиссыг яаралтай байгуулан эрх зүйн орчныг  нь бүрдүүлж өгөх шаардлага амьдралаар тавигдаж байна. 
Тав.
 Хүн ам зүй, хүний хөгжлийн зарим асуудлаар. 1. Хүн амаа өсгөх бодлогыг Монгол төрийн нэг гол амин зорилт болгоцгооё. Аливаа улс орон хүн ам нь 5 сая хүрч байж зах зээл бүрэлдэж, хөгжих нөхцөл нь бүрддэг гэж үздэг. Ер нь дэлхийн түүхээс үзэхэд, хүн ам олонтой улс орон эрт орой хэзээ нэгэн цагт хүчирхэгжин хөгждөг жамтай. Учир нь хүн ам өөрөө үйлдвэрлэх хүчин, бас өөрөө хэрэглэгч болж байдаг. "Хүн нэмэгдвэл хүнс нэмэгдэнэ" гэж ч монголчууд ярьдаг. өөрөөр хэлбэл, эдийн засгийн утгаар хүн ам нь зах зээлийн багтаамжийг тодорхойлж, үндэсний стратегийн утгаараа улс орны тусгаар тогтнол, үндэсний аюулгүй байдлын гол баталгаа болж өгдөг. Хүн ам нь Монгол улс, Монгол үндэстний хувьд өнөөдөр хамгийн эмзэг асуудал, ёстой бидний хэлдгээр хар хайрцагны бодлогын цөм нь байх ёстой. Аль нам нь санаачилж, дэмжсэн бай "Хүүхдийн мөнгө, шинэ төрсөн хүүхдийн тэтгэмж" сүүлийн үед төрөөс хэрэгжүүлсэн маш зөв шийдвэр болсон. Үр дүн нь; сүүлийн олон жил үзэгдээгүй төрөлт ихэссэнд баярлууштай. Иймд хүн амаа өсгөхөд чиглэсэн этгээд гэмээр дараахь саналуудыг дэвшүүлж байна. Үүнд: Нэгдүгээрт хүн амын нөхөн үржихүйн эхлэл буюу 3 дахь хүүхдээс эхлэн хүүхдийг нь 2-3 нас хүртэл нь эхийг төрөөс сул цалинжуулах; шинээр Алдарт эхийн II одонтой болох эхэд 5 сая төгрөг, I одонтой болох эхэд нэг өрөө байр шагнах; Үүний эсрэг хүүхэдгүй буюу цөөн 3 хүртлэх хүүхэдтэй гэр бүлээс татвар авах зэрэг болно. (Жич: Эдгээр саналуудыг миний бие сонгуулийн мөрийн хөтөлбөр хэлэлцсэн 2004 оны МАХН-ын Бага хурал дээр дэвшүүлсэн боловч ойлгож дэмжээгүйд харамсдаг) Хоёрдугаарт: төрийн маш дампуу, буруу бодлогоос болж өнөөдөр ид нөхөн үржихүйн насны хэдэн зуун мянган монголчууд Солонгос, Америк, Япон, Баруун Европын орнуудад ихэвчлэн боолын хөдөлмөр эрхлэн, олон гэр бүл салж, ийм насны 67 мянган (хэдэн жилийн өмнөх Хүрэлбаатар эмчийн хэлж байсан энэ тоо одоо дахин өссөн ч байх) буюу нэг аймгийн хүн амтай тэнцэх хэмжээний эмэгтэйчүүд илүү болсон нь үнэхээр "үндэсний гамшиг" мөн. Хүрэлбаатар эмчийн тавьж байсан 2 эхнэртэй байхыг зөвөөр ойлгох, зөвшөөрөх цаг болсон юм биш үү! Амьдрал дээр нэгэнт бий болчихсон энэ асуудлыг эмэгтэйчүүд буруугаар ойлгохгүйгээр үнэхээр хэлэлцэх шаардлага болжээ. Энэ тохиолдолд ийм зөвшөөрөлтэй олон оронд байдаг: 1). анхны авгай нь албан ёсоор зөвшөөрсөн байх; 2). эхнэр, хүүхдүүдээ тэжээж чадах санхүүгийн чадвартай байх; 3). эрүүл мэндийн удамших өвчин согоггүй байх; гэсэн гол зарчмуудыг хуульчилж өгөх нь зүйтэй. Ингэвэл сүүлийн жилүүдэд эрс өссөн гэр бүл салалт, амьдын хагацал, сэтгэл санааны хямрал, хүүхэд өнчрөлт, цус ойртолт г.м олон сөрөг үзэгдлүүд илаарших үндэслэлтэй. Бас нэг сэтгэл хөндүүрлүүлсэн асуудал бол манай зарим тэргүүний гэмээр тамирчид, мөн гэнэн, хувийн жаргал (магадгүй тэр нь зовлон) хөөсөн эмэгтэйчүүд гаднын харьяат болох нь олширлоо. Энэ нь боловсон хэллэгээр "хүний эрх", жинхэнэ утгаараа хүнлэг бус, худрагагүй зан гэдэг нь ойлгомжтой. "Ишиг эврээ ургахаар эхийгээ мөргөнө" гэж өвөг дээдэс маань ярьдаг биш бил үү. Эдгээр хүмүүс нь эх болсон нутгийн маань ус ургамлаар хооллож, эдэлж хэрэглэж хүн болсоны дээр тэднийг сургах, эмчлэх, халамжлахад төрөөс /татвар төлөгчдөөс/ өч төчнөөн зардал, туслалцаа үзүүлсэн шүү дээ. Тэднийг харьд хүчин зүтгүүлэх гэж, харийн эрчүүдийн бэрийг бэлтгэх гэж эх орон нь, ард түмэн нь ийм зардал гаргаагүй ээ. Иймд зарим оронд байдагчлан нэгэнт сэтгэл буруулсан тэднээс гадаадын харьяат болоход нь "нөхөн төлөөс" (50000 ам.дол байж болох) авч, "үндэсний сан"-д төвлөрүүлж хүн амын нөхөн үржихүйд зориулдаг болцгооё. Нөгөөтэйгүүр, хайран сайхан залуу насны гутамшигт боолын хөдөлмөрөөс тахир дутуу болж ирэх явдлыг зогсоож, ажиллах хүчин экспортолж, оронд нь хятад ажилчид импортлож буй үндэстнээ устгах "цусгүй дайны гамшиг"-ийг оройтойгүй дээр нь яг өнөөдөр таслан зогсооё! Одоо гадагш гарчихсан иргэдээ маш тааламжтай нөхцөлөөр эргүүлэн авч ирцгээе. Үүний тулд монголдоо сайхан ажиллаж, амьдрах нөхцлийг бүрдүүлье. Гуравдугаарт: Монгол үндэстнээ аварцгаая! Бид өнөөдөр дэлхий дээр 5, заримдаа 7, бүр 9 ч гэдэг, ямарч байсан 10 сая хүрэхгүй боловч дэлхийн түүхийг бүтээж байсан омог бардам үндэстэн. Бидний түүхэн эх нутаг асар том боловч 4/3-ийг нь нэгэнт эргэлт буцалтгүйгээр алдсан нь гашуун боловч бодит үнэн. Одоо нутаг дэвсгэрийн хувьд дахин нэгтгэх нь ямарч горьдлогогүй, боломжгүй асуудал. Энэ бол 1946 оны эцсийн боломжоос хойш ёстой санасны гарз, өнгөрсөн хорвоо. Харин тэдгээр монголчуудаа хятад, орос гэхчилэн нүд үзүүрлэдэг хүмүүсийг би ойлгодоггүй, бүр үзэн яддаг юм. Тэд магадгүй биднийгээ аврахын тулд биднээсээ илүү их зовсон ахан дүүс нар минь юм шүү. Хувьсгалын үед орж ирсэн буриадууд, дайны үед орж ирсэн өвөр монголчууд бидний л ахан дүүс байцгаасан, тийм ч болцгоосон. Иймд үндэстнээ Их эзэн хааныхаа гал голомт болсон Монгол орондоо аль болох урин авч ирж нэгдэцгээе! (яг л өнөөгийн Казахстан шиг) Үүний тулд, тэднийгээ урин авч ирэх, суурьшуулах, дэмжиж туслах "Үндэсний хөтөлбөр" боловсруулж хэрэгжүүлцгээе! 2. Орон сууцжуулах аян улс орон даяар зохион байгуулъя. Хүний амин чухал 3 хэрэгцээ /хоол хүнс-хувцас хунар- орон сууц/-ний тухай ул суурьтай бодолцох цаг болжээ. Хүнсний аюулгүй байдлыг эрхэмлэн эхний ээлжинд хүнсний гол нэрийн бүтээгдэхүүнүүдийг  экологийн цэвэр өөрийн орны хөрсөнд ургуулж боловсруулах тухай; үндэсний үйлдвэрлэлээ сэргээн хөгжүүлж иргэдээ ажлаар ханган өргөн хэрэглээний бараа бүтээгдэхүүний  эх орондоо үйлдвэрлэх тухай санаа бодлоо урьд нь товч илэрхийлсэн билээ. Энэ удаа 3 дахь гол хэрэгцээ орон сууцны тухай яримаар байна. өнөөдөр УБ хотын 40 % нь л орон сууцанд амьдарч байна. Энэ тоо хөдөө тийш явах тутам бусад газарт бүр ч доогуур үзүүлэлттэй болдог. Одоо байгаа орон сууцнууд нь цахилгаан, дулаан, цэвэр бохир усны хангамж, нэг хүнд оногдох талбай г.м -ээр соёлтой орнуудаас хол хоцорчээ. Бидний уламжлалт монгол гэр нь нүүдлийн уламжлалт мал аж ахуйд зохицсон боловч орчин үед ялангуяа суурин газарт хоцрогдсон болох нь улам бүр мэдрэгдсээр байна. Тэр ч бүү хэл малчны өвөлжөө хаваржаанд ч боловсон сууц үгүйлэгдэж байна. Дэд бүтэцгүй хашаа байр, гэр хороолол нь хот, суурины өнгө үзэмж, байгаль орчинд ч муугаар нөлөөлөх боллоо. Иймд хот, хөдөөгүйг орон сууцжуулах аян-хөдөлгөөнийг улс орон даяар өрнүүлэхийг уриалж байна. Орон сууцыг 1). хауз болон тансаг хэрэглээний, 2). дундаж түвшний, 3). шинэ гэр бүлийн, 4). оюутан залуусын, 5). орлого багатай /борчуудын/ өрхийн г.м. олон зэрэглэлээр барьж байгуулахад улсаас хөнгөлөлттэй, урт хугацааны зээл олгох, илүү юм нэхэлгүй тухайн байрыг нь барьцаалан /моргейжийн зээлээр/ орон сууцжуулах замаар нийт иргэдээ 10-15 жилд багтаан боловсон сууцаар хангах бүх нийтийн хөдөлгөөн өрнүүлцгээе! Энэ дашрамд дурьдахад хотын утааны асуудлыг утаагүй түлш, зуух гэж нэг нэгнээ хуурч цаг алдаж суухаар, үүнийг зөвхөн, ганцхан орон сууцжуулах замаар шийдвэрлэх боломжтойг хаана хаанаа нэг мөр ойлголцож, энэ үйлсэд хамтаараа хөдөлмөрлөж зүтгэцгээе! 3. Дээрхи зорилтуудыг хэрэгжүүлэхийн тулд Монголчууд бид эхний ээлжинд эрүүл байх ёстой. Эрүүл мэндгүй, эрүүл ирээдүйгүй бол бидэнд юу ч хэрэггүй. Гэтэл хүнсний аюулгүй байдал баталгаагүй болсны дээр манай эрүүл мэндийн салбар цаг үеэсээ хоцрогдож, орчин үеийн эмчилгээ оношилгоо хийлгэхийн тулд, гадаадыг зорьдог, хүсээгүй боловч аргагүй байдал газар авч бүр хавтгайрлаа. Зөвхөн нэг жилд л ийм зорилгоор хэдэн мянган хүн гадагш зорьж нийт 10 шахам сая долларын, мөн энэ зорилгоор хөдөөнөөс хот руу олон мянган хүн зорьж 3 тэрбум гаруй төгрөгийн зардал гаргадаг гэсэн албан бус тооцоо байна. Манай эмч нарыгаа муулмааргүй байна, тэд хөөрхий мэдлэг чадвараараа хаанахын, хэнээс ч дутахгүй ч тэдэнд орчин үеийн техник хэрэгсэл-технологи, дадлага туршлага л дутагдаж байна. Иймд, нэг талаас, төр төсвөөс зориуд энэ чиглэлээр хөрөнгө гаргах, нөгөө талаар, олон улсын эрүүл мэндийн байгууллага, мөн Япон, Солонгос, Хятад болон бусад хөгжингүй улсын туслалцаа авах замаар эхний ээлжинд нийслэл, муж /аймаг/-ын төвүүд, улсын чанартай томоохон хотуудад орчин үеийн эмчилгээ оношлогооны цогцолборууд бий болгож эрүүл мэндийн төлбөрийн экспортыг дотооддоо шингээх, хөдөөнөөс хот руу гэсэн их нүүдлийг зогсоох явдал тулгамдсан хурц зорилт болж байна. Энд бас зориуд дурьдахад, Нийгэм зах зээлд шилжиж нэг талаар, сургалт, үйлчилгээ бүгд төлбөртэй болсноор, нөгөө талаар, "эрх чөлөө"-н дээр тулгуурласан гаж үзэгдлүүд ил тод болж дэлгэрснээр сүүлийн үед БЗХө ихэсч халдварт өвчний  30 гаруй хувийг эзэлж, ДОХ ч аюулын харанга дэлдэх болов. "Муу нуухаар сайн илчил" гэдэг дээ ухаант дээдэс маань. Ямар ч үр нөлөөгүй, дэмий хорьсон дүр эсгэж байхаар олонхи орны жишгээр "Эмсийн хүрэээлэн"-г зөвшөөрч эмч, эмнэлгийн хяналт дор ажиллуулбал энэ сөрөг үзэгдэл цэгцэрч халдварт өвчин багасгах, энэ төрлийн бизнесээс төсөвт орох багагүй татварыг 100 % эрүүл мэндийн салбарт зориулах бүрэн боломжтой гэж үзэж байна. Энд нэмж хэлэхэд, эрүүл мэндийн даатгалыг боловсронгуй болгох, харин эрүүл мэндийн үйлчилгээг аль болох үнэ төлбөргүй болгох нь зүйтэй гэж бодож байна. Эрүүл байх нь хүн болж төрсний үндэс, хамгийн нэгдүгээр зэргийн эрх мөн. Бусад үйлчилгээний хувьд төлбөртэй байх нь гарцаагүй. Харин энд боловсролын тухай зориуд тэмдэглэн хэлэхэд, улсын цөөн их дээд сургуулиудад өрсөлдөөн /конкурс/-ий зарчмаар элсэлт авч жил бүр шигших хасах замаар суралцуулан төрөөс зардлыг нь дааж үнэгүй сургах, хувийн сургуулиудыг цөөлөн чанаржуулах бодлого явуулах, эцэг эх, суралцагчдыг төөрөлдүүлэхгүйгээр дээд сургууль, коллежи гэдэг нэр томъёог хутгаж төөрөлдүүлэлгүй жинхэнэ утгаар нь хэрэглэх, харин мэргэжил-сургалтын төв /ТМС /-үүдийг олноор бий болгох шаардлагатай байна. 
Зургаа. Зарим нэгэн асуудлаар. Батлан хамгаалах доктринаа өөрчлөн Хөдөлмөрийн армитай болцгооё! Бид батлан хамгаалахын өнөөгийн нүсэр зардал, үр ашиггүй тогтолцоог өөрчлөх цаг болжээ. Монгол улс армидаа бус Хилийн цэрэгтээ ач холбогдол өгч бэхжүүлцгээе. Батлан хамгаалахаа олон улсын гэрээ хэлэлцээр, батлан даалт, төрийн бодлогоороо түлхүү баталгаажуулъя. Иймд 18-35 насны залуучуудыг цэрэгт татаж цэргийн эрдэмд сургахын зэрэгцээ Барилгын цэрэг, Замын цэрэг, Төмөр замын цэрэг, Ногоон /ойжуулах/ цэрэг г.м-ийг байгуулж улс орны бүтээн байгуулалтын үйлсэд хөдөлмөрийн армиар дамжуулан залуу халуун насны их хүч бололцоог татан оролцуулъя. Цөлжилттэй тэмцье! Дэлхийн цаг агаар өөрчлөгдөж буйн нөлөө манай орны эмзэг байгаль орчинд хүндээр тусч байна. Цаг агаар дулаарч, хур тунадас эрс багаслаа. Дээр нь төрийн бодлого алдагдан байгаль орчин, ялангуяа ой мод тэргүүтэндээ хайр гамгүй хандаж, тайрч сүйтгэх, түймэрдэх болсны зэрэгцээ "алт" хөтөлбөрийн харалган бодлого, хяналтгүй үйл ажиллагаанаас шалтгаалж 3000 гаруй гол горхи, нуур ширгэн, том гол мөрний ус ч татарч, ой модны нөөц 2 дахин багасч нутаг дэвсгэрийн дөнгөж 5 %-ийг эзлэх болж, газар тариалан бэлчээр ус хуурайшин, цөлжилт бодит аюул болж нүүрлээд байна. Цөлжилттэй одоо л тэмцэж эхлэхгүй бол, дараа нь амаа бариад ч нэгэнт хожимдсон асуудал болох нь ээ. Иймд: энэ зориулалтаар олон улсын туслалцаа дэмжлэг авцгаая, өөрийн хүч бололцоогоо ч дайчилцгаая. Үүний тулд: 1). "Алт" хөтөлбөрийг эргэн харж цэгцлэе; 2). Ой мод түймэрдэх, тайрах явдалтай нөхөн сэргээхэд шаардагдах өндөр торгууль, төрийн ял цээрлэлээр хатуу тэмцье; 3). Том гол мөрний голдрил өөрчлөх, суваг татах замаар тариалан, бэлчээрээ усжуулъя; 4). Хүн бүр жил бүр 1-2 мод тарих замаар "овгийн, өрх гэрийн" нэрэмжит төглүүд бий болгон урамшуулах хөдөлгөөн өрнүүлж хэрэгжүүлье. Энэ бүх асуудлыг зангидсан Үндэсний хөгжлийн бодлого конценци, төлөвлөлт-хэрэгжилтийг хариуцсан төр-засгийн төв байгууллагыг яаралтай сэргээн байгуулж, ажилд нь оруулах шаардлагатай байна. Үүний зэрэгцээ, Авилга хээл хахууль-сахилга хариуцлагагүй байдал, архидалт-гэмт хэрэг, ажилгүйдэл-ядуурал г.м. нийгмийн ялзрал, хурц асуудлуудыг шийдвэрлэж нийгмийн харилцааг цэвэршүүлэх зорилтыг давхар хэрэгжүүлэх хэрэгтэй. Энд дэвшүүлсэн, Үндсэн хуулийн зарчмын өөрчлөлттэй томоохон асуудлаар бүх ард түмний санал асуулга явуулах боломжтой гэж үзэж байна. Эцэст нь, Бүх санаа бодлоо нэг өгүүлэлд багтаан илэрхийлэх боломжгүйг эрхэм уншигчид болгоон бүхнээрээ тунгаан хэлэлцэж, миний эрмэлзлийг бидний эрмэлзэл, монголчуудын эрмэлзэл болгон хэрэгжүүлэхийн төлөө хамтдаа тэмцэхийг уриалж байна. 