Л.ДАШНЯМ

ХӨВЧИЙН НОЙТОН СОРМУУС

	Оюунчимэг нар тусах үед орноосоо сандран бослоо. Урьд өмнө нь хүн сэрээхгүй бол нар ханын толгойд буутал бөх гэгчиин унтдаг байснаа энэ удаа ийнхүү эртлэн боссонд эмээ нь гайхжээ.
	Тэр, урт сормуусаа сэрвэлзүүлэн нойрмог нүдээр гэр доторхыг тойруулан харснаа нүдээ анин, тарын араар хоёр нэг зөөлхөн нухлав. Тэгснээ дорхноо сэргэчих шиг болон ухасхийн босож, ор дэрээ ч хураалгүй, саван сойз хийдэг цоохоруут, орны араар тавьсан том улаан цагиргаа шүүрэн авч, голын зүг шүүдэр дундуур зам татуулан гүйж одлоо.
Эмээ нь түүний хойноос сандран гарч
	-Ээ, олио гэж! Хөлдөө юм өмсөхгүй яаж байгаа чинь энэ вэ! Хоолой хотос чинь өвдөх вий дээ ер! ... гэсээр хоцров. Хойд уулын оройд нар тусан, манан аажимхан нүүгэлтэн хөөрч   байлаа. Тэрхүү суунаг манан хөөрөөд хөерөөд үл хүрэм тэртээ дээр ганц нэг хөвсгөр цагаан үүл огтхон ч хөдөлгөөнгүй цавцайн буй нь үүл бус хөвөн зулсан мэт харагдана. Салхи үл мэдэгхэн сэрчигнэж, голын эргийн цэцэгс бие биений толгойг илбэн уяхнаар ганхан авай. Оюунчимэг цэвэр, хүйтэн агаар хамраар гүн амьсгалан, хөхөен дуу чагнан хэсэг дуугүй зогссоноо нүүр гарын хэрэгсэл, цагираг сэлтээ голын эрэгт орхин, "Одоо бас хаачих нь вэ!" гэж гайхмаар хадат хошуу тойрон гүйж оров. 
	Гэтэл авга ах нь аргамжиж хоносон морио хөтөлсөөр урдаас нь айсуй явав. Оюунчимэг ахыгаа иртэл хүлээзнэн хажууд нь ойртон ирэхэд
	-Ахаа би өнөөдер адуу хурааж ирнэ шүү. Та битгий яваарай, за юу? гэхэд цаадах нь
	- За за хэмээн инээмсэглэн өнгөрөв. Оюунчимэг өчигдөр гүү хураан, ойр зуур унасан хээр морио танин их л өөриймсөг нүдээр ажиглан зогсоно. Хээр морь "өнөөдөр бас хаашаа, хэнтэй, юунд явдаг бол доо?" гэсэн шиг бодлогошрон, нүд аниастай залхуутайяа алхаж харагдана. 
	Оюунчимэг түүнийг хараад "Энә ёстой ухаантай морь шүү! Дандаа л юм бодчихсон явдаг юм. Яагаад "хашин хээр" нэртэй юм бол? Надад бол хеөрхий минь ганцхан ч удаа хашигнаж үзээгүй. Дуртай л шогшоод байсан" гэж бодов. Гэвч тэр, энэ мориор хол газар юманд явж үзээгүйгээ мартжээ.
	Морь унахын гайхамшгийг энэ л "хашин хээрийн" нуруун дээр анх амссан болоод ч тэр үү, олон адилхан адуун дундаас гагцхүү түүнийг л танимаар байсанд ч тэр үү, эсвэл үнэхээр хамгийн ухаантай морь санагдсанаас ч тэгсэн үү номхон хээрийг чин сэтгэлээсээ бахархан зогсов. 
	Өчигдөр түүнийг унаж үзсэнээс хойш морь унах хорхой нь хүрч, ахаасаа "маргааш өглөө адуу хураагаарай"
гэдэг үг дуулаад ер нойр нь ч хүрэхээ больж, "ахыгаа адуундаа явчих вий" хэмээн сандран боссон нь энэ байлаа.
	Хөдөө гэдэг түүний хувьд үнэхээр жаргалын орон байв. Өглөөд голын эргийн зүлгэн дээгүүр гүйхэд сэрүүн, зөөлхөн оргиод, хөлийнх нь хурууны завсар навч цэцэг хавчуулагдчихсан нь нэгэн зүйл сонин гоёлын гутал өмсчихсөн мэт санагдана. Түүнийг үзээд "хотын гудамжаар ингээд хөлдөө цэцэг зүүчихсэн хәл нүцгэн явж байвал гоё юм биш үү? Лав л манай ангийнхан дуурайна даа" гэж боддог байлаа. Бас шөнөд нь хэн нэг хүн уулсын оройд авчраад сэмээрхэн тогтоочихсон юм шиг суунаг цагаан манан аажимхан нүүгэлтэн хөөрч, модны орой илэн илэн өнгөрөхийг ажиглан, хөхөөн дуу чагнан зогсох хачин сайхан санагддаг байв. Тэр байтугай үхэр малын аяг араншинг хүртэл ажиглан, тэртээ холоос их сүр бадруулан урамдсаар ирж, шороо цацлан нүүр нүд, хоолой хотосгүй будан, "халтар ухна болчихоод" бяруу шүдлэн ойр хавиин амьтдыг мэргэн, олин хөөх эзэрхүү зант бардам бухны овилгогүй хөөрүү занг хүртэл шүүмжлэн боддог байв.
	Тийнхүү хөдөөгийн амьдралын хар бор мэт боловч дасаж цөхөмгүй эгэл жирийн байдлыг ажиглан шимтэх тусам сэтгэл татагдан, өдий болтол хөдөө гаргалгүй хорьдог байсан аав ээждээ хааяа гомдмоор болно...
	Оюунчимэг голын захад эргэн ирээд улаан цагиргаа авч бэлхүүсэндээ углан, худлаа хэлэх хүнд цагаан харагдтал нь хурдан эргүүллээ. Цагиргаа доошлуулж, дээшлүүлж, бэлхүүс, суга, хондлой, өвдөг, шилбэ, хөлийн шагайг хүртэл эвдэвлэн хөдөлгөж, тэр бүрийд цагиргийн хөдөлгөөн өөр болж, өнгө нь хувирах шиг болно. Оюунчимэгийн энэ сонин тоглоомыг эмээ нь ихэд сонирхох бөгөөд тийн эргүүлж дуустал нь хаяандаа зогсон шохоорхон хардаг байв. Ер нь эмээ нь түүний цовоо цолгин хөдөлгөөн, юм бүхнийг сонирхон, энэ тэрэнд гар хүрч, элдвийг асуун, биеэр хийж үзэх гэж зүтгэхэд нь таатай байдаг боловч тэгж явж морь малын хөлд орчих вий хэмээн цаг ямагт хараа тавих бөгөөд ихэнх зүйлийг болохгүй гэж хориглох тул ач охинтойгоо басхүү тар тур хийх нь ч бий.
	- Олио минь жаал барагтай байж, хойтон дахиж ирэхээ бод! Иим тийм юм болчихвол аав ээж хоёр чинь дахиад нааш зүглүүлнэ гэж гонж шүү! гэхэд нь л Оюунчимэг сая ялгүй зөөлөрдөг байв. Тэгснээ дорхноо л болохгүй юм хийчихсэн явна.
	Нэг удаа морь эмээллэж байгаа нь энэ гэж эмээлээ буруу тохчихоод, жирмэнд нь гар хүрэхгүй болохоор буруу талд нь газар шүргэх шахам унжиж буй оломноос барьж авахаар мориныхоо доогуур шургаж явтал эмээ нь харж, хашгиран болиулсан билээ. Бас нэг удаа загсаасан өрмий нь шүүр шанагаар шүүж байгаад "элэй, олой"-доо хүрчээ. Оюунчимэгийн хөдөө гарч ирснээс хойших энэ хэд хоногт эмээ ач охин хоёр сайдсан муудсаныг тоолбол тийм хол зөрөөгүй байлаа. Гэвч ач охиноо дахиад ирэхгүй болтол нь айлгачих вий гэхээс хөгшин басхүү эмээх бүлгээ.
	Оюунчимэг нүүр гараа угаачихаад бушуухан гүйж ирлээ. Ирэхэд нь авга ах нь морио эмээллэчихсэн цайгаа ууж суув. Эмээ нь "бас тэгэх үү?" гэсэн шиг хяламхийн
	-  За юухэв чухам! Өчигдрийнхөөреө л дуусъя! Мориноос унаад үхчихвэл яахав чаминь... гэхэд Оюунчимэг авга руугаа дэмжлэг эрсэн нүдээр өрөвдөлтэй харав.
	Ах нь дув дуугүй л цайгаа оочиж сууна.
	- Өө, эмээ дандаа л ингэдэг юм. Морь унахгүй юм бол хөдөө ирсний хэрэг юу байдаг юм бэ? Тэгвэл яршиг би хот руугаа буцна...
Энә удаа эмээ дуугарсангүй. Чимээгүй л тогоо шанагтайгаа ноцолдож суув.
	- Адуу өнөө шөнө ойр хоноогүй шиг байна. Ах нь явъя даа. Чи мамайг ирсэн хойно хээр морио ойр зуур унаарай. Тэгэх үү? гэж ах нь сая ам нээв.
	-  Үгүй би явна. Адуугаа олно доо гайгүй. Яг л өчигдөр таны очиж авсан газар байгаа биз.
	- За тэгвэл чи миний хэлсэнд байхгүй бол баруун хамры нь бариад бушуухан буугаад ирээрэй! Битгий хол яваарай! Тэгэх үү?
	- За, за. Байхгүй бол би тэр дороо буцаад л ирнэ. "Баруун хамры нь бариад буугаад ирээрэй!" гэж юу хэлээд байгааг нь Оюунчимэг сайн ойлгоогүй ч нүцгэн хөлдөө уены гутал санд мэнд холхиндог углаад, нимгэн даашинзан дээрээ ноосон цамцаа нөмрөн, энгэрий нь ч товчлолгүй сандран гүйж ирэв.
	Ах нь түүнийг мордуулж өглөө. Эмээл дээрээ "хэзээ л уначих бол" гэм цомцойн сууж, жолоо цулбуураа цөмий нь нэг гартаа хумхин барьж гэлдрэх төдий гэрээс холдоод, сая санав бололтой ташуураа доёгонуулан, пог пог шогшиж эхлэв.
	Эмээ нь түүний араас тэсгэлгүй гарч хараад
	- За энэ олионууд ингэж байж юу л болдог бол доо ер нь? ! Чи ч гэж чи, хүүхэд өөгшөөгөөд! хэмээн хүүгээ загнав.
	Хүү нь тоосон шинжгүй
	-  Морь нь үхэр шиг номхон юм юу л болов гэж. Оюун ч тийм амархан уначих хүүхэд биш ээ! Сэргэлэн шүү. Та хэрэггүй юманд бүү сэтгэл зов! гээд инээмсэглэж зогсов.
	Оюунчимэг явсаар уул даван харагдахгүй боллоо. Адуу нь ахын нь хэлсэн газар хоноогүй бололтой. "Байхгүй бол бушуухан эргээд ирээрэй" гэсэн болохоор гэр өөдөө эргэхээс өөр үггүй болов. Гэтэл адуугаа ололгүй буцах нь эвгүй ч юм шиг, эрж байгаад олоод очвол авгадаа магтуулахаар барахгүй эмээ нь ч зөөлрөн, өдөр бүр адуунд явуулж байх юм шиг баярт бодол төрөв. Гэвч хаашаа явж эрэхээ үл мэдэн, дороо тээнэгэлзэн зогслоо.
	Модны мөчир үе үе хөдлөн, навч нахианы анхилуун сайхан үнэр гарч, хөхөө харагдахгүй хэрнээ бүр ойрхон донгодно. Хаашаа л харвал модтой уул байх тул адуугаа олно гэж бодохуйяа бэрх. "Юутай ч болсон зүүн тийшээ даваад цаагуур нь уруудъя" гэж шийдэв. Яагаад ч юм бэ, адуу нь зүүн уулын өвөрт л хоносон юм шиг санагдана.
	Морь нь "хаашаа явах болж байна" гэж хүлээсэн мэт амгаагаа химлэн, ногоон шүлс булталзуулан зогсоно.
	Зүүн тийшээ эргэн уул давлаа. Гэтэл цаад руугаа балар ширэнгэтэй огцом хажуу байсанд Оюунчимэг яаж доош уруудахаа ч мэдэхгүй тулгамдан, харин ч бүр зүрх нь түгшин айж, адуу байгаа эсэхийг харах нь байтугаан бушуухан мориныхоо амыг татан буцмаар болов. Гэтэл морь нь урьдын адил "яахав, хаашаа явах вэ?" гэж хүлээн зогссонгүй тэр чигтээ хажуу руу орж хойд хәл дээрээ оцойх шахан суун, доош уруудаж эхлэв.
	Оюунчимэг "За өөрөө мэдэг" гэсэн шиг бүүрэгнээсээ зуурч, толгойгоо аль байдгаараа гэдийлээ. Нэлээн уруудтал эмээл нь хүзүү рүүгээ яваад байх шиг санагдан, айдас нь улам ч ихсэн, яах учраа олохоо больж, дэмий л бүүрэгнээсээ хар тэнхээгээрээ зуурч жолоо цулбуураа хаа явааг ч мэдэхээ болив.
	Гэтэл морь нь нэг юмнаас үргэн ягхийтэл зопусан захдан зогссонд эмээл нь хойд талаасаа хөвхөсхийж өргегдөед тогтов. Оюунчимэг дуу тавин, мориныхоо дэлнээс шүүрэн аваад, бүх л хүчээрээ арагш гэдийн арай л уначихсангүй.
	Хартал урдхан талд нь цээжин биеэ нүцгэлсэн нэгэн том эр зогсож байлаа.
	Оюунчимэгийн хоолой нь зангиран, аль хэдийн дуугарч чадахаа больсон байв. Харин морь нь "айх юм юу байна. Хүн л байна шүү дээ" гэсэн шиг хоёр чихээ хайчлан хөдөлгөж, нүцгэн хүн рүү гөлрөн зогсоно.
	Нүцгэн хүн мод чирч явсан болотой. Наранд борлосон хүрэл мэт хөрслөг биен дээгүүр нь хөлс гялтганан, мөрөвчилсөн сур тасамтан харагдав.
	Тэрбээр мөрөвч сураа хурдхан мулталж, хүзүү рүүгээ орсон эмээл дээрээ дөнгөн данган тогтож буй Оюунчимэг рүү яаран ирэв.
	- Морь чинь арай үргэхгүй байгаа? Дэлнээс нь сайн бариад гэдийж байгаарай! Битгий сандар гэхий нь сонсвол их л аргил бүдүүн дуутай ажээ.
	Оюунчимэг хариу үг хэлж чадсангүй. Нүднийх нь нулимс аяндаа цийлэгнээд ирэв.
	Нүцгэн хүн морь үргэхгүйг мэдсэн бололтой улам ч яаравчлан ирж яах ийхийн зуургүй олмы нь тайлан Оюунчимэгийг эмээлтэй нь хамт сэвхийтэл өргөн буулгав.
	- Сэрвээгээ бариад буухгүй, ингэж яг эгц орж ирдэг мен сонин хүнээ чи гээд инээмсэглэснээ эмээлии нь дахин тохож, олмы нь чивчиртэл чанга татав. Тэгснээ
	- Арай ч чанга татчихав уу? Морь чинь цанхалдаггүй биз дээ? гэж асууллаа.
	Оюунчимэг юу асууж буйг ч ойлгосонгүй. Хэлгүй мэт дув дуугүй зогсоно. Тэгснээ нүдний нь аяганд цийлэгнэн буй нулимсаа нуусан янзтай толгой буруулан байжарчаад
	- Баярлалаа! гэж аяархан хэлэв.
Нүцгэн хүн Оюунчимэгт мориных нь жолоог бариулан,
	- Малд явж байна уу? Танайхан эндээс хол уу? гэж асуув.
	Тэрбээр том алаг нүдтэй, жигд сайхан цагаан шүдтэй, хөмсөг нь урт бөгөөд өтгөн, цэвэрхэн хуссан болохоос хууз сахалтай бололтой хөхөвтөр туяа бүхий хөрслөг бор царайтай зузаан эр байлаа.
	Оюунчимэг сая л түүнийг тогтоон харж ямар ч гэм зэмгүй сайн хүн болохыг ойлгосон мэт
	-  Манайх энд биш ээ. Би ахындаа хотоос ирээд байгаа юм гэж үнэнээ хэлэв.
	Нүцгэн хүн түүнийг "юун үнэнч юм бэ дээ" гэсэн шиг өхөөрдсөн нүдээр ширтэн
	-  Тэгээд ахынх чинь хол уу? гэж асуулаа. Оюунчимэг
	- Холгүй ээ. Ахынх энүүхэн уулын цаахна байгаа. Би адуугий  нь хураах гэж яваа юм. Ах өчигдөр тэр уулын цаанаас аваачсан гэсэн хэмээн гараар заагаад, тэгсэн тэндээ байдаггүй... гэж инээмсэглэн өгүүлэв.
	Түүний дуу хүүхдийнхээрээ шингэн бөгөөд сэтгэл гижигдэм уян энхрий сонсдов. Нүцгэн хүн ч түүний нь мэдэх шиг боллоо. Тэр
	-  Өглөө энүүхэн дор адуу харагдсан. Холдоогүй цаахна чинь байгаа байх аа. Ахынх чинь ойр юм байна, дараа адуу хураахдаа айраг авчирч өгөөрэй! гэв.
	Оюунчимэгт түүний үг үнэхээр итгэсэн хүний үг сонстсонд "үгүй" гэхийн аргагүй санагдаж,
	-За... гэснээ даанч ахынадуу наашаа ирж хонохгүй байж л магадгүй дээ... гэв.
	- Заавал адуу хураахдаа ч юу байхав. Завтай үедээ ирэхгүй юу.
	-  Адуу л наашаа гарахгүй бол эмээ намайг явуулахгүй байх.
	- Эмээ чинь тийм айхтар хүн үү?
	- Үгүй ээ. Манай эмээ сайн хүн шүү. 
	Оюунчимэг мориндоо мордлоо. Нүцгэн хүн мартсан
ташууры нь авч өгөхдөө
	-  Жолоо, цулбуураа тус тусад нь барьж яваач! хэмээн хоёр гарт нь салган бариулахдаа гараас нь зөөлхөн атгаад, цаашаа хижээд гар! Адуу чинь гүүпэлсэн модны цаадтайхан байгаа. Холдлоо гээд сайндаа гүвээ рүүгээ
гараа биз. Хаа холдохов дээ гэв.
	Оюунчимэг "хижих" гэж юу яриад байгааг бас л ойлгоогүй боловч тэр сайхан сэтгэлтэй хүнд үнэн голоос баярлан, хээр морь нь шогшихоос өер явдал мэддэгсэн бол хар гүйхээрээ давхимаар, өөрт нь тусалсан энэ хүний тухай эмээдээ хурдхан хэлмээр санагдав. Түүний баярласан нүдэнд хөвчийн өндөр өндөр гацуур модон алс хол нисэн одох гэж буй пуужин хөлөг шиг, нойтон шүүдэр гялтганан буй сэрэвгэр мөчрүүд нь баярын нулимстай урт сормуус мэт дэрвийн харагдав.
	Нэлээн явтал машинд ачихаар хэсэг хэсгээр хураасан мод үргэлжлэн, залтас давирхайн үнэр ханхийв. Хураалттай модны шинэхэн хөрөөдсөн тайрмал үзүүр цайвалзан харагдангуут морь сортосхийснээ "өө, мод л байна" гэсэн шиг тоомжиргүй болоход Оюунчимэг ч бас тайвшран "Энә морь юмыг дор нь таньдаг ёстой сайн морь шүү. Хөдөөний ёстой ухаантай морь!" гэж бодов.
	Хажуухнаар нь нэгэн үл мэдэх шувуу нисэн өнгөрч, захын модны мөчир дээр суугаад донгодсонд Оюунчимэг хөхөө гэж ийм шувуу байдаг байна шүү! гэж анх удаа нүдээр үзсэндээ маш их баярлав.
	Тэгтэл ч холгүй адуу нь харагдлаа.

***

	Цээжин биеэ нүцгэлсэн хүдэр эр Оюунчимэгийн араас удтал ширтэн зогсов. Зүрх нь догдлон, "ямар хөөрхөн охин бэ?" хэмээн өөрийн эрхгүй дуу алдан бодлоо. Эмээл дээрээ эв хав муутай цомцойн сууж, гар дахь ташуураа зогсоо зайгүй доёгонуулан, пог пог шогшин яваа нь харваас нэг л өхөөрдөм хөөрхөн.
	Оюунчимэгийн урт сормууст хөөрхөн алаг нүд, уян энхрий дуу, ардаа согсойлгон боосон туг туг эргүүлэгтэй тас хар үс, хоёр хөөрхөн бондгор хөх урагш түрсэн эрүүл сайхан цээжин бие, хар санаа суугаагүй цайлган цагаан ааш авир цөм түүний нүдэнд дахин харагдах шиг болж сэтгэл зүрхий нь догдлуулаад, энэхүү аглаг хөвчид тийм сайхан охинтой уулзана чинээн бодоогүй явсан цөлх бодлыг нь уясгажээ. Тэгээд ийм баярт сайхан учрал авчрах орчлон хорвоод, хувь заяандаа харуусан, итгэл дундхан явсандаа өөрийн эрхгүй харамсахад хүрэв...
	Дөнгөж саяхан уулын уруу руу булхайдан чирч, нүжигнүүлэн явсан мод руугаа эргэн очиж, үзүүр дээр нь сандайлан суулаа.
	Хэд хоногийн өмнө тэд нааш ирсэн бөгөөд харгалзагч нь ажил хуваарилахдаа түүнийг энд ганцааранг нь үлдээж "оноолт ажлаа товлосон хугацаанаас өмнө дуусгавал гурван өдөр нэмэгдлээр шагнана" гэжээ. Тэгээд тэр "За хоол ч яамай! Харин яагаад намайг ганцааранг маань үлдээв? Яагаад надад итгэх болсон юм бол?" хэмээн гайхахын зэрэгцээ туйлгүй их баярлажээ. Хэдхэн хоногийн өмнө "За бас ямар нохой нь ирэв?" гэсэн шиг хялайн харж байсан  харгалзагч түүнийг ийнхүү итгэн энэ аглаг хөвчид ганцааранг нь орхисонд хүүхэд шиг баярлаж, түүнээ эргэн тойрон хүрээлэн буй өндөр уулс, зах хязгааргүй ой хөвч даяар хашгиран хэлмээр санагджээ.
	Итгэл ... Хүн хүнээ танин, итгэн найдна хэмээгч юутай сайхан. Энә бол амьдралын баяр, хайрлан энэрэхийн баяр гэдгийг тэрбээр аяндаа ухааран ойлгож, баярлан хөөрч суух даа өөрийн амьдрал, туулсан замаа эргэн харж "юу болоод байгааг" тунгаан бодоход хүрчээ. Ой мод хүртэл найртай сайхан, "Эзэн хичээвэл заяа хичээнэ. Алдааг ойлгох ухаантай, түүнийгээ засах зүрхтэй бай!" гэх шиг болов. "Зүрх зориг гэнээ? Зүрх зоригсоод байх юу байдаг юм бэ алдаагаа засна гэдэг бол миний хүн болсны ариун үүрэг шүү дээ!" гэж бодогдов. Тэгж бодохоор хийх ёстойг бушуухан хийх, хийхдээ бүр сайн хийх хүсэл оргилоод явчихлаа. Тэгээд "дружба" хөрөөгөө асаан модны захаас аван унагаж эхлэх гэтэл ойн захын зулзаган гацуурууд "битгий биднийг хөрөөдөөч! Бид амьдрах гэсэн юм. Бид хур борооны шим, нарны элчийг хүртэх гэсэн юм. Бид амьдрах гэсэн юм. Амьдрал ... амьдрал" гэж гуйх шиг болжээ.
	Тэрбээр, хөрөөдөх мод эрсээр хөвчийн царамд гарч, өдөр шөнөгүй ажиллан, өчнөөн төчнөөн мод унагааж, түүнээ булхайдан цагаалах ажил нэмсэн нь энэ юмсанжээ. Уналгагүй бодохоор мод булхайдна гэдэг тийм ч амар байсангүй. Гэвч ойн зулзаган моднууд түүнд баяр хүргэн "чи бол үнэхээр хүн мөн. Чамайг бид хөгшрөн унатлаа мартахгүй. Чамд бид сэтгэлийн дуугаа дуулна. Чамд бид хайрын үгээ хэлнэ. Насан эцэс болж, газардан унахдаа ч чиний гал голомтонд очин, халуун гал болж дүрэлзэн асна. Чи бол ёстой жинхэнэ хүн мөн!" гэх шиг баярлалдан байв. Энә бол түүнд хамгийн дээд шагнал байлаа.
	Яагаад мод хүртэл түүнийг харйлах болов? Яагаад салхи хүртэл түүнийг үнсэн таалав? Яагаад гэвэл түүнд хүн итгэн, түүний хариуд тэрбээр өөрийн хийсэн бүх л алдаагаа засахаар шийджээ. Түүний нь мэдсэн юм шиг өнөөдөр бас "орчлонд олон заяамгүй" үзэсгэлэнт сайхан охин өмнө нь зогсож байжээ.
	Түүний нүдэнд Оюунчимэг тодоос тодхон харагдана. "Их баярлалаа" гэж инээмсэглэн хэлээд "даанч ахын адуу наашаа" ирж хонохгүй байж л магадгүй дээ... үгүй ээ манай эмээ сайн хүн шүү! ... гэх шиг болно.
	Нүцгэн хүн юунаас ч болов өөрийн эрхгүй аяархан санаа алдаад, эргэн тойрноо ажиглан харав.
	Залуу нарс, гацуур энд тэндгүй "чи юу хэлэх гээ вэ?" гэсэн шиг чих тавин чагнаархан байна. Түүний юу хэлэхийг амьсгал даран хүлээн буй мэт байлаа.
	Нүцгэн хүн "харин та нар надад юу хэлмээр байна?" гэсэн шиг мод бүрийг нэгд нэгэнгүй ажиглан суув.
	Моддын урт урт мөчир гуниглан бөхийжээ. "Иим сайхан үзэсгэлэнт охинтой, ийм сайхан орчлонд төрчихөөд ийм ч муухай юм хийх гэж дээ чи!" хэмээн сүүрс алдан, харуусаж байх шиг байлаа.
	Үнэхээр муухай юм болжээ... Муухайгаар ч барахгүй бүр хачин муухай юм болжээ!
	"Бүх юм энэ муу гашуун уснаас л боллоо. Архины сайхан гэж ер нь юу билээ? Юунд нь би түүнд дурласан юм бол? ... Үгүй ээ нарийндаа бол архинаас ч болсон юм биш! Тэр нэг азгүй дурлалаас л болсон юм. Азгүй дурлал... азгүй... Юу гэсэн үг билээ? Хэн нь азгүй болж байна? Би азгүй байхад тэр хүн бас азгүй байж таарах уу? Ер нь аз гэдэг маань... Тиймээ, хайр сэтгэл бол ерөөсөө аз, хувь заяаны ч юм биш! Тэгвэл... За яахав нөгөө талаар нь бодъё! Хүмүүс бие биендээ нэгэн зэрэг хайр сэтгэлтэй болох тохиолдлыг л хүлээх хэрэг үү? За бүр дэмий юм бодож эхэллээ! Би түүнд хайртай байсан нь үнэн, хайр сэтгэлээ илчлэх ч эрхтэй байсан юм. Гэвч түүнийг бас над шиг л хайрлах эрхтэй, түүнээ илчлэх, түүнийхээ төлөө тэмцэх эрхтэй хүн гэдгийг бодолцох ёстой байж дээ... Явж, явж
энэ чинь юу болж байна? Би нэг хүнд дурладаг, нөгөөх маань өөр хүнд хайртай байдаг, гэтэл цаадах нь бас өөр хүнд... эх адаггүй тойроод л байх хэрэг үү? Үгүй ээ, амьдрал тийм байдаггүй шүү дээ! Чи сайн бод! Ямарч байсан амьдар, дурла! Амьдралд, хүнд хайртай бай! Ойлгов уу?"
Тэрбээр ийнхүү олон юм шалгаан бодов.
Ой амилж эхлэх шиг боллоо. Мөчир нахиа ялимгүй сэрвэгнэн хөдөлж, холгүйхэн хөхөө донгодох сонсдоно. Нар хэдийнэ хөөрчээ. Модны завсраар илчтэйхэн гэрэлтэж, цэцэг навчнаас шүүдэр ууршин буй.
	Хорвоогийн наран ямар ч илчтэй, ээлтэй юм бэ дээ. Энә өгөөмөр сайхан наран дор юм бүхэн урган төлжиж, цоо шинээр цэцэглэн, хөгжинө дөө. Магад ч үгүй эгнэгт өнгөрсөн юм шиг санагдаж асан хувьгүй амьдрал хүртэл цоо шинээр эхлэн, огт өөрөөр дуусаж ч мэдэх юм шүү...
	Нүцгэн хүн удтал юм бодон сууснаа босож, модны нэг үзүүрээс уясан урт сурнаас татан мөрөндөө углаад, уулын уруу бөхийн зүтгэв.
	Хуурай мөчир хугаран, хөвд нойтон хөрс том томоор онги үсрэн, гишгэх бүр газар хотосхийх шиг болж, давирхай, мод, газрын үнэр ханхийнэ. Чирч яваа мод харваас их л тээртэй, газар зуран чангаалдах боловч урд нь яваа хүн ер тоосон шинжгүй алхаж харагдана. Гэвч нарийндаа бол тийм биш байжээ. Одоо түүнд чирч яваа мод нь дааж давшгүй хүнд болсон мэт байв. Хэсэг зуур бодлогошрон суух хооронд мод нь тийнхүү хүндэрсэн нь юунаас болсныг тэрбээр сайн ойлгож байлаа. Өнгөрүүлсэн амьдралаа эргэцүүлэн бодох бүр өөртөө гутран гомдож, тэрхүү сэтгэл ийн дарамт хийж буй ажилд нь түүртэй болдгыг тэр мэднэ. Тийм үед ажил хийх нь байтугаан амьдралын тухай ч огт өөр бодол төрөх нь бий... Тэртээ дороос адуу хурааж яваа охины дуу сонсдох шиг болов. Зогсон чагнавал үнэхээр тийм байлаа.
	Урт сормуусаа гуниглан унжуулж асан гацуур модод гэнэт сэргэн "Тиймээ гуниг бол зовлон биш! Нэгэн алдаа бол мухардал биш шүү!" гэх шиг болов.
	"Би бол тийм мартахаар алдаа хийсэн хүн биш! Бүтэл гүй хайрынхаа хойноос гутран унаж, сэтгэлээ засахын тулд өөрийгөө хууран, сүүлдээ бүр амьдралаа хуурсан хүн! Хэзээ ч болохгүй... Хэзээ ч мартаж болохгүй юм..."
	Түүний нүдэнд ухаангүй согтоод, өмнөх хүнийхээ топгойг архины шилээр хага цохиж байсан сүүлчийн нэгэн явдал харагдах шиг болов.
	"Тэгээд тэр сайхан залуу үүрд ертөнцийг орхисон. Түүний төлөө би... Одоо энд мод чирч явна. Мод чирэх яах вэ? Энә бол сайхан ажил? Хийх ч ёстой! Харин би юуны төлөө... Юуны төлөө? ... Чи хәл л дээ? Юуны төлөө хүн алаа вэ?"
	Бодохоос аймаар, харуусаад ч ханамгүй санагдана.
Тэр чирч явсан модныхоо үзүүр дээр лашгхийтэл суугаад байж цөхөх мэт хоёр тийш сэлгэн хараад, хажуухнаас нэгэн хуурай мөчир шүүрэн авч хуга хуга татан хаяв.
	"Азгүй дурлал гэж боддог байсан анхны минь хайр, амьдрал хорвоо чи намайг уучил! Нэгэн насанд засаж баршгүй алдаа хийсэнд минь уучлан хайрла! Мод оо. Нар аа! Анхилуун сайхан агаар, цэцэг навчис аа! Намайг уучлан хайрла" хэмээн ой хөвчийн их уулс цуурайттал хашгирмаар санагдана.
	Түүний нүдэнд нулимс мэлтэгнэн ирэв. Нулимс... Гашуун нулимс аажмаар хацры нь даган урслаа.
	Адуу хураахаар яваа охины дуу одоо тээр тэнд дуулдахтай үгүйтэй болжээ.

***

	Оюунчимэгийг адуугаа туусаар ирэхэд хамгийн түрүүнд эмээ нь тосон очлоо.
	"Үгүй мөн адтай золиг шүү. Адуугаа олоод л ирлээ дээ!" гэж бодон инээмсэглэн явна. Адууны захаас "хааядхүүед" хэмээн туулцаж, Оюунчимэгийг ойртон ирэхэд
	-За адуу нь хаа байна? Миний охин айв уу? гэж асуув.
	Оюунчимэг одоо бол айх тухай буе, адуу хурааж ирсний баяр, мориноос унах аюулаас нэгэн сайн хүний ачаар амь гарсны баяр хөөр, маргааш дахиад л морь унана хэмээн бодохоос аяндаа төрөх сэтгэлийн баяр, бөөн баяр давхцан явсан тул айсан тухай ярих ч зав байсангүй.
	-Юунаас айдаг юм бэ? гэж цовоо хариулаад, адуу хаа хоносныг ч хэлж амжилгүй хоцорсон хэдэн гүү рүү эргэн шогшив.
	"За яамай, яамай. Айж ичээгүй, эмээл мэмээл нь холбирчихоогүй нэг юм яваад л ирснээс хойш болоо чухам! Удах шиг болохоор нь сэтгэл зовлоо шүү. Тэгсэн харав уу тэр! Энә хотын хүүхдүүд гэж бэрх улс аа..."
	Эмээ ийн бодон, адууны нэг захад аанайхан л "хаая-хүүе!" гэсээр маажигнан явав.
	Оюунчимэг адуугаа туун, бүр зэлэн дээр ирсэн хойно авга ах нь унаганы ногт, гүүний богос барьсаар гарч ирлээ. Барьж сурсан унаганууд төдий л их ажил удахгүй боловч адуу зэлэн дээр тогтож өгөхгүй. Оюунчимэг ийш тийш тасран яваа гүү, адууны хойноос шогшин хүнтэй ярих завгүй. Эмээдээ нэг ойртохдоо
	-Би танд ёстой нэг гоё юм хэлнээ гэв. Эмээ нь түүний хэлэх гоё юмыг "за юугаа хэлэв гэж" хэмээн нэг их тоосон шинжгүй байв.
	Ах нь өөртөө нэг морь барьж аваад ногтлох зуур
	-Оюунаа, чи өнөөдөр өөр морь унаж үзэх үү? гэж асуулаа.
	-Үгүй ээ, энэ морио л унана.
	-Өдөр болган чөдөрлөсөөр байтал бүр хэцүүдэх байх даа, дүү минь.
	-Чөдөрлөхгүй ээ. Би өнөөдөр хөдөө аваачиж идүүлнэ. Эмээ ярианд оролцон
	-Миний охин морио өнөөдөр тавьчихаад маргааш бариулж уна! Өдөр болгон гадаа уяж болдоггүй юм шүү дээ гэхэд Оюунчимэг
	-Тэгвэл өөр морь барьж өг! Яг л энүүн шиг ухаантай морь барьж өгнө шүү. Би явж хүнд айраг аваачиж өгнө гэв.
	Эмээ нь бүр гайхах шиг болж
	-Юун айраг? Хэндээ аваачиж өгөх чинь тэр вэ? гэсээр ойртон ирэв.
	-Би харин танд сонин юм хәл нэ гэсэн биз дээ. Аяар танд цөмий нь ярина гэснээ ахдаа
	-Та надад ямар морь барьж өгөх гэж байна? Яг л энүүн шиг номхон мөртлөө ухаантай морь барьж өгнө шүү. За юу? гэв. Ах нь инээмсэглэн
	-За, за өнөөдөртөө наадхаа уначих. Бодохноо өөр номхон юм байхгүй шиг байна гэхэд эмээ юун айраг, хаашаа явах гээд байгааг учры нь олохгүй бол тэсэж
чадахгүй байгаа бололтой
	-Оюуныг одоо бал юманд явуулахгүй шүү! Та нар битгий л нэг давраад байгаарай. Олионууд чинь одоо бүр дэндэх нь гэж бүр загнах янзтай болов. Ах нь хариу хэлсэнгүй, морио хөтөлсөөр гэр рүүгээ явлаа.
	Оюунчимэг эмээтэйгээ үлдээд
	- Эмээ, та намайг адуугаа хаанаас олсон гэж бодож байна. Бүүр тэр уулын цаанаас авчирсан шүү дээ гэм заагаад, тэр наад уул ынх нь цаад руу орж явсан чинь эмээл хүзүү рүүгээ орчихоод ёстой балрах шахсан...
	Эмээ нь яриан дундуур нь орж
	- Элэй минь! Тэгээд яав? гэж сандран асуув.
	- Тэгсэн нэг хүн тусаллаа. ЁСТОЙ сайн хүн байсан.
	- Юун хүн?
	-  Мэдэхгүй. Мод л чирч яваа юм шиг байсан. Цээжээ нүцгэлчихсэн л хүн байна лээ. Тэгээд тэр хүн...
	-  Элэй минь, Одоо яанаа чухам! Тэнд чинь хоригдлууд буулаа гэсэн Ээ эл эй минь... гэж эмээ нь дуу алдан шогшров.
	Оюунчимэг эмээгээ юунд тэгтлээ нэг их дуу алдсаны учрыг олсонгүй.
	-  Тэгсэн тэр хүн намайг эмээлтэй минь өргөж буулгаад, дахин эмээллэж өгсөн. ЁСТОЙ сайн хүн байсаан. Намайг айраг авчирч өгөөрэй л гэж гуйж байна лээ. Манайд айраг бий юу эмээ? гэхэд эмээ
	-  Юуны чинь айраг! Болъё чаминь! Одоо яах нь вэ? ... гэснээ Оюунчимэгийн нүүр рүү ширтэн, охины минь тэгээд арай айлгачихаагүй биз дээ? гэв.
	- Юу гэж айлгадаг юм бэ. Харин ч тус болсон гээч. Хүн тус болж байхад айргаа харамласан юм шиг...
	-  Больё, больё хүү минь! Одоо чухам салсан дээрээ зогсъё. Тэд чинь ялтангууд байхгүй юу...
	- Ялтангууд биш ээ. Ганцхан хүн байсан юм чинь!
	-  Юуны чинь ганц хүн! ... Чи ерөөсөө наад морио тавь хө! Одоо энэ олио чинь тийшээ явах нь ... гэсээр Оюунчимэгийн гараас цулбууры нь салгаж авав.
	- Та ямар тэр хүнтэй уулзсан биш ямар хүн байсны нь яаж мэдсэн юм бэ? Зүгээр дээ
	Хээр морь суллан тавьсанд итгэж ядаад ч байгаа юм уу, эсвэл Оюунчимэгт хоргодоод байгаа юмуу газар
үнэрлэн тэрүүхэндээ холдож ядан зогсоор л байв.
	Эмээ "морий нь тавьчихсан, одоо чи хаачихав" гэсэн шиг гэртээ яваад орчихлоо.
	"Эмээ яасан муухай зантай юм бэ? Муу хүн байсан бол юу гэж л надад тусалхав дээ. Дор нь алаад хаячих байсан биз... Өнөөдөр ч яахав. Маргааш хэрвээ тэр хавьд нь адуу хоновол намайг айраг авчирч өгнө гэж горьдох байхдаа".
	Оюунчимэг ингэж бодон, эмээдээ гомдсондоо өөрөө ч мэдэлгүй голын зүг алхаж явлаа.
	Голын захад очиж эрэг дээр сандайлан урсгал ширтэж суув.
	Уе бидэртэн урсаж, чулуу цохисон бяцхан жирэлзээ бие биенээ нэхэн хөөх мэт үелзэн одно.
	"Энә гол хаа хүрдэг бол? Явсаар их мөрөн болж, гадаад их далайд цутгадаг болуу? Хэрвээ миний өмнө уе биш ухаант хүн байгаа бол би эмээд гомдсоноо хэлмээр л байна санж дээ. Тэгвэл "Хүнд итгэхээ больсон яасан муухай эмээ вэ?" гээд л түмэн уулын цаана ч дооглон инээлдэх байх даа. За, за больё... Миний эмээ ч хүңд итгэхээ больсон тийм муу эмээ биш шүү. Намайг л элдэв юманд уруу татагдах вий гэхдээ л тэгсэн байлгүй. Гол нь чи хэнд ч муу юм бүү хэлээрэй..."
	Оюуныг ийн бодон суутал эмээ нь гаднаа гарч ирээд
	-Оюунаа! Миний охин нааш ир. Голын эрэгт юугаа хийсэн юм бэ? Ирж ундаа уу! гэж дуудав.
	Оюунчимэг босож гэр өөдөө алхлав.
	"За, за хөөрхий муу эмээгээ зовоогоод ч яахав. Явна гэж зөрөхгүй байж байгаад аргы нь олоод явчихъя. Өнөөдөр ингээд мартаг. Маргааш юмуу нөгөөдөр очъё. Чи болохгүй бол айрагнаас нь нууж аваад эрэг дор тавьж байгаад тугалд явахдаа аваад явчихгүй юу. Тугалд явна гэхээр уул руу явчихна гэж санаанд орохгүй дээ."
	Энә бодолдоо урамшин, ер юу ч болоогүй юм шиг цовоо цолгин гүйж ирлээ.
	-Миний охин өрөм идэх үү? Хоол идэх үү?
	-Алий нь ч идэхгүй.
	-Тэгээд юу идэх вэ? Талхаа дуусчихсан шүү дээ.
	-Би заавал талх л иднэ.
	-За хош золиг! Тэгвэл хоосон бай.
	-Худлаа, худлаа би зүгээр л таныг айлгасан юм. Ааруул идчихье.
	-Хоол болох юм уу?
	-Бололгүй яадаг юм бэ? Хотод ямар дандаа ааруул олдоод байх биш... Та хярам хийсэн үү?
	-Бий, бий. Цаад данханд чинь бий. Миний охин хярманд дуртай юмаа даа. Та нар хотод хярам уудаг уу?
	- Үгүй ээ! Манайх ганц ч удаа хярам хийж үзээгүй. Хярам чинь сайхан юм байна шүү дээ эмээ.
	-Тэгэлгүй яахав. Урьдын хүүхдүүд бол хярам л уудаг байсан. Том хүнтэй зэрэщэж цай ууна гэж ер байхгүй шүү дээ.
	-Аав бас л хярам уудаг байсан уу?
	-Тэгэлгүй яахав. Одоо бол дандаа л цай ууна биз?
	-Тийм, кофенд бол бүр ч их дуртай.
	-Юунд аа?
	-Кофенд
	-Тэр кобэ гэдэг нь юу юм бэ? Цай юу?
	-Тиймээ. Кофе гэдэг цай. Зарим хүн хүрэн цай, зарим нь түлэнхий цай ч гэдэг юм.
	-А-а үхээр! Ямар л өөдтэй юм байв гэж! ...
	Эмээ охин хоёр ундаа уух хооронд иймэрхүү юм ярилцав.
	Оюунчимэг ундаа уучихаад эмээдээ нэхэж буй оймсоо аван гэрийн хаяанд гарч суулаа.
	Хаяанд гарч ирэнгүүт хажуухны модот уулс  нүдэнд нь тусав. Уулс харагдахаар өглөөхөн уулзсан нөгөө л цээж нүцгэн хүний тухай бодол ургаад ирэв.
	"Үнэхээр эмээгийн хэлж байгаа үнэн, тэр хүн ялтан юм болуу? Ямар хэрэг хийсэн бол? Аягүй бол хулгай л хийсэн байлгүй... Ямар муухай юм бэ? Тэгээд л үйлээ үзэн мод чирч явсан юм байж л дээ. За үгүй байлгүй... Хаанаас л хулгай хийв гэж зүгээр л ажил хийж байгаад алдаа гаргачихсан байлгүй. Ямар алдаа гаргана гэж? Яахав буруу юм хийхгүй юу? Мэдлэг нь хүрэхгүйгээс ч юмуу, туршлагагүйгээсээ болоод алдаа гаргачихгүй юу! За үгүй байлгүй. Тэр хүн ерөесөө ялтан биш байх. Эмээ л худлаа хэлж байгаа юм."
	-Эмээ?
	-Өөв, миний охин юу гээв? -Ялтан ирсэн гэж та хэнээс дуулсан юм? -Чи тэдний л тухай бодсоор байна уу? -Үгүй ээ, зүгээр.
	-Хэн ярив даа энэ чинь. Өчигдөр л нэг нь тэгж ярьсан.
	- Таныг айлгах гэж худлаа ярьсан байлгүй. -Надад худлаа хэлж цаашлуулах хүн энд чамаас
өер нэг ч байхгүй.
	-Би танд ганц ч удаа худлаа хэлээгүй шүү дээ.
	-Үгэнд орохгүй зөрнө гэдэг чинь сүүлдээ худалч болно л гэсэн үг!
	-Яагаад?
	-Яах юу байхав. Болохгүй юм руу зүтгээд бүтэхгүй болохоор худлаа хэлж, хуурч эхлэхгүй юу.
	Эмээ нь түүний юу бодон, хийхээр төлөвлөснийг мэдчихсэн юм шиг ийм үг хэлсэнд Оюунчимэг сэртхийн "үгүй ээ эмээ, би таныг хуурахгүй" гэж дотроо хариу өчив.
	Тэглээ ч нөгөө хүний тухай бодохгүй байж чадсангүй. "Өргөн цээж нь хөлөрч гялтагнаад, мөрөн дээгүүр нь сурны ор гарч улайлгаагүй, хумсаар маажчихсан юм шиг байна лээ. Бодвол ёстой хөрслөг хүний шинж байлгүй. Би ийм л хөрслөг хүнд дуртай. Манай ангийн Болдоо ёстой улцгар амьтан шүү" гэж бодсоноо бодлоосоо өөрөө ичих шиг болов.
	"За хаанаас даа... Эмээ намайг хол явуулахгүй л гэж айлгасан байх. Тэрнээс тэр хүн ялтан биш! Тийм зөөлхөн харцтай аятайхан инээмсэглэсэн хүн яаж ялтан байдаг юм бэ? Ялтан бол энд тэндээ шарх сорви болсон муухай амьтан байдаг байлгүй".
	- Эмээ та ялтан үзсэн үү?
	- Үгүй чиш. Хаа үзэх юм бэ?
	- Ямар хүн байдаг бол?
	-  За ямар л өөдтэй юм байв гэж олиг! Чи бас л ялтны тухай бодсоор байна уу?
	- Үгүй ээ, зүгээр.
	Эмээ нь "энэ олио чинь ер нь юу хийгээд байна? Муу юм шүглэчихсэн олио биш биз дээ" гэж бодсоор гарч ирэв.
	Оюунчимэг оймсоо хурдан хурдан яралзтал
нэхсээр
	- За та яагаад гараад ирэв? гэж төвөгшөөсөн мэт асуув.
Эмээ нь ойр байх нь түүнд эвгүй, юм бодоход тээртэй юм шиг санагджээ.
	- Гадаа, гэрт хоёроос юм ярьдаггүй гэдэг юм.
	- Та тэгээд юү гээд түрүүнээс хойш яриад байсан юм бэ?
	- Чи л өөрөө шалаад салахгүй юм байна шүү дээ.
	- Шалсан гэж үү? Ах хаачих гэж байгаа юм бэ?
	- Төв орж чамд талх олж ирэх гэнэ.
	- Паах ямар ичмээр юм бэ?
	- Одоо яахав. Өөр юу идэх юм бэ?
	- Юу ч яадаг юм бэ, арай л турж үхэхгүй байлгүй.
	- Хаширчихаад хойтон ирэхгүй бол яана.
	- Хойтон тэртэй тэргүй ирэхгүй юм чинь.
	- За яаж байгаа нь тэр вэ?
	- Би хойтон арваа төгсөөд гадаадад явна шүү дээ
эмээ.
	- За олиг яах юм бэ! Эндээ ямар сургууль мундсан биш. Хәл амы нь мэдэхгүй шонхор орос руу явсны хэрэг юу байна.
	- Зөвлөлтөөс ч бүр цаашаа явна.
	- За юүхэв! Бүр олио боллоо л доо!
Эмээ  нь Оюунчимэгийн хийж буй  зүйлийг шохоорхон үзэж,
	- Миний охин хаана ийм сүрхий юм нэхэж сурчихсан юм бэ? гэж асуув.
	- Сургууль дээрээ.
	- Сургуульд нэхмэл заадаг юм уу?
	- Заалгүй яахав.
	- Тээр! Овоо шүү дээ.
	- Овоо байлгүй яахав... За эмээ ор ор!
	- За юу болчихов. Хүн хөөгөөд унах чинь?
	- Хүн дэргэд байхаар юм хийж чаддаггүй юм.
	- Аа олио гэж! хэмээн гэр рүүгээ орох гэснээ эргэн, чи тэгээд тэр ялтангуудтай хаана дайралдчихав, хаашаа янзын улс байна? гэж асуув.
	Оюунчимэг тэгэхээс тэгэх гэж
	-  За за түрүүн пөөх-паах ялтан малтан гээд л
байсан одоо юу болоод сонирхоод эхлэв! Тэр муусайн ялтангаар яах гэсэн юм бэ, би даан ч мэдсэнгүй, тэрнээс ялтан гэдгийг нь мэдсэн бол ... гэхэд эмээ нь их л таатай
	- ЁСТОЙ - оо, ёстой! гэсээр гэртээ маажигнан оров.
	Оюунчимэг тэр өдөржингөө ялтаны тухай, муу хүний тухай бодож өнгөрөв. Бодож үзвэл энэ ертөнцөд ерөөс муу хүн төрдөггүй, харин сүүлдээ л тийм муу муухай болчихдог юм шиг санагдана. Хүн нэг нь нөгөөгөө эвддэг болохоос хүн болган сайн байх ёстой юм шиг бодогдоно. Тийм болохоор өөртэй нь уулзсан хүн ерөөсөө муу хүн биш, ялтан байлаа ч төрөлхийн муу хүн байж таармааргүй байв. Түүнд яагаад сайн байгаагаа өөрөө мэдэхгүй байсан хэрнээ яагаад ч юм бэ, тэр бол муу хүн байж таармааргүй л юм шиг санагдана.
	Өдөржин тийм юм бодсоноос ч тэрүү шөнө нь зүүдэлж хонов. Оюунчимэг мориндоо чиргүүлэн гэдсэн дор нь орчихоод хариугүй үхэх гэж байтал нөгөө цээж нүцгэн хүн амий нь авран, урдаас нь дув дуугүй инээмсэглэн зогссоноо ойртон ирж уруул дээр нь аяархан үнсээд авав. Оюунчимэг үнслээ гэж өчүүхэн ч дургүйлэхсэнгүй харин ч хүзүүгээр нь тэврэн авч цээжинд нь удтал наалдан зогсов. Тэгтэл эмээ нь харчихсан "ийм эх захаа алдсан олионууд гэж бас байх уу!" хэмээн дуу алдан хашгирч байснаа дороо ухаан алдан уначихав.
	Оюунчимэг цээжинд нь наалдан зогссон хүнээ орхиж эмээ рүүгээ хар гүйхээрээ ирж босгох гэсэн босож өгдөггүй, сэргэх ч янзгүй байсанд арга барагдан уйлж байна гэж зүүдэлжээ.
	Сэрсэн хойноо бодоход аймаар ч юм шиг, ичмээр ч юм шиг байв. Гэтэл бас эмээ нь түүний юу зүүдэлснийг мэдчихсэн ч юм шиг, тэр байтугаан "охин минь юу болох нь энэ вэ!" гэж асуугаад ч байх шиг байв.
	Зүүдэлж олигтой бөх сайн унтаж чадаагүйгээс ч тэр үү, аль эсвэл "эмээ тэртэй тэргүй адуунд явуулахгүй" гэж бодсоноос ч тэр үү бас л нар ханын элгэнд буутал унтжээ. Босоод гадаа гарч харвал гүүгээ аль хэдийн барьчихжээ. Гол руу гүйж нүүр гараа угаах гэснээ эргэж, зэл рүү очиж ахаасаа
	-Та адуугаа хаанаас хурааж авав! гэж асуув.
	-Чиний өчигдрийн хурааж ирсэн газраас.
	-Мод хийж байгаа хүн байна уу?
	-Юм л мэдэгдсэнгүй.
	Оюунчимэг "арай явчихаагүй байгаа тэгвэл муухай юм болно шүү. Намайг юу гэж бодох бол?" гэж бодсоноо
	-Та бүр хураасан мод хүрэв үү? гэж асуув.
	-Үгүй хүрээгүй. Өө мангуу! Би ерөөсөө худлаа ярьж байна. Чиний адуу авч ирдэгээс биш өөрийнхөө уржигдар авдгаас хурааж ирсэн юм байна.
	Оюунчимэгийн дотор онгойх шиг болов. Тэглээ ч нэг л сайхан цэлмэхгүй, юунд ч юм бэ нэг л юманд хендүүрлэн, гуниглаад ч байх шиг байлаа.
	- Миний дүү өнөөдөр хээр морио бариулж авах уу?
	-Үгүй
	Эмээ нь өдөржин араас нь харуулдах болохоор морь унах ч сонирхол байсангүй. "Тэр хүнд л айраг аваачиж өгөхгүй юм бол морь унаад ч яах юм бэ?" гэж бодогдоно.
	Гэтэл Оюунчимэгийн энэ байдлыг эмээ нь ажигласан бололтой харин ч бүр сэтгэл нь зовниж байх шиг болов.
	"Үгүй энэ олно чинь хот мотоос ирсэн, сайн байдаг юмтайгаа ч дайралдчихсан юм биш байгаа даа. Яриангүй тийм боллоо шүү! Тэр л нэг юманд айраг цагаа аваачиж өгөхийн  өвчин. Олон очих юм биш хориод ч хэрэггүй юм уу? Тэгээд энэ амьтанг чинь юугаан бодож тийш нь ганцааранг нь явуулахав? Ахтай нь явуулчих уу? Аягүй бол цаадахаа хуурчих биз. Ээ больё чи минь! Тэгээд ч өнөөдөр айраггүй болчихоо шив дээ" хэмээн бодож зогссоноо хүүгээсээ,
	-Чи өнөөдөр төвөөс хүн ирж айраг авна гэв үү, үгүй юу гэвэл
	-Тиим Догоо хот явах гэнэ, дайраад ирнэ гэв.
	Оюунчимэг хот явах хүмүүс дайраад ирнэ гэхийг сонсоод "хот руугаа ч буцчихдаг юм билүү" гэж бодов.
	Тэгээд
	-Хот явна аа? гэж асуувал ах нь
	-Тиймээ, миний дүү. Манай сумаас улс хот явах гэнэ гэж огтхон ч юм бодсон шинжгүй хариулав.
	Оюунчимэг түүний нь сонсоод "за за хөдөө гарна гарна гэж бөөн юм болж ирчихээд дөрөв тавхан хоночихоод буцах нь ч хаашаа юм бэ? Тэгсэн дор бол муу эмээдээ хэд хоног тус болсон нь дээр. Ямар ууланд мод хийж байгаа хүнд айраг зөөхөөр ирсэн биш. Шал гажиг юм!" гэж өөрийгөө зэмлэн бодов.
	Тэглээ ч гэсэн нэг л сонин. Сэтгэл нь юунд ч юм бэ хөндүүрлэсэн хэвээр л байна. Ерөөсөө энэ дэлхийд муу муухай юм байдаг, хэн нэгэн хүн шорон оронд орж байгаад л бухимдаад байх шиг, чухамхүү түүнээс болоод гуниглаад байх шиг санагдана. Эмээ түүний бодсончлон шөнийнх нь зүүдийг мэдээгүй ч ямар нэгэн юманд сэтгэл нь шаналж буйг гадарлаад байх шиг байв.
	Үнэхээр ч ач охины нь сэтгэлийн зовлон, эмээгийнх нь сэтгэлийг түгшүүлж "үүнээс болоод хойтон, за хойтноо байг гэхэд түүний хойд жил ирэхээ больчих вий дээ" гэж айхад хүргэжээ.
	-Эмээтэйгээ хоёулаа тэр хүнд чинь маргааш айраг аваачиж өгье! Өнөөдөр тэртээ тэргүй хот явах улсад айраг өгчихөөд айраг үлдэхгүй. Маргааш хоёулаа бяслаг мяслаг ч шахъя! гэж ач охиныхоо сэтгэлийг засах санаатай өгүүлбэл Оюунчимэг нүдээ ширэв татан
	-Паах эмээ шал гажиг юм! Хэн түүнд айраг аваачиж өгөх гэсэн юм бэ гэх нь тэр.
	Гэвч хэлсэн үг нь түүнийг баярлуулж, дотор нь нар гийсэн юм шиг болгоно гэдгийг эмээ эндүүрсэнгүй. Чухам энэ үгний хүчинд л Оюунчимэг өдөржин цовхжин гүйж гадаа гэрт хаа л явсан газраа юм эмхлүүлэн эмээгээ ч бараг хөдөлгөсөнгүй.
	Ганцхан удаа уулзаад түүнд сэтгэлтэй болчихлоо гэж үү? Үгүй ээ тийм биш. Тэгвэл урьд өмнө нь өөртөө тус болсон хүн болгонд ийм байсан гэж үү? Арай ч өөр юм шиг. Юутай ч байсан өөрт нь итгэн үнэн сэтгэлээс гуйсан зүйлий нь заавал биелүүлмээр, тэр хүн үнэхээр ялтан юм бол ямар хэрэг хийснийг нь асуумаар санагджээ. Тэр байтугай ямар хэрэг хийсэн байсан ч хамаагүй уучлаад "Та дахиад хэзээ ч ийм муухай юм бүү хийгээрэй" гэж гуймаар байжээ.
	Өглөө нь Оюунчимэг үүрээр шахуу орноосоо ухасхийн босов. Мөнөөх л урьдынхаа янзаар сормуусаа дэрвэлзүүлэн гэр дотрохыг тойруулан харж, бас л сурснаараа гарынхаа араар нүдээ хоёр нэг нухлав. Тэгээд цоохор ууттай нүүр гарын хэрэгсэл том улаан цагирагаа аваад голын зүг шүүдэр дундуур зам татуулан одов.
	Энә удаа түүний цагираг биеийнх нь хаагуур эргэж байгаа нь ч харагдахгүй байлаа.
	Нүүр гараа угааж, эмээтэйгээ хоёул хүн эргэх бэлтгэл хийгээд, бага үдийн хэрд сая нэг юм хээр мориндоо сундалдан, ойрхон харагдах мөртлөө хэрдээ шогшоод барагддаггүй модот уулын зүг гэлдрэв.
	- Эмээ та хөхөөний дуунд дуртай юу?
	-Дуртай байлгүй яахав. Хөхөвн дуу сонсож явбал амьд байгаагаа мэддэг. Хаврын хаварт хөхөөн дуу сонсох бүр "За арай ч өнгөрөх болоогүй юм байна" гэж боддог" шүү дээ".
	-Би эртээр яг өөрийнхөө нүдээр хөхөө харсан. Ёстой хөөрхөн шувуу байна лээ.
	- Тийм шүү.
	Тэр хоёрын яриа бол хөхөөний тухай ч яриа биш байлаа. Хүн амьдралдаа сайхан дуу сонсон, сайхан юм үзэж, сайхан юм бодож явах ёстой билээ. Тэр сайхны төлөө амьдарч бүтээх ёстой юм.
Тэд явсаар мод бэлтгэж байсан газар ирлээ.
	Хөрөөдсөн мод нэг ч харагдсангүй. Энд тэндгүй бөөн бөөн гишүү овоолон орхижээ.
	Эмээ охин хоёр хэсэг зуур ойр хавиа чагнан зогсвол мод унагаж хөрөөдөж буй чимээ огтхон ч гарсангүй. Тэгэхээр нь мориноосоо буун, булхайн зам даган доош буулаа. Удалгүй Оюунчимэгийн эртэд харсан хэсэг хураасан мод харагдав. Бас л эртэдийнх шиг давирхай залтасны үнэр ханхийн, шинэхэн хөрөөдсөн модны үзүүр цайвалзан байв.
	Юм бүхэн танил, нэг л дотно сайхан санагдана.
	Явсаар ойртон ирвэл гүүпэлсэн моднуудын хажууханд гишүүгээр барьсан овоохой харагдлаа.
	Эмээ охин хоёр зэрэг шахам
	-Энә харав уу? гэлцэн бие бие рүүгээ харж инээмсэглэв.
	-Ундаа ууж байх шиг байна.
	-Тиим байна, дуудах уу?
	-Өө юүхэв. Ямар нохой гахай байх биш яваад л орчихъё.
	-Та эхлээд ороорой.
	-Чи залуугаараа ор!
	-Яршиг! ...
	Хоёул овоохойн үүдэнд ирвэл хүн байх шинжгүй. Нүүгээд явчихсан бололтой.
	Оюунчимэг нэг талаар балмагдан, нөгөөтэйгүүр харуусан шогшрох мэт дув дуугүй хойш ухран, зовхио унаган зогсов.
	Урт сормуус нь дэрвийн, дахиад өөдөө сөхөгдөхөд тоолж үл барам урт удаан хугацаа хэрэгтэй болсон байв.
	-Энэ ер нь нүүгээд явчихсанаас зайлав гэж үү? гэх эмээгийн дуунаар аньсгаа нээн хураасан модны зүг ширтвэл гүүп бүр дээр "Тангад бэлдэв", хэмээн нүүрсээр бичсэн нь тов тодхон харагдлаа.
	Тангад... зулзаган гацуурууд Оюунчимэгийн сормуус шиг урт урт дэрвэгэр мөчрөө доош буулгаж "чи яагаад ийм орой ирэв? Тэр хүн чамайг бүтэн хоёр өдөр, хоёр шөнө хүлээсэн. Чиний айргийг хүлээгээгүй ээ, чиний сэтгэлийг, өөрийнхөө итгэлийг хүлээсэн. Үүнээс хойш итгэн хүлээсэн хүнд чи дандаа эргэн ирж байгаарай! Хүний итгэлийг хэзээ ч орхиж болохгүй шүү. Хүний итгэл... Чи яасан орой ирдэг юм бэ? !" гэх шиг гунигтайяа сүүрс алдав.
	Зах нь үл харагдагч энэхүү ян хөвч хүн шиг нүдтэй, бас хүн шиг сормуустай, тэр нь гуниглан, дэрвийтэл доошоо унждаг гэдгийг Оюунчимэг өнөөдөр л анх удаагаа ойлгох шиг болов.

1975 он






 
