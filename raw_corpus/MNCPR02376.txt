Өвчин эмгэгийг хоолоор эмчлэх боломжтой

Сонгодог хүнс судлан дэлгэрүүлэх академиас өчигдөр хэвлэлийнхэнд мэдээлэл хийлээ. Тус байгууллага нь үйл ажиллагаа явуулаад гурван сар гаруй болж буй бөгөөд монголчуудад зөв зохистой хооллолтын ач тусыг ойлгуулж, цагаан хоолыг дэлгэрүүлэх зорилготой аж.
Тэдний үзэж буйгаар өнөөдөр монголчууд 1кг мах, гурил гэж ярих бус идэж буй хоол хүнсэндээ хэдий хэмжээний уураг, эрдэс бодис агуулагдаж байгаа тухай ярих цаг нь болсон гэнэ. Манайханд махгүй л бол цагаан хоол гэх түгээмэл ойлголт байдаг. Гэтэл үнэн хэрэгтээ цагаан хоол, түүнийг бэлтгэн боловсруулах гэдэг нь бидний мэддэг зүйл биш бололтой. Учир нь цагаан хоолтнуудын хувьд мах хэрчсэн модон дээрээ цагаан хоол хийх ногоо жимсээ хэрчих гэсэн ойлголт хэзээ ч байж болохгүй. Тэр ч бүү хэл цагаан хоолны тогооч өөрөө цагаан хоол иддэг байх хэрэгтэй юм байна. Сонгодог хүнс судлан дэлгэрүүлэх академиас өнгөрсөн баяр наадмын үеэр цэнгэлдэх хүрээлэнгийн гадаа цагаан хоолны үйлчилгээ үзүүлсэн байна. Тэгэхэд нь гадаадын жуулчид ирж үйлчлүүлчихээд "Танайд ийм хоол байдаг юм уу. Бид уг нь олуулаа ирэх байсан боловч Монголд ийм хоол байдаг гэсэн мэдээлэл ирээгүйгээс нэг хэсэг нь ирж чадаагүй" гэсэн байна. Үүнээс үзэхэд ийм төрлийн хоол зайлшгүй хэрэгтэй, гадаад зах зээл нэхдэг болчихжээ гэж академийн гишүүд ярьж байлаа. Ер нь ийм судалгаа явуулдаг эрдэмтэд ч монголд цөөхөн байдаг аж. Хоолны технологийн сурах бичиг ч гэж бараг байдаггүй байгаа нь сүүтэй цагаан будаа гэх мэтийн жортой 1-2 хуудас л байх жишээтэй. Гадаадын жуулчид цагаан хоолны газар орж ирээд "Танай тогооч цагаан хоол иддэг үү" гэж асуухад гайхах хэрэггүй. Энэ нь дэлхий дахинд тогтсон жишиг гэнэ. Тиймээс академийнхан цагаан хоол иддэг, тогооч болох сонирхолтой хүмүүст Хятадаас мэргэжилтэн авчирч сургалт явуулаад анхны зургаан төгсөгч өчигдөр мэргэжлийн үнэмлэхээ авсан байна. Тогооч цагаан хоол иддэг байхын зэрэгцээ эмч, сувилагч шиг тангараг өргөдөг байна. Ингэснээр махны соронзон талбайгүй орчин бүрдэх нөхцөл хангагдаж буй аж. Монголчуудын өвчин эмгэгийн 70-95 хувь нь буруу хооллосноос үүдэлтэй байдаг ба үүнийг хоолоор эмчилж, бас урьдчилан сэргийлэх боломжтойг эрдэмтэн судлаачид батлаад байгаа юм байна. Ер нь дэлхий дахинд хоол хүнсний хими, физик чанарыг судлаад байдаг хэрнээ энергийг төдийлөн судалдаггүй аж. Манайхан малыг ухамсаргүй мэтээр ойлгодог. Гэтэл энерги байгаа газар ухамсар байдаг гэж эрдэмтэд үздэг байна. "Мал өөрийгөө хороох гэж байгааг ухамсарладаг бөгөөд ямар нэгэн муу энерги авсан байдаг. Мал, амьтан хороож буй тохиолдолд "уучлаарай" гээд ямар нэгэн учир шалтгааныг хэлж учирласнаар муу энерги бага ч атугай саармагжих магадлалтай гэнэ. Гэтэл манайхан ялангуяа нийслэлчүүд маш муу энергитэй мах хэрэглэдэг. Тухайлбал, эзнийх нь нүдийг хариулж байгаад л малыг нь хулгайгаар буу шийдэм болж алчихаад машины тэвшинд хааш яайш шидээд, хөл гутлаараа гишгэчин ченжүүд гэх бие биенээсээ өрссөн хар энергитэй хүмүүст тушааж тэдний гараас бидэнд ирнэ. Ингэж бохирдсон мах бидний соронзон талбайг яг л төдий хэмжээний бохирдуулна. Тэр ч байтугай орой ажлаа тарж ирээд төмпөн саваа тачигнуулж, хүүхэд шуухдаа хараан барин хоолоо хийдэг эзэгтэй нар цөөнгүй. Ингэж хийсэн хоолыг хүнд битгий хэл нохойд өгч болохгүй" хэмээн тус академийн зөвлөх, доктор, профессор н.Лхагваа ярьсан. Манайхан махгүйгээр амьдарч чадахгүй. Бидний өвөг дээдэс махаа идсээр ирсэн гэх зэргээр ярьдаг. Тэгвэл академийн гишүүд "Махан хооллолт түрүү үеийнхэнд хамаагүй, махчин гэдэг нэрийг сүүлийн 40-50 жилд л зүүсэн болохоос манай өвөг дээдэс өвөлдөө идсэн махны хороо хавар, зун, намар гэхчлэн бусад улиралд цагаан идээгээр тайлдаг. Цагаан хоолтон ард түмэн байсан" гэж үзэж буй аж. Сонирхуулахад, чононы идсэн мах 1.5 өдөрт гадагшилдаг бол хүнийх 5-6 өдөрт гадагшилдаг гэсэн судалгааг эрдэмтэд гаргасан байна. Махыг наранд 5-6 өдөр байлгахад ямар үнэр ялгардаг билээ яг л тийм хор хүний биеэс гадагшилдаг. Энэ хэрээр хүний энерги алдагддаг. Энерги алдагдсанаас өвчин эмгэг ихэсч улмаар насаараа цуглуулсан хөрөнгөө буцаагаад буруу хооллосноос үүссэн өвчин зовиуртаа зарцуулдаг. Харин цагаан хоолтон хүмүүсийн ихэнх нь бясалгал хийдэг, амьтны амь таслахыг цээрлэдэг, архи ууж хар буруу санаж муу үйл хийдэггүй гэж академийнхан ярьсан. Өдгөө Улаанбаатарт 7000 гаруй цагаан хоолтон байдаг байна. 
Д.Цогзолмаа
