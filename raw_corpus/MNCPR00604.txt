Арай ч ингэж сувдаглаж болохгүй байх аа, Сономпил сайд аа

-Одоо тэрээр 017 дугаар ангийн хөрөнгө рүү бохир гараа дүрэх гэж байна- Батлан хамгаалахын сайд М.Сономпилын толгой нь хэтэрхий томдож тэрбумаар хэмжигдэх төрийн өмчийг хээвнэг арилжиж орхиод түрийвчээ түнтийлгэсэн хэрэг сөхөгдөж эхлэв. Энэхүү эрүүгийн гэмт хэргийг тэрээр сайд болсон даруйдаа нарийн зохион байгуулалттайгаар үйлдсэн байна. Хэрэг явдал ийн эхэлжээ. Өнгөрсөн оны нэгдүгээр сарын сүүлээр М.Сономпил Батлан хамгаалахын сайд болов. Сайд болмогцоо Монгол Улсын зэвсэгт хүчин дотроо хамгийн бүтээлч, хамгийн их хөрөнгө хогшил бүхий Барилгын цэргийн 182 дугаар ангийг шуналынхаа овоо хараанд авчээ. Тэр үед тус анги нь 7,2 га газрыг хамарсан барилгын бүх төрлийн үйлдвэрлэл явуулах хүчин чадал, техник тоног төхөөрөмжтэй нийт 29 объект байгууламж бүхий барилгын үйлдвэртэй байж. Зах зээлээс өмнө энэ үйлдвэр Монгол Улсын 18 аймаг, гурван хотод боссон бүх үйлдвэрийн газраас өгсүүлээд Төрийн ордон, олон улсын хүүхдийн "Найрамдал" зуслан гээд ихэнх объектыг барьж босгосон ийм үйлдвэр аж. 
Оросуудын барьсан цөөн хэдэн орон сууцны барилгаас бусдыг нь эднийх барьсан гэж болно. Ерэн хэдэн онд бараг ихэнх үйлдвэр аж ахуйн газрууд хаалгаа барьж байсан тэр хүнд үед тус барилга үйлдвэрлэлийн төв бааз нь бүрэн хүчин чадлаараа ажиллаж чадахгүй болж, Сономпилыг сайдаар ирэх үед 100-аад ажилчин албан хаагчтайгаар ажиллаж байсан байна. Тухайн үед 182 дугаар ангийн барилгын үйлдвэрийн хамт олон ОХУ-аас Шведийн орчин үеийн технологийг оруулж ирж үйлдвэрээ шинэчлэхээр бүх бэлтгэлээ хангачихаад зөвхөн албан ёсны гэрээ байгуулах л үлдээд байжээ. Хамгийн харамсалтай нь эднийх ханын материалын үйлдвэрлэлээрээ ОХУ-д эхний хоёрт ордог "Строймаш" үйлдвэртэй тохиролцоод шинэ технологи оруулж ирэхэд бэлэн болчихоод байхад нь шинэхэн сайд Сономпил нэг өдөр орж ирээд л бусниулчихав. Хэрхэн бусниулсан түүхийг одоо сонирхъё. Зах зээлийн зарчимд нийцүүлэн өөрчлөгдсөн "Цэргийн инженерийн хийц" Төрийн өмчит аж ахуйн тооцоот үйлдвэрийн газрын захирал, гавьяат барилгачин, хурандаа Х.Лхүндэвийг Сономпил сайд үндэслэлгүйгээр ажлаас нь халж оронд нь өөрийн нутгийн найз, Дарханд хамт ажиллаж байсан Д.Батболд гэгч хэн нь үл мэдэгдэх нэгнийг томилсон байна. Д.Батболд энэ үйлдвэрт ирээд үйл ажиллагааг нь бүрэн зогсоож ажилчдыг нь "сул зогсолтын үе" гэсэн гоё үгээр хуурч сарын 10 мянган төгрөгөөр цалинжуулан нэг ёсондоо хоморголон ажилгүй болгосон аж. Ингэхдээ "Төрийн өмчийн хороо үйлдвэрийг чинь зарна гэсэн" хэмээн худал хэлсэн гэж байгаа. Ингээд төрийн өмчийг хулгайлан хармаалах гэсэн Сономпил найзынхаа төлөвлөгөөг хэрэгжүүлж эхэлж. 2006 оны долдугаар сар. Сономпил сайд болоод зургаахан сар болж байв. Чоно борооноор гэгчээр улсын их баяр наадмын гурван өдөр Сономпилын нохойд барьдаг мод болсон мөнөөх Батболд ачааны машин хэд хэдээр нь авчран тус барилгын үйлдвэрийн тоног төхөөрөмжүүдийг хуу хаман авч оджээ. Цагтаа Монгол Улсын нутаг дэвсгэр дэх ихэнх барилга байгууламжийг барьж босгосон тус үйлдвэрт хэдий хэмжээний хэр хүчин чадалтай тоног төхөөрөмж байсан нь ойлгомжтой. Эдгээр тоног төхөөрөмжийг үл оролцуулан цэргийн ангийн барилга үйлдвэрлэлийн баазын 7.2 га газрыг хамарсан том жижиг 20 гаруй барилга объектыг Төрийн өмчийн хороо хамгийн сүүлийн үеийн үнэлгээгээр буюу 2006 онд хоёр тэрбум гаруй төгрөгийн үнэтэй хэмээн тогтоосон байна. Гэтэл сайд Сономпил энэхүү хоёр тэрбумын үнэтэй объектыг өөрийн найз Төмөрчулуун гэгчид 500-хан сая төгрөгөөр худалдчихаад, мөнөөх хоморголуулан халагдсан ажилчдад нь "үйлдвэрийг ТӨХ худалдчихсан" хэмээн хуурамч бичиг баримт үзүүлсэн байгаа юм. Одоо нэг ч тоног төхөөрөмжгүй, хов хоосон байшин дээр нь "Баруун зах" ХХК гэсэн хаяг хадчихаад, хэсэг хятадууд үйл ажиллагаа явуулж байна гээд бод доо. Тэгээд болоогүй ээ, "үйлдвэрлэлийн талбай түрээслүүлнэ" гэсэн зар хадчихжээ, бас. Тэр Төмөрчулуун нь Дархан-Уул аймагт "Сэргэн мандалт" гэдэг компанитай хүн юм байх. Хэт том толгойлсон Сономпил сайд ийнхүү төрийн ихээхэн хэмжээний хөрөнгийг арилжсаны үнэ болох дээрх 500 сая төгрөгөөс Батлан хамгаалахын дансанд өнөөдрийг хүртэл сохор улаан зоос ч ороогүйг худалдагдсан үйлдвэрийн халагдсан ажилчид нотолж байна. М.Сономпил сайд ийнхүү чимээгүйхэн эрүүгийн гэмт хэрэг үйлдчихээд үүндээ ханасангүй, улам шунахайрч дараагийн гэмт үйлдэлдээ бэлтгэж буй сурагтай. Тэрээр төрийн сайдын тодорхой, хязгаартай эрх мэдлийг хязгааргүй мэт сэтгэн, олон түмнийг нүд чихгүй мэт аашилж, толгойгоо улам томоор данхайлган барилгын цэргийн таван анги нэгдэн зохион байгуулагдсан 017 дугаар ангийн хөрөнгө рүү бохир гараа дүрэхээр хөдлөөд эхэлчихсэн талаар мэдээлэл бидэнд ирэв. Одоо Сономпил 017 дугаар ангийн объектын хойд хэсэг болох төмөр замтай, бараа материал хүлээн авах, хадгалдаг агуулах бүхий томоохон хэмжээний талбайг мөн хулгайгаар зарж борлуулан хармаалах гэж байгаа бололтой. Тэгээд тус ангийн албан хаагч, бие бүрэлдэхүүнийг нь Хужирбулан руу, дээр үеийн эвдэрч нурсан хүн тогтохын аргагүй балгас руу нүүлгэх юм байх.Төрийн сайдын биш юмаа гэхэд зүгээр л хүний ёс жудгийн өчүүхэн ч хэлтэрхийгүй энэ мэтийн балмад бохир гартнуудаас төр өмчөө хэзээ хамгаалж сурах вэ. Хамгийн гол нь ажлын байрнаасаа олноороо муур нохой мэт гудамжинд хөөгдөн гарч байгаа эрх нь зөрчигдсөн олон зуун иргэдээ өмгөөлөх мэдрэмж манай улсын төрд хэзээ суух юм бол. Төрийн өмчийг ТӨХ л хувьчилдаг, ТӨХ-ны шийдвэргүйгээр сайд худалдаж болдоггүй, худалдвал хулгай, эрүүгийн хэрэг болж байгаа юм. Батлан хамгаалахын анги нэгтгэлүүдийн хөрөнгө бол төрийн өмч. Тиймээс Сономпил сайдын дээрх эрүүгийн хэргийг хуулийн байгууллагаар шийдүүлж хариуцлагыг нь тооцох л үлдэж байна. Мөн хөдөлмөрлөх эрхээ бүдүүлгээр хөндүүлсэн дээрх 100-гаад ажилчин албан хаагчдын эрхийг эргүүлэн сэргээж, ажиллаж амьдрах эрхгүй байсан хугацааных нь сэтгэл санааны болон материаллаг хохирлыг ч барагдуулах үлдэж байна. Орчин цагийн монгол сайдууд өөрийгөө Төр, Хууль цааз гээд бодчихсон жингүйдэж явдгийн тодоос тод жишээ энэ Сономпил сайд бололтой. Арай ч ингэж сувдаглаж болохгүй байх аа, эрхэм сайд гуай. 
Н.Пагма

