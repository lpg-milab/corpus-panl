Наранбулагийн тэнгэр найрагчийг хүндэлж хурын нулимсаа тэвчсэнгүй

Нар ургахаас өмнө бид Сүхбаатар аймгийн зүг хөдлөв. Хурын дусал ганц нэгээр машины цонхны шил тогшин явсаар ойрдоо гантай байгаа Сүхбаатар аймгийг хүрэхэд бүр ихэсч усан бороо болж хувирлаа.
Ийнхүү сэтгэл яаран нутгийн зүг жолоо залахын учир энэ аймгийн Наран суманд тэртээ тавин жилийн өмнө дуун хадааж төрсөн найрагч аав Очирбатын Дашбалбарын 50 насны ойг тэмдэглэхээр яваа минь энэ. Ойрын хэдэн жил аавын минь төрсөн суманд байнга гантай байсан гэх боловч найрагчийнхаа ойг тэмдэглэхийг байгаль дэлхий ч мэдсэн юм шиг хур хайрлаж бусад сумаасаа илүү зуншлага сайтай байсан нь бас л нэг учрал тохиол болов уу. Бүтэн долоон жил үр хүүхэд заяахгүй байж байгаад нэг хүү төрсөнд тогоо хөмрүүлэн домнож сүүлдээ гэрээ тойруулан улаан утас уяж хөл хорио тогтоож орхиж. Нутгийн хөрш нь намын хурал дээр Очирбат бурхны шашин шүтэж буруу үйлдэл хийж байна гээд очиж матсан гэдэг. Ирээдүйн найрагчийн тэргүүн дээр нь бурхан залчихсан байсныг хөрш айлын нас чацуутан хүү зулгааж явжээ. Сахилгагүй тэр хүү хожим аавтай минь насан турш салшгүй сайхан анд бололцож хамтдаа тоглон Нарангийн шаргал элсэн дунд хүүхэд насаа үдэж дараа нь амьдралын мөр хөөсөн ч зундаа нэг уулзахдаа жигтэйхэн их саначихсан бүтэн жилийнхээ хуучийг бүүр багын дурсамжтай нийлүүлэн шөнийг хугаслан хонодог байжээ. Тэр найз нь одоо Сүхбаатар аймагт амьдарч буй Баярсайхан хэмээх эрхэм. Үсэнд нь буурал хяруу унаад эхэлчихэж. Бас тэгээд таяг тулдаг болчихсон байх юм. "Миний найз нутагтаа өвс ногоо болон шингэнэ гэж хэлж байсан. Үнэн юм даа. Найзын минь ойг тэмдэглэх гэж буйг мэдсэн юм шиг байгаль дэлхий хүртэл өгөөжөө өгч байна. Энэ жил өвс өндөр ургажээ. Ойрын жилд ургаагүй өндөр өвсийг хараад найз минь нутагтаа өвс ногоо болоод шингэнэ гэж хэлж байсан нь бодогдлоо" хэмээн хуучиллаа. Нээрээ л олон жил найрагчийнхаа хойноос гансарч нулимсаа барж хургүй болсон юм шиг байнга гандуу байгаа гэж сонсогдох болсон Наран сумын тэнгэр энэ жил сая л нэг баярын нулимс унагав уу гэлтэй хур элбэг өвс ногоо өндийн ургасан нь энэ аж. Нутгийн хэдэн найрагч биднийг тосч авлаа. Түмэннаст эгч энэ жил "Алтан гадас" авч гэнэ. Хөдөөх нутагт сэтгүүлч, уран бүтээлч хүн яаж ажиллах ёстойг үзүүлж өгч байгаа гэдгийг ажлынх нь өрөөгөөр ороод гарахдаа л анзаарна. Ай.Төмөр-Очир ах хөл нь газар хүрэхгүй үсээ сэгсэлзүүлэн улам мэргэн цэцэн болчихсон найрагч аавыг минь далим гарах бүрт байн байн магтан санагалзана. Нөгөө муу Амартайван ах маань ой тэмдэглэх комиссын гол ажлыг нугалж тэрүүхэндээ л том буян хийж байгаагаа мэдрэн маадгар алхаж хаа нэг онгиргон маягтай шүлэг хэлхэн чанга уншина. Аймгийн хэвлэлийн албаны Сүхээ ах хамаг ажлыг нугалдаг даруухан боловч тулхтай нэгэн. Тэрбүр өнөө хэд шигээ хамаг сэтгэлээ бас ил дэлгээд байхгүй. Энэ хэд маань аймгийн Утга зохиолын нэгдлийн гол төлөөлөгчид гэж байгаа. Балбарынхаа ойг сайхан тэмдэглэнээ гээд л гүйцгээнэ. Нэг л дотно сайхан санагдсан шүү. Яг л аав минь амьд сэрүүн ахуйдаа тэдэнтэйгээ ингээд л шүлэг уран зохиол цаашлаад хорвоогийн хамаг л бүхнийг үлдээхгүй гэсэн шиг яриа өрнүүлж суудагсан. Өнөөдүүл нь аавыг минь хүндэлнэ гэж жигтэйхэн. Аавын ангийнхан нутаг нугандаа алдартай найзууд гэж байгаа. Угаасаа аавыг алдар нэртэй болохоос өмнө л доргио анги гэдэг нь ойлгомжтой харагддаг байсан. Бие биенээ гэсэн сэтгэлтэй сайхан хүмүүс. Яахаараа нэг ангид тийм зөв ширхгийн хүмүүс цугларчихдаг юм хэн мэдэхэв. Сүрэн гэж аймгийн шүүхийн шүүгч нэг сайхан эгч байдаг юм. Аав минь амьд сэрүүндээ Сүрэн эгчийг одоогийнх шигээ ийм тарган шар хүүхэн байгаагүй хөөрхөн охин байсан гэж уулзах бүртээ хэлнэ. Аавын анхны захиа өгч байсан охин юм гэсэн. Ээж түүнийг Сүрэн эгчээс инээж ирээд асуухад нөгөөх нь надаас өмнө цэцэрлэгт байхдаа нэг охиныг бусдаас өмөөрдөг байсан гэж цайруулна. Шашмаа гэж эгч том цагаан шүдээ гарган ёстой нэг тас тас хөхөрсөн галзуу хүүхэн бас л аавын найз. Өнөө аавыг байхад ирдэг элдэв нэртэй нэргүй, алдартай алдаргүй ах, эгч нар ирэх нь ховордож зарим нь сураг алдарсан байхад өнөө Шашмаа эгч яахав, ийхэв гээд л гүйж байх. Дөнгөж сургуульд орохдоо л зохиолч болно гэж онгироход нь найрагч андыгаа хүүхдийн зангаар бөөрөнхий хэлтэй хүн яаж зохиолч болдог юм гэж загнаж байснаа дурсан харин хожим анд найз Дашбалбар нь яруу найрагч тэр тусмаа төрийн шагналт найрагч болсныг бахархан үнэнд гүйцэгдсэнээ хүлээж суугаа ангийнх нь андуудыг харахад сайхан байлаа. Чимэд ах юм болгонд гүйж Шар, Цэрмаа гэж бас нэг ангиас төрсөн анд нар нь аавыг дурсана. Угаасаа эдний ангийнхан их бүлсэг сайхан хүмүүс. Хичнээн зун Наранбулагийнхаа хөвөөнд дуулж хуурдан бага насаа дурсан уулзалдаж уйлж дуулж явсныг нь санаж байна. Аавын талын хамаатан эгч Дэнсмаа нөхөр Монхортойгоо оччихсон яаж туслахаа олж ядан хөл нь хөнгөрөн гүйнэ. Уг нь нас нэлээд явж байгаа ч залуугийн цог золбоотой, амьдралын ухаантай Монхор ах бидэнд баахан дотно санагддаг юм. Галсан гэж аавын талын хамаатан. Галсан ах том алаг нүдэндээ нулимс мэлтэлзүүлэн хамгийн түрүүнд Наран суманд биднийг угтлаа. Ээжийг минь өвөөтэй хамт очиж бэр гуйж явсан энэ ах их өндөр нуруутай хүн л дээ. Их уян болохоор баярлаж гомдох нь амархан хүн шиг санагддаг. Нэг их боловсрол эзэмшиж гавиагүй ч цаанаа л нэг буурь зааж тулхтай үг хэлэх нь таатай. Эмээгий минь хамгийн бага дүү Мангал ах ч гэсэн цагдаагийн хувцастай цэл залуухан дарга шиг л санагддаг байсансан. Одоо өвгөрчээ. Нутгийн өвгөцүүл цөөрсөн тухай аавын ангийнхан цаанаа л нэг гунигтай өгүүлж байна. Энэ олон сайхан хүнийг дурдах нь ертөнцийн жамыг хэн хэн нь ухаарсантай холбоотой биз. Бүх л зүйл цаанаасаа ёс жаягийн дагуу яг л тайлал мэт тайтгарал мэт сайхан. Сумын төвд аавын минь шүлгийн мөрийг тэрлэсэн гантиган багана байдаг юм. Нутагтаа хайртай байсан аавын минь төлөө түүний шүтэн бишрэгч нэг ах өөрөө л ачиж аваачиж тавиад, тэр өндөр цагаан гантиган чулуун багана тэнд байрлах болсон түүхтэй. Орой нь найргийн наадам боллоо. Нутгийн шинэ залуустай шагнал булаацалдах гээгүй ч Балбарынхаа ойд шүлэг уншина гээд Ай.Төмөр-Очир, Амартайван нар, дээрээс нь эндээс очсон аавын хайртай шавь нарын нэг яруу найрагч Сүглэгмаа, Чөлөөт зохиолчдын хорооны Сэлэнгэмөрөн эгч, Цэсэн гэж нутгийн охин ч яруу найрагч багшийгаа хүндэтгэн шүлгээ уншлаа. Нэг хачин санагдсан нь тэрүүхэндээ Дашбалбарынхаа ойн наадамд манай сум найргийн наадмыг авчихлаа, манай сум бөхийн түрүү авлаа гэх мэтийн бас нэг жалга довны үзэл бага сага ажиглагдана лээ. Дорнод Дорноговь, Хэнтий, Сүхбаатар гээд ерөнхийдөө найрагчийн ой зүүн бүсийнхнийг далласан гэлтэй жижигхэн Наран суманд олноороо цугларав. Наран гэж нар яг хажуунаас нь манддаг Наранбулаг гэдэг жижигхэн булагтай, сэтгэлд ойр сайхан хүмүүстэй, дан цагаан байшингуудтай ийм л нэг сум. Энэ жил анх удаа хоёр давхар байшинтай болсон нь сумын хүүхдийн цэцэрлэг. Бас тэгээд цагаан биш улаан тоосгон байшин. Энэ олон хүнийг Наранбулагийн тэнгэрт ямар олон од гийдгийг харуулах гэж аав минь далласан байх. Оросын жижигхэн тосгонд төрсөн Есенин Рязанийн тал нутгийг дэлхийд таниулсан гэдэг. Есенинг төрөхөөс өмнө дэлхий байтугай оросууд нь мэддэггүй ч байсан биз. Тэгвэл Монголын хамгийн зүүн хязгаарын нутаг болох хилийн манаач, нар тосч байдаг. Наран сумыг Дашбалбараар л мэддэг. Тэр л "Наранбулаг-Миний бага эх орон" гэж анх түүнийг орчин үеийн Монголд тунхагласан юм. Түүнээс өмнө Инжээноров хэмээх эр Жаахан шаргыг зохиохдоо Наранбулагийн хөвөөнд хайртыгаа дурсан дуулж нэг алдаршуулсан. Одоо "Жаахан Шарга"-ыг Ш.Чимэдцэеэ шиг дуулах хүн цөөн ч монгол хүн бүр мэддэг уртын дуу болсон. Есенинтэй зүйрлэлийг шавь Сүглэгмаа нь бас дурсаж хэлсэн юм. Дүү бид хоёр аавынхаа ойг тэмдэглэх гэж хэрэндээ л зүтгэж бас нэг шинэ номыг нь тэврээд нутгийнханд бэлэглэлээ. Ээж минь хар багаасаа нэг нутаг усанд өсч торнисон ханийнхаа талаар хоолой зангируулан дурсаад наранчууддаа нутгийнхандаа хайртай гэдгээ хэлэв. Ойн арга хэмжээ их өргөн дэлгэр болсон. Энэ жил уран бугуйл, уургач, эмнэг булгиулах тэмцээнээс алтан медаль авсан Сүхбаатар нутгийн залуус найрагчийн ойн үеэр ч ид хаваа гайхуулав. Аавын дүү Пунцагаа ахын минь том охин Сайханчулууны нөхөр Далай гэж залуу аймгийн театрын хэдтэйгээ ирж өөрийнхөө найруулсан концертыг тавилаа. Аймгийн театрыг цагтаа шуугиулж явсан Гомоо найруулагч ч хөөрчихсөн бага зэрэг халчихсан зогсоно. Нутгийн өвгөд цөөрч бага байхад таньдаг байсан хүмүүс өтөлж өвгөрсний хэрээр хөмүүл таанын үнэрт мансууран, гоё чулуу түүж явсан миний үеийнхэн өнөөдөр аав ээжүүд болжээ. Гэвч найрагчийг төрүүлсэн Наран суманд нар хамгийн түрүүнд тусаж намираа бороо үе үе шивэрч л байна. Бүх юм байдаг байдагтаа юм шиг атлаа бас л олон юм өөрчлөгджээ. Энд найрагчийн шүлэг, дууг нь мэдэхгүй хүн цөөн. Тэгээд бас тэнд найрагч аавтай минь ямар нэг сэжмээр холбогдоогүй хүн гэж үгүй. Бас бүгд л шүтэн бишрэгчийн байр сууринаас хандана. Тэнд ямар ч нам харьяалалгүйгээр хүн бүр сэтгэлээ гаргаж тусалж байсан. МАХН-аас УИХ-д нэр дэвшсэн Р.Буд гишүүн ч аавын минь шүлэг зохиолыг бишрэн шүтэж нэг номыг нь хэвлүүлж байхад АН-ын Үндэсний зөвлөлдөх хорооны гишүүн, "Монос фарм трейд"-ийн захирал Л.Эрдэнэчимэг "Амьддаа бие биеэ хайрла" гэсэн аавын минь шүлгийг уриа болгон нутгийн иргэдэд сайн үйлсийн аян зохион байгуулж тавин насных нь ойд бэлэг барив. Тэгээд бас ойн арга хэмжээний хаалтын ажиллагаанд ирж шоу зохион байгуулж өглөө. Нэрэмжит болсон сургуулийнх нь нэг танхимыг нь тохижуулж өгөхөөр Р.Буд гишүүн хотоос цахилгаан илгээв. Энэ мэтчилэн энд дурдаж амжаагүй олон сайхан хүний хүч хөдөлмөр орсныг хэлэх хэрэгтэй болов уу. Түүнийг хэрхэн утга төгөлдөр амьдарч, байхгүй мөртлөө байгаа юм шиг буйг тэр олон хүнийг Нарангийн тэнгэр доор нэгтгэж чадсанаас харлаа. Наранбулагийн тэнгэр хүртэл найрагч аавыг минь хүндэлж хурын нулимсаа тэвчсэнгүй. Наранд цугласан олон тал тал тийшээ буцахдаа Дашбалбарынхаа жар, дал, наян жилийн ойг ч хамт тэмдэглэнэ шүү. Хоёр гурван зуун жилийн ойг нь хойч үе мэдтүгэй хэмээн ерөөл хэлээд явцгаасан юм. 
Д.Мөнгөндалай
