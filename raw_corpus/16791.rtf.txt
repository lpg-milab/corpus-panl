№201 (16791)       
1987 оны наймдугаар сарын 22.  
Хамт олны нийгмийн асуудал

<< Хүмүүсийн хөдөлмөр ахуйн нөхцөл, оюун санааны хэрэгцээг хангахад чиглэсэн нийгмийн нэг ч асуудал нам, засгийн анхаарлын гадна үлдэх ёсгүй >> гэж МАХН-ын XIX их хурал заасан билээ. Хамт олны нийгмийн асуудалд тухайн үйлдвэр, аж ахуйн газарт ажиллагчдын нийгмийн бүтэц, үйлдвэрлэлийн эрүүл ахуй, хөдөлмөрийн нөхцөл, орон сууц, ахуй хангамжийг сайжруулах, хамт олны дотоод харилцааг боловсронгуй болгох, түүний гишүүдийн соёл хүмүүжлийг дээшлүүлэх зэрэг өргөн хүрээтэй асуудал хамрагдах учраас хөрөнгө хүч зарцуулж дэс дараатай, үргэлж анхаарч тухай бүр шийдвэрлэх шаардлагатай байнгын зорилт ш. Намын их хурлаас хойш үйлдвэр, аж ахуйн газрууд хамт олны нийгмийн асуудлыг оновчтой шийдвэрлэхэд анхаарлаа хандуулж, ажилчдын хөдөлмөр, эрүүл ахуйн нөхцөлийг сайжруулах таван жилийн төлөвлөгөө зохиож мөрдөх, орон сууц, амралт, гуанз, соёл, спортын төв барьж ашиглалтад оруулах зэрэг үүсгэл санаачилга гаргасаар байна. 

Үйлдвэр, аж ахуйн газрууд хамт олны нийгмийн асуудлыг шийдвэрлэхдээ зарим ахиц олж байгаа боловч өнгөц ерөнхий хандах, хуучин сэтгэлгээнд хөтлөгдөх, ажил, мэргэжлийн зэргийн зөрөө гарах, хамт олны нийгмийн бүтэц алдагдах, хүмүүсийн  хөдөлмөрийн идэвх сулрах дутагдал үргэлжилсээр байна. Улсын хэвлэлийн үйлдвэрээр тухайлаад үзэхэд ажлын нөхцөл, үйлдвэрлэлийн онцлогоос шалтгаалан улсын хэвлэлийн комбинатад эмэгтэйчүүдийн ажиллах хувь 49-өөс илүүгүй байх ёстой атал одоо 60 гаруй хувь нь эмэгтэйчүүд болсноос гадна дээд, тусгай дунд боловсролтой мэргэжилтний зохистой харьцаа алдагдаж, дээд боловсролтой зарим хүн дунд боловсролтой хүний орон тоон дээр ажиллаж байна. 

Арьс ширний үйлдвэрийн нэгдлийн анхан шатны боловсруулалтын болон хромюфтийн үйлдвэр, нэг, гуравдугаар цахилгаан станцын зуух, түлшний цехийн агаарын бохирдолт, халуун, тоосжилт, зарим комбинатын хуурайшил, чийглэг нь үйлдвэрийн эрүүл ахуйн нормоос хэтэрч, авто засварын заводын зарим цехийн дуу чимээ нормоос 40 децибеллээр давж байгаа зэрэг баримт дурдвал цөөн биш юм. Энэчлэнгээр эмэгтэйчүүдийг шөнийн ээлжинд олноор ажиллуулах, эрүүл ахуйн шаардлага хангахгүй байранд хүмүүсийг хөдөлмөрлүүлэх зохисгүй үзэгдэл байсаар байна. 

Манай оронд хамт олны нийгмийн хөгжлийн төлөвлөгөө боловсруулж хэрэгжүүлэх ажил 1970-аад оноос эхэлж Улаанбаатар, Дархан хот, зарим аймгийн үйлдвэр, аж ахуйн газар, хөдөө аж ахуйн нэгдэл, сангийн аж ахуйнууд ийм төлөвлөгөөтэй ажиллаж байгаа боловч тэр бүрий тодорхой үр дүнд хүрээгүй байна. Үүний гол шалтгаан нь нийгмийн хөгжлийн төлөвлөгөөг үйлдвэр, техник, санхүүгийн төлөвлөгөөтэй нягт холбоогүй, бодит нөхцөл, тодорхой судалгаанд тулгуурлаагүй хийдэг байснаас гадна үйлдвэр, аж ахуйн газрын бие даасан ажиллагаа хангагдаагүй, төсөв төлөвлөгөө, санхүүгийн гох дэгээний саад бэрхшээл, амьдралаас хөндий сүржин төлөвлөгөө зохиож нэр төр хөөцөлдөн хэлбэрдэх хандлага гаргадагтай шууд холбоотой юм. 

Томоохон үйлдвэр, аж ахуйн газруудад социологич, сэтгэл зүйчдийн бүрэлдэхүүнтэй социологийн албатай болгож олон түмний санаа бодлыг тогтмол судлах, түүнийг үйлдвэрлэл, нийгмийн удирдлагад бүтээлчээр ашиглах шаардлагыг үйлдвэр, аж ахуйн удирдах ажилтнууд ярианаас цааш ажил болгодоггүй зуршлыг эцэс болгох цаг болжээ. Нэгэнт боловсруулаад мөрдөж байгаа хамт олны нийгмийн хөгжлийн төлөвлөгөөний дэвшилтэй, дутагдалтай талыг нэгтгэн судалж, тодорхой дүгнэлт хийж ололтыг бататган цаашид төлөвлөгөө зохиох аргачлал, хэрэгжүүлэх журам, удирдамжийг боловсруулж, энэ талын боловсон хүчнийг ч сургаж бэлтгэх асуудлыг цаг алдалгүй шийдвэрлэх шаардлагатай байна. 

МАХН-ын Төв Хорооны III ( 1987 он ) бүгд хурлаас бүтээгдэхүүн, ажил, үйлчилгээний чанар, үр ашгийг дээшлүүлэх талаар дэвшүүлсэн зорилт, төлөвлөлт, удирдлагыг боловсронгуй болгох, аж ахуйн механизмыг төгөлдөржүүлэхээр нам, засгаас авч байгаа тодорхой арга хэмжээнүүд хамт олны нийгмийн асуудлыг шийдвэрлэхэд үйлдвэр, аж ахуйн газар, хөДөлмөрийн хамт олонд өргөн бололцоо нээж өгч байна. Үүнээс үндэслэн төлөвлөгөө, санхүүгийн байгууллага, салбарын яамд эдийн засгийн төлөвлөлтийн нийгмийн хандлагыг өргөтгөн, үйлдвэрлэлд механикжуулалт, автоматжуулалтыг өргөн нэвтрүүлэх, ажилчдын соёл техникийн мэдлэгийн түвшинг дээшлүүлэх, тэдэнд шинэ техник, технологи, мэргэжил эзэмшүүл ажлыг хэтийн болон жилийн төлөвлөгөөнд тусган хэрэгжүүлэх хэрэгтэй юм. Ямар нэгэн шинэ үйлдвэр, завод байгуулахдаа клуб, улаан булан, биеийн тамир, спортын танхим, талбай, халуун усны газар, тэр ч байтугай ажилчдын гуанзыг ч зураг төсвөөс нь хасч ихээхэн хэмнэлт гаргасан хүн болж хуурамч зай гаргадаг хуучирсан сэтгэлгээ, явуургүй арга барилтай шийдвэртэй тэмцэн арилгавал зохино. 

Үйлдвэр, аж ахуй, үйлчилгээний байгууллагын соёл ахуйн зориулалттай байрын хангамжийг сайжруулах, нийт ажилчин, албан хаагчид, ялангуяа шөнийн ээлжийн ажилчдыг ажлын байранд нь халуун хоолоор үйлчлэх асуудлыг шийдвэрлэх, шинээр барих үйлдвэр, аж ахуйн газрыг орон сууц, соёл, ахуйн байрын нормативын дагуу цогцолбор байдлаар барих талаар онцгой анхаарах шаардлагатай байна. Үйлдвэр, аж ахуйн газруудын өөрийгөө санхүүжүүлэх, бие даасан ажиллагааг өргөтгөх, дотоод нөөц бололцоог дайчлах, хамт олны идэвх санаачилгыг өрнүүлэх замаар нийгмийн асуудлыг оновчтой шийдвэрлэх потенциалыг бүрэн ашиглах, энэ талаар гарч байгаа туршлагыг судлан дэлгэрүүлэх нь улсаас нэмэгдэл хүч хөрөнгө шаардахгүйгээр хөдөлмөрчдийн соёл, ахуйн үйлчилгээг сайжруулах томоохон боломж мөн. 

Нам, улс, олон нийтийн байгууллагууд хамт олны нийгмийн асуудлыг шийдвэрлэх ажлыг төлөвлөгөөт зорилтыг ханган биелүүлэх, шинэ хүнийг төлөвшүүлэн хүмүүжүүлэх гол нөхцөл гэж үзэж намын XIX их хурлын заалт ёсоор үзэл суртал, улс төр, зохион байгуулалтын ажлын шийдвэрлэх бүрэлдэхүүн хэсэг болгох хэрэгтэй байна. 

