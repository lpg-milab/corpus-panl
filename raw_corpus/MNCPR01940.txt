Тул, Дархадын цагаан загасанд устах аюул ойрхон байна

Хөвсгөл аймгийн хойд хязгаар Дархадын цэнхэр хотгор нь 36 голын сүлжээ 300-гаад нууруудаас тогтсон үнэхээрийн Монголын Швейцарь билээ.
Дархадын хотгорын нууруудаас Доод цагаан нуур, Тарган нуур, Дээд цагаан нуур, Шишгэд, Шарга голд Дархадын цагаан загас гэж алдартай загас бий. Оросын хаан, ноёд өчнөөн олон загасан дотроос зөвхөн цагаан загасыг таалж зоогонд барьдаг байсан гэдэг. Тиймээс ч эртнээс Дархадын цагаан загас гэж алдаршсан юм. Сүүлийн жилүүдэд энэ загасыг их хэмжээгээр шавхаж агнаснаас нөөц нь дуусаж байна. Төлөвлөгөөт эдийн засгийн үед агнуурын мэргэжлийн цөөн тооны загасчин жилд 100 тонн загас барьдаг байсан. Нэг тор тавихад 2-11 тонн загас баригдаж байсан гэхэд одооны хүмүүс итгэхгүй байх. Тэгвэл зах зээлийн үе эхэлснээр нуур, голын эзэнгүйдэл бий болж хэн дуртай хүн загасны нөөцийг өрсөлдөөний журмаар хятад сетка гишгэх газаргүй болтол тавьснаас хайран цагаан загас мөхлийн ирмэгт тулаад байна. БОЯ-наас орон нутгийн иргэдийн хэрэгцээнд 2006 онд 25 тонн, 2007 онд 15 тонн, 2008 онд долоон тонн гэж буурах хандлагатай зөвшөөрөл олгосон ч энэ хэмжээнд биш харин ч замбараагүй ихээр загас барих үүдийг нээж байна. Өнгөрсөн онд Рэнчинлхүмбэ сумын нутаг Тарган нууранд загас барихыг хориглосон ч нуурыг сэг болтол тор тавьсан байна. ШУА-ийн загас судлаач, академич А.Дулмаа докторын нутагшуулсан Цагаан зарам (пельд) загас агнуурын асар их нөөцтэй, олон хүнийг тэжээж байсан ч энэ намар бараг устжээ. Үүнийг бичигч бид Тарган нууранд гурван өдөр тор, сетка тавихад дөрвөн ширхэг баригдаж байлаа. Тэнд хамгаалалт, хяналт, шалгалт гэж алга болсныг гэрчилнэ. Одоо бүр тайгын нууруудад Улаан номд орсон тул, бусад загасыг агнаад байна. Тул загас ихэнх газар устаж, үржлийн сүрэг байхгүй болох нь. Үлдсэн цөөхөн хэдийг явах зайгүй болтол уртасгасан хятад сетка орооцолдуулан барьж нэг килограммыг нь 5000 төгрөгөөр наймаалсаар байна. Хяналт хаана байгааг бүү мэд. Үүнээс гадна Дархадын нууруудад бараг үзэгдэхгүй байсан Тураг гогой (Хар галуу) гэх загасаар хооллодог шувуу 2001 оноос эхлэн ирж 6000-8000 толгой болсныг судлаачид тогтоогоод байна. Энэ шувуу зундаа үржлийн жижиг цагаан загасыг 30-90 тонноор нь идэж байгаа аж. Дархадын нууруудын загасанд учирч буй аюулыг нутгийнхан Хар галуу- хятад тор- нутгийн хүмүүсийн өрсөлдөөнт хууль бус агнуур гэж үзэж байна. Цагаан загасаа хамгаалах арга замууд 1.2008 онд барих долоон тонн загасны зөвшөөрлийг хүчингүй болгож , Дархадын нууруудад 3-5 жил загас барихыг хориглох. Ингэж бүх газар хориглохгүй бол бага ч гэсэн зөвшөөрөл олговол яг адилхан хугацаанд, адилхан тооны загасчид, тэр хэмжээний тороо тавьж агнуур хийх бөгөөд хяналт тавихад ч түвэгтэй, ач холбогдолгүй болно. 2.Энэ хугацаанд загас барьдаг булан тохой, нуур голууд хөлдөхөд нутгийн загасчдад гэрийн ойролцоо хэсгийг албан ёсоор бага багаар нь хүлээлгэж өгөөд торны ором гаргахгүй байх, хэрэв гарсан бол хариуцлага тооцох гэрээ байгуулах. 3.Зах зээлийн үед эзэнгүй байгалийн нөөц байгаагаас ямар нэгэн хэмжээгээр татгалзах төрийн бодлого явуулах. Нутгийн иргэдэд түшиглэсэн байгалийн нөөцийн менежмент хийхэд иргэдийг сургаж чадавхижуулах. 4.Тул загасанд нутгийн иргэдэд түшиглэсэн ангийн менежментийн загварыг бий болгон хөгжүүлэх, нутгийн иргэдэд нь ашигтай байх, агнахгүйгээр хамгаалах нь агнаснаас илүү ашгийг бий болгох менежмент явуулах хэрэгтэй. 5.Тул зэрэг загасыг байгалийн нөхцөлд нь нэн яаралтай үржүүлж үржлийн сүргийг бий болгох. Үүний тулд загасчин, жуулчин эрхэлдэг компаниудад тулын жарамгайг худалдан авч нууранд нь тавих, түүний дараа тул барих тусгай зөвшөөрөл олгодог бодлого боловсруулж хэрэгжүүлэх. 6.Мэдээж хууль хяналтыг хүчтэй, иргэдийн оролцоотой байх замаар шийдвэрлэх, өөрөөр хэлбэл миний юм гэсэн сэтгэлгээний өөрчлөлт гарахуйц бодлого явуулах, эрхийг шилжүүлэх. 7.Байгалийн нөөцийн хууль хяналтын тогтолцоо бусад салбарынхаас өөр онцлогтой байгааг бүх түвшиндээ бодит байдал, бэрхшээл, гарч байгаа үр дагвар, алдаа сургамжид тулгуурлан бүтцийг өөрчлөх, байгаль хамгаалагчид улсын байцаагчийн эрх өгөх, байгаль орчны хяналтын улсын байцаагчийг БОЯ-ны бүтцэд шилжүүлэх зэргийг анхааран үзвэл загасны нөөц шавхагдах асуудал нааштай болох боломж байна. 
Алтай-Соёны төслийн Хөвсгөл нэгжийн орон нутгийн зохицуулагч Ж.ТӨМӨРСҮХ 

