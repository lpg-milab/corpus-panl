Хүйтэний оргилд авирах үеийн хөгтэй явдлууд

Их Монгол Улс байгуулагдсаны 800 жилийн ойд зориулсан олон арга хэмжээ "ёслол төгөлдөр" үргэлжилсээр байна. Үүнээс хамгийн сүржин нь Монгол Улсын оргил цэгт төрийн тэргүүн, Шадар сайд нар дагуул юутайгаа гарсан явдал байлаа. 
Ерөнхийлөгч Н.Энхбаярыг дагалдан гарах багт багтах нь хамгийн эхний шалгуур байсан нь мэдээж. Тэр "аугаа" багийн гишүүн болсондоо баярласан хүмүүс Өлгий дээр буумагцаа ямар олон хүн байгаа талаар өөр хоорондоо ярилцаж эхэлжээ. Үнэндээ ч, эр зориг шаардсан их спортын сонирхогчид нь мэргэжлийн хүний нүдээр харвал инээдэмтэй л ансамбль байсан байж таараа. Гэхдээ тэнд багтах гэдэг нь нэр төрийн хэрэг учраас айдастай, хүйдэстэй байсан ч зүтгэхээс өөр яах вэ. Хүйтэний оргилд гарах их арга хэмжээнд зориулан гурван бааз босгожээ. Эхний бааз дээр очиход Улаанбаатарын дээд зэргийн ресторанууд ажиллаж байсан юм байх. Юу идье, юу ууя, хүссэн нь байжээ. Цааш цаашдын баазууд дээр ч тийм байна гэсэн ойлголт өгчээ. Шадар сайд М.Энхсайхан ч уг авиралтыг дэмжих нэрээр мөнгө татахдаа бизнесмэнүүдэд тэгж хэлж байсан гэнэ. Гэвч мөнгөө өгсөн баячууд, хамаг хар бор ажлыг нь амжуулж байсан уулчдын хувьд дараа дараагийн баазуудад ходоодны мухар руу хаях юм хомсхон л байсан ажээ. Хөгтэй, "хөөртэй" авиралтын гууль цухуйж эхлэхгүй юу. Энэ ажиллагаанд зориулж байнга татаасанд өртдөг бизнесменүүд ч халаасаа багагүй нимгэлсэн сурагтай. Лав "Номин электроникс"-ийн Ш.Баярсайхан гэхэд 10 сая төгрөг өгсөн юм билээ. Хэрэв дээшлэх тусам хоол хүнс олдохгүй гэдгийг анхааруулсан бол дарга нараас бусад хүмүүс "Их ч өмхий, бага ч өмхий" үүрсэн ачаан дээрээ аваад л явах байсан биз ээ. Хүйтэний оргилд хийх авиралтын үеэр хүмүүсийн жинхэнэ мөн чанар, долдой байдал газрын хэвийн төвшинд байдгаас нь илүү ихэссэн байна. Бас далайн төвшнөөс дээшлэх тусам биед мэдрэгдэх ачаалал ч аминдаа хайртай нэгнийг буцахад хүргэжээ. Допингийн хорооны эмч С.Насанбат бааз бүр дээр л авирагчдын биеийн байдлыг шалгаж, даралтыг нь үзэж байсан байна. Өндөрт гарснаар бараг хүн бүрийн бие л өөрчлөлттэй болсон нь ойлгомжтой. Зарим нэгэн хүн бараг алхам бүртээ үзүүлэх гээд, харин зарим нэг нь дээш гаргахгүй байж магадгүй гээд С.Насанбат эмчээс зугтаж эхэлсэн юм байх. Жил жил бөхчүүдээс илэрдэг допингийн шинжилгээний хариу, энэ тэрийг чирэгдэл нуугдал бололгүй ингэж ил тод ажигламаар юм даа гэмээр идэвхтэй байсан гэж байгаа, тэр эрхэм. Өнгөрсөн наадмаар ид хаваа үзүүлж түрүүлээд бүр цол алгасан аварга болсон Д.Сумъяабазарыг ч бараг хамгийн түрүүнд оргилд гараад ирэх байх гэж бодож байсан хүмүүс олон. Гэтэл аварга замаас нь буцаж, дараагаас нь булчингаа хөгжүүлсэн хүн өндөрт гарч чаддаггүй задрах гээд байдаг юм гэнэ гэсэн яриа тархаасан билээ. Их аваргын ах аварга дороос өгсч байхдаа л шантраад байсан юм байх. Мөсөн гол дээгүүр гарч явахдаа л "Та нар ч яахав 70, 80 кг. Би 120, 130 кг. Хэрэв мөс цөмөрвөл намайг хэн авахав дээ" гэж байжээ. Тэгээд дараагийн бааз дээр бараг хүн бүрт илэрсэн цусны даралтын өөрчлөлт мань хүнд аятайхан далим болжээ. Харин бурханч лам Г.Пүрэвбат уг нь тэнгэрийн оронд аль болох ойрхон очих гээд нэлээд мэрийжээ. Гэвч номын мөр хөөсөн түүний биеийн байдал тийм боломж өгөөгүй гэнэ. Тэгээд л Г.Пүрэвбат лам, Д.Сумъяабазар аварга хоёр ханьссаар доошилжээ. Гэхдээ яаж зүгээр байхав, тэргүүн хатагтайн тэргүүлсэн авгай хүүхнүүдийн багтай нийлээд Малчин оргилд авираад авсан гэж байгаа. Малчин оргилд гарсан хүмүүсээс нийслэлийн Иргэдийн төлөөлөгчдийн хурлын тэргүүлэгчдийн дарга Н.Болормаа хамгийн их баяртай байсан гэсэн. Яахав дээ, хүндлэн биширдэг О.Цолмон хатагтайтай хамт ууланд авирсан юм чинь. Хүйтэний оргилд авиралтаа эхлээд ер удаагүй, 30-40 минут өнгөрч байхад Мэдээлэл, харилцаа холбоо, технологийн газрын дарга Ч.Сайханбилэг ангал руу унахаа шахжээ. Түүнээс хойш хүмүүс бүгд айдастай болж, ноён оргилд гарна гэдэг зүгээр ч нэг сэтгэлийн хөөрлөөр хийх юм биш гэдгийг ойлгосон бололтой нэлээд биесээ хянаж явах болсон гэнэ. Энэ түүхэн үйл явдлыг хальсанд буулгахаар очсон манай телевизүүдийн камер ч царцчихаад асуудал үүссэн юм байх. Харин Ерөнхийлөгч Н.Энхбаяр ноён оргилд гарах үед дор байхаас л дагаж гүйгээд байсан МҮОНРТ-ийн ерөнхий захирал асан С.Мягмар нисдэг тэргээр зураг авч байсан гэнэ лээ. МҮОНРТ-ийн дарга нь өөрөө зураглаачийн ажил хийсэн хэрэг. Өөрсдийнх нь аппарат техник гацчихаад байсан тул МҮОНРТ-ийн ерөнхий захирал С.Мягмар дарга өөрийгөө нисдэг тэрэгнээс хүлчихээд эр зориг гарган ингэж ажиллажээ.. Ноён С.Мягмарыг ийнхүү гайхамшигт "бүтээл" хийн, Хүйтэний оргилыг агаараар ороож байхад нисдэг тэргийг гавьяат нисэгч Д.Сугар жолоодож байсан юм билээ. Энэ удаагийн авиралтад эрхэм дарга нар эрийн цээнд хүрч байгаа хөвгүүдээ дагуулан "гангарсан". Ерөнхийлөгч Н.Энхбаяр, Шадар сайд М.Энхсайхан, УИХ-ын гишүүн С.Баярцогт, Мэдээлэл харилцаа холбоо, технологийн газрын дарга Ч.Сайханбилэг нар хөвгүүдээ дагуулсан байсан. Зарим нь давгүй гараад ирсэн юм байх, харин зарим нас балчир уулчид уулнаас буух үедээ толгой нь дүйрэнгэтэн өвдсөндөө газар тэрийтэл унаж байсан гэсэн. Ерөнхийлөгчийн хамгаалалтын залуус юун "Ерөнхийлөгчийг гэх, өөрсдийгөө л арай гэж авч яваа юм чинь гэж" нэгэн уулчны хэлсэн нь аргагүй биз. Нөгөө том биетэй сайхан залуус чинь Төрийн тэргүүнийхээ майхныг барих гэж байгаад л хийсгэчихсэн гэнэ лээ. Өнөөх нь агаарт бөмбөлөг аятай дэгдээд, уул уул даваад одсон юм даг уу даа. Аз болж нөөц майхантай яваагүй бол "Муу хүнийг зар, зарсан хойноо өр" болох дөхжээ, манай Ерөнхийлөгч. Их Алтайн уулсын ноён оргилд гарч ирэх гэж багагүй зүдэрсэн манай багийнхан гарч ирснийхээ дараа хөөрсөндөө аюулгүй байдлыг ч анзаарах сөхөөгүй болжээ. За ингээд, гарчихдаг юм байж, буух ч бас хэцүү дээ. Зарим нэг нь ч үүрч, дүүрч авч гарснаа буулгах ч чадалгүй болсон юм уу даа. Аваад буучихаач гэхэд туслах ч хүнгүй болж, бараг тэр ачаа тэндээ үлдсэн гэсэн. Өндрийн өвчин, хөлийн эцээтэй бааз дээр ирэхэд дарга нар нь бүгд морио унаж явчихаад нөгөө муу уулчид, дагалдан явсан хүмүүст нь юу ч үлдээгүй гэсэн. Харин доош бууж ирээд Шадар сайд М.Энхсайханы шоу эхэлжээ. Баахан өргөмжлөл, хүндэтгэлийн самбар болцгоож, бараг Чингэсийн үгийг Ерөнхийлөгчийнх шахуу болгоод байсанд нь ядарч эцсэн олон хүний дургүй хүрч байжээ. Бас оргилд гарахын яг өмнөхөн Ерөнхийлөгч, Шадар сайдыг "Ээ дээ, чи дөнгөх үү дээ" гэх ухааны явууллага хийсэн гэсэн. Магадгүй, олон түмэнд би л оргилд гарах хувьтай гэж ойлгуулах гэсэн ч юм шиг. Тийм ч юм уу, хэн мэдлээ. М.Энхсайхан дарга ч хариуд нь "Би бол чамай мууг бодвол, наад дээр чинь гарч явсан толгой шүү" гэсэн янзтай ширвэсэн бололтой юм билээ. Ингэж тэрүүхэндээ гол дүрд "арцалдаад" авсан хоёрыг буцан ирэхэд нь "Уулын спортын мастер" хэмээх цол олгож, адилхан гавьяатай болохыг нь нотолсон. Ингэж мастер болцгоосон нь тэр нэгэн цагт өвөрлөгчид Мао удирдагч нь усанд сэлж, спортын мастер болсонтой аль ч агуулгаараа дүйснийг нийтлэлч Баабар тухайн үед нь тэмдэглэн хэлсэн билээ. Ийнхүү сүр, хөл хөөрцөг болсон Хүйтэний оргилд хийсэн авиралтын элдэв хөгтэй, паянтай явдлаас дуулгахад ийм байна. Хүссэн хүн гүйж гараад ч байдаггүй тэр бэрхийг давсан хүмүүсийг буруутгах гэсэнгүй, гэхдээ л сүүлийн жилүүдэд хэвшил болоод байгаа сүржин үйл ажиллагааны эргэн тойронд юу болдгийг товчхон өгүүлэхээр зорьсон нь энэ. 
