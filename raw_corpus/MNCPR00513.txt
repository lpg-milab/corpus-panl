Цахилгаан тасарсан нь өвчтөний аминд хүрсэн үү?

Нийслэлийн Сүхбаатар дүүргийг хангах цахилгаан шугамд өнгөрсөн лхагва гаригийн орой гэмтэл гарснаар нэгдсэн нэгдүгээр эмнэлэгт тог тасарч, эрчимт эмчилгээний тасагт эмчлүүлж байсан нэг өвчтөн энэ үеэр нас баржээ.
Амь нас нь дээсэн дөрөөнд голдуу хүмүүс хэвтдэг тус тасагт байнга бэлэн байх ёстой мотор ажиллаагүй нь өвчтөнийг нөгөө ертөнцөд одох шалтгаан болсон гэх мэдээллийн дагуу тус эмнэлгээр өчигдөр орсон юм. Эрчимт эмчилгээ /ЭЭ/-ний тасгийн үүдэнд суух ажилтан "Эрхлэгч эмч хагалгаанд орсон, тиймээс эмчилгээ эрхэлсэн даргатай уулз" гэснээр н.Бямбадорж даргын албан тасалгааг зүглэтэл үүдэндээ семинарт сууж байгаа гэсэн бичиг наасан байлаа. Харин хажуу өрөөнд нь суух Эрдэм шинжилгээ, гадаад харилцаа, сургалтын албаны дарга, ЭЭ-ний тасгийн эрхлэгчээр ажиллаж байсан Л.Ганболдтой уулзахад " Мотор нь болохгүй байсан гэсэн асуудал яригдах нь яригдаж байсан. Гэхдээ энэ нь нас барсан хүнд нөлөөлөөгүй байх аа. Тэр хүн их тааруу байгаад өнгөрөх үе нь цахилгаан тасрахтай таарсан юм шиг байна лээ. Ер нь зугаалгаар явах үед ч гэсэн мотор ажиллахгүй байх тохиолдол гардаг шүү дээ. Эмчилгээний тоног төхөөрөмж сайжирч өвчтөнийг орчин үеийн тоног хэрэгслээр хүч түрэн эмчилдэг болсон энэ үед цахилгаан хэсэг хугацаанд тасрахад эмчлүүлэгчийн биеийн байдал тогтворгүй болж, хэвийн байсан хэмнэл нь доголдох нь бий. Гэхдээ ийм аппаратууд нь голдуу хяналтынх байдаг бөгөөд өвчтөний биеийн байдалд нөлөөлөхгүй" гэсэн хариулт өгсөн юм. ЭЭ-ний тасагт буцаж ирээд тодруулга өгчихөөр өөр эмч байгаа эсэхийг ажилтнаас лавлахад бага эмч Туултай уулз гэлээ. Харин н.Туул эмч нь "Би ямар ч яриа өгөхгүй, тэр шөнө хэн гэж эмч байсныг мэдэхгүй, та нар худлаа мэдээлэл бичиж интернэтэд хүртэл тавьсан байна гэнэ лээ. Сэтгүүлчид гуйвуулж бичдэг" хэмээн дургүйлхэж дарга нартай л уулз гээд өөрөөсөө зайлууллаа. Тасаг дотроо юу болж байгаа, цахилгаан тасардаг шөнө хэн гээч эмч ажиллаж байсныг мэдэхгүй гэх бага эмчийн цааргалалтаас үзэхэд энд нэг нуух шаардлагатай зүйл байна гэсэн сэтгэгдлийг төрүүлж байсан. Ингээд дээрх тасгийн эрхлэгч Ц.Ганбаттай хагалгаанаас гарч ирснийх нь дараа уулзахад " Амьсгалын аппараттай байсан Д олон хоног эмчлүүлсэн, элэгний комтой хүнд өвчтөн байсан. Ар гэрийнхэн нь ч мэдэж байсан. Цахилгаан тасрах үед амьсгалын аппарат ажиллаагүй тохиолдолд гараар хиймэл амьсгаа хийх арга хэмжээ авагддаг. Харин хяналтын тоног төхөөрөмжүүд нь тоггүй болсноос шалтгаалж хүний амь насанд нөлөө үзүүлэхгүй. Тиймээс тог тасарч, мотор ажиллаагүйгээс хүний амь нас эрсдээгүй. Тэгэх учир ч байхгүй. Моторын хувьд асаагүй асуудал байгаа" гэлээ. Харин тог тасардаг орой ажиллаж байсан эмч Н.Чойжамцтай уулзахад "Цахилгаан 70-аад минут тасарсан. Гэхдээ мотор асаасан. Тиймээс миний хоолой одоог хүртэл угаараас нь болж сааралтсан хэвээр байна" гэв. Харин зарим өвчтөний сахиуртай уулзлаа. Эмч нараа царайчилдгаас нэрээ хэлэхээс эмээсэн тэд "Тог тасардаг шөнө нэлээд мунгинаж байж мотороо асаах шиг болсон. Бид нөгөө зүрх хянадаг аппарат, автомат тариур нь ажиллахгүй яанаа гэж дотроо эмээж, тэвдэж байсан. Зарим нь ч бүр гэрээсээ мотор авчрахдаа тулсан. Энэ эмнэлгийн эмч нар нь уг нь сайн, эмчилгээ ч гайгүй. Гэхдээ тэр мотор нь асахгүй удсан нь яах аргагүй л бэлэн байдлыг хангаагүй хариуцлагын асуудал" хэмээн ярьж байв. Ямартай ч дахиж цахилгаан тасрахгүй гэх баталгаагүй байхад хиймэл амьсгалыг гараар орлуулж болдог ч гэлээ хагалгаа хийгдэж байсан бол гэрлээ гараар орлуулж болохгүй нь лавтай. 
