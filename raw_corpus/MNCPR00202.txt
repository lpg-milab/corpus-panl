Гэр бүл, хамаатан садангаараа гэмт хэрэг үйлддэг байжээ

Бага насны хоёр хүүхэдтэйгээ гэр бүлийн хоёр хулгай, дээрэм хийдэг гэвэл уншигч та итгэх үү. Дөнгөж нэг, хоёр ой хүрч яваа бяцхан үрсээ дагуулсан бүсгүй хүнийг ийм бусармаг зүйл хийж явна гэж хэн анзаарах билээ.
Өөрөөр хэлбэл, хүүхдүүдээр халхавчлан гэмт хэрэг үйлдэж байсан аж. Тэгээд ч эцэг эхийг хулгай, дээрэм хийж явах хойгуур хүүхдүүдийг нь харж асрах хүн олддоггүй байсан тухай цагдаагийнханд өөрсдөө мэдүүлжээ. Гэр бүлийн хоёрыг Д.Сарангэрэл, Ч.Ариунаа гэдэг. Тэдний найз гэх Ганбаатар, Д.Сарангэрэлийн хүргэн Ууганбаяр нарыг өнгөрсөн нэг дэх өдөр баривчилснаар зохион байгуулалттай гэмт хэргийн томоохон бүлэглэлийн толгойлогчдыг барьжээ. Эднийхэн Улаанбаатар хот төдийгүй Төв, Орхон-Уул, Булган, Хөвсгөл, Дархан-Уул аймгийн нутаг дамжин мал хулгайлдаг. Ихэвчлэн бод мал төхөөрөх бөгөөд бэлчээр дээрээс нь туух эсвэл ачлагын машинтай явна. Хулгайн малаа хот руу оруулж таньдаг махны ченжүүддээ борлуулдаг байсан байна. Голчлон Ч.Ариунаа нь хот руу түрүүлж орж ирэн хулгайн малаа хаана борлуулахыг нь зохицуулах ажлыг гүйцэтгэдэг байсан аж. Малын хулгайгаас гадна тэдний бүлэглэлийнхэнд хийхгүй хэрэг гэж бараг байхгүй. Эзэнгүй айлыг судалж байгаад гэрийг нь ухчихна. Машин хулгайлна. Сэлбэг болгож зарна. Залилан бас хийнэ. Хуурамч бичиг баримт бүрдүүлэн банкнаас их хэмжээний зээл авсан болохыг нь тогтоосон. Мөн хуурамч бичиг баримтаар бусдад хашаа, байшин зарсан нь бий. Д.Сарангэрэл, Ганбаатар нар нь охид бүсгүйчүүдийг хүчиндсэн хэрэг удаа дараалан үйлдсэнийг цагдаагийнхан нотлох баримтаар тогтоосон. Хамаг л муу муухай бүхнийг сэдэж явдаг энэ бүлэглэлийг баривчлах гэж цагдаагийнхан зунаас хойш эрэн сурвалжилж байсан аж. Д.Сарангэрэлийн төрсөн дүү Д.Төгсгэрэлийг өнгөрсөн есдүгээр сард баривчилснаар энэ гэмт бүлэглэлийг барих сэжүүрийг анх атгасан гэх. Хан-Уул дүүргийн цагдаагийнхан хэргийн мөрөөр орж Эрүүгийн цагдаагийн газартай Улсын мөрдөн байцаах газар хамтран ажилласнаар дээрх хэрэгтнүүдийг баривчилж чадсан байна. Тэд урьд нь шоронд ял эдэлж байсан хүмүүс. Тухайлбал, Д.Сарангэрэл, Ч.Ариунаа нарыг өөр өөр шоронд байхдаа танилцсан гэх түүх бий. Тухайн үед Д.Сарангэрэл нь хулгайн хэд хэдэн хэрэг үйлдсэн байсан бол Ч.Ариунаа нь хувийн компанид нягтлангаар ажиллахдаа мөнгө идсэн хэрэгт шүүхээс ял авчээ. Тэд хоёр, гурван жилийн өмнөхөн шоронгоос суллагдсан бөгөөд гарсныхаа дараагаар гэр бүл болцгоосон гэнэ. Одоогоор дөнгөж зах зухаас нь илэрсэн хэргүүд нь энэ. Нэмж хэд хэдэн хүнийг баривчлахаар улсын хэмжээгээр эрэн сурвалжилж байгаа юм байна. Энэ бүлэглэлд хэд хэдэн эмэгтэй хүмүүс оролцжээ. Эхнэр, нөхөр, хүргэн, бэр, хадам дүү, найз нөхөд гэх мэтээр хамаатан садны хүрээлэлтэй энэ бүлэглэлийнхнийг хийсэн хэргээ хэр баргийн хүлээхээргүй доль дохисон гэмт хэрэгтнүүд гэх яриа цагдаагийнхнаас дуулдаж байв. Тиймээс нотлох баримтаа сайн цуглуулж гэмтнүүдийг улайлгах хэрэгтэй болох талаар цагдаагийн нэгэн ажилтан ам алдсан юм. Үнэндээ тэдний хийсэн хэрэг тун олон байгаа юм билээ. 
Б.Одмаа

