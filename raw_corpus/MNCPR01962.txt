Улс төр дэх "Учиртай гурван толгой"

-М.Энхболдын Засгийн газарт хэдхэн хоногийн нас үлдсэн бололтой- ОХУ-аас ерөнхийлөгчийг ярихад ерөнхий сайд утсаа авахгүй гүрийсэн нь гал дээр тос нэмжээ
МАХН ид бужигнаж байна. Атгасан гар шиг л байдаг гэж олон түмэнд ойлгогддог байсан МАХН-ын эвдрэлцэл нэгэнт ил болжээ. Хуучин МАХН-ын дарга байсан одоогийн Ерөнхийлөгч Н.Энхбаяр, халааг нь авч намын дарга болсон Ерөнхий сайд М.Энхболд, дээр нь УИХ-ын дарга Ц.Нямдорж гурав өөрөөр хэлбэл төрийн удирдлагууд аль хэдийнэ өөр өөр зүгт харжээ. Гэхдээ ганц нэгээрээ нэгдэж нөгөөгийнхөө эсрэг хөдлөх үедээ бол нэг зүг рүү хараад байгаа гэнэ. Сүүлийн үед Монголын улс төрийн учиртай гурван толгой болсон энэ хэд элдэв хорыг бие биедээ зориулж найруулсаар нэлээдгүй хугацаа өнгөрч байна. Уг нь гурван авгай хэрэлдэж байгаа юм шиг муудалцаагүй нь ойлгомжтой. Олон үйл явцууд цаашлаад эрх ашгийн зөрчил нь эднийг тал тал тийш харахад хүргээд байна. Цагтаа нэг ширээний ард сууж улс төрийн хор хамтран найруулж явсан нөхөд уулзахаа байж одоо буруу харж холоос бие биенээ хорлож суух болсон нь хэнд ч ил болоод байна. Эрхэм Ерөнхийлөгчийн хувьд өмнө нь хийж байсан олон зүйлийг нь залгамжлагч нь давж улс төрийн дөргүй баян айлын эрх хүүхэд шиг М.Энхболдын толгойг өлхөн бариад байж болно гэж тооцоолсныг нь үгүй хийж бас ч үгүй улс төрд суралцан өөрийн гэсэн тойрон хүрээлэгчид бий болгож эхэлсэн нь ёстой л нэг аазгайг нь хөдөлгөж эхэлжээ. Тиймээс ч М.Энхболдыг ганцаардуулах тактикаа боловсруулж эхэлсэн. Ядаж байхад дуулгавартай байсан М.Энхболд нь тэр бүр үгээр нь биш болж хэрдээ л албан тушаал ажил үүргийн хувьд ч шууд утгаараа Ерөнхийлөгчийн тоглоомд оролцохгүй болж. Ам ангайхдаа л алдаж дуугарах гээд байдаг байсан М.Энхболд алдсан ч оносон ч өөрийн толгойтой гэдгээ харуулах гэж зөрүүдэлж эхэлсэн байна. Тиймээс ч бас л эрх ашгийн зөрчлөөс болж таагүй болчихсон УИХ-ын дарга Ц.Нямдорж, Ерөнхийлөгч Н.Энхбаяр хоёр Асгатын ордны асуудлаас болж том толгой гаргаад байгаа М.Энхболдын эсрэг нэгджээ. Ялангуяа Асгатын мөнгөний орд дээр ашиг сонирхол нэгдэж байтал М.Энхболд жинхэнэ чөдөр тушаа болж орхисон аж. ОХУ-д хийсэн айлчлалынх нь хөтөлбөрт албан ёсоор ороогүйг бодоход Асгатын ордын асуудлыг тэрүүхэндээ шийдчих гэтэл М.Энхболд ёстой л бул хар чулуу болжээ. Тэр ч байтугай ОХУ дах Монголын Элчин сайдын яаман дээр энэ асуудлыг ярихдаа Ерөнхийлөгч М.Энхболд руу утсаар залгахад өнөөх нь утсаа аваагүй гэдэг. Асгатын ордын гэрээнд гар хөлийн үсэг зурсан гэх О.Эрдэнэ нь Увсын гаралтай нэгэн бөгөөд цэвэр Ц.Нямдоржийн хүн гэгддэг. Дээр нь Ерөнхийлөгчид М.Энхболдыг унагахад дэм болох Алтан гадасынхан бас нэмэгдэнэ. Бас МАХН-ын ерөнхий нарийн бичгийн дарга С.Баяр ч Ерөнхийлөгчийн талд орчихсон байгаа гэдэг. Үүнийг нотлох гэсэн юм шиг л ОХУ-д төлөх өр тэглэхэд үнэтэй хувь нэмэр оруулсан гэж С.Баярыг Сүхбаатарын одонгоор шагнасан. Сүүлийн үед Ц.Мөнх-Оргилыг намын даргад цаашлаад ерөнхий сайдын сэнтийд зүтгүүлнэ гэнэ гэсэн мессеж гадуур яригдах болсон нь М.Энхболдынхоо дараагийн халааг аль хэдийнэ яриад эхэлчихсэн нь харагдаж байна. МАХН-ын жигүүр, хөдөлгөөнүүд онилох байгаа олохгүй байна уу Яг энэ үед нь намаа шүүмжлээд байсан МАХН-ын жигүүр, хөдөлгөөнүүд ус балгасан юм шиг таг чиг болчихлоо. Намын дарга нь оны сүүлчээс авахуулаад саяхныг хүртэл уулзъя, учиръя гэхэд нь олдохгүй, ганц олдсон нь өнөөх "Шинэ эргэлт"-ийнхэн гэсэн. Тоймтой юм яриагүй ч дараа нь уулзахаар болоод салсан гэдэг. Бас Онц их хурлын тэргүүн Т.Гантулгыг Ерөнхий сайдтай уулзах нь гэсэн мэдээлэл тарж байсан ч өнөөх нь харин алгасаад Ерөнхийлөгчийн хаалгыг татаад орчихсон гэсэн. Төрийн удирдлагуудад хандаж бичсэн захидалтай нь холбогдуулж уулзалдсан гэх боловч өмнө нь зөвлөлдөж явсан хүмүүс юу ярилцсаныг хэн мэдэхэв. Магадгүй жигүүр, хөдөлгөөнүүд тэртэй тэргүй хоорондоо толхилцож байгаа намын удирдлагуудын дундуур байгаа онохгүй буудаж байснаас үр дүнг нь харж байгаад онох байгаа онилсон нь дээр гэж бодож байж болох юм. Засгийн газар Цагаан сарыг үзэх үү МАХН-ын удирдлагуудын дундах зөрчил Асгатын мөнгөний ордны асуудал дээр бүр ч тод харагдсан гэж хэлж болно. Засгийн газрын асуудал дээсэн дөрөөн дээр дэнжигнэж байна. Тэр ч бүү хэл цагаан сарыг М.Энхболд үзэж чадах болов уу гэсэн үг МАХН-ынхны дунд аль хэдийнэ тархаад байгаа. Өнөө маргаашгүй сайдынх нь хувь заяаны асуудал яригдах гэж байгаа Л.Одончимэдийг албан тушаалаас нь огцруулсан ч огцруулаагүй ч М.Энхболдын Засгийн газрыг унагах төлөвлөгөө аль хэдийнэ боловсрогджээ. Ноднин жилийн энэ үеэр Ц.Элбэгдоржийн Засгийн газрыг унагаж М.Энхболдын Засгийн газар бүрэлдэж байсан бол жилийнхээ ойн дээр мөн өрөөлд оногдуулсан гай нь ийнхүү өөр дээр нь ирж байгаа нь энэ аж. Үүнийг нь ч улс төрийн хүрээнийхэн үйлийн үрээ хойд насандаа үздэг байсан бол хойтон жил нь үздэг болох нь хэмээн ярьцгаах болжээ. Засгийн газрыг унагах асуудлыг МАХН-ынхнаас биш АН-ын гишүүдээс оруулж ирэх бөгөөд тэр нь АН дахь "Алтан гадас" фракцынхан байх гэнэ. Үүнийг Ерөнхийлөгч "Алтан гадас"-ын хэдтэй бүр яв цав тохирсон гэх бөгөөд УИХ дахь МАХН-ын бүлгийнхнийг нь мэдээж Ц.Нямдорж тэргүүтэй хүмүүс зохион байгуулах юм байна. Энэ асуудал хэрэгжиж эхлээд байгаа нь Л.Одончимэдийн асуудлыг бүлэг дээр ярих үед МАХН-ын бүлгийн гишүүдийн хэлсэн хатуу үгсээс харж болно. Л.Одончимэд сайдын суудалдаа үлдлээ ч хоёр ч сайд нь асуудалд орсон энэ Засгийн газрын асуудал заавал хөндөгдөнө. Суудлаасаа огцорлоо гэхэд хууль зөрчсөн сайдынхаа асуудлаас болж М.Энхболдыг ч мөн унагах гарц нь тодорхой болно. Ингээд бодохоор энэ Засгийн газрын хувь заяа хэдхэн хоногийн настай болж байгаа бололтой. Ядах нь ээ МАХН-ын Бага хурлын үеэр М.Энхболдын хэлсэн үг Ерөнхийлөгчийн уурыг бүр ч бадраасан байж таараа. М.Энхболд хэлсэн үгэндээ "Бизнесийн эрх ашиг улс төрөөс хол байх ёстой" хэмээн хэлчихсэн нь ёстой л өөртөө дүүжлүүр бэлдчихсэн хэрэг болжээ. Засгийн газрыг огцруулсны дараа Ерөнхийлөгч МАХН-ны ерөнхий нарийн бичгийн дарга С.Баярыг намаа авч яваач гэсэн үг хэлсэн аж. Харин үүнийг нь С.Баярыг хошгируулж байгаа хэрэг гэж зарим нь таамаглан ярьж байна. Учир нь намын даргад Ц.Мөнх-Оргилыг зүтгүүлэх сонирхол аль алинд нь байгаа аж. Тиймээс ч Ц.Нямдорж, Н.Энхбаяр, дээр нь Ч.Улааны ч ашиг сонирхолд Ц.Мөнх-Оргил нь яв цав таарч байгаа гэнэ. Ийнхүү ашиг сонирхолд нь харшлаад байгаа Ерөнхий сайдыг танхимтай нь огцруулах үйл явдал удахгүй өрнөх бололтой. 
Д.Мөнгөндалай
