Нэг саяас дээш хүн амтай хот НҮБ-д албан ёсоор бүртгэлтэй болдог

Нийслэл хот маань албан ёсны бүртгэлээрээ нэг сая иргэнтэй болсныг албан ёсоор зарлаад удаагүй байна. Саяхан л тав, зургаан зуун мянган хүнтэй гэгддэг байсан Улаанбаатарын хүн ам нэг саяд хүрчихлээ гэж үү хэмээн гайхшрах хүмүүс ч байна.
Хот нэг сая иргэнтэй болсноо энэ сарын 8-ны өдөр баяр ёслолын байдалтай тэмдэглэн өнгөрүүлэх гэж байгаа ажээ. Энэ талаар Нийслэлийн засаг дарга бөгөөд Улаанбаатар хотын захирагч Ц.Батбаяраас тодрууллаа. 
-Нийслэлийн нэг сая дахь иргэнийг зарлаад удаагүй байна. Та энэ ажлыг удирдсан үндэсний хорооны ахлагчаар ажиллаж байгаа юм билээ. Ер нь ийм жишиг олон улсад байдаг хэрэг үү? -Дэлхийн хэмжээнд хот, улсууд сая, сая дахь иргэнээ хүлээж авч байгаагаа тэмдэглэн өнгөрүүлдэг жишиг байдаг юм билээ. Дэлхийн олон оронд энэ арга хэмжээ уламжлал болсон байдаг. Саяхан АНУ л гэхэд 300 сая иргэнтэй болсноо зарлаж, хэвлэл мэдээллийн хэрэгслүүдээр мэдээлснийг хүмүүс санаж байгаа байх. Өнгөрсөн арванхоёрдугаар сард нийслэл маань нэг сая иргэнтэй болох байх гэсэн тооцоог бид хийж байсан юм. Үндэсний статистикийн газраас гаргасан бүртгэл дээр үндэслэн ийм тооцоо гаргаж байсан. Харин шилжилт хөдөлгөөн, төрөлт нас баралтын байдлаас өнгөрсөн дөрөвдүгээр сарын 11-нд тодорлоо. Ерөнхийлөгч дөрөвдүгээр сарын 3-ны өдөр Улаанбаатар хотын нэг сая дахь иргэнийг хүлээн авах Үндэсний хороог байгуулах зарлиг гаргасан юм. Энэ хороог би ахалж бүрэлдэхүүнд нь Д.Дэмбэрэл, Д.Туяа сайд, Үндэсний статистиктийн газрын дарга гээд салбар салбарын хүмүүс багтсан. -Хот нэг сая иргэнтэй болсон нь Улаанбаатар жижиг хот биш болсныг зарлаж байгаа хэрэг байх. Ер нь олон улсын жишигт нэг саяас дээш иргэнтэй болсон хотын хувьд хүлээх үүрэг гэж байх уу? -Тийм ээ. Яахын аргагүй жижиг хот биш болж байгааг илэрхийлнэ. Нэг саяас дээш хүн амтай хот НҮБ-д албан ёсоор бүртгэлтэй болдог. Дор хаяж л дэлхийд алдартай Макдональдсийн сүлжээ гэхэд л нэг саяас дээш хүн амтай хотод салбараа нээдэг байх жишээтэй. Монгол Улсын хүн амын 2.5 сая хүний нэг сая нь Улаанбаатар хотод байнгын оршин суудаг боллоо. Хотын орж гарч байгаа хөдөлгөөнийг тооцвол 187 мянга орчим хүн нэмэгдэнэ гээд бодохоор том хот болж байна. -Нэг сая дахь иргэнээ ямар зарчмаар тодруулсан юм бэ. Яагаад нэг биш гурван хүүхэд нэг сая дахь иргэн болж байгааг тайлбарлахгүй юу? -Үндэсний статистикийн газраас энэ тал дээр ажилласан. Тодруулах хэд, хэдэн арга байдаг юм билээ. Энэ удаад бүрэлдэхүүний аргаар тодруулсан. Суурь тоо 987 мянган хүнээс эхлэн тооллогоо эхэлсэн л дээ. Дөрөвдүгээр сарын 2-ны өдрөөс эхлэн амаржих газруудад баг гарч ажиллаж, шилжилт, төрөлт, нас баралтын тоог нарийвчлан гаргасан. Нэг биш гурван хүүхэд тодруулдгийн хувьд дэлхийн жишигт 2-5 хүнийг давхар тодруулдаг. Энэ нь учрах эрсдлүүдийг л тооцсон хэрэг юм билээ. Тиймээс бид гурван хүүхдийг нийслэлийн нэг сая дахь иргэнээр зарласан. Мөн дөрөвдүгээр сарын 11-ний өдөр тэднээс гадна 44 хүүхэд төрснийг нь нэг сая иргэний чацуутан гэж тооцно. -Улаанбаатарын хүн амын тоо нэмэгдэж нэг сая хүрч байгаагийн зэрэгцээ бэрхшээлүүд гарах л байх... -Замын асуудал, орон сууцны тоог нэмэгдүүлэх шаардлага, нийтийн тээврийн асуудал гээд бэрхшээлүүд гарах нь мэдээж. Айл гэрт хүртэл хүүхдийн тоо нэмэгдэхээр яадаг билээ. Гэхдээ хүүхдүүдээ эхнээс нь айл болгоод гаргаад байдаг шиг асуудлуудаа шийдээд л явна даа. Одоо эхнээс нь метроны асуудал гээд л яригдаад эхэлж байх жишээний. -Улаанбаатар хотын захирагчийн хувьд та нийслэлийн гол баялгаа чухам юу гэж онцлох вэ? -Мэдээж хотын маань гол баялаг, бахархал бол нэг сая иргэд маань шүү дээ. Үүнийг л би онцолно. Мөн нийслэл хотын маань хөгжил, үйлчилгээний байгууллагуудын дэвшил гээд дурдвал олон зүйл бий. -Хүмүүсийн хувьд мэдэхийг хүсч байгаа нэг зүйл бол нэг сая дахь иргэнээ хот юугаар шагнах бол гэсэн асуулт. 1989 онд Монгол Улс хоёр сая дахь иргэнээ тодруулахдаа орон сууц өгч байсан санагдаж байна? -Бид энэ талаар ярилцаж байгаа. Тухайн үед нь харъя. (инээв) Одоогийн байдлаар нэг сая дахь иргэнийхээ жилийн живхийг даая, сүү тэжээл өгье гэхчлэн янз бүрийн саналууд л байна. Бид одоогийн байдлаар ирсэн саналуудыг нэгтгэж байгаа. Үндэсний томоохон үйлдвэрлэгчид бүтээгдэхүүний дээжээсээ бэлэглэх байх. Нийслэл хот нэг сая дахь иргэн тодруулах үйл ажиллагаанд ихээхэн ач холбогдол өгч байгаа болохоор хоосонгүй л байна. Сая дахь иргэд маань хэдийнэ нэр устай болж, гэрчилгээгээ авцгаасан байгаа. Бид бас тэдний чацуутнуудыг нь баярынхаа өдрөөр урих болно. -Тавдугаар сарын 8-ны өдөр чухам юу болох вэ. Яагаад заавал энэ өдөр хийх болов? -Энэ өдөр урлагийн арга хэмжээ зохиогдож, нэг сая дахь иргэнтэй болсноо ёслон тэмдэглэнэ. Бид бас сайн өдрийг харж сонголтоо хийсэн. Тавдугаар сарын 8,16, зургадугаар сарын 1-ний өдөр гээд сайн өдрүүд байсан л даа. Тэгээд хүүхдийн эрх ашгийг хамгаалах өдөр гэж тэмдэглэдэг байсан энэ өдрийг сонгосон. -Уучлаарай, бас нэгэн асуулт байна. Манай нэгэн өдөр тутмын хэвлэл дээр таниас шалтгаалан нэг өдрийн дугаараа хэвлүүлж чадаагүй талаар бичжээ. Энэ ямар учиртай юм бэ? -Миний хувьд тэр сонины дугаарыг хэвлэх үйлдвэр рүү нь ярьж тасалдуулсан юм огт байхгүй. Ер нь миний ярьснаар сонин хэвлэхгүй байна гэж юу байхав. Би энэ талаар хэвлэлээс уншаад гайхаад л сууж байна. Манай хэвлэл мэдээллийн ажилтан надад тэр сонин дээр "Медко ЖВС" компанийн заргатай холбоотой материал гаргана гэнэ. Тэгээд 10 минутын хугацаа өглөө гэж байна гэж ярьсан. Миний хувьд тухайн сонин юугаа хэвлэнэ хамаагүй шүү дээ. Тэгээд яалгах хугацаа ч өгөөд байгаа юм, би ойлгоогүй. Гэтэл өнөөдөр сонин хэвлүүлээгүй зардал гэж гурван сая таван зуун мянган төгрөгийн нэхэмжлэх авчирсан. Тэгээд удаа ч үгүй ирээд нөгөө нэхэмжлэхээ аваад явсан гэсэн байх аа. "Өнөөдрийн Монгол" сонин дээр хэвлэгдсэн баримт түшсэн шүүмж гэдэг нь ерөөсөө тодорхой асуудал. Товчхон тайлбарлавал, 2004 онд Багахангай дүүрэгт хотын санхүүжилтээр халаалтын төвийн барилгыг "Медко ЖВС" компани гүйцэтгэсэн юм. Энэ ажлыг 260 сая төгрөгт багтааж гүйцэтгэнэ гээд авсан боловч сүүлд нэмэлт зардал гээд 33 сая төгрөг нэхэмжлээд эхэлсэн. Төсвийн мөнгийг хүссэн болгонд нь нэмж өгөөд байвал юу болох вэ дээ. Сүүлдээ тухайн компаниас төлөөлөл оруулаад мэргэжлийн шинжээчид бүхий ажлын хэсэг гаргаж энэ ажлыг нь үнэлүүлсэн. Ажлын хэсгээс 33 сая төгрөг биш 15 сая төгрөг өгч болох юм гэсэн дүгнэлт гарсан. Тэгээд энэ мөнгийг нь шилжүүлье гэхээр заавал 33 сая төгрөг авна гээд ойлголцохгүй байгаа тийм л асуудал. Гэтэл намайг 2004 онд хотын дарга болох гээд гүйж байсан гэх зэргээр бичсэн байсан. Мөн сонины нэг өдөр хэвлэгдээгүйн зарлага гурван сая гаруй төгрөг нэхэмжилж байна. Заримдаа наад цаадахыг тунгааж, ёс зүйтэй баймаар л байх юм. Өөрийн чинь асуултад ийм л хариулт өгөх байна. 
Э.Энэрэл
