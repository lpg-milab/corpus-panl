Токиогийн "Гинза" гудамж, Нью-Йорк, Парисын "boutique"-д "Говь" брэндийг худалдаална

Энэ жил ноолуурын үнэ буурах төлөвтэй байгаа нь дотоодын үйлдвэрлэгчдэд таатай нөхцөл бүрдэх боломжтой болж байна.
Энэ талаар "ГОВЬ" ХК-ийн гүйцэтгэх захирал Ч.Түмэнбаяртай уулзаж, цөөн хэдэн зүйл тодрууллаа. -Ноолуурын үнэ буурч байгаа шалтгааныг та юу гэж бодож байна? -Хятад руу түүхий ноолуур импортлохгүй байх шийдвэрийг Хятадын Засгийн газраас гаргасан. Мөн УИХ-аас бохир, угаасан, самнасан ноолуур экспортлоход татвар ногдуулах тухай хуулийн төслийг энэ хаврын чуулганаар хэлэлцэнэ. Энэ асуудал УИХ-ын хаврын чуулганы хэлэлцэх асуудлын жагсаалтад орсон байгаа. Нөгөө талаар дэлхийн зах зээл дээр ноолуурын үнэ унах үе (цикл) эхэлж байна гэж мэргэжилтнүүд тайлбарлаж байна. Ноолуурын үнэ тодорхой үечлэлтэйгээр дэлхийн зах зээл дээр унадаг. Энэ үе нь 2008 онд таарлаа гэж бодож байна. -Ноолуурын үнэ ойролцоогоор хэдэд хэлбэлзэх талаар урьдчилсан таамаг байна уу? -Энэ жил дээрх хүчин зүйлүүдээс шалтгаалан түүхий ноолуурын үнэ ойролцоогоор 32- 35 мянган төгрөг байх болов уу гэсэн таамаг, мэдээллийг мэргэжилтнүүд хэлж байгаа. -Танай үйлдвэрлэн гаргадаг бүтээгдэхүүний гол түүхий эд бол ноолуур. Ноолуур худалдан авахдаа ямар үзүүлэлтийг шалгуур болгодог вэ? -Чанартай түүхий эдээр чанартай бүтээгдэхүүн үйлдвэрлэж, гадаад дотоодын зах зээл дэх хэрэглэгчдийнхээ шаардлагыг хангах нь бидний эрхэм зорилго юм. Тиймээс ноолуур бэлтгэхдээ аль нутгийн ноолуур сайн бэ, ямар технологи горимын дагуу бэлдсэн бэ, хэнээр бэлтгүүлэх вэ гэсэн гурав хүчин зүйл дээр голлон анхаарч ажилладаг. -Тэгвэл Улаанбаатар хотод байгаа ноолуурын ченжүүдээс ноолуур худалдан авахгүй гэсэн үг үү? Орон нутгуудаар өөрийн чанар шалгагчаа явуулж үйлдвэрлэлийн гол түүхий эд болсон ноолуураа бэлтгэнэ. Гэхдээ ченжүүдээс авахгүй гэсэн үг биш. Тэдэн дотор чанартай ноолуур бэлтгэдэг хүмүүс бий. Зах зээлийн үнэ ханшаа хэлэлцэж тохироод авч болно. -Дотоодын үйлдвэрлэгчдэд ноолуураа тушаавал хэдэн сарын дараа мөнгөө авдаг гэсэн яриа байдаг. -Өмнө нь тийм тохиолдол гарч байсан байх. Бид одоо худалдан авсан ноолуурын төлбөрийг тухайн өдөрт нь олгож байгаа. -Саяхан "GOBIMAGIC 2008" гэсэн загварын шоу болсон. Энэ шоуны талаар хүмүүс "загвар ноёрхсон шоу" боллоо гэцгээж байсан. -"ГОВЬ" үйлдвэрээс хүлээж байсан хүмүүсийн хүлээлтийг талаар болгоогүйдээ бид баяртай байгаа. "Би загварын шоун дээр нэг гоё загвартай пальто, даашинз харсан. Яг тэр загвараар захиалж хийлгэмээр байна" гэж олон хүн манайд хандах болсон. Өөрөөр хэлбэл манай загварын шоуны дараа өөрийн хүссэн загвар, өнгөөр ноолууран хувцас захиалж хийлгэхийг хүссэн үйлчлүүлэгчдийн тоо эрс нэмэгдсэн. Дашрамд дурдахад, бид бүтээгдэхүүнийхээ загварыг улирал тутамд шинэчилж, улирал бүр загварын шоу зохион байгуулах бодолтой байна. Зургадугаар сард манай компани дэлхийн стандартад нийцсэн шинэ дэлгүүрийнхээ нээлтээр загварын шоу хийхээр төлөвлөж байна. Мөн үйлдвэрлэдэг бүтээгдэхүүнийхээ чанар, загварыг нэг жилийн дотор дэлхийн хэмжээнд хүргэхийг зорьж ажиллаж байна. -"Говь" брэндийг дэлхийд нэртэй "boutique"-уудад худалдаалахаар болсон гэж сонссон? -Ноолуур бол тансаг, үнэтэй хэрэглээ, өндөр түвшний хэрэглэгчид ихэвчлэн хэрэглэдэг гэдэгтэй хэн ч маргахгүй. Удахгүй манай ноолууран бүтээгдэхүүнүүд Токиогийн хамгийн дээд зэрэглэлийн бүтээгдэхүүн борлуулдаг "Гинза" гудамж, мөн Нью-Йорк, Парисын "boutique"-уудад худалдаалагдаж, дэлхийн дээд зэрэглэлийн хэрэглэгчдийн хүртээл болно. Гэрээ хэлцэл ч амжилттай хийгдэж байгаа. Өөрөөр хэлбэл "Говь" брэндийн "Made in Mongolia" шошготой бүтээгдэхүүнүүд дэлхийд алдартай томоохон дэлгүүрүүдээр тун удахгүй худалдаалагдана. 
Д.Баатар

