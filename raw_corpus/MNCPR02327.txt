Морин дэл дээр гал түлж, цай чанахаас бусдыг хийсэн хүн

Манай сонин ажилсаг, хөдөлмөрч эгэл даруухан атлаа бусдад үлгэр дуурайл болохуйц амьдарч яваа хүмүүсийн тухай ярилцлага, сурвалжлагыг цувралаар хүргэдэг билээ. Бид энэ удаа нийслэлийн Сүхбаатар дүүргийн 13 дугаар хорооны иргэн Б.Очиржавын ахуй амьдралын талаар өгүүлэх болно. "Тэгш богц" хоршооны дарга, "Ногоон цэцэрлэг" холбооны тэргүүн гээд олон албан тушаалтай тэрбээр оршин суух дүүрэг, хороондоо ажилсгаараа алдартай нэгэн юм билээ.
Дарга, тэргүүн гэхээр костюм өмсөж, "ЖИП" машин хөлөглөсөн баян тарган хүний төсөөлөл буух вий. Тэгвэл энэ хүн өдгөө 70 шахаж яваа хэрнээ хөнгөн шаламгай хөдөлгөөнтэй, шавилхан өвгөн бий. Хаягдал хог ачихаас эхэлж байсан түүний бизнес жилээс жилд өргөжиж өдгөө үнээний фермерийн эх суурь тавигдаж, түүнээсээ ашиг шимийг нь хүртээд эхэлсэн байна. Б.Очиржав гуайн бизнесийн түүх их сонин. 1990-ээд оны эхээр бараг явахаа больсон хуучин муу "Зил 555" маркийн самосвал машинаа засаж сэлбэн 1999 онд гэр хорооллын хог хаягдал зөөвөрлөж эхэлсэн нь одоогийн бизнесийнх нь эх үндэс болжээ. Машиныхаа бензин тосыг залгуулах үүднээс "Өрхийн амьжиргааны чадавхийг дэмжих үндэсний хөтөлбөр"-өөс 500 мянган төгрөгийн зээл авсан гэдэг. Улмаар хоёр хүнтэй хамтран төд удалгүй есөн гишүүнтэй "Тэгш богц" хоршоо болон өргөжиж өдгөө 20 гишүүн, 50 гаруй ажиллагсадтай болжээ. Чацарганы хэмээн алдаршсан доктор, профессор Б.Лааган, түүхч, Н.Нагаанбуу нар энэ хоршооны гишүүн. Үйл ажиллагаагаа тогтворжуулахын тулд 2001 онд тус хөтөлбөрөөс дахин нэг сая төгрөгийн зээл авч түүгээрээ ашиглагдахгүй болсон байр засаж модон эдлэлийн үйлдвэрлэлийн цех ажиллуулжээ. Фермерийн хувьд хоршоо эхлэн байгуулагдах үеийн хоёр хамтрагчийнхаа хамт тус бүр амины хоёр үнээгээ нийлүүлэн нэмж хоёр үнээ худалдан авч нэгийгээ хөдөө гарган нийт найман үнээтэй үйл ажиллагаагаа эхэлж байжээ. Найман тугалтай үнээ нь өдгөө 40 хүртлээ өссөн байна. Хөдөлмөрлөе гэсэн зүтгэл байвал бага мөнгөөр амжилтад хүрч болдгийн жишээ энэ. Б.Очиржав гуай бидэнд фермерийнхээ үйл ажиллагааг сонирхуулахаар Санзайгаас цаахна орших Ногоон толгойг зорьсон. Зам зуур "Тэгш богц" хоршооны "Ахаа сүх" үйлчилгээний төвөөр орлоо. Нэг давхар нарийхан урт барилга нэгэн цагт ашиглалтаас хасагдаж траншейны хүмүүс хоргоддог оромж байж. Түүнийг өөд нь татан авч өдгөө найман нэрийн хүнсний дэлгүүр, үсчин, цайны газар, РС тоглоомын газар гээд төрөл бүрийн үйл ажиллагаа явуулах болжээ. Үйлчилгээний төвийн арын хашаанд Б.Очиржав гуайн контор байрлах. Мөн тэр хашаанд хоёр давхар орон сууцны байр баригдаад дуусч байгаа харагдсан. Энэ нь хоршооны залуу гэр бүлд зориулан босгож буй байр бөгөөд нэг давхарт нь машин засварын үйлчилгээ үзүүлдэг аж. Хоёр хүү нь жолооч, техникийн мэргэжилтэй учраас ийм үйл ажиллагаа явуулах болжээ. Тэндээс цаашаа хөдөлж Долоон буудал дахь сүү, цагаан идээ боловсруулдаг "ТҮЦ"-ээр дайрлаа. Тэр хавьдаа л цэвэр цэмцгэр. Бас болоогүй ээ. "Танд л" хэмээн томоор бичиж, "Зуны цагт онгон байгалийн хээрийн бэлчээрийн малын сүү, сүүн бүтээгдэхүүн ямар хэмжээгээр хэрэглэнэ таны биеийн дархлаажилт тийм хэмжээгээр тогтоно" хэмээн сүртэй хаяг хадсан байв. Замын хажууд байрлал сайтай болохоор үйлчлүүлэгчид ч олонтой бололтой. Сүүгээ литр уснаас хямд борлуулах юм Ногоон толгойн энгэр дэх хоршооны гишүүн айлуудад оройн саалины цагаар хүрч очлоо. Хоршооны гишүүд саахалтын зайтай хоёр, гурваараа айлсжээ. Бид хоршооны ууган гишүүдийн нэг Д.Сумъяа гуайнд очиход хоёр хөгшин саалиндаа гарах гээд хувин сав, гараа угаагаад сууж байлаа. Тэд төмпөн сав, гараа ариутгаад зогсохгүй үнээний дэлэн угаах устай гардаг юм билээ. Б.Очиржав гуай гишүүн айлуудтай гэрээ хийж тэдний сүүг бэлэн мөнгөөр худалдан авч, тээврийн хөлсөө нэмээд нийслэлчүүдэд борлуулдаг. Энэ нь саальчдын хувьд маш буянтай үйл гэнэ. Тэрээр хоршооны гишүүдийнхээ сүү, цагаан идээг аль болох өндөр үнээр авахыг хичээдэг ч зуны цагт сүү тээвэрлэх зориулалтын хөргүүр байхгүйгээс удаан хадгалах боломжгүй зэрэг хүндрэлүүд гардаг байна. Тиймээс сүү боловсруулах технологийг лизингээр авахаар хөөцөлдөж буй ч тодорхой үр дүнд хүрээгүй байна. Хэрвээ ийм технологитой болчихвол малчдын хувьд сүү, цагаан идээ үнэд хүрэх сайн талтай гэнэ. Д.Сумъяа гуай ярихдаа "Сүү, цагаан идээг борлуулж өгч байгаа Б.Очиржавдаа баярлаж явдаг. Бид зуны цагт сүүгээ 150 төгрөгөөр өгдөг, одооноос 200 төгрөг болж байна. Малын бүтээгдэхүүний үнэ маш доогуур байна. Тэгсэн хэрнээ хот ороод амны цангаа гаргах литр ус дөрөв, таван зуугаар авах юм. Хоршооны гишүүдийн ярьж байгаагаар тэр сүү боловсруулах технологитой болчих юм бол гайгүй үнээр цагаан идээгээ борлуулах юм билээ. Бидний энэ хүсэлтийг төр засгаас дэмжиж тусалбал сайн байна" хэмээсэн. Нар шингэхийн алдад саальчид оройн саамаа мориндоо дүүрэн айлуудын голоор урсах жижиг горхин дээр ирлээ. Тэд өглөө саасан сүүгээ горхины хүйтэн булагт суулган дээгүүр нь зузаан бүтээлгээр бүтээн орхидог. Энэ нь ямар ч халуунд хүйтнээрээ байх байгалийн уламжлалт хөргүүр. Сүүгээ тушаахаар ирсэн залуус "Сүү, сүүн бүтээгдэхүүн борлуулж өгч байгаа энэ хоёр хөгшинд (Очиржав, түүний гэргий) баярлах юм. Тэтгэврийн энэ хоёр хөгшин л биднийг төр засгаас илүү харж үзэж байна. Сүүний үнэ харьцангуй бага сонсогдож байгаа ч өдөр өдрийнхөө саалинаас цуглуулсан хэдэн төгрөгөөрөө л хүүхдүүдээ сургуульд явуулж байна. Алийн болгон хоттой хонь руугаа орох вэ дээ гэцгээх хүн цөөнгүй аж. Б.Очиржав гуай сүүгээ гашилгахгүйн тулд шөнөөр зөөвөрлөнө. Сүүгээ хотын төв, 17 дугаар сургууль, Долоон буудал зэрэг гурван газраар түгээж борлуулдаг аж. Холбооны гишүүд Дондогдуламын тахилгыг үргэлжлүүлж буй Сүүлийн жилүүдэд байгаль орчинг сүйтгэж, эвэр, жимс, самар түүх нэрийдлээр ойд түймэр гаргаж, ан амьтныг хайр найргүй устгахаас гадна малчдын мал сүргийг хулгайлах, тэр ч байтугай нутгийн жирийн иргэдийг буудах зэрэг ёс бус үйлдэл ихэссэн учраас тэдгээр этгээдүүдтэй тэмцэх үүднээс "Ногоон цэцэрлэг"" холбоогоо байгуулжээ. Энэ холбоо нь 100 гаруй өрх айлыг эгнээндээ багтаасан. Гишүүд гурван га газарт, жимс нарийн ногоо, ойжуулалтад (тарьц, суулгац) бэлтгэх зориулалтаар авч, хөрсний боловсруулалт хийж, хашаа худаг устай болгон, чацаргана, үхрийн нүд, долоогоно, тэхийн шээг зэрэг мод тарьсан нь ургажээ. "Ногоон цэцэрлэг" холбооны ойрын зорилт нь ойг нөхөн сэргээх эрх авах явдал гэнэ. Нөхөн сэргээх нэрийдлээр ойг устгаж байгаа хүмүүс олон байгаа учраас энэ эрхийг авахад амаргүй юм байна. Гэсэн ч эднийх БОЯ-наас тавигдах шаардлагыг бараг хангачихаад байгаа гэнэ. Тухайлбал, "Ногоон хувьсгал" нэрийн дор гаднаас дулаан орны тарьцыг өндөр төсөв зардлаар авчирч суулгасан нь үр дүнгээ өгөөгүй. Харин эдний бэлтгэж буй тарьц монгол хөрсөнд ургасан учраас Монгол орны хаа ч тарьсан ургахаараа сайн талтай. Энэ тарьцыг доктор, профессор Б.Лааган, Ц.Цэрэн, Ч.Чанцалдулам нарын мэргэжлийн хүмүүсийн зааварчилгаагаар бэлтгэж буй аж. Түүнчлэн ойгоос хэд хэдэн модны хулгайчийг барьж өгч, холбооны гишүүд мод түлэхгүй зөвхөн үхрийн баасаа түлдэг гээд байгальд ээлтэй, сэтгэлээсээ ханддаг нь дээрх эрхийг авахад ихээхэн нөлөөлж буй гэсэн. Холбоо эхний ээлжинд түймэрт автагдсан Их бага Баян, Мухарын ам, Санзайн эх, Сэлбэ голын эх зэрэг газрыг дэс дараалалтай ойжуулах төсөл боловсруулж түүнийг хэрэгжүүлэхээр мэргэжлийн байгууллагын эрх авахаар материал бүрдүүлж БОЯ-нд хандаад байгаа юм байна. Тэдний хүсэлтийг Сайд И.Эрдэнэбаатар удахгүй шийдвэрлүүлж өгнө гэсэн гэж хариу ирүүлсэнд тун ч баяртай байна лээ. Сонирхуулахад, тус холбооны гишүүд өөрсдийн суурьшин байгаа Ногоон толгойгоо ихэд шүтэж, идээ цагааныхаа дээжийг өргөн, жил бүр тахидаг гэсэн. Дээр үед энэ толгой Дондогдулам хатны тахидаг овоо байж. Дондогдулам хатан тэрхүү жижигхэн толгойг битүү ногоон торгоор бүтээж тухайн үедээ их л сонин тахилга үйлддэг байжээ. Холбооныхон ч эртний уламжлалыг эвдэхгүйн үүднээс толгойн оройн хэсгийн ногоон торгоор бүрхэж тахидаг гэнэ. Тахилгын ёслол жилээс жил өргөжин холбооны гишүүдийн хүсэн хүлээдэг томоохон баяр болж морь уралдуулж бөх барилддаг болжээ. Энэ бүх ажлыг Очиржав гуай л санаачилсан аж. Ажлынхаа хөлсөөр аавдаа цагаан морь, тугалтай үнээ авч өгч байв Б.Очиржав гуай ярихдаа "Буурал хөгшин би бараг хийгээгүй ажил байхгүй. Дээр үед хөгшчүүлийн ярьснаар морин дэл дээр гал түлж, цай чанахаас бусдыг хийсэн хүн" гэлээ. Ардын армийн байлдагчаас офицер, гаалийн байцаагчаас салбарын дарга хүртэл алба хашиж явсан түүний мэргэжил болоод хийж байсан ажлыг тоочоод баршгүй. Тухайлбал, радио оператор, ня-бо, эдийн засагч, барилгын, цахилгааны инженер, түүх, нийгэм судлалын багш, автомеханикийн үнэмлэх, дипломтой гэнэ. Энэ тухайгаа тэрээр "Би дээрх мэргэжил боловсролыг арын хаалгаар бус ажиллахын зэрэгцээ, орой эчнээгээр бие даан сурч мэдсэн. Одоогийн залуус ажиллахгүй, бэлэнчлэх сэтгэл нь давамгайлсан. Мөнгийг ямар ч хамаагүй аргаар олохыг чармайдаг болсон нь буруу" хэмээн сургасан. Очиржав Увс аймгийн Давс суманд төржээ. Тэднийх маш ядуу, ганц зээрд гүү, 10-аад ямаатай айл байсан гэдэг. Ганц гүүндээ урцаа ачиж нүүдэг, гүү нь байнга аргамжаатай тул унагалдаггүй байсан тухай сонирхуулан ярьсан. Мөн ээж нь нударган баяны гэргий байгаад мал хөрөнгөө хураалган аав, ах нар нь баривчлагдан хоригдсон нь сая цагаадсан тухай дурсав. Багын ядуу, тарчиг өссөн тэрбээр өөрийнх нь хэлснээр хийгээгүй ажил үгүй. Дөрөв, тавдугаар ангийн сурагч байхдаа зуны амралтаараа ногоо тарилцаж, тоосго цохиж, пийшин барьж, сургуулийнхаа хөдөлмөрийн аварга болж, "Пионерийн үнэн" сонинд "Ногоочин", Барилгачин Б.Очиржав" гэж бичигдэж байж. Наймдугаар ангиа төгсөөд Санхүү эдийн засгийн техникумд хуваарилагдсан. Зун нь 42000 ширхэг тоосго хийж, баюу өрж, шатааж Улаангомын Барилгын ангийн дарга н.Тэгшээд хүлээлгэн өгч ажлын хөлсөнд 2520 төгрөг авчээ. Түүгээрээ аавдаа цагаан морь, тугалтай үнээ авч өгөөд, 500 төгрөгөөр замын зардал, гоё костюм, аккордион хөгжим зэргийг авч 400 төгрөг халаасандаа хийсэн баян оюутан Улаанбаатарт ирж байжээ. Харин одоо фермер, авто засвар, үйлчилгээний төв, модон эдлэлийн цех зэрэг чиглэлээр үйл ажиллагаа явуулдаг хоршоог тэргүүлж явна. Энэ нь түүний хөдөлмөрийн үр бөгөөд тэрээр хөдөлмөр хүнийг бий болгосон гэж үздэг. 
Д.Цогзолмаа
