Чингэс хаан, Жамуха, Хасар, Боорчи бүгд л зэвсгийн эрдэмд зэгсэн гаршиж байгаа

Найруулагч Л.Эрдэнэбулганы найруулж буй "Үхэж үл болно, Чингэс хаан" уран сайхны киноны тулааны найруулагч Л.Алдартай уулзаж ярилцлаа. Бие хамгаалах урлагаар хорь гаруй жил хичээллэж байгаа тэрбээр аугаа их хааны үед амьдарч, зэр зэвсэг агсан тулалдаж байсан мэт гүн гүнзгий мэдлэгтэй нэгэн юм билээ.
-Та "Чингэс хаан" кинонд тулааны найруулга дээр ажиллаж байгаа юм байна. Өөрийнхөө ажлын онцлогоос сонирхуулаач? -Их хааны мандаан бадраасан Монгол гүрний тухай энэ киног монголчууд өөрсдөө бүтээж байгаагаараа онцлог юм. Урьд нь тулаантай янз бүрийн кино гарч байсан л даа. "Чингэс хаан"-д тулааны найруулагчаар ажиллана гэдэг их үүрэг, хариуцлага, түүхэн боломж. Би гардан тулааны урлагаар хорь орчим жил хичээллэж байгаа хүн. Сэлмийн урлагаар хичээллээд 5-6 жил болж байна. Өмнө нь Их Монгол Улс байгуулагдсаны 800 жилийн ойд зориулсан "Их төрийн голомт" кинонд тулааны зөвлөх найруулагчаар ажилласан туршлагадаа тулгуурлаад ажиллаж байна даа. Тулааны найруулагчаас гадна орлон тоглогчийн баг бүрдүүлэн тоглож байгаа. Өвлийн зураг авалтад арваад хүнтэй оролцсон. -Орлон тоглогчид юу хийх вэ? -Гол дүрийн жүжигчин эрсдэлтэй үйлдлийг хийж чадахгүй тохиолдолд оронд нь эрсдлийг нь үүрдэг хүмүүс бол орлон тоглогчид. Түүхэн кинонд морьтойгоо унах, суманд харвуулж ойчих, сэлмээр цавчуулж үхэдхийх гэх мэт эрсдлийг орлон тоглогчид л хийдэг. -Дорно дахины бие хамгаалах урлагаас монголчуудын тулааны урлаг мэдээж ялгаатай байх. Тухайлбал, самурай нарын сэлмийн урлаг, монголчуудын илд мэсний урлагаас юугаараа онцлог бол? -Аливаа зэвсгийн урлаг тухайн зэвсгийн онцлог, хэлбэрээс шалтгаалж яаж хэрэглэх вэ гэсэн арга техник үүсдэг. XIII зууны монголчууд тахир сэлэм, хотгор илд гэх мэт маш олон төрлийн зэвсэг хэрэглэж байсан байдаг. Ер нь хувь хүний бие бялдар, өссөн орчноос шалтгаалж зэвсгээ бий болгодог тал бий. Мухулай жанжин гэхэд л хонь, үхэр хариулдаг хүүхэд байсан болохоор шилбүүрээс гаралтай шийдэм хэрэглэдэг байх жишээтэй. Хэн ямар зэвсэг хэрэглэж байсан бэ гэдгийг түүхэн сурвалжид тулгуурлан тодорхойлох боломжтой. Бөх Бэлгүтэйг бодъё л доо. Хүч тэнхээ сайтай энэ хүн илд хэрэглэдэг байж. Илд бол 100 лангийн жинтэй хүнд зэвсэг. Багцаагаар гурван кг гаруй жинтэй гэсэн үг. Тэгэхэд самурай сэлмийн хамгийн хүнд нь л 0,9-1,1 кг байдаг. Бэлгүтэй энэ хүнд илдээр цавчилдахын хажуугаар барилдааны мэхээ эсрэг этгээддээ хийж номхруулдаг байсан нь гарцаагүй. Самурай сэлэм жаахан тахирдуу байдаг. Үүнийг Монголын хотгор илднээс хуулбарласан загвар гэж эх сурвалжид өгүүлсэн нь бий. Самурай нарын дийлэнх нь хуулбарласнаа хүлээн зөвшөөрдөг ч зарим нь Японы эртний уламжлалт сэлэм гэж үзсээр байгаа юм билээ. -Монголчууд галт зэвсэг хараахан хөгжөөгүй байсан цагт нумын хөвч, сумын зэвийнхээ оночоор ертөнцийн талыг дагуулчихсан юм биш үү? -Нум сумны урлагаар бол монголчууд үнэхээр гайхагдсан ард түмэн. Онч мэргэнийх нь холын зай одоогийн метрээр тооцвол 120-360, бараг 400 метр байсан байгаа юм. Бүр хол харвах зай нь 500-700 метр байж. Чингэсийн Алтан ургийн Есүнхэ мэргэн гэхэд 596 алд харвасан тухай "Чингэсийн чулууны бичиг"-т баримтжуулан мөнхөлсөн нь бий. Чингэс хааны хүргэн дүү Бото, дүү Хавт Хасар хоёр дайсны нэг жанжныг хөнөөх даалгавар авсан байгаа юм. Тэр бол цэргээ сайтар зохион байгуулдаг чадварлаг жанжин байсан учир манайханд үлэмж хэмжээний хохирол учруулахгүй юу. Мань хоёр энгийн дайчин татаж дийлэхгүй болд нумтай сэжиг авахуулахгүй дөхсөөр 300 нумын газарт хүрч. Болд нум гэдэг маань хөвчийг ган төмрөөр хийсэн эд шүү дээ. Тэгээд Бото дайсны жанжны гүрээг харваж унагаснаар манайханд ялалт ирсэн тухай түүх сурвалжид байдаг. Гэтэл эдүгээг хүртэл уламжлан ирсэн япон нум сумны урлагийн яг онч мэргэний зай нь ердөө 25 метр л байдаг. "Чингэс хаан" кинонд энэ онцлогийг тусгахыг хичээж байна даа. -Нэг нумын газар нь хэдий хэрийн хэмжээтэй байх вэ? -1,2 метр. Үндсэндээ 360 метрийн цаана байгаа байг ямар ч алдаагүй харвасан гэсэн үг. Монголчууд яг барьсандаа л онож байсан. Дайсны амин газрыг алдахгүй харвадаг мэргэн харваачид байсан дээрээс л дэлхийд цэргийн урлагаар толгой цохиж байж. Унаж яваа морийг нь ердөө шархдуулалгүй, эмээлийг нь эзэнгүй болгоод агтыг нь олзолдог байсан юм билээ. Монголчууд арав дахин их тоотой дайсныг яагаад ялж чадаж байсан бэ гэдгийн хариулт ердөө энэ. Нэг хүн 9-10 сум тавихдаа сум болгон аминд хүрэх тооцоог нарийн баримталдаг байжээ. -Чингэсийн баатруудын сэлмийн онцлог нь юу байсан бол? -Монгол сэлмийн давуу нь богинохон атлаа маневр сайтай байдаг. Дайсныхаа аливаа эрхтнийг голдуу эсгэх байдлаар бэртээнэ. "Мандухай цэцэн хатан", "Мөнх тэнгэрийн хүчин дор" зэрэг кинонд хэтэрхий тахир сэлэм хэрэглэж байсан мэтээр үзүүлсэн байх юм. Тийм биш л дээ. Хүн бүхний онцлог гэж байна. Мөч богино хүн охор илд, урт мөчтэй нь зэгсэн урт сэлэм хэрэглэхээс гадна хурдан шаламгай, гавшгай цэргүүд хоёр сэлэмтэй тулалддаг байж. -Та тулааны урлагаар хаана хичээллэв. Хар бүстэй юу? -Чехэд сурч байхдаа 1987 оноос хойш таван жил хичээллэсэн юм. Каратэгаар нэг жил зургаан сар явсан юм байна. Тухайн үедээ Чехийн мужийн аварга болж байсан удаа бий. Каратэд л бүс байдаг. Үүнээс хойш житкундогоор одоо хүртэл явж байна. -Сэлмээр? -Японы самурай стилиэр сурч эхэлсэн. Монгол илдний урлагийг өнөө цагт мэддэг хүн ховор л доо. Гэхдээ уламжлал гэдэг сайхан зүйл байнаа. Миний хувьд дээрх есөн үеэ мэддэг болохоор эцэг өвгөдөөс уламжилж ирсэн сургууль бий. Ямар ч монгол хүнд цаанаас нь, цусанд шингэчихсэн зүйл байдаг л даа. -Есөн үеэ мэднэ гэлээ. Танай удамд монгол зэвсгийн урлагийг эзэмшсэн хүн байна уу? -Миний ес дэх үе 1630-аад оны үед амьдарч асан Шагдуны Түгжиг мэргэн гэдэг Хотгойдын Чингүнжавын хамаатан хүн байсныг ургийн бичгээрээ хөөж мэдсэн. -Зарим киног хараад байхад жүжиглэлт нь хэтрээд үнэмшилгүй болчихдог. "Япон Чингэс"-ийн тулааны зарим хэсэг сайн болсон юм шиг санагдсан л даа. Дайснаас дутааж явахдаа давхиж яваа мориныхоо хондлой дээр гэдрэг хэвтээд харвалцаж байгаа нь аргагүй биширмээр байна лээ... -Циркчид шиг тийм үзүүлбэр хийж байгаагүй л дээ. Яахав, кинон дээр бол байж болох л зүйл. Харин монголчууд давхиж яваа морин дээрээс ар дахь дайсан руугаа талбиж харвадаг байсан. Талбиж харванаа гэдэг маань зүүн, баруун хоёр тийшээ сэлгэж харвахыг хэлж байгаа юм. Ан амьтан, дайсан аль ч талаас ирж болно. Тэр үед гараа сэлгээд чөлөөтэй харвахгүй бол хэцүү биз дээ. Би тулааны найруулагчийн хувьд байлдааныг үнэмшилтэй болгохын тулд жүжигчдээ маш их сургуулилж байгаа. Тулалдах хэмжээний сурах болтлоо дор хаяж гурван сар шаардагддаг. Гол дүрийн жүжигчдэдээ бүр илүү зааж байна. -Тэд аль хэр сурч байна? -Өө, сайн. Чингэс хаан Төмөрөө ах, Жамуха Цэрэндагва гуай, Хасар Жагаа, Боорчи Золбоот бүгд л зэвсгийн эрдэмд зэгсэн гаршаад байгаа шүү. 
Л.Батцэнгэл

