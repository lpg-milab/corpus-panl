Нийслэлд соёл тогтоох аян эхлэв

Нийслэлийн өдөр дөхөж байна. 368 жилийн ойг тэмдэглэн өнгөрүүлэх хүрээнд хотын даргын санаачилсан "Хүрээ соёл" нэртэй аяныг Улаанбаатарын хэмжээнд зохион байгуулах гэж байна.
"Хүрээ соёл"-ын дүнг гаргаснаар нийслэлийн иргэдийн эрх үүргийг ойлгуулах, хотын иргэн байхын бахархал бий болох үндсэн зорилгыг салбар бүрт хэрэгжүүлж эхэлнэ хэмээн зорьжээ. Энэ сэтгэлгээ, иргэдийн дунд хэвших дадал нийгмийн бүх хэсгийг хамрах ёстой гэсэн зорилгыг ч "Хүрээ соёл" аян агуулж буй. Ингэхийн тулд тухайлбал, Нийслэлийн эрхзүйн байдлын тухай хуульд нэмэлт өөрчлөлт оруулах шаардлагатай гэж үзжээ. Улмаар Улаанбаатар хотын дүрэмтэй болж нийтээр мөрдөж эхлэх нь ч зүйтэй байж мэдэх гэсэн санаа бас байна. Хотын дүрэм гэх ойлголтын тухайд гэхэд л "Хүрээ соёл" аяны хүрээнд цоо шинээр гаргаад ирсэн санаа биш дэлхийн хотуудад ч байдаг энгийн л жишиг гэсэн. Хүрээ гэгдэх үгийг хотын, иргэншлийн гэх утгаар зүйрлүүлбэл үүнд дүйх төлөвшлийн арга ажиллагаа нэвтрүүлэхийн тулд нийгэм даяар хэлэлцүүлэг явуулж, алдар цуутай ахмадуудын хууч яриа, үлгэр дууриалыг олон нийтэд хүргэх юм билээ. Нийслэлийг соёлжуулах шаардлагад хүргэсэн шалтгаан байж мэдэх нэгэн баримтыг дурдахад 1990-ээд оноос хойш Улаанбаатарт 230 мянган орчим иргэн хөдөө орон нутгаас шилжин ирж суурьшжээ. Тэд нийтээр амьдардаг хотын хэмнэлд дасан зохицсон, соёлч байдлыг амьдрал ахуйдаа нэвтрүүлсэн нь юу л бол. Хэрэв тэд хөдөөнийхөө орчин нөхцөлөөр амьдарч, оршин суусаар байгаа бол нийслэлийн дөрвөн хүн тутмын нэг нь хотжоогүй байна гэж тооцож болох. Хөдөөний хүн муухай, хотын хүн сайхан гэж байгаа юм биш. Бас хөдөөнөөс ирж суурьшаад 20 шахам жил болсон хүмүүс хотын соёл сураагүй байна гэж байгаа юм биш. Хөдөөнөөс ирсэн, хотод суурин байсан иргэн бүгдээр хот судлаач эрдэмтдийнхээ үгийг сонсож, "Хүрээ соёл" аяны өдрүүдэд хэрхэн сайхан хотын иргэншсэн хүн болоход хайгуул хийе гэж Нийслэлийн Засаг даргын Тамгын газар (НЗДТГ)-аас санаачилга гаргажээ. Сарын ажлыг зохион байгуулан дүгнэх үүрэг тохоон ажлын хэсэг ч байгуулжээ. НЗДТГ, Захирагчийн ажлын албаны нийт 29 хүний бүрэлдэхүүнтэй ажлын хэсгийг өчигдөр хотын орлогч дарга Баатарзориг удирдан хуралдсан. Аяныг зохион байгуулах хүрээнд ажлын хэсгийнхэн нийт 51 санал жагсаасан байна. Тэдгээрээс нэн шаардлагатай, оновчтой гэж үзсэн 22 саналыг хэрэгжүүлэх арга замаа хэлэлцэх, баяжуулах, бүр хасч өөр шинэ санаа нэмэх эсэх талаар өчигдөр ажлын хэсгийнхэн анх удаа уулзан ярилцсан нь тэр. Тэрхүү саналд тухайлбал, Нийслэлийн тээвэр зохицуулалтын газар, Замын цагдаагийн газар гэхэд л такси үйлчилгээ, замын хөдөлгөөний соёл нэвтрүүлэх ёстой болж байна. Нийслэлийн цагдаагийн газар бол цагдаа нарынхаа харилцааны соёл, зөв боловсон байдлын талыг анхааран хөгжүүлэх, цаашид энгийн өдөр тутмын үйл ажиллагаанд мөрдлөг болгох жишиг гаргах гэхчилэн. Замын цагдаагийн газрын хийх ажилд гэхэд л автомашингүй өдрийг зохион байгуулах ажил багтсан бол холбогдох албаны хүн тийм ч оновчтой бус санал байна хэмээн хурлын үеэр хэлж байв. Нийслэлд саяхан автомашингүй өдөр зохион байгуулсан болохоор одоо дахин давтахын оронд явган гарцын тэмдэглэгээг сэргээх ажилд хөрөнгө хүч зарцуулбал замаар зөв боловсон зорчих соёлд нэмэртэй ажил болно гэсэн санал дэмжлэг авсан. Тэрчлэн нийслэлийн олон нийттэй харилцах алба, Аялал жуулчлалын хэлтэс, Соёл урлагийн газар, Боловсролын газар хамтраад Төрийн өмчийн их, дээд сургуульд суралцаж байгаа нэгдүгээр дамжааны оюутнуудыг хамруулан Улаанбаатар хоттой танилцах аялал зохион байгуулах. "Гитар хэн сайн тоглох вэ?" уралдаан, "Оюуны үнэт өвийн солилцоо" сэдэвт нэн ховор, эртний номыг иргэдэд хүргэх зорилготой арга хэмжээ гээд олон санал багтжээ. Хотын өнгө үзэмжийг засахад хувь нэмэр оруулж, гадна талбайнхаа тохижилт, фасадын гэрэлтүүлэгт анхаарал тавьж, хөрөнгө зарсан байгууллагыг сурталчлах ажлыг нийслэлийн барилга хот байгуулалт, төлөвлөлтийн газар, нийтийн аж ахуйн хэлтэст санал болгосон байна. Ингээд "Хүрээ соёл"-ын аян сарын хугацаанд үргэлжилнэ. Үр дүнгээ үзэж, шагнал урамшуулал ч идэвхтнүүдийг хүлээж байгаа гэсэн. 
Б.ХАЖИДМАА

