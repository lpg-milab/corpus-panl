№264 (16541)          
1986 оны арван нэгдүгээр сарын 4.
Намын мэдээлэл

<< Намын мэдээллийн ач холбогдол улам өсөж байна. . . Намын дотоод мэдээлэл бол намын шийдвэр, арга хэмжээний ур нөлөөг дээшлүүлэх, ажлын арга барилыг төгөлдөржүүлэх, олон нийтийн санаа бодлыг судлах, нам, олон түмний холбоог бэхжүүлэх чухал хэрэглүүр мөн >> гэж МАХН-ын XIX их хурлын тайлан илтгэлд нөхөр Ж. Батмөнх онцлон заасан юм. Намын амьдралын маш чухал хэсэг болсон мэдээллийн ажилд чанарын өөрчлөлт гаргаж түүнийг үнэхээр үр нөлөөтэй, чухал хэрэглүүр болгохын тулд юуны урьд аймаг, хотын намын бага, намын хороодын бүгд хурлын материал, жилийн ажлын тайлан, улирлын шуурхай мэдээлэл, намын анхан шатны байгууллагын тайлан сонгуулийн хурлын дүн мэдээ зэрэг намын амьдралын албан ёсны мэдээллийг боловсруулах, улмаар төвлөрүүлэн нэгтгэж, дүн шинжилгээ хийх, түүнийг намын баримт бичиг, бодлого шийдвэрт тусгах үйл ажиллагааг улам боловсронгуй болгож, арга барилыг нь өөрчлөн сайжруулах шаардлагатай байна. 

Мэдээллийн нэг чухал эх үүсвэр болох шүүмжлэл, өөрийн шүүмжлэл, намын гишүүд, хөдөлмөрчдийн захидал, өргөдөл, гомдол, санал санаачилгад хандах хандлагыг ч намын их хурлын заалт ёсоор өөрчлөн сайжруулж, намын төвлөн удирдах ардчилсан зарчмыг хэрэгжүүлэх, намын эгнээний нэгдлийг бэхжүүлж, үзэл суртал, зохион байгуулалтын ажлын үр нөлөөг дээшлүүлэх, нам, ард түмний холбоог бэхжүүлэхэд нөлөөлөх хүчин зүйл болгох, цаашлаад хөдөлмөрчдийн санал, сэтгэгдэл, эрэлт хүсэлтийг гүнзгий мэдэж, тэр үндсэн дээр намын бодлого шийдвэрийг үндэслэл сайтай боловсруулж, ажлынхаа арга барилыг төгөлдөржүүлэх нь намын бүх шатны байгууллагын нэн чухал зорилт мөн. 

Манай намаас улс орныхоо нийгэм, эдийн засгийг хөгжүүлэх, ард түмний аж байдал, соёлын түвшинг дээшлүүлэх, гадаад харилцааг өргөтгөн хөгжүүлэх талаар явуулж байгаа бодлого, авч буй арга хэмжээг намын орон нутгийн байгууллага, хөдөлмөрчдөд шуурхай түргэн мэдээлэх, хөдөлмөрчин олноос нам, засгийнхаа бодлогыг хэрэгжүүлэх үйлсэд олж байгаа амжилт, туршлагыг нийтэд хүртээхийн тулд хэвлэл, мэдээллийн хэрэгслүүдээр дамжуулан ил тодоор сурталчилдаг юм. Ийнхүү намын анхан шатны байгууллага, коммунистууд, хөдөлмөрчдөөс намын төв байгууллага хүртэл дороос дээш чиглэсэн, Намын Төв Хорооноос намын алхан шатны байгууллага, коммунистууд, хөдөлмөрчид хүртэл дээрээс доош өгдөг мэдээллийн бүхэл бүтэн систем манайд тогтсон бөгөөд харилдан уялдаатай энэ үйл явц нь социалист байгуулалтыг эрчимжүүлэх нэн чухал арга хэмжээ болж байдаг билээ. Үнэн зөв, ажил хэрэгч, шуурхай мэдээлэл нь ажлын ололт, дутагдлын аль алиныг нарийн судалгаа дүгнэлттэй, товч тодорхой тусгаж, улс орны эрх ашгийн үүднээс ажил, үйлдвэрлэл, удирдлагыг боловсронгуй болгоход чиглэж чадвал сая үр дүнгээ өгнө. Дутагдлыг бүрхэгдүүлэх, ерөнхийлөн тоочих, эсвэл ажлын эхлэлийг гоёж чимэх, дөвийлгөх, үгүйсгэх хандлагатай мэдээлэл ажилд тус болохгүйгээр барахгүй ёс суртахууны болон эдийн засгийн хохирол учруулна. 

МАХН-ын XIX их хурал намын мэдээллийн ажлыг сайжруулахад мэдээллийн үнэн зөв, ажил хэрэгч, шуурхай байдлыг хангаж боловсронгуй болгоход ихээхэн анхаарахыг чухалчлан заасан учраас намын мэдээлэл юуны өмнө бодит үнэнийг агуулсан, цаг үеэ олсон, ажилд түлхэц өгч, хамт олныг дайчлах, нөөц бололцоог илрүүлэх, амжилт гаргах арга замыг сүвэгчлэхэд чиглэхийн хамт амьдралын жишээ баримтаар нотлогдсон, нарийн дүгнэлттэй байх нь чухал юм. 

Намын мэдээллийг онол, арга зүйн өндөр түвшинд зохион байгуулахын хамт мэдээллээс ул буурьтай зөв дүгнэлт хийхийн тулд мэдээлэл өгөх, түүнийг хүлээж авах байгууллагын аль аль нь ажлын арга барилаа байнга төгөлдөржүүлэх нь намын удирдлагын энэ чухал механизмыг боловсронгуй болгоход үр нөлөө үзүүлэх болно. Ийм зорилгоор намын байгууллагууд социологийн судалгаа хийж, түүний үр дүнг ажилдаа тусгаж хэрэглэхэд идэвх санаачилга гаргах шаардлагатай байна. 

Намын мэдээллийн учир утга, онол практикийн ач холбогдол, түүнийг зохион байгуулах арга зүйн асуудлаар намын ажилтан, сонгуультнуудад хичээл зааж, семинар зохиох, сонин хэвлэлд нийтэлж, ном товхимол, гарын авлага материалаар хангахад төв, орон нутгийн намын байгууллага цаашид их зүйл хийх шаардлагатай байна. Аймаг, хотын намын хороод өөрийн мэдээллийн орон тооны биш тасаг, намын анхан шатны байгууллагын намын мэдээлэгчдийн үйл ажиллагааг байнга идэвхжүүлж, тодорхой удирдлага, туслалцаа үзүүлж байвал зохино. 

Аймаг, хотын намын хороод, намын анхан шатны байгууллага намын мэдээллийн ажилд автоматжуулсан систем нэвтрүүлэх, мэдээлэлд орчин үеийн техник хэрэгсэл ашиглах, намын мэдээллийн албаны материаллаг баазыг бэхжүүлэх, төрөл бүрийн мэдээллийг хүлээж авах, цуглуулах, хадгалах, боловсруулах, задлан шинжилж дүгнэх ажлыг шинжлэх ухаан, техникийн дэвшилд тулгуурлан сайжруулж, боловсронгуй болгох талаар идэвх санаачилга султай байна. Электрон тооцоолон бодох машин, микропроцессор болон удирдлагын бусад техник хэрэгсэл ашиглах, үүнд хүмүүсээ сурган бэлтгэх, мэдээллийн төрөл зүйлүүдийг машины боловсруулалтад тохируулан өөрчлөх санаачилгаар намын ихэнх байгууллага одоогийн шаардлагаас хоцорсон хэвээр байна. Дээрх ажлыг зохион байгуулснаар хөдөлмөр хөнгөвчилж, шуурхай, дайчин чанарыг хангаж, давхардсан шат дамжлагыг арилгаж, орон тоо, зохион байгуулалтыг оновчтой болгон, намын ажилтны соёл, техникийн мэдлэгийг сайжруулах нөхцөл бүрдүүлэх болно. 

Коммунистууд, хөдөлмөрчдийн санал шүүмжлэл, захидлыг намын бүх шатны байгууллага намын мэдээллийн онцгой эх үүсвэрийн нь хувьд нарийн судлан шинжилж, уйл ажиллагаандаа дүгнэлт хийж, мөрөөр нь шуурхай арга хэмжээ авч, хариу мэдээлж байх, тэрчлэн төв, орон нутгийн сонин хэвлэл, радио, телевизээр явуулах мэдээллийг ч ажил хэрэгчээр анхаарч нам, ард түмний холбоог бэхжүүлж, олон түмний болон үйлдвэрлэлийн гүнд байх хэрэглүүр болгож, намын амьдралд мэдээллийн үр нөлөөг үндсээр нь сайжруулах хэрэгтэй байна. 

