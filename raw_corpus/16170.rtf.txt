№207(16170)
1985 ОНЫ НАЙМДУГААР САРЫН 28.
Эрүүл аж төрөх ёс

Манай нийтийн амьдралын бүх хүрээнд амжилттай хэвшиж байгаа социалист аж төрөх ёсны салшгүй хэсэг нь эрүүл энхийн дэглэмийг хүн бүр сахиж хэрэгжүүлэх явдал мөн. Эрүүл аж төрөх ёс гэдэг нь аливаа өвчин эмгэгээс урьдчилан сэргийлэх, эрүүл мэндийг сахин бэхжүүлэхэд чиглэсэн дэг журам хүмүүсийн өдөр тутмын амьдрал үйл ажиллагааны байнгын хэм хэмжээ болон хэвшсэн байхыг хэлдэг билээ. 

Эрүүл аж төрөх ёсыг хэвшүүлэхэд нийгмийн ухамсартай нөлөөлөл, тухайлбал хөдөлмөрчдийн эрүүл мэндийг хамгаалан бэхжүүлэх, түүний материаллаг бололцоог сайжруулах талаар нам, засгаас авч байгаа олон талт арга хэмжээ шийдвэрлэх үүрэг гүйцэтгэж байна. Ардын засгийн жилүүдэд манай орны хүн амын тоо бараг гурав дахин өссөн нь эрүүл аж төрөх ёс тууштай хэвшиж ирсний зүй ёсны үр дүн мөн. Хүн ам нийтээр эрүүлжин, нас баралт бууран, дундаж нас ихээхэн уртаслаа. Хөдөлмөрчдийн амьдралд эрүүл аж төрөх ёс төлөвшин хэвших тутам хүн амын бие бялдрын хүмүүжил, ариун цэврийн соёл, эрүүл ахуйн орчин нөхцөлийг сайжруулах, эмнэлэг гэгээрэл, урьдчилан сэргийлэх ажлыг чанарын шинэ шатанд гаргах өндөр шаардлага улам хурц тавигдаж байна. Хүн амд эрүүл аж төрөх ёсны мэдлэг, хүмүүжил олгох ажлыг орон даяар жигд, нэгдмэл системтэй зохион байгуулах шаардлага бүрэн хангагдахгүй байна. Үүний улмаас том хотын захын хороолол, хөдөөгийн хөдөлмөрчдийн амьдралд эрүүл ахуйн дэг журамт ариун цэврийн соёл хэвшүүлэх ажлын далайц сул, материаллаг бааз нь харьцангуй хоцорч байна. Иргэн бүр өөрийн болон бусдын эрүүл мэндийг сахин хамгаалахад анхааралтай хандаж, амьдрал, ахуйдаа ариун цэвэрч, соёлч дадал заншлыг хэвшүүлэх, эрүүл аж төрж, хөдөлмөрлөх нөхцөлийг хангаж байхыг онцлон заасан Эрүүлийг хамгаалах хуулийн заалтыг хэрэгжүүлэх талаар эрүүлийг хамгаалах, биеийн тамир, амралт сувилал, соёл гэгээрэл, ахуйн үйлчилгээний байгууллагын хийж байгаа ажил чамлагдаж байна. Тэрчлэн эрүүл ахуйн хүмүүжил олгоход нэн чухал ач холбогдолтой ариун цэвэр гэгээрлийн ажлын чанар, үр нөлөө, арга хэлбэр өнөөгийн шаардлагад хүрэхгүй, тооны хойноос хөөцөлдөх, оромдох явдал үргэлжилсээр байна. Яригдаж байгаа эдгээр дутагдлыг арилгах талаар зохих арга хэмжээ авч, эрүүл аж төрөх ёсны шаардлагыг хангахад холбогдох байгууллага, хүмүүсийн анхаарлыг төвлөрүүлж, ахиц өөрчлөлт гаргах нь аймаг хот, район, сумдын нам, захиргааны байгууллагын үүрэг мөн. 

Эрүүл аж төрөх ёсонд үндсээрээ харш үзэгдлийн үлдэгдлийг тууштай шахан зайлуулахад иргэн бүрийг идэвхтэй дайчлан оролцуулж, үр дүнд хүрэх нь өнөөгийн тулгамдсан зорилт болж байна. Үүний дотор эрүүл мэндийн аюултай дайсан хоёр хорыг ( архи, тамхийг ) тэвчих хөдөлгөөнийг өрнүүлэх, ялангуяа архидан согтуурахыг шийдвэртэй таягдан хаях явдал онцгой чухал болов. Энэ талаар сүүлийн жилүүдэд нэлээд анхаарч багагүй ажил хийж байна. Гэвч архидахтай тэмцэхийг зөвхөн гэмт хэрэг, хэв журмын зөрчлийн нэг шалтгаан болдог талаас нь авч үзээд, эрүүл мэндийн ноцтой дайсных нь хувьд төдий л ойшоохгүй, түүний эсрэг тэмцэлд бүх байгууллага, иргэдийг жигд оролцуулахгүй байгаа өрөөсгөл хандлагыг зогсоох цаг болсон байна. 

Сайхан байгаль, цэвэр ус, цэнгэг агаар нь манай орны хөдөлмөрчдийн эрүүл чийрэг аж төрөхийн нэг үндэс мөн. Ийм учраас албан газрын явцуу эрх ашигт автагдан ус агаар бохирлодог, байгаль орчныг сүйтгэдэг зохисгүй үзэгдэлтэй эвлэрч болохгүй. Түүнчлэн байгалийн унаган төрхийг хайрлан хамгаалах, хот, суурин газрыг зүлэгжүүлэх, ойжуулах, цэцэрлэгжүүлэх, түүнийг миний юм, манай юм гэж тордох нь социалист ёсоор аж төрж яваа иргэн бүрийн ухамсартай үүрэг мөнийг байнга санаж хэрэгжүүлэх ёстой. 

Эрүүл аж төрөх ёсыг хүн бүрийн аж амьдралд хэвшүүлж, эрүүл мэндийг бэхжүүлэх нь бүх нийтийн үйлс юм. Ийм учраас эрүүлжүүлэх нэгдсэн төлөвлөгөөг шинжлэх ухааны үндсэн дээр сайтар боловсруулж, түүнийг хэрэгжүүлэхэд эрүүлийг хамгаалахын төдийгүй улс, олон нийт, үйлдвэр, аж ахуй, соёл, үйлчилгээний байгууллагын хүчийг чиглүүлэх ёстой. Эрүүл аж төрөх ёс бол өвчин эмгэггүй төдийгүй бие бялдраар эрүүл чийрэг, оюун ухаанаар саруул, тунгалаг, ёс суртахуунаар өөдрөг сайхан, сэтгэж хангалуун аж төрөх явдал юм. Үүнтэй холбогдон биеийн тамир, спортын болон ардын боловсрол, соёл урлагийн байгууллагын өмнө хариуцлагатай чухал зорилт тавигдаж байгаа юм. Хүүхдэд бага балчраас нь бие бялдраар эрүүл чийрэг, цэвэрч нямбай, соёлч дадал эзэмшүүлэх, архи, тамхийг жигших үзлээр хүмүүжүүлэхийг сургууль, сургуулийн өмнөх насны хүүхдийн байгууллага онцгой анхаарах хэрэгтэй. 

Нийтийн биеийн тамирыг дэмжин хөгжүүлэх ялангуяа сүүлийн үед нэлээд өргөших төлөвтэй байгаа өглөө, өдрийн гимнастик, гүйлт, морьтой, явган, дугуйн аялал, цана, тэшүүрийн спорт зэрэгт аль болох олон хүнийг хамрахын тулд биеийн тамир, спортын байгууллагууд шинэ шинэ хэлбэрийн ажил зохион байгуулахын хамт биеийн тамирын танхим, хувцас хэрэглэл, материаллаг баазыг хүрэлцээтэй болгох талаар үйлдвэр, аж ахуй, худалдаа, хангамжийн байгууллагууд тодорхой санаачилга гаргахыг хөдөлмөрчдийн эрүүл мэндийг хамгаалан бэхжүүлэх эрх ашиг зүй ёсоор шаардаж байна. Эрүүл аж төрөх ёсыг нийгмийн амьдралд тууштай хэвшүүлэх нь нэг талаас нам, улс, олон нийт, аж ахуйн байгууллагын анхаарал халамж, нөгөө талаас иргэн бүрийн ухамсарт үйл ажиллагаанаас шууд шалтгаалах учир зорилго чиглэлтэй хамтран тэмцэж баймааж нь амжилтад хүрэх болно. 

