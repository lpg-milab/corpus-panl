Лувсанчойдорынхон

Энэ удаагийн "Удам судар" булангийн маань зочид Лувсанчойдорынхон. Сүхбаатар аймгийн Асгат, Онгоноос гаралтай эднийх 11 сайхан хүүхэд өсгөж хүмүүжүүлжээ. Үүн дээр нэмээд ээжийнх нь бага дүүгийн хүүхэд тэднийд урваж ам бүлийн тоог нэмсэн гэнэ. Тэгэхээр тэднийх 12 хүүхэдтэй гэж албан ёсоор явдаг. Хүүхдүүд нь аав ээжийнхээ нэрийг өргөж сайн яваа.
Монгол Улсын гавьяат жүжигчин, хийлч Л.Мөнхцэцэг, "Одкон холдинг"-ийн захирал, төрийн шагналт Л.Мөнхбат, Хөгжим, бүжгийн коллежийн хийлийн багш Л.Алтанцэцэг гээд хүүхдүүдээс нь нэрлэвэл хүмүүс андахгүй биз ээ. Сайн дурын уран сайханчид Эхлээд эднийхэн гэр бүлээрээ сайн дурын уран сайханчид байжээ. Аав, ээж нь урлагт дуртай, сайхан дуулдаг хүмүүс. Хүүхдүүд нь ч тэднийгээ дуурайн дуулж, хөгжимдөж, бүжиглэнэ. Зарим нь багадаа нугардаг ч байж. Тиймээс гэр бүлийн тоглолт их хийнэ. Лагеруудаар явна, Засгийн газрын тайзан дээр ч тогложээ. Хорих ангиудад уригдана. Тэдний концерт олон ч хүнийг уйлуулсан гээд бодохоор чамгүй авьяаслаг байсан бололтой. Эднийхний концертын тухай зурагт, радиогоор явж, сонинд нийтлэгдэн, одоогийнхоор бол од болж байлаа. Аав Лувсанчойдор нь насаараа НАХЯаманд ажиллаж, сүүлдээ Засгийн газарт ч алба хааж явжээ. Ээж нь цэргийн хувцасны үйлдвэрт оёдолчин байв. Хүүхдүүд багадаа концертод их идэвхтэй оролцдог байснаа томрох тусмаа ичиж зугтах болсон гэдэг. Урлагт уруу татсан хүн Гавьяат жүжигчин Мөнхцэцэг Хөгжим, бүжгийн коллежид орсноор араасаа бусдыгаа уруу татсан гэвэл болох аж. Энд наймдугаар анги төгсөөд Арменд үргэлжлүүлэн сурч төгсчээ. Түүний сонгосон хөгжим нь сонгодог хөгжмийн хатан хаан буюу хийл. Хийл тэр хоёр нөхөрлөөд 35 жил болж байна. Сургуулиа төгсч ирээд Дуурь, бүжгийн эрдмийн театрт орсон. Одоо ч гавьяатын хаяг Дуурийн театр. Тэрээр ДБЭТ-ын өв залгамжилсан дөрөв дэх концертмейстер бөгөөд энэ нь оркестерийн бусад хөгжимчдөөс байнгын гоцлол тоглодгоороо ялгаатай төдийгүй оркестерийн толгой болж өгдөг байна. Түүний дүү Алтанцэцэг нь эгчийнхээ араас Хөгжим, бүжигт мөн л хийлийн ангид оржээ. Дараа нь Армены Ереванд сургууль дүүргэн өдгөө төрөлх сургуульдаа багшилж байгаа. Саяхан хийлч Дэлгэрцэцэг өөрийнхөө тоглолт дээр Алтанцэцэг багшийгаа урьж, "намайг өдий зэрэгт хүргэсэн хүн" хэмээн танилцуулж байсныг санаж байна. Үүн шиг Дуурийн театр, Улсын филармонид түүний олон шавь нар ажилладаг гэсэн. Одоо ч Алтаа багш шавь нартаа хийлийн уран чавхдасын гайхамшгийг эзэмшүүлэн сургаж байгаа. Түүний бяцхан шавь нар жил дараалан Чехт болдог олон улсын хөгжмийн конкурсээс эхний байруудыг хүртсээр байгаа юм. Сонирхуулахад, эднийхнээс хүүхдүүдээ урлагийн хүн болгосон нь бараг байхгүй гэнэ. Алтанцэцэг багшийнхыг харин урлагийн гэр бүл гэж болно. Түүний нөхөр төрийн шагналт зураач Ч.Энхжин. Хүү Ганболор нь морин хуурч хэдий ч өдгөө Германд амьдардаг аж. Хийлчдээс гадна өөр хөгжимчид ч бий Сонгодог хөгжмийн хатан хаантай нөхөрлөсөн эгч дүүсийн дээд талын эгч Валя харин кларнетчин. Мөн л Хөгжим, бүжгийн коллеж төгсөөд Улсын филармонид ажиллаж байгаад тэтгэвэртээ суужээ. Түүний нөхөр нь филармонид насаараа зүтгэсэн Лхамсүрэн гээд хүн бий. Алтанцэцэгийн дараагийн дүү нь Энхцэцэг. Шанз, төгөлдөр хуурын мэргэжилтэй тэрээр Дарханы театрт 15 жил ажилласан. Харин одоо нийслэлийн тавдугаар арван жилийн дуу, хөгжмийн багш. Хүүхдүүдийн дунд зохиогддог найрал дууны улсын уралдаанд тавдугаар сургуулийнхан байнга дээгүүр ордгийг дуу, хөгжмийн багштай нь холбон тайлбарлахаас өөр аргагүй. Хүүхдүүдийг бага байхад гэрээр нэг хөгжмийн дуу хаддаг байв. Хүүхдүүд хичээлээ давтаж байгаа нь тэр. Бүр зарим нь жорлондоо орж суучихаад хөгжмөө давтана. Олон янзын хөгжмийн тэр чимээг харин ээж аав нь огт тээршаадаггүй байж. "Биднийг аяархан тогло ч гэдэггүй байв. Одоо бодоход яаж тэр их чимээнд байдаг байсан юм бол доо" хэмээн хүүхдүүд нь дурсч сууна. Гэр бүлээс төрсөн төрийн шагналт "Хөгжимчин эгч нартайн хэрэг юу билээ манай дүү гитар зэргийг дарчихнаа. Харин хөөрхөн эвлэг хоолойтой шүү" гэж гавьяат эгч нь дүүгээ магтлаа. "Одкон холдинг"-ийн ерөнхий захирал Мөнхбатыг хэлж байгаа хэрэг л дээ. Тэрээр багадаа гэр бүлийн концертын шаггүй дуучин байсан хэрэг. Харин МУИС-ийг сантехникийн инженер мэргэжлээр төгссөн тэрээр хоёр гуравхан жилийн өмнө Төрийн шагнал хэмээх өндөр дээд цолыг хүртсэн. Монгол Улс зах зээлд шилжихтэй зэрэгцэн нийслэлийн III, IV хорооллынхон хөлдөх шахсан зутруу өвлүүдийг уншигчид санах байх. Гэртээ үстэй дээл, эсгий гуталтай суудаг байлаа шүү, тэр үед. Хөлдүү хорооллыг гэсгээсэн бүтээлээрээ Мөнхбат нарын хүмүүс төрөөс ийн шагнуулсан гавьяатай. Тэгэхээр эднийх хүү, хүргэнтэйгээ нийлээд хоёр төрийн шагналтантай гэсэн үг. Одоо ч "Одкон холдинг" жилдээ нэг милиард орчим төгрөгийн барилга угсралт, их засварын ажлыг хийдэг манай томхон компанийн нэг билээ. Мөнхбат захирлын гэргий Эх, нялхасын эрдэм шинжилгээний төвд инженер бөгөөд тэднийх хоёр хүүхэдтэй. Дурсахуй Цаг хугацаанд элэгдэж эмтэлж, элээж хороодоггүй зүйл үгүй аж. Өдгөө гэр бүлийн концертоороо бусдыг уйлуулж явсан тэдний халуун ам бүлээс долоо нь үлджээ. Өөрөө барилгачин мөртөө "Баян Монгол" хамтлагийн анхны басс гитарчин байсан Сергей ахаас нь эхлээд зулай зулайгаа гишгэж төрсөн ах нар нь алга. Гэлээ гээд Лувсанчойдорынхны удам тасраагүй. Аав, ээж, ах нарынхаа нэрийг өргөн дүү нар, үр сад нь сайн сайхан яваа билээ. Уг нь тэдний хүүхдүүд хотод төрж өссөн Улаанбаатарын уугуул иргэд. Гэсэн хэдий ч аав, ээжийнх нь нутгийнхан тэднийг өмчлөөд авчихна. Манай нутгаас төрсөн алдартнууд гээд зургийг нь сумынхаа номонд гаргана. Урлагийн тоглолт энэ тэр болоход дуудна. Тийм болохоор тэд үе үе Сүхбаатар руу "гүйчихдэг" болжээ. Саяхан аавынхаа төрсөн сум Асгатад "Лувсанчойдорынхон" гэсэн өдөрлөг зохиосон гэсэн. Аав, ээжийнхээ төрсөн газар нь очиж нутгийнхаа шороон дээр хөлбөрч эрхэлж иржээ. Түүнээс гадна "Одкон холдинг" Сүхбаатар аймгийн Онгон сумын рашааны ойр орчмыг, мөн Асгатын клубыг тохижуулсан, аймгийн Хөгжимт, драмын театрыг барихад хувь нэмрээ оруулсан гээд аав, ээжийнхээ нутагт хийж бүтээсэн зүйл багагүй ажээ. 
Д.Оюунтуяа
