Эмээ минь биднийг дагуулан 40 жилийн дараа Монголдоо ирсэн

Говийн ноён хутагт Данзанравжаагийн зургийн оронд Жанжаа хутагтын зургийг номонд нь хэвлэсэн, энэ алдааг одоо ч залруулаагүй байгаа талаар манай сонин саяхан сонирхолтой нийтлэл гаргасан билээ.
Харин одоо Жанжаа хутагтын ач хүү болох П.Батаатай хийсэн ярилцлагыг уншигчдадаа хүргэж байна. Орь залуудаа Утай, Гүмбэнд мөргөхөөр эгчтэйгээ хамт эх нутгаасаа гарч, төөрч будилсаар 40 жилийн дараа үр хүүхдээ дагуулсаар арай гэж Монголдоо ирсэн түүний эмээгийн түүх, сонин хувь тавилантай энэ гэр бүлийнхний амьдрал танд ч сонин байх буй за. -Та өвөөгөө Жанжаа хутагт гэлээ. Тэгвэл өвөөгийнхөө талаар хэр мэдэх вэ? -Ер нь өвөөгийн маань түүх дарагдсан байсан л даа. Манайхан 1957-1959 онд бүгд Монголдоо орж ирсэн. Яагаад гэхээр, эмээ маань 1919 онд мөргөлчидтэй Утай, Гүмбэнд мөргөл хийж яваад үлдсэн байдаг юм. Тэгээд буцаад ирэх гэтэл цаг өөр болж, наашаа гарах ямар ч боломжгүй болсон гэдэг. Эмээ ярьдаг юм, тэнд байхдаа 1928 оны үед Жанжаа хутагттай танилцан гэр бүл болж, манай аавыг төрүүлсэн гэж. Эмээ маань монгол хүн болохоор харийн нутагт байх сонирхолгүй, эх орондоо буцах гэж хөөцөлддөг байж. 1950 он гараад манайх Хятадад консултай болсон гэдэг. Тэгээд консулаар уламжлан "Би Монгол Улсын иргэн хүн. Эх орондоо буцах гэсэн юм" гэхэд "Монгол хүн гэх баталгаагаа гаргаад ир" гэж л дээ. Тэгээд л хамаатан садангаа тогтоох, олох хэрэгтэй болж. Аль 1919 онд гарч явснаасаа хойш тэдэнтэйгээ холбоо тасраад байжээ. Хайж хөөцөлдсөний эцэст 1957 онд нааштай хариу дуулдаж, ахынх нь сураг гарчээ. Ингээд л эмээ маань хүүхдүүдээ дагуулаад наашаа буцах болсон гэдэг. -Яг хэдүүлээ болоод ирсэн хэрэг вэ? -Эмээ маань анх эгчтэйгээ гарсан байдаг. Аав маань 1940-өөд онд манай ээжтэй сүй тавьж гэр бүл болон ах, эгч бид гурвыг төрүүлсэн байж. Дээр нь Жанжаа хутагтын жасын нярав байсан Дугаржав гэдэг хүн бүгд нийлээд наймуулаа орж ирсэн гэдэг. Би тэгэхэд хамгийн бага нь, зургаан сартай байжээ. Дугаржав гэдэг хүнээр аав минь овоглож явдаг. -Эмээ тань аль аймгийн хүн бэ? -Одоогийнхоор Дундговь аймгийн Өлзийтийн хүн. Эхээс гурвуулаа байж. Дамбийсүх гэдэг том ах нь нутагтаа үлдээд эмээ, эгчтэйгээ нутгаасаа гарсан хэрэг л дээ. 1957 онд ахыгаа олоод, ах болон хамаатан садангуудтайгаа бүгдтэй нь уулзсан гэсэн. Хоёр дүүтэйгээ эсэн мэнд уулзаад тэр ондоо ах нь өөд болсон гэнэ лээ. Хэрэв ахтайгаа амжиж уулзаагүй байсан бол эмээ, бид хэд бүгд урдаа л үлдэх байсан байх. Эмээгийн ахынх бол олуулаа. 13 хүүхэдтэй. Одоо бүгдээрээ л сайхан амьдарч байна. -Ингэхэд танай өвөө болох Жанжаа хутагт маань хаачсан бэ? -1940-өөд оны үед Хятадад хувьсгал гарч Мао гараад ирсэн байж. Өвөө маань Чан Кайшитай хамт 40-өөд оны сүүлчээр Тайвань руу гараад явсан гэдэг юм. Сүүлд би түүхийг нь судалж байхад 1947 оны үед л Тайвань явсан байдаг. Үймээн самуунтай байсан болохоор эргэж холбоо барих ямар ч боломжгүй байж. Өвөө явахаасаа өмнө "Та нар халх хүмүүс учраас нутаг буц" гэж хэлсэн шиг байгаа юм. Тэгээд л холбоо тасарсан гэсэн. -Танайхан Хятадад хаахнуур амьдарч байсан юм бол... -Утай, Гүмбэн, Нанжин хотуудаар л байсан. -Танай аав эхээс хэдүүлээ юм. Өөрөөр хэлбэл, Жанжаа хутагт хэдэн хүүхэдтэй вэ? -Аав ганцаараа. 1929 онд төрсөн. Дүү нь дараа жил нь төрсөн юм гэнэ лээ. Хоёулаа салхин цэцэг тусаад, дүү нь эндсэн гэсэн. Дээхнэ үед өвөөгийнхөө түүхийг судлах ямар ч боломж бидэнд байсангүй. Хутагтын түүхийг судална гэдэг социализмын үед хориотой зүйл байлаа. Тэр бүү хэл, тухайн үед манай аав энэ тухай ганцхан надад хэлсэн. Бусдад нь зах зухаас нь ярьж л байсан уу гэхээс сайн мэддэггүй байсан. 1989 онд ардчилал ялсан ч 1991 онд би гэр бүлээрээ Польш гараад явчихсан учраас бас л судалж чадаагүй. 2005 онд эргэж ирсэн учраас төдийлөн сайн судлаад байх боломж байгаагүй. Манай ээжийг хүмүүс зүүний Билэгт гэдгээр нь андахгүй мэднэ. Гавьяат цолтой хүн байсан. 1992 онд Равжаагийн түүвэр дээр манай өвөөгийн зураг хэвлэгдсэнийг ч би мэдээгүй байсан. Би 2005 онд Америк явсан. Жил бүр Ажаа гэгээний сүмд буяны үзлэг шинжилгээ хийдэг юм л даа. Ажаа гэгээн бол Хөхнуурын хүн. Манай өвөөгийн нутгийн хүн. Манай өвөө болохоор түвд гаралтай монгол хүн юм. Манай өвөө буюу Жанжаа хутагт бол эхээс 13-уулаа юм билээ. Өөрөө ихэр. Нөгөө ихэр нь эмэгтэй гэсэн. Тэр үед Ажаа гэгээнтэй ойр дотны Баатар гээд хүнтэй уулзсан. Олон жил гадаадад амьдарсан монгол хүн л дээ. Жанжаа хутагт чинь манай өвөө юм гэхэд тэгвэл өвөөтэй чинь холбоотой түүх, намтар нь манайд байгаа гээд өвөөгийн тухай маш дэлгэрэнгүй бичсэн сэтгүүл өгсөн. Англи, хятад, түвд, монгол хэлээр бичсэн байсан. Тэгээд л би энд ирээд өвөөтэй холбоотой материал хайсан ч тоймтой юм олдоогүй. Харин төв намын сангийн дарга Г.Аким гуай надад өвөөтэй холбоотой их олон материал олж өгсөн. Өвөрмонгол, Тайваньд ч би хандаж байсан. -Та Тайваньд өвөөгийнхөө амьдарч байсан газар очсон гэлүү? -Энэ оны тавдугаар сард Тайвань явсан. Өвөөгийн өөрийнх нь амьдарч байсан байрыг одоо Монгол Түвдийн соёлын төв болгосон байна лээ. Байрны гуравдугаар давхарт өвөөгийн өөрийнх нь эдэлж хэрэглэж байсан зүйлсийг байрлуулсан байна лээ. "Би Жанжаа хутагтын ач" гээд яваад очиход маш хэцүү юм билээ. Харин тэнд Чи Мөрөн гээд Тайванийн их сургуулийн багш, яруу найрагч хүн байсан. Тэр хүний аав, ээж нь манай аав ээжтэй найз байсан юм билээ. Тэрийг ярилцаж байхдаа мэдсэн. Энэ асуудлыг яагаад ийм хожуу тавьж байгаа юм гэсэн асуулт гарч ирнээ дээ. Миний аав 1992 онд автын ослоор өөд болсон юм. Эмээ болохоор 1967 онд өнгөрсөн болохоор надаас өөр ингэж хөөцөлдөх хүн байсангүй. Үүх түүхээ үр хүүхдэдээ үнэн мөнөөр үлдээх юмсан гэсэн үүднээс л би ингэж судлаад байгаа юм. -Жанжаа хутагт тэндээ хэр нэр хүндтэй хүн байсан юм бол... -Тухайн үедээ маш нэр хүндтэй байсан юм билээ. Яагаад гэхээр Далай лам, Ванчин богд, Богд Жавзандамба хутагт, манай өвөө дөрөв Буддын шашны гол дөрвөн үндэс гэж явдаг байсан болохоор нэр хүнд өндөр байж. -Та нартай хамт урдаас орж ирсэн Дугаржав гэдэг хүнээр аав тань овоглодог байсан гэлүү? -Манай аав Дугаржавын Пунцагдорж гэсэн овогтой. Хэрэв тэр үед Жанжаа хутагтын буюу Лувсанбалдангийн гэсэн овогтой байх юм бол эсэргүү гэх ч юм уу ямар нэгэн байдлаар гай болох байсан. Дугаржав бол Жанжаа хутагтын жасын нярав байсан хүн. Өвөө "Би явлаа. Чи манай гэр бүлийг харж, авч яваарай" гэж захисан ёсоор бидэнтэй хамт Монголд ирээд 1962 онд нас барсан. Утайд манай аав болон өвөөгийн бүх түүхийг мэддэг 92-той өвгөн байна гэж дуулаад аав маань 1992 оны намар тийшээ явах гэж байсан юм. Яг маргааш явна гэж байхдаа урд өдөр нь осолд орж өөд болсон юм. Хэрэв тэр үед очсон бол нэлээн дэлгэрэнгүй мэдээлэлтэй байх байсан. -1957-1959 онд Монголд орж ирсэн гэлээ. Ирээд танайхан ямар ажил хийж байсан бол... -Манай аав урд байхдаа бага үндэстнүүдийг сургадаг улс төрийн кадр гэдэг курс төгссөн юм билээ. Хятад хэлэндээ сайн байсан болохоор ирснийхээ дараа Засгийн газарт хятад хэлний орчуулагч байсан. 1950-иад онд хятад барилгачид манайд их байсан. Тийм болохоор Барилгын яамны Майдар даргын референт байсан. Тухайн үед Коммунист намын дээд сургуульд яв гэдэг байж л дээ. Аав яваагүй юм гэсэн. Тэгээд 1970-аад оны үед Металлистын ТМС-ийн, үйлдвэрчний хорооны дарга, номын сангийн эрхлэгч хийж байсан. Энэ үеэрээ бас хэлмэгдэж хэдэн жил шоронд ч орж байв. Түүнээс хойш радиод хятад хэлний нэвтрүүлэг хөтөлж, хятад сонины газар ажиллаж ч байсан. Тэтгэвэртээ гарсан ч зүгээр суудаггүй байлаа. Зураг зурдаг хүн байсан. Майдар гуайн хөрөг гээд олон зураг зурсан байдаг юм. -Ээж тань... -Манай ээж Хятадад байхдаа таван жил цэргийн алба хаасан байдаг юм. Цэргийн алба хааж байхдаа таван жил эмчийн мэргэжил эзэмшсэн юм билээ. Тухайн үед дайны дараа эмч нарыг олноор бэлтгэж байж л дээ. Монголд ирээд сайд нарын II эмнэлэгт бага эмчээр ажиллаж байсан. 1973 онд Анагаахын дээдийг Монголдоо төгссөн юм. Төгсөөд I эмнэлэг, "Оргил", "Хужирт" рашаан сувилалд ажиллаж байгаад тэтгэвэртээ гарсан. 1990 онд Монгол Улсын гавьяат эмч цол авсан юм шүү дээ. Манай ээжийг зүүний гэдгээр нь Монголд олон хүн танина даа. Би ээжийнхээ мэргэжлийг өвлөж авсан даа. Би эхээсээ гурвуулаа л даа. Ах маань хөнгөн атлетикийн спортын мастер, Орос хэлний дээд сургуулийн багш байсан. Би өөрөө бас хөнгөний болон сагсны спортын мастер. Ээж маань Польшид байхдаа Монгол руугаа буцъя гэж байсан боловч биеийнх нь байдал сайжраагүй байсаар тэндээ өөд болсон юм. Би ээжийнхээ захиас ёсоор тэр ондоо Монголдоо ирж уламжлалт эмчилгээний эмнэлэг байгуулаад ажиллаж байна даа. Эмнэлгээ ээжийнхээ нэрээр "Зүүний Билэгт" гэж нэрлэсэн. -Эмээ тань нөхрийнхөө буюу Жанжаа хутагтын талаар та нарт ярьж байсан уу? -Бидний багад эмээ маань гэр орноо цэвэрлэчихээд далай лам болон өвөөгийн зургийг зэрэгцүүлж тавьчихаад л ном уншаад байдаг байсан. Зургийн тухай асуухаар "Энэ чинь муу улсууд байгаа юм" гэдэг. Энд бас нэг юм нэмж хэлэхэд манай аав, ээж, эмээ нарыг Нанжинд байхад Дилав хутагт хоёр жил хамт амьдарсан юм билээ. Дилав хутагт Монголоос Нанжинд очсоны дараа манай ээж аавтай танилцан аав шавь орсон юм гэнэ лээ. Дараа нь 1945 онд аав ээж хоёр хоорондоо сүй тавихад Дилав хутагт "Пунцагдоржид үлдээв" гэсэн үгтэй, өөрийнх нь тэмдэгтэй зүйл өгсөн нь одоо ч бидэнд байдаг юм. -Тэр нь юу юм бэ? -Одоогийнхоор бол дурсамж маягийн зүйл юм уу даа. Монгол, түвд, хятад гурван үсгээр бичсэн байсан. Дилав хутагт, Жанжаа хутагт хоёр хоорондоо бас их холбоотой байсан гэдэг. Дилав хутагт Чан Кайшигийн зөвлөхийг хоёр жил хийж байгаад больсон гэдэг. -Одоо танайханд өвөөгийн тань эдэлж хэрэглэж байсан эд эдлэл бий юү? -Зураг бий. Өөрийнх нь барьж байсан жижиг сүүжин хөөрөг нь надад яваа. Өөр юм байхгүй. Байх ч боломж бага байсан. -Танай эмээ анх эгчтэйгээ Утай, Гүмбэнд явсан байдаг. Эгч нь Монголдоо буцаж ирсэн үү? -1957 онд хамт ирсэн. Харин эмээгийн эгч ер хүнтэй сууж байгаагүй, хүүхэд ч гаргаагүй хүн байсан. Ирээд хэдэн жилийн дараа өнгөрсөн дөө. Харин манай ээж эхээс тавуулаа. Одоо дөрвөн дүү нь Хөх хотод амьд сэрүүн байгаа. Ээж маань Монголд ирснийхээ дараа тэд нартайгаа холбоо барьж чадахгүй их олон жил болсон. Бүр сүүлд л бие биенийхээ сургийг гаргаж, мэдэцгээх болсон юм. 
Д.Оюунтуяа

