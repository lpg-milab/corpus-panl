№254(16531)      
1986 оны аравдугаар сарын 23.
Шүүмжлэл, өөрийн шүүмжлэл

МАХН-ын XIX их хурал улс орны хөгжлийн өнөөгийн байдлыг тал бүрээс нь гүнзгий дүгнэн шинжилж, нийгмийн үйлдвэрлэлийг нэмэгдүүлэх, ур ашиг, чанарыг сайжруулах, хөдөлмөрийн хүний төлөө тавих анхаарал халамжийг дээшлүүлэх, удирдлага, ажлын арга барилыг боловсронгуй болгох, намын байгууллагын дайчин чадвар, улс төр, хүмүүжлийн ажлыг шинэ шатанд гаргах чиг шугам дэвшүүлсэн юм. 

Нам, улс, олон нийт, аж ахуйн байгууллага, хамт олон бүр их хурлын бүтээлч уур амьсгалын дагуу жигд сайн ажиллах нөхцөл бүрдүүлэхийн тулд үйл ажиллагаандаа шүүмжлэлтэй хандан зарчмын дүгнэлт хийж, дутагдал доголдлыг арилгах, тулгамдсан асуудлыг үр ашигтай шийдвэрлэхэд анхаарлаа чиглүүлж ажлын салбар, хэсэг бүрт ахиц өөрчлөлт гарч байна. Гэсэн ч аймаг, хотын намын хороодоос аливаа дутагдал доголдлыг арилгах, намын ажлын арга барилыг шинэчлэн өөрчлөх, аж ахуйг эдийн засгийн аргаар удирдах, боловсон хүчний хариуцлага, сахилгыг дээшлүүлэхэд шүүмжлэл, өөрийн шүүмжлэлийг бүрэн ашиглаж чадсан бол улам ч илүү ахиц амжилт олж болох байв. Зарим аймаг, хотын намын хороод их хурлын шийдвэрийг хэрэгжүүлэх асуудал хэлэлцсэн бүгд хурлаараа намын хороо, гүйцэтгэх захиргааны ажил, салбар хариуцсан удирдах нөхдийг нэр заан шүүмжлээгүй байна. 

Намын XIX их хурал дээр нэр заан шүүмжлэгдсэн Говь-Алтай, Баянхонгор, Архангай аймаг болон, Ой, модны аж үйлдвэрийн Яам, Барилга, барилгын материалын үйлдвэрийн Яам, Хөнгөн, хүнсний үйлдвэрийн Яам, Нийтийн аж ахуй, үйлчилгээний Яамны харьяа зарим үйлдвэрт уг дутагдал давтагдсан хэвээр байна. Дээрх яамдын зуу гаруй үйлдвэр хөдөлмөрийн бүтээмжийг өнгөрсөн оны мөн үеийнхээс бууруулжээ. Чанарын нэгдүгээр ангийн бүтээгдэхүүн, үйлдвэрлэх төлөвлөгөөг 54 үйлдвэр 31, 6 сая төгрөгөөр тасалсны олонхи нь Хөнгөн, хүнсний үйлдвэрийн Яам, Барилга, барилгын материалын үйлдвэрийн Яамны харьяа үйлдвэр эзэлж байна. 

Нөхөр Ж. Батмөнх МАХН-ын XIX их хуралд тавьсан Төв Хорооны тайлан илтгэлд << Боловсон хүчнийг хүмүүжүүлэх, намын ажлын арга барилыг сайжруулахад шүүмжлэл, өөрийн шүүмжлэлийн шалгарсан зэвсгийг бүрэн дүүрэн ашиглах хэрэгтэй >> гэж цохон тэмдэглэсэн юм. 

Шүүмжлэл, өөрийн шүүмжлэл бол манай нийт ажил, амьдралыг шинэтгэн сайжруулж, боловсон хүчнийг хүмүүжүүлэх, дутагдал хоцрогдлыг арилгах чухал хэрэгсэл мөнийн хувьд тэр хэмжээнд хүртэл ашиглаж чадахгүй байгаагаас манай нийт салбар, хэсгийн тасалдал дутагдал бүрэн арилахгүй, боловсон хүчний хариуцлага жигд өндөржиж сайжрахгүй, ажлын арга барил шинэчлэгдэн өөрчлөгдөхгүй байна. Намын зарим байгууллага шүүмжэл, өөрийн шүүмжлэлийг зөвшөөрөн хүлээж авдаг боловч түүнийг хэрэгжүүлэх, зохион байгуулах ажлыг орхигдуулан үр нөлөөг нь бууруулж дайчин чадварыг сулруулж байна. Тухайлбал Хэнтий аймгийн намын хороо намын их хурлын шийдвэрийг хэрэгжүүлэх асуудал, хэлэлцсэн бүгд хурлын санал шүүмжлэлийн мөрөөр авах арга хэмжээг төлөвлөөгүйгээр барахгүй, бүгд хурлын илтгэлд шүүмжлэгдсэн хүмүүс тэр тухайгаа ч мэдээгүй байжээ. Мэдээж ийм газар шүүмжлэлийн үр дүн ямар байх нь ойлгомжтой. 

Зарчимч шүүмжлэлийн үр нөлөөг дээшлүүлэх үүднээс илэрсэн дутагдал доголдлыг хугацаанд нь арилгахад хатуу хяналт тавьж байвал зохино. Шударга шүүмжлэл гаргасан хүмүүсийг хавчих, дутагдлыг өмгөөлөн дарагдуулах, танил тал харах, байгууллага, хамт олны дотор гэр бүлсэг, эвлэрэнгүй байдал гаргах, өөртэй нь холбогдсон шүүмжлэлийг нэр хүнд гутаахад чиглэгдсэн зүйл гэж үзэх, хувийн эрх ашгийг нийгмийнхээс дээгүүр тавих, шүүмжилсэн хүнд өшөө хонзон санах явдал тодорхой газар, байгууллагад амь бөхтэй оршиж байгааг коммунистууд зүй ёсоор шүүмжилж байгаад аймаг, хотын намын хороо, намын анхан шатны байгууллагууд зарчмын дүгнэлт хийж, шүүмжлэл эсэргүүцэх, хавчих аливаа илрэлийг тас цохиж, буруутай этгээдийг хатуу цээрлүүлж байвал зохино. Намын бүх шатны байгууллага, намын гишүүд, хөдөлмөрчдийн санал хүсэлтийг барагдуулах ажлыг нийгмийн шударга ёсыг чанд хэрэгжүүлэх, ард түмний сайн сайхан аж байдлыг хангах их ажлын чухал хэсэг гэж үздэг, шүүмжлэл, өөрийн шүүмжлэлийг нийгмийн хөгжлийг урагшлуулах дайчин хэрэгсэл гэж үнэлдэг байх хэрэгтэй. 

Аймаг, хотын намын хорооны бүгд хурал, намын анхан шатны байгууллагын хуралд үг хэлэх, шүүмжлэл тавих хүмүүсийг урьдчилан нэр зааж тогтоох, тавих санал шүүмжлэлийг үзэж засварладаг явдал ч зарим намын байгууллагын үйл ажиллагаанд оршиж байна. Энэ нь намын гишүүдээс намын бодлого шийдвэрт идэвх санаачилгатай, ажил хэрэгч байдлаар хандаж, тулгамдсан асуудлыг шийдвэрлэх, оршиж байгаа дутагдлыг шударгаар шүүмжлэн арилгах арга замыг үнэн зөв тогтооход саад, тушаа болж байна. Намын ардчиллыг бүдүүлгээр зөрчсөн ийм илрэлийг эгнэгт арилгавал зохино. Дутагдлын эзэн хэн байв, түүнийг хэрхэн гэмшүүлэх вэ? гэдэг асуудал шүүмжлэл, өөрийн шүүмжлэлийн туулах замын тал хувь нь юм. Харин байдлыг яаж өөрчлөн сайжруулах вэ?, дутагдлыг хэрхэн арилгаж тэргүүний амжилт гаргаж хэвших вэ? гэдгийг тодруулж өгөх нь шүүмжлэл агуулга төгөлдөр байхын гол үзүүлэлт мөн. 

Төв, орон нутгийн намын зарим байгууллага хэвлэлийн шүүмжлэлийн мөрөөр амьд тодорхой ажил зохиох талаар муу анхаарч, хариуг ажлаар биш цаасаар өгдөг дутагдлыг эцэс болгох хэрэгтэй. 

Нийгмийн үйлдвэрлэлийг нэмэгдүүлэх, үр ашиг, чанарыг сайжруулах, нөөц бололцоог бүрэн дүүрэн ашиглах, үйлдвэрлэлд шинжлэх ухаан техникийн дэвшлийг өргөн нэвтрүүлэх, арвич хямгач ажиллагааг нийгмийн бүх хүрээнд хэвшүүлж, бага зардлаар, чанар сайтай их бүтээгдэхүүн үйлдвэрлэх, бүх шатны байгууллага, удирдах ажилтны ажлын арга барилыг шинэчлэн өөрчлөх талаар намын их хурлаас дэвшүүлсэн зорилтыг хэрэгжүүлэхэд шүүмжлэл, өөрийн шүүмжлэл нь намын бүх шатны байгууллагын гараасаа алдахгүй барьж байх хурц зэвсэг юм. 

