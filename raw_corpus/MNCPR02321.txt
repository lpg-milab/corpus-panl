Монголын тэнгэрт учраад...

Жуулчид ирж л байдаг. Буцаж л байдаг. Монголын атар байгаль, нүүдэлч хүн зоны амьдралын онцлогийг л үзэхээр, тэмтрэхээр ирдэг шиг билээ. За тэгээд, мөнгөтэй хөрөнгөтэй нь угалз тэх  намнах гэж, бас зарим нь тэмээ унаж, анир нам гүмийн талыг сонсох гэж, тунгалаг шөнийн оддыг харахаар ч морилдог юм билээ. Янз янзын хүсэл сонирхлоор Монголд маань ирнэ. Янз янзын сэтгэл ханамжтайгаар буцацгаана. 
Миний л ойлгохоор эд бүхний ирэх шалтгаан монгол ахуй, монгол хөрсттэй холбогддог. Монголд дөнгөж саяхан ирээд буцсан хоёр жуулчны тухай бяцхан түүх уншигч танаа хүүрнэе. Сонирхолтой нь тэр хоёрын Монголд ирсэн шалтгаан тэнгэрийн замтай холбоотой.  
Жилийн өмнө. Францын "Air France" авиа компанийн нэгэн хүчирхэг хөлөг Хонконгоос Парисын зүгт нисч явжээ. Мөнөөх онгоцны дарга Тибү хэмээх франц эр. Тэрбээр энэхүү нислэгийнхээ үеэр хөлгийнхөө үйлчлэгч хүүхний эгчтэй учирч, хожмын голомтоо асаах эзэгтэйгээ  болгоно гэж санаагүй бололтой. Онгоц нисээд явж байтал үйлчлэгч хүүхний эгч тэнд зорчиж явааг мэдэж. Тэгээд энгийн зэрэглэлд яваа эгчийгээ, сул суудалтай яваа дээд ангиллын суудалд суулгачихгүй юу даа хэмээн халамжлан хэлжээ. Тэд нар нь ч тав тухаа бодоод, урилгыг найрсгаар хүлээж авсан нь мэдээж. Тэгээд ч дүү нь хөлгийн үйлчлэгч хийгээд явж байхад эгч тав тухтай байх аль ч боломжийг эрнэ биз дээ. Ингээд өнөөх өндөр зэрэглэлийн суудалд суухаар Муриель хатагтайг орж ирэхэд хөлгийн дарга, ноён Тибү танилцаж, улмаар сэтгэл алдарч, дурлал хайрын гал асаажээ. Хамгийн тодотголтой нь яг тийнхүү нэг нэгнээ харан, сэтгэл сэтгэлдээ биесээ таалалцсан тэр цагт Монголын дээгүүр тэдний онгоц нисч таарсан байна. Ингээд л жилийн дараа Монголыг зорин иржээ. Хуримын өмнө тэр хоёр өнөөх учралт тэнгэрийн нь доорх Монголын байгалийг үзэхээр шийдэн, Өвөрхангайн Төвхөн хийд, Архангайн Цэнхэр зэрэг сумдаар аялан явж, хайр сэтгэлийнхээ үзэсгэлэнт дурсамжийг бүтээсэн аж. 
Ингээд хөдөөнөөс ирээд одоогоос гуравхан хоногийн өмнө Монголын Гэрлэх ёслолын ордонд гэр бүл болсноо батлуулж хуримаа хийсэн нь энэ. Тибү дөчин долоотой, харин гэргий нь нэг дүү. Тэдний хурим хялбар болоод гоё болжээ. Тибүгийн бэргэнээр энэ хоёрын орчуулагчаар ажилласан Б.Золзаяа, Муриелийн бэргэнээр гэрлэгсдийн аяллыг зохион байгуулсан "Касиопэ" компанийн менежер Б.Сувд-Эрдэнэ оролцсон байна. Харин хуримын зочин гэвэл хосуудыг хөдөөгөөр аялахад тогоочоор нь явсан Т.Цолмонхүү, "Пургон" машинаараа үйлчилсэн Д.Зоригоо хоёр. Хуримлагч, хуримд оролцогчид бүгд нийтээр зургуулаа. 
Тэд хуримын ордонд яг л монгол хосуудын адил дурсгалын зураг татуулсан байна. Хосууд маш энгийн хувцаслажээ.  Уг нь энэ хоёр Францдаа хуримласан бол цэцгэн зангиа, хар фрак, цагаан даашинз сэлт болоод л явчих байсан биз. Гэвч түгээмэл тэр хэв ёсыг хүсээгүй бололтой, хосууд. Ноён Тибү зүгээр л пиджак өмсч, зангиа ч зүүгээгүй агаад хатагтай Муриель даруухан цагаан хослол өмсчээ. Тэр хоёроос хамгийн тод илэрч харагдах нь гэгээн аз жаргалтай нь л. 
Ингээд гэрлэх ёслолын жаягийн дагуу тулганд гал ноцоож, хадагтай мөнгөн аяганаас сүү уусан хосууд маань бэргэд, зочдынхоо хамтаар Баруун дөрвөн замд орших "Наполеон" хэмээх нутгийн жанжныхаа нэртэй, мөн тоонотын нь зэсээр хийсэн хоол зууш бүхий зоогийн газар хуримын хүлээн авалтаа маш аз жаргалтайгаар тэмдэглэсэн байна. Тэд Монголын хөх тэнгэр шиг, амьдрал, аз жаргал маань тунгалаг байх болтугай хэмээн дарс тулгацгаан, франц хүмүүсийн төрөлх зангаараа халуунаар үнсэлдэцгээхэд зочид алга ташжээ суусан байна. 
Ингээд тэд маргааш нь Францынхаа зүгт нисэн одоцгоожээ. Энэ хурим нь тэдний анхных боловч хатагтай Муриель нэг хүүхэдтэй, харин Тибү хоёр хүүхэдтэй юм гэсэн. Хорин хоёртой гэсэн байх аа, охиноо Бангладешээс өргөж авсан юм гэсэн шүү, ноён Тибү. Нэмж хэлэхэд Муриель Хонконгт нарны шилний бизнес эрхэлдэг дэлгүүртэй юм билээ. Тэгээд л Хонконг энэ тэр гэж яваад өнөөдрийн түүхийн үндсийг тавьж л дээ. 
"Форест Гамп" хэмээх уйдашгүй нэгэн сайхан кино бий. Тэр кинон дээр мань Гамп дүйнгэдүү царайлчихаад "Амьдрал бол зөөлөн чихрийн цуглуулга" гээд гайхалтай цэцэн үг хэлдэг дээ. Монголын тэнгэрт учраад, хуримаа хийж одсон Тибү, Муриель хоёрт сайхныг хүсэхийн зэрэгцээ "Гампын хэлснийг та хоёр сонссон л биз дээ" гэж хэлмээр санагдана. 
Б.Золбаяр
