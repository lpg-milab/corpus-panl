Ариун цэврийг чанд сахивал "Энтеровирус-71" өвчнөөс сэргийлэх бүрэн боломжтой

"Энтеровирус-71"-ээр үүсгэгдсэн өвчний өвчлөл, эндэгдэл ихэвчлэн бага насны болон нярай хүүхдийг хамарч байгаа.
Хүүхдийн нас баралтын гол шалтгаан нь энэ вирусийн улмаас өвчилсөн төвийн гаралтай уушгины хаван гэнэ. Энэхүү аюултай өвчний тохиолдол манайд илэрсэн байж болзошгүй талаарх мэдээлэл нийтийг сэртхийлгэлээ. Ингээд вирусийн гаралтай уг өвчний талаар Эрүүл мэндийн яамны Халдварт өвчний асуудал хариуцсан ахлах мэргэжилтэн Д.Нарангэрэлтэй уулзаж тодрууллаа. -"Энтеровирус-71" манайд орж ирлээ гэж байна. Илэрч байгаа энэ шинж тэмдгээр урд хөршид дэгдээд байгаа өвчин мөн үү? -Одоогийн байдлаар нарийн шинжилгээ, судалгаа, явуулж байгаа болохоор эцсийн байдлаар мөн гэдгийг нь нарийвчлан тогтоогоогүй байна. Гар, хөл, амны өвчин гэж нэрлэдэг уг вирус нь анх 1957 онд Шинэ Зеландад бүртгэгдэж байсан билээ. Өнгөрсөн дөрөвдүгээр сарын байдлаар Вьетнам, Сингапур, БНХАУ-д бүртгэгдээд байгаа. Нийгмийн эрүүл мэндийн мэргэжилтнүүд энэ оны зургаа, долдугаар сард тархалт нь оргил үедээ хүрнэ гэж тооцоолж байна. Манай улсын хувьд 2001 онд Архангай аймгийн Хотонт суманд энэ өвчний таван тохиолдол бүртгэгдэж, лабораторийн шинжилгээгээр баталгаажсан юм. Тиймээс дэгдэлт хэлбэртэйгээр гарах магадлалтай байгаа. -Өвчин ямар шинж тэмдгээр илрэх вэ? -Энэ өвчин 0-15 насныхныг хамардаг. Ховорхон тохиолдлоор насанд хүрэгчид өртөж болзошгүй. Халуурах, хоолонд дургүй болох, бие сулрах зэрэг хордлогын шинжээр илэрдэг. Ихэвчлэн залгиур улайж, амны хөндийн салст, завьж, буйл, хэл, гар, хөлийн ул, хурууны салаагаар толбот, гүвдрүүт, цэврүүт тууралт гардаг. Эцэг эхчүүд хүүхдээ халуурч, хоолонд дургүй болоход нь ханиад хүрсэн мэт буруу эмчилж байгаад хүндрүүлчихсэн хойноо эмнэлэгт ханддаг. Хамгийн гол нь арьсны нимгэн хэсгээр цэврүү маягийн тууралт гарвал эмчид яаралтай хандах хэрэгтэйг сануулъя. -Өвчнөөс урьдчилан сэргийлэх арга бий юу? -"Энтеровирус-71"-ээс сэргийлэх вакцин гэж байхгүй. Тиймээс ариун цэвэр, эрүүл ахуйн дэглэм сахиж, өвчинг хүндрэхээс сэргийлэх нь чухал. Тогтмол гараа савандаж угаах, өрөө тасалгааг чийгшүүлж, агааржуулах, түүхий ус хэрэглэхгүй байвал өвчнөөс сэргийлж чадна. -Тэгэхээр энэ өвчин бохироос үүдэлтэй гэсэн үг үү? -Тиймээ, өвчтөнүүд ихэвчлэн бохир орчноос өвчилсөн байдаг. Тиймээс эцэг, эхчүүд хүртэл гаднаас орж ирэнгүүтээ гараа тогтмол угааж, хүүхдэдээ ойртож байхыг анхааруулах нь зүйтэй. -Ямар замаар халдварлах вэ? -Хурц халдварт өвчин л дөө. Халдварын эх уурхай нь өвчтэй хүн учраас ойр байж болохгүй. Агаар дусал, ахуйн замаар, хүнээс хүнд дамжин халдварлана. Халдвартай хүний хамар хоолойн шүүрэл, шүлс, нус, өтгөнөөр бохирдсон эд зүйлээс шууд халдварлах боломжтой. -Та өвчнөөс урьдчилан сэргийлэх вакцин байхгүй гэлээ. Нэг өвчилсөн тохиолдолд дахиж халдвар авах уу? -Халдварт өртөх байдал нь олон янз. Вирусийн эсрэг өвөрмөц дархлаа тогтоох боловч дархлаа тогтох хугацаа тодорхойгүй. Энтеровирусийн өөр хэв шинжээр халдвар авсан тохиолдолд уг өвчнөөр дахин өвчлөх магадлалтай. -Өвчлөл улирлын чанартай юу? -Зун, намрын эхэн саруудад илүү өвчлөмтгий. Одоогийн байдлаар Зүүн Өмнөд Азийн дулаан орнуудад зонхилон бүртгэгдэж байгаа. -"Энтеровирус-71"-ийн нууц үе нь хэр удаан үргэлжлэх вэ. Энэ өвчин бас хүний дотор эрхтнийг гэмтээдэг гэсэн үнэн үү? -Өвчний явц хөнгөн, үргэлжлэх хугацаа нь богино. Тууштай эмчилгээ хийхэд долоо хоногийн дотор эдгэрдэг. Нийт өвчний дөрвөн хувьд нь хөнгөн хэлбэрийн саажилт явагддаг. Нууц үе нь голдуу 3-5 хоног байдаг юм. Өвчлөл хүндрэхээрээ зүрх, уушгинд муугаар нөлөөлнө. Гэхдээ энэ өвчин SARS-ын хэмжээний өвчийн биш учир сандарч түгших хэрэггүй. -Халдварт өвчин судлалын үндэсний төвд хэвтэн эмчлүүлж байгаа хүүхдүүдийн биеийн байдал ямар байна вэ. Анх ирснээсээ хойш дээрдэж байна уу? -Тэд бол харьцангуй хөнгөн хэлбэртэй. Эмчилгээ хийж эхэлснээс хойш биеийнх нь байдал сайжирч байна. -Ямар эмчилгээ хийж байгаа вэ? -Хүмүүс өвчнөөс сэргийлэх вакцин байхгүй гэдгийг эмчилгээгүй гэж ойлгоод байх шиг байна. Вирусийн болон шинж тэмдгийн эсрэг эмчилгээ хийнэ. Эмчилгээ 7-10 хоног үргэлжилнэ. Өвчин богино хугацаанд эдгэрэх боломжтой гэсэн үг л дээ. Ер нь аспетик, менингит, энцефалит, миокрдит зэрэг хүндрэлүүдээс сэргийлэх эмчилгээ хийдэг. -Хятадад энэ өвчнийг эмчлэх эм байхгүй гэж томоохон агентлагууд мэдээлээд байгаа. Тиймээс олон хүүхэд нас барж байна. Тэгвэл манайд өвчилсөн тэдгээр хүүхдүүдэд эдгэрэх найдвар байна уу? -Ямар ч вирусийг эмнэдэг шүү дээ. Нас бараад байгаагийн гол шалтгаан нь өвчнийг хэтэрхий хүндрүүлснээс болсон. Мөн бохир, заваан орчинд байгаа, рахиттай, сульдаатай хүүхдүүд ихэвчлэн өвчилж байгаа юм. -Өвчилсөн хүүхдүүд хоорондоо ямар хамаатай вэ. Тэд хаанаас халдвар авсан байж таарах вэ? -Одоо тандалт хийж байна. Аав, ээж нь Хятад руу яваад ирсэн үү, юунаас болж өвчилсөн зэргийг тандалтаар илрүүлнэ. -Тэд хэдээс хэдэн насныхан бэ? -Хамгийн бага нь таван сартай, дээд тал есөн настай хүүхэд байна. Ерөнхийдөө энэ өвчний шинж Сүхбаатар, Чингэлтэй, Сонгинохайрхан дүүргээс бүртгэгдлээ. Өвчлөгсөд "Американ" сургууль, нэг, 80, 108 дугаар цэцэрлэгийн хүүхдүүд. -Ер нь манай ХӨСҮТ-д ор хэр хүрэлцээтэй байгаа вэ? -250 хүүхдийн ор бий. -Бээжинд нэг монгол оюутан халдварласан гэсэн. Түүний биеийн байдал ямар байгаа бол? -Бидэнд энэ талаар ЭСЯ-наас тийм мэдээлэл ирүүлээгүй. Дугаар шилжих мөчид "Энтеровирус-71" өвчний вирусээр өвчилсөн байж болзошгүй хүүхдүүдийн тоо 40 болсон байна. Тиймээс Нийслэлийн онцгой комисс өчигдөр хуралдаж цэцэрлэг сургуулиудад хорио цээр тогтоохоор болжээ. Хөл хорионд улсын болон хувийн бүх цэцэрлэг, ерөнхий боловсролын сургуулиудын нэг, хоёрдугаар ангийн хүүхдүүдэд хамрагдах гэнэ. 
М.МӨНХЦЭЦЭГ
