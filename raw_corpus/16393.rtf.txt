№116 (16393)       
1986 оны тавдугаар сарын 15.
 Үйлчилгээний соёл

<< Чухам үйлчилгээний хангамжийн байдлаас оршин суугчдын ахуй амьдрал, санаа сэтгэл, улс төр, хөдөлмөрийн идэвх ихээхэн шалтгаалдаг байна >> гэдгийг Улаанбаатар хотын намын XXII бага хурал дээр хэлсэн үгэндээ нөхөр Ж. Батмөнх цохон тэмдэглээд << Бүтээгдэхүүн, ажил үйлчилгээний нэр төрөл, зэрэг дугаар, чанарыг дээшлүүлэх, худалдаа, нийтийн хоолны үйлчилгээг сайжруулахад хотын нам, улсын байгууллагууд, салбарын яамдын удирдлага үйлдвэр, нэгдлүүдийн дэргэдэх намын байгууллагын асар их хүчийг нэгтгэн зангидаж ажлын эцсийн үр дүнг сайжруулахад асуудлын гол учир оршино " гэж заасан байна. 

Үйлчилгээний салбарын идэвхтэй хүрээнд юуны урьд нийслэлээс эхлээд манай хот, суурин газрууд хамрагдаж байгаа учраас Улаанбаатар хотын намын бага хурал дээр тавигдсан асуудал улс орны хэмжээнд өргөн ач холбогдолтой билээ. Үйлчилгээний чанар, соёлыг сайжруулснаар хөдөлмөрчдийн сайн сайхан аж байдлыг дээшлүүлэх, цагийг хэмнэж, хөдөлмөр хөнгөвчлөх, социалист аж төрөх ёсыг хэвшүүлэх чухал нөлөө үзүүлдгийн хувьд худалдаа, нийтийн хоол, ахуйн үйлчилгээний салбарын үүрэг нөлөө ихээхэн ач холбогдолтой болж, түүнд тавих шаардлага жил ирэх бүр нэмэгдсээр байна. Одоо хөдөлмөрчдийн хэрэгцээ шаардлага, сэтгэл санаанд нь нийцэхүйц соёлтой, чанартай сайн үйлчлэх материаллаг нөхцөл, боловсон хүчний асар их потенциалыг эдгээр салбар эзэмшиж байна. Зөвхөн өнгөрсөн таван жилд хөв, орон нутагт олон арван дэлгүүр, нийтийн хоолны газар ашиглалтад орж, арав шахам аймгийн төв, зарим сумын худалдааны газрыг зөвлөлтийн худалдаа, эд хэрэглэгчдийн хоршооллын туршлагаар иж бүрэн шинэтгэн зохион байгуулснаар худалдааны талбай 14 хувь, нийтийн хоолны суудлын тоо 10, 7 хувь нэмэгдэж, их, дээд сургууль, техникум, техник мэргэжлийн сургууль төгссөн таван мянга гаруй мэргэжилтэн, мэргэжилтэй ажилчдаар худалдаа, нийтийн хоолны салбарын хамт олны эгнээ өргөжлөө. 

Үйлчилгээний соёл, чанарыг дээшлүүлэх талаар зохих үр дүн гарч байгааг орон даяар явуулсан худалдаа, үйлчилгээний соёлч байдлын үзлэг, Ардын Их Хурлын чуулган угтан зохиож байгаа ажлын дүн харуулж байна. Эрдэнэт, Дархан хог, Увс, БаянӨлгий, Хөвсгөл зэрэг аймаг, хотын худалдаа, нийтийн хоолны газруудад үйлчилгээний соёл, ажлын чанар мэдэгдэхүйц дээшилжээ. Соёлч үйлчилгээтэй байгууллага, цэг салбарын тоо нэмэгдэж байна. Ийм сайхан жишээ, амжилт олныг дурдаж болох боловч үйлчилгээ, худалдаа, нийтийн хоолны байгууллагын ажилд хөдөлмөрчид үргэлжийн өндөр шаардлага тавьж, эрэлт хүсэлт гаргаж байдаг амьд үйл явц, байнгын хөгжил хөдөлгөөн өсөлтөд тулгуурлаж урагш ахиж байх онцлогтойн хувьд өдрөөс өдөрт, жилээс жилд үйлчилгээ боловсронгуй болж байх ёстой. Энэ утгаар нь авч үзвэл манай бүх төрлийн үйлчилгээнд тодорхой хоцрогдол бий бөгөөд хүнд суртал гаргах, хөшүүн хойрго хандах, хөдөлмөрчдийг гомдоох, ариун цэвэр, гоо зүйн шаардлагыг зөрчих, тэр ч байтугай социалист худалдааны дэг журмыг гажуудуулах ноцтой дутагдал үйлчилгээнээс бүр мөсөн шахагдан арилж чадаагүй байна. 

Өнөөгийн байдлаар манай үйлчилгээний байгууллагад хүн хүндээ үйлчлэх хэлбэр голлож байгаа учраас хүний хүчин зүйл энд зонхилох үүрэгтэй, өөрөөр хэлбэл хүмүүсийн харилцааны соёлыг хэвшүүлэх идэвхтэй хүрээнд үйлчилгээ явагдаж байна. Хүн хүнээ хүндэтгэх, харилцан ойлголцох, нөхөрсөг ажиллагаа нийгмийн шударга ёсыг хэвшүүлэх, социалист хуваарилалтын зарчим баримтлах, социалист аж төрөх ёсыг бататгахад л үйлчилгээний соёлын гол агуулга оршино. 

Худалдаа, нийтийн хоолны байгууллагын ажлыг сайжруулах талаар нарийн бодож боловсруулсан, шинэлэг агуулга, баялаг хэлбэртэй иж бүрэн арга хэмжээ үгүйлэгдэж байгаагаас гадна салбарын хамт олны дунд социалист овсгоо авхаалж самбааг хөгжүүлэх асуудал нэн чухал болж байна. Төв, орон нутагт, ялангуяа аймгийн төв, хотын захын хороолол, сумын төвд худалдааны цэг салбарыг хүрэлцээтэй болгохоос гадна дэлгүүр, гуанз, цайны газрын байршлыг оновчтой тогтоохоос эхлээд нэгэнт бий болсон бололцоог ззний ёсоор зөв боловсон эзэмших, үйлчилгээнд шинэ технологи нэвтрүүлэх, үйлчлэгчдийн ажлыг механикжуулах, автоматжуулахад ч цаг алдалгүй анхаарал тавих шаардлагатай байна. 

Үйлчилгээний соёл, гоо зүйн чухал үзүүлэлтийн нэг болсон бараа сурталчилгаа, реклам чимэглэл ихээхэн хоцрогдож байна. Худалдаа үйлчилгээ бол зөвхөн үйлчлэх төдий өрөөсгөл ажиллагаа биш, харин социалист аж төрөх ёсыг бататгах хэрэглүүр, хүмүүст хэрэглээний соёлыг эзэмшүүлж, ухаалаг хэрэглээний зарчмыг хэвшүүлэхэд шууд нөлөөлөх танин мэдүүлэх хүмүүжил, гоо зүйн чухал ач холбогдолтой асуудал юм. Үйлчилгээний соёл, чанарыг дээшлүүлэхийн тулд шинжлэх ухаан техникийн ололт, үйлчилгээний дэвшилт хэлбэр, тэргүүн туршлагыг худалдаа, нийтийн хоолны салбарт тууштай нэвтрүүлж, барааг ачиж буулгах, зөөж хураах ажлыг механикжуулах, барааг жижиглэн савлах хэмжээг нэмэгдүүлэх, худалдааны автомат, тооцоолон бодох техник шуурхай нэвтрүүлэх хэрэгтэй байна. 

Худалдаа, нийтийн хоол, ахуйн үйлчилгээний салбарын соёлч байдал нь юуны урьд ажлын байрнаас эхлэх ёстой бөгөөд заавал орчин үеийн байр, техниктэй бол үйлчилгээ сайн байх ёстой биш, гагцхүү үйлчилгээний боловсронгуй арга ажиллагаа, хүмүүст сэтгэл гаргаж үйлчлэхээс гол зүйл шалтгаална. 

Өөрсдийн нь сайн сайхны төлөө үйлчилж байгаа хүдалдагч тогооч, үйлчлэгч болон үйлчилгээний салбарын хөдөлмөрчдийн ажлыг зөв үнэлэх, зайлшгүй чухал тэр мэргэжлийн нэр хүндийг өргөх, тэдний халамж санаачилгыг үйлчлүүлэгчийн боловсон зан харилцаа, дэмжлэг туслалцаагаар бататгахад нам, улс, олон нийтийн байгууллагууд онцгой анхаарвал зохино. Улс орон даяар өргөн дэлгэрч байгаа хөдөлмөр зохион байгуулалт, урамшууллын бригадын хэлбэрийг тууштай нэвтрүүлэх, худалдааны дэг журмыг ний тээр сахих, худалдаа, үйлчилгээний чанарын урамшууллыг боловсронгуй болгож бүх нийтийг хамарсан үйлчилгээний ажлын соёл, чанарыг дээшлүүлэхэд иргэн бүрийн идэвхтэй оролцоо нэн чухал юм. 

