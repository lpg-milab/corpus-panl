Сүнсгүй хууль

Саяхан Шарль Монтескьегийн "Хуулийн амин сүнс" зохиолыг доктор, профессор Т.Төмөрхүлэг франц хэлнээс хөрвүүлж, академич Ж.Амарсанаа редакторлон гаргажээ. Бидний оюутан ахуй цагт эрдэмтэн профессорууд маань энэ номыг уншаагүй хүн хуульч биш хэмээн сургадаг байсан нь одоо ч санаанаас гардаггүй билээ.
Энэхүү агуу бүтээл нь зуун зууны, орон орны хуульчдын гарын авлага, ширээний ном хэмээн хүлээн зөвшөөрөгдсөн бөгөөд хуулийн зүй тогтол, хууль бүрэлдэх, хууль амьд байх шалтгаан, нөхцөл хийгээд төрийн эрх мэдлийг хуваарилах зарчмын үндэс, мөн чанарын талаар туурвигдсан шастир юм. Тэртээ 1748 онд Шарль Луи Монтескье энэ номдоо "Би бол хуулийг судалсангүй, харин хуулийн амин сүнсийг авч үзлээ. Хуулийн амин сүнс гэж юуг хэлээд байгаа юм бэ гэвэл хууль бол аливаа улс орны ард түмний түүх, улс төрийн байгуулал, шашин, амьдралын хэв маяг, зан заншил, цаг уур, газар нутгийн хэмжээ дамжаатай нягт шүтэлцээтэй байдаг. Хуулийг дотор нь байгаль ертөнцийн тогтоосон мөнхийн хөдөлшгүй хууль, хүний тогтоосон өөрчлөгдөж болдог хууль гэж ангилж болох бөгөөд хүний тогтоосон хууль нь мөнхийн хөдөлшгүй хуультай нийцэхээ байхаар л өөрчлөгдөх ёстой болдог " хэмээн тэмдэглэжээ. Монгол Улсад эрх зүйн шинэтгэлийн үйл явц 1992 оны шинэ "Үндсэн хууль" батлагдсаны дараагаас эрчимжиж, ёстой л хуулийг үйлдвэрлэх шиг болсон. Харамсалтай нь учир утгагүй энэ олон хууль нь биднийг аалзны шүлс шиг ороож, хөл толгой нь мэдэгдэхээ больж, улмаар бидний сэтгэлгээг, хууль эрх зүйг үгүйсгэх, туйлшруулах үзэл рүү хөтөлсөн юм. Ер нь хуулийн согогтой, зэрэмдэглэгдсэн эсэх нь амьдрал дээр хэрэгжих явцад илэрдэг жамтай. Өнөөдөр Монгол Улсад хүчин төгөлдөр үйлчилж байгаа 380 гаруй хуулиас амьдрал дээр хэрэгждэг нь, хууль биш гууль нь хэд билээ. Хамгийн энгийн жишээ татахад Архидан согтуурахтай тэмцэх тухай хуулиар 21 нас хүрээгүй болон согтуу хүнд, мөн 24 цагаас хойш согтууруулах ундаа худалдах, үйлчлэхийг, Садар самуун явдалтай тэмцэх хуулиар биеэ үнэлэхийг, Шударга бус өрсөлдөөнийг хориглох тухай хуулиар хуйвалдаж үнэ хөөрөгдөхийг шууд хориглосон. Иргэдээс төрийн байгууллага, албан тушаалтанд гаргасан гомдлыг шийдвэрлэх тухай хуулиар өргөдөл гомдлыг 30 хоногийн дотор шийдвэрлэж барагдуулна гэж заасан байдаг. Гэтэл эдгээр хуулиуд хэрхэн хэрэгжиж байгаад тайлбар өгөхөд дэндүү илүүц хэрэг болно. Ер нь амьдрал дээр тэрбум, тэрбум төгрөгийн орлоготой компаниудыг 200 мянга хүртэлх төгрөгөөр торгодог хуультай байгаад хэрэг байна уу. Мөн хэзээ ч хэрэглэдэггүй Тамхины хяналтын тухай, Төр, сүм хийдийн харилцааны тухай, Дампуурлын тухай, Далай ашиглах хуулиар ч яах билээ. Хамгийн хачирхалтай нь үйлдвэрчний эвлэлүүдийн эрхийг аль өнгөрсөн БНМАУ-ын хуулиар зохицуулж байгааг юу гэж ойлгох вэ. Ардчилал хөгжсөн улс орнуудад жилд хоёроос доошгүй хэрэглэдэг, иргэдийн төрийн үйл хэрэгт шууд оролцох эрхийг баталгаажуулсан Ард нийтийн санал асуулгын тухай хуулийг манайд нэг ч удаа хэрэглэсэнгүй. Саяхан Унгар улсад гэхэд их, дээд сургуулиудыг төлбөргүй болгох, бүх нийтийн эмнэлгийн үзлэгийг төлбөргүй болгох гэсэн хоёр асуудлаар бүх нийтийн санал асуулга явуулж байх жишээтэй. Бид өнөөдөр дээр дооргүй маргаад талцаад байгаа ашигт малтмалын асуудлаар, төрийн оролцооны хувийн талаар, иргэддээ хувьцаа эсвэл бэлэн мөнгө өгөх нь зүйтэй эсэх асуудлаар хоёр намын дарга ханцуйдаа биш, харин ард түмнээсээ асуугаад шийдвэрлэх хэрэгтэй. Энэ хуулийг хэрэглэх сонирхол манай хууль тогтоогчид болон төрийн эрх бүхий өндөр албан тушаалтнуудад байдаггүй нь үнэхээр харамсалтай. Манай нэг лидер улс төрчийн амнаас Ард нийтийн санал асуулгын үр дүн бидний бодож байснаас өөрөөр гарвал яах вэ гэсэн аймшигтай үг гарч байхыг сонсоод манай ардчиллын алтан хараацайнууд хэрхэн өөрчлөгдсөнийг үнэхээр мэдэрч билээ. Сүүлийн үед өөрсдийнхөө компанийг өмөөрсөн өршөөлийн хууль, албан тушаалтныг хариуцлагаас бултуулсан Эрүүгийн хууль, иргэд сонгогчдын бус олигархи, эрх мэдэлтнүүдийг хамгаалсан Сонгуулийн хууль, ард түмэндээ бус харийнханд дулдуйдсан Ашигт малтмалын хууль, авлигачдад ээлтэй Авлигын эсрэг хууль гээд тоочоод барахгүй амин сүнсгүй хуулиудыг эрх зүйн төсөөлөлгүй, эрээвэр хураавар 76 гишүүнтэй парламент маань шинэ жилийн үдэш, битүүний орой, наадмын өглөө хуйвалдан баталдаг болжээ. Эцэст нь Монтескьегийн бичсэн шиг сүнсгүй хуулиудын тоо нэмэгдэх тусам хэн нэг хүн, эсхүл хэсэг бүлэг хүмүүсийн эрх ашиг хангагдаж, ардчиллын тулгуур үнэт зүйл болох хувь хүний эрх чөлөөнд аюул учруулдгийг санах хэрэгтэй болж байна. 
