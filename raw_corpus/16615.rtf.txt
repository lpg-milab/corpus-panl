№23 (16615)
1987 оны нэгдүгээр сарын 29.
Хуулийн байгууллагын ил тод ажиллагаа

<< Одоо хамгийн гол асуудал бол хуулийг хэлбэрэлтгүй биелүүлэх, түүнд тавих хяналтыг хүчтэй болгоход оршино >> гэж нөхөр Ж. Батмөнх саяхан төв, орон нутгийн прокурорын байгууллагын удирдах ажилтнуудтай уулзахдаа цохон дурдсан байна. 

Хуулийг хэлбэрэлтгүй биелүүлэх, түүнд тавих хяналтыг сайжруулах ажлыг юуны урьд хууль хамгаалах байгууллагууд өөрөө эхлэх бетон. Гэтэл прокурор, шүүх, цагдан сэргийлэх байгууллагуудад боловсон хүчнийг сургаж хүмүүжүүлэх, дотоодын хяналт шалгалт, зарчимч шүүмжлэл, өөрийн шүүмжлэл таних асуудал үнэн чанартаа тун хангалтгүй байснаас болж ажлын арга барил хоцрогдож, хуулийн зарим ажилтны дотор хүртэл хууль ёс ноцтой зөрчсөн дутагдал гарсан байна. 

Хуулийн зарим байгууллага гарсан гэмт хэрэг, зөрчлийг нийтэд мэдэгдэх нь хүмүүст буруу зөрүү ойлголт төрүүлж, сэтгэлийг түгшүүлэхэд хүрч болзошгүй гэж хэт цэнэн болгоомжилж, явцуу хүрээнд далд маягтай шийдвэрлэх хуучин арга барил газар авснаас ил тод байдал дүүрэн хангагдахаа больсон байлаа. 

Хуулийн байгууллагыг удирдах нилээд ажилтан ажлынхаа ил тод байдлыг хангахгүй, өнөөгийн шинэ шаардлагыг хэрэгжүүлэхээс хэт болгоомжлон эмзэглэх, олон түмэнтэй холбоогоо бэхжүүлэх, тэдний туслалцааг авах тухайд хуучин сэтгэлгээгээ шинэчлэхийг бодохгүй байгаа нь кодтой анхаарч өөрчлөх ёстой зүйл мөн. 

Нөхөр Ж. Батмөнх төв, орон нутгийн прокурорын байгууллагын удирдах ажилтнуудтай уулзаж ярилцахдаа гэмт хэрэг, гарахаас урьдчилан сэргийлэх ажлыг сайжруулах найдвартай арга бол нам, улс, олон нийтийн байгууллагатай нягт холбоотой ажиллах, хөдөлмөрийн хамт олны гүн дотор орж, олон нийтийн шүүх, эрх зүйн зөрчлөөс урьдчилан сэргийлэх хөдөлмөрийн хамт олны зөвлөл, нийгмийн хэв журам хамгаалах ардын нөхөрлөл зэрэг хөдөлмөрчдийн сайн дурын болон олон нийтийн бусад байгууллага, хөдөлмөрчин олон түмний хүчинд түшиглэн ил тод ажиллах явдал юм >> гэж онцлон тэмдэглэлээ. 

Хууль хамгаалах байгууллагын ажилд ил тод байдлыг хангахын тулд хэн бүхэнд ойлгомжтой үнэн зөв зөвлөлгөө, шаардлага, шийдвэр гаргаж байх, гэмт хэрэг зөрчилтэй хийх тэмцэл зохих ёсоороо хурц, ил тод, үр дүн нь олон түмэнд харагдаж, сайн нөлөө үзүүлэхийн зэрэгцээ нийгэмд харш аливаа үзэгдэлтэй эвлэршгүй тэмцэхэд иргэдийн оролцоог бүрдүүлэх ёстой боловч зөвхөн хуулийн байгууллага, хуульчдын хүчээр гэмт хэрэг зөрчлийг дангаараа таслан зогсоох мэтээр өрөөсгөлдөх, прокурорын хяналт шалгалтын дүн, мэдэгдлийг албан газар, байгууллагын удирдах хэдхэн хүнд танилцуулснаар өнгөрөх, эсвэл хэрэг зөрчилд холбогдсон хүнийг шүүхээр шийтгүүлсэн хойно нь хамт олон нь мэддэг зэрэг доголдол үзэгдсээр байна. 

Хэрэг бүртгэх, мөрдөн байцаах, шүүн таслах болон прокурорын олон төрлийн хяналтын ажиллагаанд хөдөлмөрчдийг өргөн оролцуулах нь хэргийн байдалд бүх талаас бодитой дүн шинжилгээ хийж, зөв шударга шийдвэрлэх баталгаа болохын хамт шүүх, прокурор хэрэг бүртгэх мөрдөн байцаах өмгөөлөх байгууллагын үйл ажиллагаанд олон түмнээс үзүүлэх туслалцааг өргөтгөж, хяналт шаардлага тавих нөхцөлийг бүрдүүлнэ. Тэгвэл энэ нь зарим хуульч, сэргийлэгчдийн сэтгэлгээ, ажлын арга барилд хэвшиж үлдсэн муу зуршил, хоцрогдол, доголдлыг арилгах, нөгөө талаар иргэдийг социалист хууль ёс, хамтын аж амьдралын хэм хэмжээг сахин биелүүлэх үзэл санаагаар хүмүүжүүлж, сонор сэрэмжийг нь дээшлүүлэхэд сайн нөлөө үзүүлнэ. 

Сахилга, дэг журам зөрчил гэмт хэрэг үйлдсэн, нийгмийн тустай хөдөлмөр эрхлэхгүй буюу хөдөлмөрийн бус орлогоор амьдарч байгаа зарим хүмүүсийн талаар хөдөлмөрчдөөс нам, төр, олон нийт, хууль хяналтын байгууллагад мэдээллэх нь идэвхжиж, гэмт хэрэгтэй хийх тэмцэл бүх нийгмийн шинж чанартай болж байна. Харин цагдан сэргийлэх байгууллагын ажилтнууд санаачилга гаргаж, иргэд, ялангуяа ардын нөхөрлөлийн гишүүд, идэвхтнүүдэд эрэн сурвалжилж байгаа асуудлаараа шаардлагатай мэдээллийг өгч гэмт этгээдийг илрүүлэх ажлыг тэр ч байтугай цагдан сэргийлэх, прокурорын ажилд олон нийтийн мөрдөн байцаагч өргөн ашиглаж байсан уламжлалыг ч мартахгүй байх нь зүйтэй юм. 

Прокурорын байгууллага хяналт шалгалтынхаа социалист хууль ёсыг бэхжүүлэх, намын нийгэм, эдийн засгийн бодлогыг хэрэгжүүлэхэд чиглүүлж, орон нутгийн АДХ, түүний гүйцэтгэх захиргаа, байнгын комисс, олон нийтийн болон хяналтын бусад байгууллагатай нягт хамтран ажиллах нь тэдгээрийн ажлын ил год байдлыг хангах нэг гол үндэс мөн. 

Шүүх хурлыг хөдөлмөрийн хамт олны дунд хийж Байгаа боловч тэнд ямар хэргийг таслах, ямар хүмүүсийг оролцуулах тухайг зөв шийдвэрлэж, бэлтгэлийг сайтар хангах талаар доголддогийг арилгаж, иргэдийн оршин суугаа газарт гол төлөв гардаг танхай, хулгай зэрэг гэмт хэрэг болон иргэний маргааныг тэндхийн оршин суугчдын өмнө шийдвэрлэх, шүүх хурлын тогтоол, шийдвэрийг хөдөлмөрийн хамт олонд мэдэгдэж байх нь зүйтэй юм. 

Хуулийн байгууллага, ажилтнууд хөдөлмөрчид, сонгогчдын өмнө ажлаа тайлагнахдаа ёс төдий хандах, гарсан санал шүүмжлэлийн дагуу шуурхай арга хэмжээ авахгүй өнгөрөх нь хөдөлмөрчдийн идэвхийг бууруулахад хүргэдэг учраас түүний ажил хэрэгч чанарыг эрс дээшлүүлбэл зохино. 

Орон нутгийн намын байгууллагууд хууль хамгаалах байгууллагыг улс төрийн удирдлагаар хангах ажлыг улам сайжруулж, өдөр тутмын үйл ажиллагаанд нь хяналт тавих, социалист ардчилал, хууль ёсыг бэхжүүлэхэд тэдний гүйцэтгэх үүрэг, хүлээх хариуцлага, оруулах хувь нэмрийг дээшлүүлэхийг онцгой анхаарах шаардлагатай. Хуулийн байгууллагын намын байгууллага, түүний товчоо, аппаратын намын гишүүд, удирдах боловсон хүчний мэдлэг чадвар, сахилга, хариуцлага, үлгэр жишээч байдлыг хангаж, ажлын арга барилыг өөрчлөн сайжруулахад гол анхаарлаа төвлөрүүлэх замаар бүх ажлын ил тод, дайчин давшингуй чанарыг хангах ёстой. 

МАХН-ын XIX их хурлаас сахилга, дэг журам, зохион байгуулалтыг бэхжүүлэх, гэмт хэрэг, зөрчлөөс урьдчилан сэргийлэх талаар дэвшүүлсэн зорилтыг хэрэгжүүлж, Намын Төв Хорооны тогтоол, нөхөр Ж. Батмөнхөөс төв, орон нутгийн прокурорын байгууллагыг удирдах ажилтнуудтай уулзаад өгсөн үүргийг ажил хэрэгчээр биелүүлэн, тодорхой үр дүнд хүрэх асуудал прокурор, шүүх, цагдан сэргийлэх байгууллага, түүний ажилтан бүрийн хойшлуулашгүй зорилт болж байна. 

