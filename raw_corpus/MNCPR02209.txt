Газрын зурхайгаас тэнгэрийн замд

Өдгөө хүн бүр шахам машин барьдаг болсон цаг. Харин Монголын анхны машиныг барьж байсан нэгэн эрхмийн талаар ТЕГ-ын тусгай архивын судлаач Д.Авирмэд судалсан байна. Богдын жолооч байсан тэр хүн хожмоо Дотоодыг хамгаалах газар олон жил жолоочоор ажиллаж, сүүлдээ нисгэгч болжээ. Монголын анхны жолоочийн амьдрал, хувь заяаны талаарх сонирхолтой нийтлэлийг уншигчдадаа хүргэе. 
1900-гаад оны эхээр Засагт хан аймгийн Ахай бэйсийн хошуу одоогийн Хөвсгөл аймгийн Тосонцэнгэл сумын Хар-Ус хэмээх  газар малчин Доржийнд нэгэн хүү мэндэлсэн нь өдгөө манай нийтлэлийн баатар болох Даваа юм. Хүүг бага байхад өмөг түшиг эцэг нь өөд болж, ээжтэйгээ хоцорчээ. 
Ээж хүү хоёр айлын мал хариулах, аргал түлш түүж өгөх зэрэг хар бор ажлыг  чадах чинээгээрээ хийж түүнийхээ хөлсөөр амь зогоож байв. Эрийн цээнд хүртлээ ийм л амьдралыг туулж. Ядуу тарчигхан амьдралын төлөө айл айлын зарц хийж явснаас журамт цэрэгт орох нь хамгийн зөв шийдэл байсныг хүү олж харжээ. Тиймээс Даваа 18 нас хүрмэгцээ сайн дураараа Хатанбаатар Магсаржавын цэрэгт элсэн, баруун хязгаарыг цагаантнаас чөлөөлөх тэмцэлд оролцлоо. Энэ үеэр эр зоригтой байлдаж, одон медалиар шагнуулдаггүй юм гэхэд цагаантнуудыг үлдэн хөөхөд хэн ч сонсоод бахархмаар гавьяа байгуулж явж. Дээр нь  шударга, алив юмыг хийхдээ хоёргүй сэтгэлээр ханддаг зэрэг нь бусдыг өөртөө татах, удирдлагууддаа үнэлүүлэх үндэс нь болж байв.    Цагаантнуудыг нутгаасаа бүрмөсөн чөлөөлсний дараа Хатанбаатарын цэрэг хүрээнд эргэн ирэхэд Даваа ч мөн хамт иржээ. Энд ирээд Цагаан хуаранд цэргийн алба хааж байхад нь Дотоодыг хамгаалах газрын дарга Д.Балдандоржоос нэгэн даалгавар ирсэн байдаг. Тэр нь Даваагийн зан байдлыг нягтлан үзээд нууц албанд ажиллах боломжтой гэж үнэлэн Богд хааны аюулгүй байдлыг хангах шадар цэрэг болгох тушаал байв. Үүний хажуугаар Богд хааны машиныг жолоодож сурах хариуцлагатай үүргийг хамт өгчээ. Жолоо барихыг харин амархан сурч, ингэснээр Богдын "Форд" машиныг барих болсон юм. Энэ бол 1921 он билээ. 
Д.Давааг Богдын жолооч болгосныг янз бүрээр тайлбарладаг. Тухайлбал, Дотоодыг хамгаалах газраас Богд хааныг тагнуулахаар тавьсан шадар цэрэг ч гэдэг. Гэвч үүнийг яг тэгсэн юм гээд батлах баримт одоогоор алга байгаа аж. Тэрээр Богдын жолооч болсноор хааны аюулгүй байдлыг хамгийн ойроос хангах боломжтой болов. Тухайн үед Богдын амь нас, аюулгүй байдал хүндхэн болчихоод байжээ. Учир нь хувьсгал ялсны дараа Коминтерн хэмжээт цаазат засгийг халж, Бүгд найрамдах засаг байгуулахыг ихэд хичээж байж. Тийм болохоор Богд хаан болон түүний тойрон хүрээлэгчдэд дарамт шахалт үзүүлэх замаар улс төрийн тавцангаас зайлуулах гэснээр  Жавзандамба хутагтын амь насанд халдах байсныг үгүйсгэх аргагүй байв. Үүнийг ганц Коминтерн хүсч байсан биш, гадаадын зарим хүчнүүд ч мөн адил эрмэлзэж байсан нь эргэлзээгүй хэмээн судлаач онцолсон байна. 
 Харин Богдыг өөд болсны дараа жолооч нь Дотоодыг хамгаалах газартаа буцан ирж, тус байгууллагад дөнгөж ирээд байсан хоёр машины нэгийг нь барих болсон байна. 
Д.Даваа эзэмшсэн мэргэжилдээ гаргууд сайн хэмээн гайхагдаж явжээ. Учир нь 1930 онд Хөвсгөлийн Дархад болон Төгсбуянт, Улаангом, Егүзэрийн хийдийн лам нарын бослогыг дарахад жолоочоор явж байсан байна. Хөвсгөлд явж байхдаа Дархадын 13 овоотой давааг нэг ч машин давж чадахгүй байхад мань эр бүх машиныг жолоодон гаргаж өгч байсан гэдэг. 
Дараа нь тэрээр III эмнэлгийн эрхлэгч Шастин өвгөний жолооч болов. Энэ талаар нь "Шастиныхан" кинонд маш тодорхой гардаг байна. Үүнээс гадна дээрээс өгсөн даалгаврын дагуу Коминтерны төлөөлөгчдийн машиныг барьж, давхар хамгаалагч хийнэ. 1930-аад оны дундуур Османыхон буюу хасгийн дээрэмчид манай улсын хил хязгаарт довтлох үеэр ч Хязгаарын газрын сургагч байсан генерал Поповтой хамт Ховдод очиж байв. Энэ мэт хамгийн хэцүү, хол, хүнд даалгаврыг түүнд өгнө, итгэлийг нь алдалгүй гүйцэтгээд ирдэг байж. 
1930-аад оноос Улсын хил хамгаалалтыг Дотоодыг хамгаалах газар хариуцах болжээ. Машин, онгоцны асуудал ч яригдаж, онгоцтой болохыг дээрээс зөвшөөрсөн байна. Ийнхүү тус газрын дэргэд анхны нисэх хүчин байгуулагдсан нь өдгөөгийн Монголын иргэний агаарын тээврийн эс үүсвэр болжээ. 
Д.Даваа нарын хэдэн хүнийг Улаан-Үдэд оросуудын удирдлага дор хичээл ном заалгаж, онгоц жолоодох сургууль хийлгэв. Тэдний анх удаа тэнгэрийн замд жолоодсон хүлэг нь "У-2" хэмээх орос ах нарын бүтээл. Үүний дараахан манай ил хязгаарын байдал тогтворгүй болж, гадаад байдал хурцадсантай холбоотой "Р-5" онгоцыг хойноос авчирч, Д.Даваа тэргүүтэй дөрвөн хүн энэхүү онгоцыг богино хугацаанд жолоодож сурчээ. Энэ үеэр гоминдааны хятад, Японы зүгээс онгоцоор хорлон сүйтгэх ажиллагаа явуулах, улсын онц чухал объект, цэргийн ангиудын зургийг авах зэргээр тагнуулын ажил хийдэг байсныг манайхан тухай бүр зогсоож чадаж байв. Нэг жишээ хэлэхэд, Японы онгоц Замын-Үүдийн чиглэлээр орж ирэхэд эсэргүүцэн зогсоож чадсанаар Давааг зургийн аппарат болон бас бус зүйлээр шагнажээ. Мөн амжилттай сайн ажиллаж байсны шагнал болгон буу өгч байсан байна. Тэрээр эсэргүү бослого хөдөлгөөн, цагаантны болон хасгийн дээрэмчид зэрэг их, бага 11 тулаанд орсон нь тагнуулын байгууллагын түүхэнд тэмдэглэгдэн үлджээ. 
Монголын анхны жолооч, нисгэгч гэсэн эрхэм алдар түүнд оногдоно. Бас анхны партизан. Тэрээр насаараа улс орныхоо аюулгүй байдлыг хангах үүргийг осол эндэлгүй биелүүлж явсан гавьяатай билээ. 
Д.Оюунтуяа

