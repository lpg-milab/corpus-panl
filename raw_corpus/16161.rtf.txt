№198(16161)
1985 ОНЫ НАЙМДУГААР САРЫН 17.
Отрын малын хоногийн жин

Мал сүргийг оторлон таргалуулж зүй бусын хорогдлыг багасган тогтвортой өсөлтийг хангах улмаар бүтээгдэхүүний үйлдвэрлэлийг нэмэгдүүлэн, үр ашгийг дээшлүүлэх бэлчээрийн мал маллагааны уламжлалт арга юм. 

МАХН-ын Төв Хорооны X бүгд хурлын илтгэлд << ... хүнсний асуудлыг оновчтой шийдвэрлэхийн тулд бэлчээрийн мал аж ахуйн уламжлалт аргыг аль болохоор боловсронгуй болгох чиглэлийг хатуу мөрдлөг болговол зохино>> гэж онцлон заасан билээ, Малын тэжээлийн үндсэн эх сурвалж байгалийн бэлчээрийг өвс ногооны шимтэйд зохистой бүрэн ашиглаж, малдаа дээд зэргийн тарга хүч авахуулах нь хамгийн хямд, арвин их, чанар сайтай бүтээгдэхүүн үйлдвэрлэх төдийгүй, малын зүй бус хорогдлыг бууруулах, хээл авах, онд оролтыг дээшлүүлэх шилдэг арга мөн. 

Тавдугаар сарын эхнээс аравдугаар сарын эцэс хүртэл мал сүргийг оторлон таргалуулдаг уламжлалтай. Зуны цагт төрөл бүрийн малыг хариулах маллахдаа саалийн малыг богино хугацаанд нутаг бэлчээр сэлгүүлэх бусад нас хүйснийхийг алсын оторт гаргах замаар махан тарга гүйцэд авахуулахыг гол зорилго болгох ёстой. 

Манай орны нөхцөлд малыг зун намрын улиралд хоногт дунджаар 14-15-аас дээш цагаар бэлчээрлүүлэн, бог мал 2, 83 кг, бод мал 19,24 кг ногоо идэхээр газар өдөрт хоёроос доошгүй удаа хүйтэн цэнгэг усаар услан байнга хужирлаж байвал мал гүйцэд тарга авах боломжтойг хөдөлмөрийн баатар, аварга, тэргүүний малчдын туршлага, эрдэмтдийн шинжилгээ, судалгаагаар нэгэнт тогтоосон байна. 

Дорнод аймгийн Цагаан-Овоо сумын << Галуут >> нэгдлийн хоньчин улсын хошой аварга малчин Р. Цагаандамдиных тавдугаар сараас малаа оторлож, есдүгээр сарын нэгэн хүртэлх ерээд хоногт хонь бүрийн жинг хоногт дунджаар зуун грамм хүртэл нэмэгдүүлж, нийт өсөн кг махан тарга, аравдугаар сарын дунд үе хүртэлх 45 хоногт хонины жинг 200 граммаар нэмэгдүүлэн, өөхөн тарга авахуулж, нийт отрын хугацаанд хонинд 18 кг-аас дээш тарга хүч авахуулж болдгийг тогтоогоод намрын мал жинлэхэд энэ хэмжээнээс дээш жинд хүрвэл малын хавар, зуны маллагаа тохирсон, отрын хугацааг үр дүнтэй ашигласан гэж үздэг ажээ. Ийм л арга барил, бүтээлч хандлага хэрэгтэй боловч уг шаардлагыг жигд хэрэгжүүлж хараахан чадахгүй үлэмж бололцоо алдаж байна, Отрын эхний хоёр сард хоногт үхрийн жин 232 - 358, хонь 58 - 87, ямааных 60 - 73 граммаар нэмэгдүүлсэн мэдээтэй байна. Гэтэл технологийн шаардлагын дагуу зөв оторлож малласан үхрийн жин таваас долоон сарыг дуусталх хугацаанд хоногт дунджаар 450 - 590, бог малынх 80 - 120 грамм хүртэл нэмэгддэгийг эрдэмтэд нотолжээ. Үүнийг дээр дурдсан үзүүлэлттэй харьцуулахад байгаль дэлхийн өгөөж, отрын олзыг уран ашиглаж чадаагүй нь илт байна. Зун намар манай орны нийт мал сүргийг зааврын дагуу оторлон таргалуулахад дунджаар 450 шахам мянган оны махтай тэнцэх тарга хүч нэмэх бололцоотой бөгөөд үүнийг мөнгөн үнэлгээнд шилжүүлбэл асар их тоо гарах нь мэдээж. Гэтэл эдийн засгийн хувьд нэн чухал ач холбогдолтой энэ ажилд туйлын хариуцлагагүй хандаж байгаа баримт цөөнгүй байна. Булган, Дорноговь, Завхан, Өмнөговь аймаг малаа жинлээгүй, Архангай, Баян-Өлгий аймаг энэ тухай мэдээ ирүүлээгүй байгааг мал оторлолтын явц, үр дүнд тодорхой хяналт тавихгүй технологийн сахилгыг ноцтой зөрчиж байгаагийн баримт гэхээс өөрөөр үзэж болохгүй. Түүнчлэн Баянхонгор аймгийн зарим төрлийн малын жин оторт гарсан хоёр сарын хугацаанд 0, 5 - 2, 9 кг-аар буурсан, Өвөрхангайд үнээ бусад төрлийн малын жин хоёрхон сарын дотор ер гаруй килограммаар нэмэгдсэн мэдээтэй байгаа нь үнэнд үл нийцнэ. Энэ бүхэн бол мэдээ бүртгэлийг будлиантуулж улсын сахилга зөрчиж байгаа ноцтой дутагдал мөний хамт жинхэнэ хэрэг дээрээ отрыг олигтой анхаарахгүй урсгалд нь орхидог буруу хандлагын илрэл мөн. Одоо отрын ашигтай хугацаа тал дундаасаа хэвийлээ. Үлдэж байгаа хугацааг үр дүн муутай алдвал нийгэмд асар их гарз хохирол учруулах болно. 

Юуны өмнө отрын ажлыг удирдахад хэт ерөнхий ханддаг архаг дутагдлыг арилгах явдал сумын нам, захиргааны байгууллага, удирдах ажилтны хариуцлагатай үүрэг мөн. Иймээс аль суурь, бригадын мал оторт хэрхэн гарсан, нутгаа сонгож олсон эсэхийг мэдэх төдийгүй суурийн ямар төрлийн малын жин хэдий хугацаанд хэр зэрэг нэмэгдсэнийг хүртэл арван хуруу шигээ мэдэж шаардлагатай арга хэмжээг цаг алдахгүй авч байх хэрэгтэй. Чухамхүү ийм шаардлагын үүднээс ч мал жинлэх ажилд чанарын өөрчлөлт гаргаж, үнэн зөв мэдээ судалгааг удирдлагын чухал хэрэглүүр болгох нь чухал байна. 

Түүнчлэн малын жингийн хоногийн дундаж нэмэгдэл хүртэл зохих хэмжээнд хүрч байгаа эсэхэд оторчид өөрсдөө үнэлэлт дүгнэлт өгч тэр үндсэн дээр ажиллагаагаа өөрчилж сайжруулж байдаг арга барилыг хэвшил болгохоор тодорхой ажил зохиох хэрэгтэй. 

Малд тарга хүч авахуулах даалгаврыг сар сараар дүгнэх ажлыг гардан хариуцах үүрэгтэй зоотехникч, малын эмч нар ч энэ талаар олигтой хөөцөлдөхгүй, хөдөө аж ахуйн нэгдэл, сангийн аж ахуй мал жинлэхэд зориулж унаа хөсөг олгохгүй, жин хэмжүүрийн хэрэглэлээр цаг тухай бүр хангахгүй байгааг анхаарч арга хэмжээ авбал зохино. Мал жинлэхэд зориулсан хөнгөн, авсаархан хийцийн кило, пүүгээр хангах талаар Материал техникийн хангамжийн улсын хороо, Гадаад худалдааны Яам, Худалдаа Бэлтгэлийн Яам, Хөдөө аж ахуйн Яам тодорхой санаачилга гаргах нь зүйтэй. 

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг амжилттай хэрэгжүүлэх шаардлагын дагуу төрөл бүрийн малыг бэлчээрээр оторлон таргалуулж хоногийн жинг дээд зэргээр нэмэгдүүлэн, МАХН-ынхаа XIX их хурлыг мал бүрт дээд зэргийн тарга хүч авахуулсан амжилтаар угтах нь малчин мал аж ахуйн мэргэжилтэн аймаг, сумын нам, улс, хөдөө аж ахуйн байгууллагын удирдах ажилтны эрхэм хүндтэй үүрэг мөн. 

