Амархүү доктор амаргүй эр

Осорын Амархүүг үеийнхэн нь амаргүй эр гэдэг. Түүний амьдралын хуудсыг сонирхвол Увс аймгийн Зүүнхангай сумын гүйцэтгэх захиргаанд галч-бичээчээс ажлын гараагаа эхэлжээ. 
Цагтаа шаггүй бичиг үсгийн чадвартай Амархүүгийн ахиж дэвшихийн зам нь сумын нарийн бичгийн даргаас эхэлсэн гэдэг юм. Гэвч сурч мэдэхгүйгээр хол явахгүйг тэрбээр эрт ухаарч Монгол улсын их сургуулийг дүүргэж, хожмоо хойд хөршид Нийгмийн ухааны академи төгсчээ. Энэ л үеэс Амархүү төрийнхөө хууль тогтоомжийг боловсронгуй болгох, түүнийг амьдралд хэрэгжүүлэх их үйлсэд цаг нараа хайрлалгүй гуч шахам жил зүтгэсээр иржээ. Хууль цаазны хороонд зөвлөх, ахлах зөвлөх, Сайд нарын Зөвлөлийн Хэрэг эрхлэх газарт хуулийн тасаг, хэлтсийн дарга, газрын орлогч дарга, Шүүх яаманд нэгдүгээр орлогч сайд, орлогч сайд гээд дан хуулийн чиглэлд өсөж дэвшиж ажилласан нь түүнийг хуульчид дотроо хэн байсныг түвэггүй хэлээд өгнө. Манай улсад байгаль орчны хууль тогтоомжоор дагнан мэргэшиж, эрдэм судлалын ажил хийсэн хуульч хуруу дарам цөөн. Энэхүү атар сэдвийг О.Амархүү өнгөрсөн зууны жараад оноос сонирхон судалсаар "Хүрээлэн буй орчныг хамгаалах нь социалист төрийн үндсэн үүрэг мөн" сэдвээр хууль зүйн ухааны дэд эрдэмтний зэргийг 1976 онд хамгаалж байсан бол түүнээ улам гүнзгийрүүлсээр "Байгаль орчныг хамгаалах хууль тогтоомжийн түүхэн хөгжил, тогтвортой хөгжилд тэдгээрийн эзлэх байр суурийн асуудал" сэдвээр хууль зүйн шинжлэх ухааны докторын зэргийг 1999 онд хамгаалсан юм. Амархүү докторын хууль зүйн шинжлэх ухаанаар хамгаалсан бүтээл туурвилуудтай танилцаж суухад аргагүй л зангарагтай том эрдэмтэн юм даа гэх бодол хэнд ч төрнө. "Амархүү багш зүгээр суудаггүй хүн" гэж "Шихихутуг" Хууль зүйн дээд сургуулийн захирал Д.Оюунцэцэг нэгэнтээ хэлж билээ. Эдүгээ Монгол Улсын гавьяат хуульч, доктор, профессор О.Амархүү тус сургуулийн тэнхмийн эрхлэгчээр ажиллаж, Монголын байгаль орчныг хамгаалах холбоог тэргүүлж явна. Түүнтэй уулзаж хуулийн төсөл боловсруулах амаргүй ажилд зүтгэж явсан үеийнх нь талаар сонирхсон юм. 
-Та хуулийн төсөл бараг гуч шахам жил нухсан хүн. Тэр үеийнхээ хуучаас дурсана уу? -Миний бие 1962 оноос 28 жил тасралтгүй хуулийн төсөл боловсруулах шат шатны байгууллагад ажилласан.Тэр үед өнөөгийнх шиг компьютер, мэдээлэл, сүлжээ гэж огт байгаагүй. Бүгдийг гараар бичиж, хуулдаг, нийлж уншдаг байлаа. Сайндаа л бичээч бичгийн машинаар бичнэ дээ. Бидний үед хуулийн төсөл боловсруулах, тэр төслөө холбогдох шат шатанд хэлэлцүүлж, саналынх нь үндсэн дээр дахин боловсруулж эргүүлж танилцуулна. Сайд дарга нарт таалагдаагүй бол дахиад боловсруулах гэх мэтээр үргэлжилсэн их ажил болдог байв. Төслийн анхны хэлэлцүүлэг Сайд нарын Зөвлөлийн хуралдаан, удаах нь МАХН-ын Төв хорооны Улс төрийн товчооны хуралдаан, гурав дахь нь Ардын Их Хурлын Тэргүүлэгчдийн хуралдаан, эцсийнх нь Ардын Их Хурлын чуулган гэсэн хэд хэдэн шатыг дэс дараалан дамжиж байж хууль сая батлагддаг байсан. Харин хуулийг Ардын Их Хурлын тэргүүлэгчид баталсан нөхцөлд нэг шат хасагдана. Төсөл боловсруулагч энэ бүх шат дамжлага бүрийн ажлыг өөрөө биечлэн хариуцна. Энэ нь тухайн үеийн ажил хариуцах чадвар, сахилга, хариуцлагын нэг ёсны шалгуур болж байсан даа. Тиймээс ч төсөл боловсруулагчийн хувийнх нь хичээл зүтгэлийг илүүтэй шаарддаг байв. Хуулийн төсөл боловсруулах ажил их адармаатай, чимхлүүр, бие сэтгэл, хүч бололцоогоо шавхаж байж бүтдэг эд дээ. -Та хууль боловсруулж байсан үеийнхээ арга барилаас манай залуу хуульчдад сургамж болохуйц зүйлсийг хэлнэ үү? -Юуны өмнө хуульч хүн тал бүрийн мэдлэг сайтай байх хэрэгтэй. Хууль зүйн бүх салбаруудын тэгш мэдлэгийг шинжлэх ухааны үндэслэлтэй эзэмшиж, тэдгээрийн хоорондын уялдаа холбооны шалтгаалцал бүрийг онол, арга зүйн хувьд нягт уяж холбох, ингэж байж хуулиудын хэм хэмжээ өөр хоорондоо зөрчилдөхгүй, давхардахгүй, бас хийдэл "цоорхой" гаргахгүй байх нөхцөл бүрдэнэ. Бид ийм зарчмыг баримталж байсан. Үүний тулд эрх зүйн салбар бүрийн онол, арга зүйн ном, зохиол, сурах бичгийг хүртэл олон дахин, байн байн сөхөн үзэж, уншиж судлах нь чухал. Бүх хууль, зарлиг, тогтоолуудыг ч нэгд нэгдгүй мэддэг байгууштай. -Тэр үед манай хуулиуд гадны хуулийн орчуулга хэлбэртэй байсан гэж ярьдаг даа. Хэр үнэний хувьтай вэ? -Үнэний хувь бий. Гэхдээ учир замбараагүй хуулаад байсан гэх нь ч хаашаа юм. Тэр үеийн хуульчдын нэлээд нь Зөвлөлт Холбоот Улсад мэргэжил эзэмшсэн улс байв. Тиймээс Зөвлөлтийн хууль, ном зохиолыг илүүтэй судална. Болгар, Герман, Чехсловак зэрэг тэр үеийн социалист орнуудын хуулиудаас ч бас "будаа идэх" үе байсан. -Хууль боловсруулахад хэлний хувьд ямар шаардлага тавьдаг байв? -Орос хэл сайн эзэмшсэн байхыг мэдлэгийн тэргүүлэх шаардлага гэж үздэг байсан. Хуулийн төслүүдийг орос хэлээр заавал давхар хийнэ. Учир нь төслийг Улс төрийн Товчооны болон Ардын Их Хурлын Тэргүүлэгчдийн хуралдаанаар хэлэлцэхийн өмнө Ю.Цэдэнбал дарга зөвхөн орос хэл дээрхийг уншиж, улаан алаг болтол нь зурж тэмдэглээд саналаа олон минут, заримдаа цаг гаруй ч хэлж зөвлөнө. Тэр бүхнийг бид гараараа тэмдэглэж авна, харин сүүл хэрд магнитфонд бичдэг болсон. Ер нь Ю.Цэдэнбал дарга хуулийн төсөл бүрийг маш сайн уншдаг, ЗХУ-ын холбогдох хуулиудтай заавал харьцуулж үздэг байсан нь түүний санал бодлоос нь илт харагддаг байлаа. Улс төрийн Товчооны гишүүдээс Ц.Дүгэрсүрэн, Н.Жагварал, Д.Моломжамц нар төслийг сайтар уншиж судалсан нь илүүтэй мэдрэгддэг байсан юм. Тэд бидний тайлбар, танилцуулгыг ч их анхааралтай сонсож, зарим үед харилцан яриа болдог байв. -Эдийн засгийн мэдлэг, тооцоо, судалгааг ч бас шаарддаг байсан гэдэг дээ? -Тиймээ, шаардалгүй яахав. Төслийн хэлэлцүүлгийн хамгийн хүнд даваа Сайд нарын Зөвлөлийн хуралдаан байлаа. Энэ даваа эдийн засаг, тооцооны түвшинг шигшиж өгнө. Унах, бүдрэх нь олон ч гэсэн хуульч бидэнд их зүйл мэдрүүлж, сануулж, туршлагажуулж, "хашрааж" өгсөн нь өнөөгийн зах зээлийн эдийн засгийн нөхцөлд ч "хуучин" хэмээн шоовдорлогдон "ад үзэгдэхээргүй" ач тусаа өгсөн гэж боддог шүү. Төслийн эдийн засаг, тооцоо судалгаа нь хууль амьдралд хэрхэн нийцэн хэрэгжихийг урьдаас үнэн зөв төсөөлөх арга болно. Зарим төсөлд эдийн засгийн тооцоо судалгаа нь өмнөх байдлыг яаж өөрчлөх, илүү ямар үр дүн өгөх, түүндээ чухам хэдийд хүрсэн байх зэргийг холбогдох яам, газар, эрдэм шинжилгээний байгууллагаар гаргуулж хавсаргадаг арга ажиллагаа ч байсан юм. Бидний тийм арга ажиллагааг тухайн үед Сайд нарын Зөвлөлийг тэргүүлж байсан Ж.Батмөнх, Д.Содном нар талархалтайгаар үздэг, цаашид улам нарийвчлалтай болгох, амьдралын жишээ баримтаар нотолгоожуулахыг анхааруулан зөвлөдөг байв. -Маш нягт нямбай, хянуур ажиллагаа ч хуулийн төсөл боловсруулахад чухал даа? -Чухлаар барах уу. Төслийн өгүүлбэр бүрийг төдийгүй, үг үсэг, цэг, таслал бүрийг "долоо хэмжиж, нэг огтол" гэсэн шаардлага тавьдаг байв. Энэ бол мөн чанартаа төслийн хэллэг, бичлэг, нэр томъёо хэнд ч түвэггүй ойлгогдохоор өрж хайрцаглагдсан байх ёстой гэсэн үг. "Хөдөө аж ахуйн нэгдлийн өрх" гэж хууль зүйн хувьд юу вэ гэсэн төсөл хийж танилцуулах үүргийг Ю.Цэдэнбал дарга нэг удаа надад өглөө. Хэд хоног нухаж байж нэг төсөл хийж аваад танилцуулав. Энэ бол 1977 оны 11 дүгээр сарын 21-ний өдөр байж. Миний өгсөн төсөлд нэг таслал орхигджээ. Түүнээс үүдэн Ю.Цэдэнбал дарга таслалын учир холбогдлыг надад тайлж хэлэхдээ: "Таслал бол хуулийнхаа утга агуулгаар хүнийг өршөөж, эсвэл цаазалж болдог хүчтэй тэмдэг байгаа юм" гээд нэг хуудас цаас авч хөх балын харандаагаар "помиловать нельзя казнить" гэсэн үгний араар, нөгөө хувилбар нь "нельзя" гэсэн үгийн араар тус тус байршуулаад "за чи үүнийг унш, юу гэж ойлгож байна" гэж асуугаад учрыг тайлбарлаж өгсөн юм. Түүнийг нь Шарав-Иш гуай (орос хэлний орчуулагч) бид хоёр анхааралтай харж, "Даргаа би сайн ойлголоо, дахиад ийм алдаа хийхгүй ээ" гэж хэлэхэд "их сайн байна" хэмээн тас тас хөхөрч байж билээ. 
Ш.Сүхбаатар
