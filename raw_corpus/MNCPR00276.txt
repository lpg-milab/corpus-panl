Хятадын сансрын хөлөг амжилттай газардлаа

Хятадын "Шэньжоу VI" хөлөг Өвөр Монголын Сизиванг аймагт өчигдөр амжилттай газардлаа. Синьхуа агентлагийн уламжилснаар Хятадын хоёр нисэгч сансарт өнгөрүүлсэн таван өдрийн аялалаа дуусгаад, даваа гаригийн өглөө үүрээр 4:32 минутад эх дэлхийдээ эргэн иржээ.
"Шэньжоу VI" хөлгийн газардах үйл явцыг Хятадын телевизүүд шууд дамжуулан үзүүллээ. Сансрын нисэгч Фэй Жунлон, Ни Хайшэн нарын бие сайн байгаа гэнэ. Тэднийг тусгайлан бэлдсэн нисдэг тэрэг, 140 машин, 200 гаруй аврагчид угтан авсан байна. Аврах албаны хүмүүс нисэгчдийг бүхээгнээс гарахад нь тусалжээ. Хөлгийн ахмад Фэй Жунлон газардсаныхаа дараа "Биднийг дэмжиж, хайрлаж байсан бүх хүмүүст баярлалаа" гэж хэлсэн байна. Хятадын ард түмэн ч энэ үйл явдлыг сэтгэл догдлон хүлээн авсан гэнэ. Ийнхүү Хятад улс хоёр жилийн дотор сансарт хөлгөө хоёр удаа хөөргөлөө. Хятадын Засгийн газрын тэргүүн Ву Банго "Шэньжоу VI" хөлгийг газардсаны дараа мэдэгдэл хийв. Тэрээр хэлэхдээ "Энэ бол дэлхийн сансрын хөгжилд бидний оруулж буй томоохон хувь нэмэр юм. Нөгөө талаар Хятадын Коммунист нам улс орон, ард түмнийхээ ирээдүйн төлөө шаргуу ажиллаж байгаагийн тод жишээ" гэж хэлсэн байна. Сүүлийн үед Хятадын зарим эрх баригчид авилгалд автаж, тус улсад баян хоосны ялгаа эрс нэмэгдээд байгаа юм. Гадаадын зарим хэвлэлийн мэдээлж буйгаар Хятад сансрын хөлгөө түргэн хугацаанд дахин хөөргөсөн нь улс орондоо үүсээд буй хямралт байдлыг намжааж, ард түмэндээ итгэл өгөхийг хүссэн явдал бололтой. 

