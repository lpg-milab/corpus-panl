Сар гаруйн хугацаанд 10 килограмм жин хасчээ

Илүүдэл жингээ хасч, гоо сайхан болохыг хүсэгч хэсэг бүсгүйчүүд сар гаруйн өмнөөс "ХХ Lady" хэмээх нэвтрүүлгээр үдэш бүр та бүхэнтэй уулзах болсон. 
Тэгвэл ирэх даваа гаригт тэдний 42 хоногийн турш хичээн зүтгэсний үр дүн гарч, цорын ганц ялагч тодорч, суудлын авто машин, "ХХ Lady miss" өргөмжлөл гардаж авах юм байна. Анх хэвлэл мэдээллийн хэрэгслээр зар явснаар нийт 129 эмэгтэй бүртгүүлснээс авьяас чадвар, эрүүл мэнд, хууль эрхзүйн зэрэг олон шалгуураар 14 бүсгүй тэнцэж тавдугаар сарын 28-наас эхлэн нэг гэрт амьдарч эхэлсэн юм. Нэвтрүүлгийн явцад гурван оролцогч эрүүл мэндийн хувьд хэт их ачааллыг дийлээгүйгээс хасагдсан бол нэг оролцогч нэвтрүүлгийн дүрэм, анх байгуулсан гэрээгээ зөрчсөн тул реалити шоуг орхижээ. Сүүлийн шатанд 10 бүсгүй өрсөлдөх бөгөөд шүүгчид ялагчийг тодруулахдаа жингээ хаясан байдлыг нь голчилж харахаас гадна мессежээр болон вэб сайтанд ирүүлсэн санал, төгсгөлийн шоунд хэрхэн оролцож байгаа, тэр ч бүү хэл шоун дээр үзэгчдийн дэмжиж буй байдлыг ч хүртэл харгалзан эцсийн дүнг гаргах гэнэ. Бүсгүйчүүд шоуны хугацаанд "Монгол фитнесс" төв, Усан бассейн, "Lady", аэробикийн "Гоолингоо" төв зэрэг газруудад хичээл, дасгалд хамрагджээ. Оролцогч бүсгүйчүүд нэвтрүүлэгт үргэлжлэх 42 хоногийн хугацаанд гурван удаа гэрлүүгээ захиа илгээж, нэг удаа утсаар ярьсан байна. Мөн идэвхтэй хичээллэж, амьдарч байсан тул оролцогч О.Жаргалсайхан, Ч.Цэрэнлхам, Т.Цацрал нар гэртээ 30 минут байх эрхээр шагнуулж байжээ. Шоуны оролцогчдын идэж байсан хоол хүнсийг сонирхвол өглөө агшаасан будаа, зөгийн балтай ус, өдөр давсгүй үхрийн мах 200 грамм, давсгүй салат, алим иддэг бол орой давсгүй байцааны шөл, алим, үдэш тараг иддэг аж. Одоогийн байдлаар бүсгүйчүүдийн зарим нь дээд тал нь 10 килограмм 300 грамм, хамгийн бага нь таван килограмм 450 грамм жин хасаад буй. Илүүдэл жингээ хасч, өөртөө итгэх итгэлээ олж, өөдрөг үзэлтэй болж буй эдгээр бүсгүйчүүдээс 06 дугаартай С.Цэрэндолгортой уулзаж ярилцлаа. -Тэмцээний сүүлийн шатанд тунаж үлдсэн явдалд баяр хүргэе. Шоунд оролцож буй сэтгэгдлээсээ хуваалцаач? -Сэтгэгдэл маш өндөр байна. Анх сонин хэвлэл, телевизээр явсан зарыг хараад энэ тэмцээнд оролцсон. Би өөрийнхөө насанд илүүдсэн жинтэй сэтгэл санаа ч гундуу явдаг байлаа. Харин одоо бол огт өөр болсон. -Шоунд оролцогч бүсгүйчүүдийн зорилго нь суудлын авто машин хожих гэдэгтэй та санал нийлэх үү? -Хүн бүр биднийг машин авахын тулд л энэ шоунд оролцож байгаа гэж бодож байгаа байх. Гэхдээ энэ бол өрөөсгөл бодол гэдгийг хэлмээр байна. Бидний энд байгаа чин зорилго бол илүүдэл жингээ хасч, өөртөө үргэлж сэтгэл хангалуун байж, гэр бүл, найз нөхдийнхөө дунд итгэлтэйгээр ажиллаж амьдрах чин хүсэл тээж энэ шоунд орсон юм. -Та сар гаруйн хугацаанд хэдэн килограмм жин хассан бэ? -Анх 72 килограмм 750 грамм жинтэй байсан. Харин энэ хугацаанд найман килограмм 500 грамм хассан. Ингэж чадсандаа би үнэхээр баяртай байна. -Шантрах үе гарч байв уу? -Тэгэлгүй яахав. Эхний гурван долоо хоног маш их ачаалалтай дасгал, сургуулилт хийсэн. Жин ихтэй болохоор дасгалуудыг нь хийж чадахгүй "яах гэж энд оров оо" гэж боддог үе ч байсан. Харин сүүлийн гурван долоо хоног хичээл болон дасгалдаа харьцангуй дадсан. Одоо бол ямар ч ачаалалтай дасгалыг хийж чадна шүү. -Таныг олон орны хэлийг мэддэг гэж сонссон... -Бельгид жил гаруйн хугацаанд амьдарсан. Орос, англи, хятад, франц хэлтэй. -Шоуны ялагч болохын тулд хэр зэрэг хичээж байна даа? -Ялах тухай огтхон ч бодохгүй байна. Энэ тэмцээнд орсон миний мөрөөдөл биелсэн болохоор өөр зүйл надад хэрэггүй ээ. Хүссэн зорьсондоо хүрч, илүүдэл жингээ хасч чадсан нь л миний хамгийн гол зорилго. -Шоуг дуусгаад та юу хийх вэ? -Би эмч мэргэжилтэй. Мэдээж ажлаа хийнэ. Харин ажлынхаа хажуугаар өнгөрсөн сарын хугацаанд хичээллэж байсан усан бассейн, фитнесст очиж байнгын дасгал, сургуулилт хийнэ гэдэгтээ итгэлтэй байна. -Баярлалаа. Танд амжилт хүсье. 
Т.Гэрэлмаа 
