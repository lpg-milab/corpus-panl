Байкальскт

Эрхүү мужийн Байкальск хотын "Гора Соболиная" уулын цанын бааз нь Оростоо л дээгүүр орох хүчин чадалтай, өвлийн аялал жуулчлал хөгжүүлсэн газар гэгддэг. Байкальск хот Эрхүүгээс 142 км зайтай, Байгаль нуурын эрэг дээр оршдог.
Зам тээвэр, аялал жуулчлалын яамнаас (ЗТАЖЯ) зохион байгуулж хэвлэл мэдээллийн салбар, аялал жуулчлалын бизнес эрхлэгчдийн төлөөлөл оролцсон баг "Гора Соболиная" уулын цанын баазад зочлоод ирлээ. Эдний үйл ажиллагаатай танилцахаар өмнө нь тохиролцсон юм билээ. Энэ утгаараа Эрхүү мужийн аялал жуулчлалын компаниудын удирдлагатай уулзалт хийж, тэд өвлийн аялал жуулчлалын бүтээгдэхүүнүүдийн талаар илтгэл тавьж, санаа бодлоо солилцсон. Эндээс Байгалийн эрэг дагуух өвлийн аялал жуулчлалын бүтээгдэхүүнүүдийн талаарх мэдээлэл нь манай аялал жуулчлалын салбарынханд хамгийн их хэрэгтэй гэж яамныхан үзжээ. Эрхүү мужийнхан Байгаль далай орчмыг түшиглэж байгуулагдсан бүх аялал жуулчлалын төв, тэдгээрийн хүчин чадлыг танилцуулсан. "Нэг бүтээгдэхүүн-Хоёр улс" гэсэн хөтөлбөрөөр ажиллахад дээрх бүх үйл ажиллагаа тус нэмрээ өгнө гэж үзэж байгаа юм билээ. Энэ үеэр ЗТАЖЯ-ны Аялал жуулчлалын бодлого зохицуулалтын газрын дарга А.Ганбаатар, Эрхүү мужийн дэд амбан захирагч Л.И.Забродская нар аялал жуулчлалын салбарт хамтран ажиллах протоколд гарын үсэг зурсан. Тус салбарт хамтрах, тэр дундаа хамтарсан аялал жуулчлалын шинэ маршрут бий болгох болон өвөл, зуны алинд ч гадаадын жуулчдыг татах, нэмэгдүүлэхэд Эрхүү мужийн удирдлага анхааран ажиллана гэж тэмдэглэсэн. Тийнхүү "Байгаль-Хөвсгөл" аялал жуулчлалын хамтарсан маршрутыг үргэлжлүүлэн хөгжүүлэх чиглэлээр ажиллахаа амлажээ. Тулгар төр байгуулагдсаны 800 жилийн ойг тэмдэглэн өнгөрүүлэх хүрээнд ч бас хамтарсан арга хэмжээний хөтөлбөр гаргахаар төлөвлөсөн гэсэн. 2006 онд "Снаркийг агнах" адал явдалт тоглоомыг ч эднийхтэй цуг зохион байгуулах юм билээ. Цас бага унасан гэгдэх "Гора Соболиная" Би багадаа жижигхээн хар эсгий гутал өмсдөг байснаа сайн санадаг. Тэр үед манайхан оросын бараагаар л гангардаг байсан цаг. Дараа нь бүр миний хоёр дүү ч тэр гутлыг дамжуулж өмссөн юмдаг. Их л бөх гутал байсан хэрэг. Яг тийм гуталтай, шаргал үстэй, хэвлүүхэн алхах ач, зээгээ хөтөлсөн өвөө, эмээ Байгаль далайнхаа эргээр зугаалдаг юм билээ. Дэлгүүрт нь ч Оросын өөрийн нь үйлдвэрийн бараа болох өнөөх бөх эсгий гутлыг размер бүрээр нь өржээ. Бас дотооддоо үйлдвэрлэсэн нярай хүүхдийн хувцас, өлгий, тоглоомтой лангуу ганц нэгхэн. Тэгээд л дандаа хятад бараа. Гэсэн ч эднийх дэд бүтэц сайн хөгжсөн хотуудынхаа тоонд ордог гэсэн. Энэ хот 17 мянга орчим хүн амтай. Хүүхнүүд нь бүгд л томдсон гэмээр биед нь дэнхийж харагдах, хоорондоо огт адилгүй загвартай булган малгайгаар гоёно. Хамгийн хачирхалтай нь шинэ жилийн уур амьсгал тэнд ер ороогүй байсан. Бас л манайхны их хэрэглэдэг байсан тэргэнд хүүхдээ түрсэн хосууд ч Байгаль далайн эргээр их алхана. Тэд дэргэд нь хэрнээ зав чөлөөгөөрөө байнга зүглэдэг Байгаль далай давчуухан хугацаанд зочлоод өнгөрсөн бидэнд хамгийн сонин газар байхаас хаачих. Далайн давалгаа сүртэй хаялж, ёроолын нь чулуу харагдах тунгалаг. Захаараа хөлдөж эхэлжээ. Давалгаанд нь жижигхэн мөсөн бөмбөлөг тунарч эрэг орчмын хөлдүү хэсгийг зузаалж байна. Ингэсээр хоёрдугаар сарын сүүлч гэхэд захаараа нэлээд бөх хөлддөг гэсэн. ОХУ-ын нутаг руу ороод "Гора Соболиная" уулын цанын бааз руу явах замд Байгаль далайн эргээр илчит тэрэг гурван цаг орчим довтолгосон. Байкальск хотыг дэд бүтэц сайтай хэмээгдэхэд цанын бааз хамгийн их хамаатай. Энэ цанын баазын бүх үйлчилгээ үнийн хувьд нэлээд өндөр өртөгтэй гэж жуулчид үздэг юм билээ. Цана, чаргаар гулгахаар уул өөд гарахдаа чирдэг тороосонд зүүгдчихнэ. Төлбөр тооцоогоо тусгай кассанд хийж, авсан тасалбарыг автомат хариулагчид уншуулсны дараа цана, чаргаар гулгах эрхээ авна. Монголоос бараг анхны аялагчид болж нүсэр олуулаа очсон манай баг амралтын өдрүүдээр зочилж таарчээ. Гэр бүлээрээ, найз нөхдөөрөө ирсэн амрагчид их ирж, ачаалалтай байгаа талаар ч цанын баазын удирдлагууд ярьж байсан. Нийслэлчүүд энэ өвөл Улаанбаатарт цас оролгүй хараар дууслаа гээд л баахан шогширсон. Харин Байкальскийн цас манайханд бол бараг л зуд гэхээр их. Засмал замгүй газрын цасыг нягтруулснаар цасан зам хийжээ. Харин тэндхийнхэн "Гора Соболиная" цанын баазад энэ жил хэзээ хэзээнээс хамгийн бага цас унаад байгаа гэж хуучилж байна лээ. Биднийг нутаг руугаа буцах үүрээр ч тэнд том, том ширхэгтэй цас лавсан орсоор байлаа. 
Б.ХАЖИДМАА

