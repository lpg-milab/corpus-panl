Хэн шагнал хүртэх бол хэмээн алга ташиж байтал миний нэрийг зарласан

Энэ оны "Гоёл" наадмаас топ модель алдрыг хүртсэн загвар өмсөгч Д.Пүрэвсүрэнтэй манай сонин шагнал гардсаны дараах анхны ярилцлагыг уншигчдадаа хүргэж байна.
-Юуны өмнө баяр хүргэе. Энэ шагналыг авна гэдэгтээ хэр итгэлтэй байв? -Энэ шагналыг авна гэж ерөөсөө бодоогүй байсан. Урьд нь 2004 онд фото модель болсон болохоор топ болно гэж төсөөлж ч явсангүй. Сая тэмцээнд шагнал гардуулах үеэр шилдгүүд нь урдуур зогссон байсан. Би тэрэн дунд зогсчихоод шагнал авах хүн хойноос гарч ирэх байх даа гэж бодон хойшоо хараад алгаа ташиж байтал миний нэрийг зарласан. Өөрийнхөө нэрийг дуулаад маш сонин сэтгэгдэл төрсөн. Юу гэж хэлэхээ ч мэдээгүй алмайрсан. Маш их баярласан. Магадгүй манайд анх удаагаа нэг хүн фото болон топ модель хүртэж байгаа байх. Үүнд хүмүүс баяртай байгаа болов уу. -Шагналыг тань хэн гардуулж өгөв. Юу дагалдаж ирдэг юм байна? -Монголын дизайнеруудын холбооны ерөнхийлөгч Энхтайван миний шагналыг гардуулж өгсөн. Цом, өргөмжлөл хүртсэн. Мөн мөнгө дагалдаж ирдэг юм байна лээ. Одоогоор шагналынхаа мөнгийг хараахан авч амжаагүй байна. -Нууц биш бол хэдий хэр хэмжээний мөнгө дагалдаж ирдэг юм бол? -Урьд нь топ модель болж байгаагүй болохоор хэдий хэр хэмжээний мөнгө ирэхийг хэлж мэдэхгүй байна. -Тэмцээнд орохын өмнө өөрийгөө хэр бэлтгэв? -Сарын өмнөөс эхлэн бие болон сэтгэл санааны хувьд маш их бэлтгэл хийсэн. Ихэд хичээсэн. Хичээж байсан нь тайзан дээрээс үзэгчдэд харагдсан байх. -Урьд урьдын жилүүдээс илүү их бэлтгэсэн гэсэн үг үү? -Тийм. Ер нь харьцангуй их бэлтгэлтэй байсан өнөө жил. "Чамайгаа алдмааргүй байна" жүжигт тоглох гээд тайзан дээр олон гарчихсан. Тэр үүднээс тайзан дээр илүү их чөлөөтэй байсан болов уу. Жил жилийн туршлага хуримтлагдаж ахисаар байгаа байх гэж бодож байна. -Энэхүү шагналын утга учир, цар хүрээг товчхон хэлэхгүй юү? -Топ модель гэдэг миний ойлгож байгаагаар бүх загвар өмсөгчдөөс хамгийн шилдэг нь гэсэн утгын тодотгол юм болов уу. Манайд зургаан топ модель бий. Би долоо дахь нь болж байгаадаа баяртай байна. -Зургаан топ моделийг нэрлээч? -Том Байгаль, Туяацэцэг, Одгэрэл, Болормаа, Цолмон, Баярзул нар. -Загвар өмсөгч бүхэн "Гоёл" тэмцээнд оролцох гэж чармайдаг. Яагаад ингэж хүсч тэмүүлдэг юм бол? -Загвар өмсөгч болсон хүн болгон "Гоёл" наадамд орж байж энэ мэргэжлийг эзэмшсэн гэдгээ баталдаг гэж боддог. Энэ тэмцээнд орно гэдэг бол бахархууштай, нэр төрийн хэрэг. -Хэд дэх жилдээ загварын тайзан дээр алхаж байна? -Гоёлд ороод 4-5 жил. Загвар өмсөөд долоон жил болж байна. Анх наймдугаар ангидаа загвар өмсөж байсан. -Өнөө жилийн "Гоёл"-ын онцлог? -Гадаадаас их олон дизайнерууд оролцсон. Улаан-Үдээс загвар өмсөгчид ирсэн. Үүгээрээ их шинэлэг болсон. Дизайнеруудын зохиосон загварууд нь надад их таалагдсан. Бас нэг онцлог нь Монголын дизайнеруудын холбоо бүх загварын агентлагуудыг нэгтгэж чадсан. Шинээр загвар өмсөгч болж буй охидууд зөндөө байна лээ. Шинэ, хуучин загвар өмсөгчид холилдсон зохион байгуулалт сайтай, их дажгүй болсон шүү. Нийтдээ 70-аад загвар өмсөгч оролцсоноос 13 нь эрэгтэй байсан. -Түрүү жил энэ тэмцээнд ямар амжилттай оролцож байв? -Би "Гоёл" наадамдаа загвар өмсөгчийнхөө үүргээр оролцож байсан. Харин уржнан 2004 онд шилдэг фото моделийг авсан. -Тэгвэл хамгийн анх "Гоёл"-д орж байсан үеэ дурсахгүй юу? -Тэр үед энэ тэмцээнд ороход шалгуур өндөртэй, босгыг нь давахад хэцүү байсан. Турж өгөхгүй, жаахан тарган байна гээд. Турах гэж хоолоо их сойж байснаа сайн санаж байна. /инээв/ -Шинэ онд ямар загварын хувцас ноёрхох бол. Залуус үүнийг сонирхож байгаа нь лавтай? -Энгэр нь задгайдуу хувцас залуусын дунд ноёрхож магадгүй. Надад ноолууран, савхин хувцсууд нь таалагдсан. Зөвхөн тайзан дээр ч гэлтгүй өдөр тутам өмсчихмөөр гоё гоё шийдэлтэй хувцас зөндөө харагдсан. -Таны багш чинь хэн бэ? -Том Байгаль. Аливаа амжилтын цаана багшийн хөдөлмөр байдаг. Сайн багшийн шавь болсондоо баяртай байдаг. -Мэргэжлийн загвар өмсөгчийн хувьд дизайнеруудаас хэний бүтээлийг дотоод сэтгэлдээ үнэлж байв? -Надад Шилмэл загвар болон Говийн хувцас таалагдсан. Загвар өмсөгч нар тайзны ард үзүүлбэр үзүүлэхдээ бэлдсэн хувцсыг санд мэнд углаад углаад гардаг. Тийм болохоор миний хувьд тэр дизайнерийн хувцас тийм юм байна, онцлог нь тийм юм байна гэж яг тогтож үзэж чаддаггүй. -Ингэхэд өөрөө хэдэн энэ "Топ модель" шагналыг авч байгаа вэ? -Би сая арванхоёрдугаар сарын 15-нд 22 нас хүрсэн. -Төрсөн өдрөө яаж тэмдэглэв. Хамгийн сэтгэл хөдөлгөсөн бэлгийг хэн барив? -Миний төрсөн өдрөөр "Гоёл"-ын анхны өдөр эхэлсэн байсан. Хүмүүс зөндөө бэлэг өгсөн. Хамгийн сэтгэл хөдөлгөсөн бэлгийн тухайд үүнийг дүгнэж хэлэх арай болоогүй байна. Бэлэг одоо хүртэл дуусаагүй байгаа шүү. -Загвар өмсөхийн зэрэгцээ ямар ажил эрхэлж байна? -Манай "Хувьсал" продакшн шинэ жилийнхээ хөтөлбөрт орсон байгаа. Шинэ он гарсны дараа шинэ уран бүтээлдээ орно. Зохиол нь гарчихсан. Тийм болохоор жүжгийн сургуулилт гээд зай завсаргүй ажил ихтэй байх болов уу. Хүмүүст хандаж хэлэхэд манай "Хувьсал" продакшны уран бүтээл цааш цаашдаа ундран гарсаар байх болно. -Хэдхэн хоногийн дараа он солигдох гэж байна. Шинэ жилдээ хэр бэлтгэж байна? -20-ноос хойш энд тэндхийн олон байгууллагын баярт оролцох урилгатай байгаа. Жүжигчин мэргэжлийнхээ зүгээс хөтлөгч хийх ч хөтөлбөр бий. -Ямар гоёлын даашинзаар гангарах гэж байна. Сонгосон уу? -Одоогоор даашинзаа сонгоогүй байгаа. "Гоёл" наадам хоёр хоногийн өмнө дууссан. Энэхүү тэмцээнд оролцсон загвар өмсөгчид алдаа, оноогооо ярилцахаар "Шилмэл загвар" дээр багш Т.Цолмонгийн дуудлагаар өчигдөр цугласан байсан юм. Энэ үеэр түүнтэй ярилцсан минь энэ. 
Б.Долзодмаа
