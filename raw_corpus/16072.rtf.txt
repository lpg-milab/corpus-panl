№109(16072)          
1985 оны тавдугаар сарын 7.
Дайны сургамж

Хүн төрөлхтний түүх сургамжтай үйл явдлаар баян юм. Гэвч тэр бүхний дотроос хэн ч хэзээ ч мартаж болохгүй, нийтлэг ач холбогдолтой томоохон үйл явдал бол дөчин жилийн өмнө фашист герман дэлхийг ноёрхох хэтийн зорилготойгоор жар гаруй орныг  хамруулан дэгдээсэн түрэмгий дайнд аугаа их Зөвлөлт Холбоот Улс,  түүний баатарлаг ард түмэн, улаан армийн байгуулсан түүхэн ялалт мөн. Дэлхийн хоёрдугаар дайн хүн нийгмийн хөгжилд нийгмийн байгууламжийн ямар систем давуутайг бодит байдалд харуулж, хоёр ертөнцийн мөргөлдөөнд социализмын улс төр, эдийн засаг, ёс суртахууны ялан мандах ирээдүйтэйг, фашизмын харгис бурангуй чанар мөхөх тавилантайг илтгэн гэрчилсэн юм. Түүхэн хөгжлийн явцыг зэр зэвсгийн хүчээр гэдрэг ухраахыг санаархагч империалистуудын түрэмгий бодлого балран унах жамтайг, улс түмний амьдрал дахь маргаантай асуудлыг дайнаар биш хэлэлцээний замаар улс төрийн аргаар шийдвэрлэхийн чухлыг дэлхийн хоёрдугаар дайны сургамж хэн бүхэнд ойлгомжтой тодорхой сануулж байна. Аугаа их Эх орны дайны ялалтын шууд үр дүнд бүрэлдэн тогтсон социалист систем улам бэхжиж, дэлхий дахины хүчний харьцаанд шийдвэрлэх үүрэг гүйцэтгэж, энх тайвныг сахин хамгаалах нь юу юунаас эрхэм болох тухай их Лениний сургаалыг удирдлага болгож дайны дараахь бүхий л жилүүдийн турш улс түмний амьдралаас дайныг зайлуулахын тулд цуцалтгүй тэмцэл хийсний ачаар нийтийг хамарсан дайныг ахин гаргуулалгүйгээр дөчин жил боллоо. Социализмын улс төр, нийгэм, эдийн засгийн хүч чадал, нөлөө далайц, дэмжлэг тусламжид зоригжсон үндэсний эрх чөлөөний хөдөлгөөн эрч хүчээ авч, зуу гаруй орон колонийн дарлал мөлжлөгийг түлхэн унагаж, тусгаар тогтнолоо байлдан олж империалист гүрнүүдийн зүгээс олон улсын хэмжээн дээр хүчээр түрээ барих балмад санаархлаа хэрэгжүүлэх боломжийг эгнэгт арилгалаа. 

Социализм, социалист хамтын нөхөрлөлийн орнуудын хүч нөлөө байнга өсөн нэмэгдэж олон улсын империализм, АНУ-ын төрийн монополит капитализмын зэвсэглэлээр улайран хөөцөлдөх хөнөөлт бодлогод цохилт өгч, хэлэлцээрийн ширээнд тэднийг суулгах бодит хүчин болж байна. Женевийн хэлэлцээн дээр ЗХУ-тай урьдчилан тохирсон зүйлээ баримтлахын оронд АНУ-ын тал сансарт зэвсэглэлээр хөөцөлдөх, Европт стратегийн болон дунд тусгалын цөмийн зэвсэглэлийг байрлуулах түрэмгий санаархлаа сэтгэл дотроо бат баримтлан, хэлэлцээний эхний үе шатыг тодорхой үр дүнгүй дуусгахыг элдвээр чармайсан нь илт байна. 

Зэр зэвсгээр, түүний дотор цөмийн зэвсэглэлээр хөөцөлдөх хэнээрхэл гаарсан нь орчин үед хүн төрөлхтний одоогийн болоод хэтийн сайхан ирээдүйд заналхийлж байна. Энх тайван аж төрөхийн өмөг түшиг, гол баталгаа нь фашизмын аюул заналаас хүн төрөлхтнийг аварсан аугаа их ЗХУ, социализмын хүч, энхийг эрхэмлэгч улс төрийн мэргэн бодлого мөн гэдгийг дэлхий дахин улам бат хатуу ойлгож байна. 

ЗХУ, өөрийн удаа дараагийн энх тайванч санал санаачилга, тухайлбал, Женевийн хэлэлцээний хугацаанд хоёр тал сансрын зэвсэг хийхээ түр хүлээж, стратегийн зэвсгийн санг нэмэгдүүлэхгүй байх санал гаргасан чиг шугамаа баримтлан Европт дунд тусгалын пуужин байрлуулах, бусад хариу арга хэмжээ нэмж авахыг азнахаар шийдсэн нь манай гаригийн энх амгалан аж төрөхийг хүсдэг жирийн хүн ардын чин сэтгэлийн талархал дэмжлэгийг хүлээсэн юм. Социалист ертөнц хүчгүйдээ энх тайвны тухай удаа дараа санал тавьж байгаа юм биш, харшаар юу хүчтэйдээ, нийгмийн хөгжлийн хандлагыг тодорхойлж байгаадаа дэлхийн соёл, иргэншлийг хамгаалан энх тайванч санаачилгуудыг дэвшүүлэн тавьсаар байгаа юм. 

Социалист нөхөрлөлийн нэгдмэл хамтын ажиллагаа, эдийн засгийн болон батлан хамгаалах сүр хүч дэлхийн хоёрдугаар дайны үеийнхтэй зүйрлэшгүй их өссөн бөгөөд олон улсын тавцанд социалист орнуудын уялдуулан зохицуулсан энх тайванч гадаад бодлого нь нийт хүн төрөлхтөний энх амгалан аж төрөх нийтлэг хүсэл зоригийг илэрхийлж байна. Чухамхүү батлан хамгаалах хүсэл зоригийг үндэс болгож, социалист хамтын нөхөрлөлийн орны ард түмний энгийн бүтээн байгуулах хөдөлмөр, хувьсгалаар байлдан олсон их амжилт, ололтыг империализмын түрэмгий өнгөлзлөгөөс хамгаалах, дэлхийд шинэ дайн гаргуулахгүй байх эрхэм зорилтын үүднээс байгуулагдсан Варшавын гэрээний байгууллагын 30 жилийн ойтой золгохдоо ах дүү социалист орнууд өнгөрсөн дайны сургамжийг цөмийн зэвсэглэлээр хөөцөлдөх хэнээтнүүдэд дахин анхааруулах зүй ёсны эрхтэй юм. Варшавын гэрээний орнууд НАТО-гийн түрэмгий эвслийн улсуудтай зөвхөн цэрэг стратегийн талаар тэнцвэртэй байдалтай байгаа төдийгүй дайны аюулыг биеэр амсаж, энх тайвныг хамгаалахын чухлыг итгэл үнэмшил болгосон сая сая хүмүүсийн сэтгэл санаа, эв нэгдэл, эрмэлзэл тэмүүлэл социалист хамтын нөхөрлөлийн орнуудын ард түмнийхтэй нэг байна. Хүн ам шигүү суурьшдаг асар уудам нутаг дэвсгэр бүхий Ази тивд АНУ өнгөрсөн дайны нэг гол гэмтэн байсан японы милитаризмыг хөхүүлэн дэмжиж пуужинт цөмийн зэвсгээ байрлуулж, түгшүүрийн голомтыг бий болгож байгааг монголын ард түмэн дэлхийн шударга түмний адил буруушааж тус тивийн аюулгүй байдлын төлөв зарчимт байр суурь баримталж, энх тайванч санал, санаачилга гаргасаар ирсэн билээ. Дэлхийн дайн аль ч тивд гарлаа гэхэд ялгаагүй, нийт хүн төрөлхтөн, түүний соёл иргэншил, байгаль дэлхийг дахин сэргэшгүй хөнөөлд учруулах тийм аюул нэвтрэх болно гэдгийг өнгөрсөн дайны гашуун сургамж сануулж байна. 

Эх дэлхийдээ энх амгалан аж төрөх эрхээ хамгаалахын тухайд бол нөхөр Ж. Батмөнхийн хэлснээр << АНУ-аар толгойлуулсан империалист бүлгийнхний түрэмгий явууллагын балгаар дэлхий дахины байдал ноцтой хурцдаж байгаа өнөө үед бат бэх энх тайвны төлөө, зэвсэглэлээр ухаан жолоогүй хөөцөлдөхийг таслан зогсоох, түүнийг сансарт дэлгэрүүлэхээс сэрэмжлэхийн төлөө тэмцэхээс илүү хойшлуулшгүй эрхэм зорилт байхгүй билээ. 

