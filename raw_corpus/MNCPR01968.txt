Үндэснийхээ соёлыг оньсон тоглоомоор дэлгэнэ

"Их Монгол 800" жилийн ойг тэмдэглэн өнгөрүүлэх жилийн албан ёсны нээлт нэгдүгээр сарын 1-ний өдөр жанжны талбайд болсноос хойш баярын хүрээний ажил үргэлжилсээр.
Монголын төрт улс байгуулагдсаны ойн жил олон жуулчин ирнэ хэмээн эртнээс бэлтгэсэн. Тэднийг татах үндэсний соёлын маань нэг нь оньсон тоглоом гэж "Их Монгол 800" жилийн ойг зохион байгуулах үндэсний хорооноос үзжээ. Тийнхүү гадаад дотоодын олон зочин өчигдөр "Оюун ухааны олон улсын музей"-д уригджээ. 800 жилийн ойн хүрээний жуулчдын аялалын маршрутад тэрхүү оньсон тоглоомын төвийг багтаан, монгол оюун ухааныг сурталчилах нь хамгийн том зорилго болж байгаа аж. Оньсон тоглоомыг сурталчилан, жуулчдад зориулан бүтээх 30 минутын баримтат киноны зураг авалтын ажил ч эндээс эхлэв. Уг нь оюун ухааны тоглоомын энэ төвийг манайхан андахгүй. Музейг байгуулаад 16 жил болж байгаа ч өчигдрийн зочдын дунд оньсон тоглоомын шидийг гайхан бахадсан, анх удаагаа ирж байгаа хүн олон байв. Герман, Япон, Английн элчин сайдын яам, НҮБ-ын төлөөлөгчид болон "Hartford" сургуулийнхан, Олон улсын бизнесийн сангийнхан гээд Монголд төлөөлөл салбартай гадаадын байгууллагуудын зочинд иржээ. "Оюунлаг, ухаалаг хүнд л манай музей хамгийн сайхан, мунхаг хүн ойлгох ч үгүй" гээд л оюуны тоглоомуудынхаа ид шидийг бахдан хэлэх үнэлэмжийн үг, зүйрлэл З.Түмэн-Өлзий гуайд их олон аж. Тэрээр оньсон тоглоомынхоо урлалыг 1955 оноос эхэлж, "Монголын нууц товчоо"-ны 750 жилийн ойн баярын жил буюу 1990 онд тэдгээр бүтээлээ нэгтгэн энэхүү "Оюун ухааны олон улсын музей"-г санаачлан байгуулсан аж. "Тоглоом бол шинжлэх ухаан, улс үндэстний соёл иргэншил нь тоглоомдоо шингэн үлддэг" гэж "Оюун ухааны олон улсын музей"-н эрхлэгч доктор, профессор, Соёлын гавьяат зүтгэлтэн, шилдэг зохион бүтээгч З.Түмэн-Өлзий гуай хэлсэн. Энэ утгаар ч Монгол үндэстнийг талд бэлчээсэн малаа адгуулахаас өөр шидгүй, бичиг соёлгүй ард түмэн хэмээн ойлгодог гадаадынханд соёл иргэншлээ таниулахаар оньсон тоглоомыг өргөмжилжээ. Ердийн амьдралын ахуйн хэвшмэл сэтгэлгээгээ эвдэн сэтгэх нь тоглоомын нууцад орох хялбар зам гэж тэрээр хэлж байна. Бас "Дэлхийд бүтээж чадахгүй хамгийн их оньсон арга ганцхан Монголд байдаг. Энэ нь нүүдлийн иргэншлээс хамааралтай хөгжиж, өсч өндийсөн соёл" гэлээ. Энэ тоглоомын урланд монгол барилгын оньсон хэлхээг бэлгэдсэн 303 хэсэгт салах модон биет есөн давхар барилга бий. Алтан, мөнгөн, шүрэн шатар тэргүүтэй дэлхийн бүх улсын шатар байна. Алтан гэр, бэрийн гэрийг монгол ахуйгаар тохижуулан урлажээ. Алтан гэрт Х.Чойбалсангийн төрийн үйл хэрэгтээ тохойлдон суусан бичгийн ширээнээс эхлээд түүхийн үнэт үзвэрүүд хадгалаатай. Харин бэрийн гэрт дөрвөн бэрх орхин аз хийморио сорьж, ханийн заяа мөргөн гуйж болох гойд зохиомжтой. Музейд олон үндэстэн ястны 10 мянга гаруй хүүхэлдэй өржээ. Хамгийн сүүлд л гэхэд Перу улсаас МЭӨ 800-1200 жилийн өмнөх булшнаас олдсон хоёр хүүхэлдэйг эдний музейд саяхан албан ёсоор шилжүүлсэн байна. Оньсон тоглоомын соёлын "А" үсэг нь хоёр модон оньсоос тогтдог гэнэ. Энэчлэн сансрын нисгэгчид зориулан хийсэн 673 ширхэг мод орсон оньсон чагттай бүтээл ч бий. Дэлхийн долоон гайхамшиг, Монголын түүхээр сэдэвлэн хийсэн шатар гээд нүд унагах зүйл тэнд олон. З.Түмэн-Өлзий гуайн Эрх чөлөөний хөшөөг оньслон урласныг манай төрийн тэргүүн Ж.Бушийн айлчлалын үеэр түүнд сонирхуулахаар төлөвлөжээ. Оньсон урлагийнхаа гайхамшгийг  тайлбарлах далимаар өнөөх жижигхэн Эрх чөлөөний хөшөөг гаргаж ирэхэд Ж.Буш "Надад өгөх гэж байгаа юм уу..." хэмээн уулга алдахаар нь барьц алдсан Ерөнхийлөгч бэлэглэж орхисон учир тэр урлалын зөвхөн зураг тус музейд үлджээ. Эдгээр оньсон тоглоомыг бүтээсэн аргаас нь хамаарч энгийн, классик гэж хоёр ангилдаг. Дүрстэй, өгүүлэмжтэй оньсыг классик гэнэ. Музейд байдаг оньсон, хайчилбар, гогдоо наадам, эвлүүлж өрөх, ээдрээ тайлах гээд нийт 15 ангийн тоглоомын дээжийг дэлхийн 52 орны 80 гаруй үзэсгэлэнд дэлгэн сонирхуулжээ. Дэлхийн шатрын холбооны, Хятадын Энхтайвны байгууллагын, Олон улсын Гранпри гээд тэдний шагналаас дурдвал олон. Олон улсын наадмуудад оньсоор хийсэн яст мэлхийг тодорхой хугацаанд задалж дараа нь эвлүүлсэн хүнд хэдий их ам.доллар өгье гэж мөрийцөн тоглуулахад мөрий авах хүн нэг ч удаа гараагүй хэмээн хуучилсан. Оньсон тоглоомын наадамд ирсэн зочид шагай хаяж морь буусан тоогоор хялбар оньстой тоглоомоор шагнуулав. Тэд их л баяртай буцна билээ. 
Б.ХАЖИДМАА
