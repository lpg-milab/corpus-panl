Люмпэнжсэн төр

УИХ-ын нэгдсэн хуралдаан эхэлж байлаа. "Эрхэм" хэмээн дуудуулах нүгэлтэй дуртай нэгэн гишүүн гадуур хувцастайгаа хуралдааны танхимд орж ирснээ цуваа сандлынхаа түшлэг дээр тохоод сонин шагайн суув.
Энэ бол хаана орж ирснээ ч сайн ухаардаггүй, албан тушаалын томилгооноос өөр зүйл аваас юу хэлэлцэж байгааг огт сонирхож байгаагүй, УИХ-ын люмпэн гишүүдийн нэгнийх нь ердийн төрх. Ийм люмпэн гишүүн УИХ-д цөөнгүй бий. Тэдний онцлогоос тоочвол, цайчихсан дээрэмчин гэдэг шиг ичих гэдгийг аль эрт мартсан байдаг, өөрт ашигтайгаас өөр зүйлд санаа зовох нь гонж, үнэндээ хувийнх нь бизнесээс эрхэм зорилго даанчиг байдаггүй, дипломыг боловсрол гэж лавтай мунхарсан тул нэг муу дипломтой, лут гэж үзээд уншсан оюуны бүтээл нь үсрээд л Александр Дюмагийн "Монте Кристо гүн" мэтийн ном байх зэрэг бөлгөө. Найгүй демагогч. Тэд телевизийн дуран харахаараа хөөрч, утга санаанууд нь өөр хоорондоо өшиглөлцсөн сүр сүр үг хэлээд, хэлсэн үгнийхээ утгыг өөрөө ч сайн ойлголгүй хурлаас гараад явчихна. Үүргээр ногдсон ажилдаа хойрго атлаа баяр наадмын асар индэрт сууж томоо гайхуулан, гуайлуулах хэнхэгтэй. Улсын Их Хурлын гишүүнийг ажил эрхлэх албан тушаал гэхээсээ ван гүн гэдэг хэргэм зэрэг шиг ойлгоно. Жолооч, туслах, хамгаалагч зэрэг цүнхийг нь, гар утсыг нь бариад явах дагалдан хиа нараар хүрээлүүлэн хүндлүүлэх дуртай. Сүрийг үзүүлэх хийтэй юм даа. Түүнийг нь анзаарахгүй бол би ч яахав, төрийг хүндэлсэнгүй гэх мэтээр гоморхох нь амархан ажээ. Манай "ангийн" люмпэнгүүд нэг иймэрхүү. Оюун ухаан ёс суртахуун нь бохирдож навсайсан байдаг, түүнээсээ болоод тухайн анги, бүлэг, давхарга дотроо ад шоо болж явдаг хэсгийг люмпэн гэдэг юм. Жишээ нь люмпэн элит гэхэд л гадаад төрх, эд хөрөнгө, нийгмийн байр сууриараа элит мэт боловч оюун, соёл, хүмүүжлийн цар хүрээгээрээ үл шалих навсайдамба байх аж. Тэд оюун ухаанаараа гайхуулах бядгүй тул эд хөрөнгийн хэмжээ, индэр тавцангийнхаа өндрөөр гайхуулах нь шогтой. УИХ-ын мөнөөх люмпэн гишүүд бол люмпэн элитийн төлөөлөгчид юм. Чухамдаа энэхүү люмпэн элитүүдийн довтолгоонд өртсөний улмаас Монголын төр ихээхэн люмпэнжсэн ажээ. Чоноор хонь мануулваас түүнийг идэж орхино. Мануулсан хонийг яагаад идсэн бэ хэмээн чононоос асуувал маны өөдөөс нэн гайхаж харах болно. Юу гэвэл асуугч этгээдийн тавьсан асуулт чоно "гуайн" хувьд даанч тэнэг байх учиртай. Үүнтэй ижил элэглэл маягийн хэрэг явдал саяхан УИХ дээр болсон. Түлш, эрчим хүчний сайд Эрдэнэбат өөрийн компанийнхаа дансанд улсын төсвийн зуун сая төгрөгийг шилжүүлчихжээ. Төрийн сайдын албан тушаалыг ашиглаж хувьдаа мөнгө завшиж болохгүй мэтээр Эрдэнэбат сайдаас лавлавал сайд ихэд гайхан бухимдаж, бүтээн байгуулалтанд саад болох хорон санаа агуулж байна гэх зэргээр аашилсан юм. Уг нь Эрдэнэбат бол чоно биш оюун ухаант хүн билээ. Бүр тэгж ярих юм бол жир нэгэн хүн бус Төрийн сайд, УИХ-ын гишүүн бөлгөө. Харамсалтай нь тэр бол УИХ-ын мөнөөх люмпэн гишүүдийн нэг ажээ. Өөрөөр хэлбэл цайрчихсан, увайгүй төрийн түшээ болой. Люмпэнжсэн төрд ийм төрийн түшээ нэн элбэг байдаг. Төрийн нарийн бичгийн дарга нь яамныхаа ажиллагсдын цалин, төсвийн мөнгөөр мөрийтэй тоглоод алдсан, үйлдвэр хариуцсан сайд соёлын арга хэмжээ зохион байгуулж татвар төлөгчдийн хоёр тэрбум төгрөгийг цохиж хувийнхаа өр төлбөрийг барагдуулахад нэмэр болгосон, улсын Ерөнхийлөгч нь өөрийг нь зулгуйдаж магтсан монгол хэлний тайлбар толь (хэлний тайлбар толь шүү дээ! )-д улсын сангаас тавин сая төгрөг урамшуулан олгосон гэх зэргээр эрүүл хүний ухаанд багтамгүй завхарсан шог зүйлийг тэд хийж суудаг. Энд би илтэд "өхөөрдөм" хошин шог хэргийн зах зухаас нь тоочсон. Толгой эргүүлсэн, адармаатай идээ уугааг нь тоочивч баршгүй. Нэгэн судлаачийн тооцоолсноор төрийн түшээдийн завшсан хөрөнгө жилд дунджаар ДНБ-ний 1-3 хувь хүрдэг гэнэ. Энэ хэр их тоо вэ гэвэл, үүнийг хэмнэж чадвал хүүхдийн мөнгийг хоёр дахин нэмэх боломжтой ажээ. Ингэж, люмпэнжсэн төр татвар төлөгчдийн хөлс, хөрөнгөөр тоглож байна даа! Одоо би та бүхэндээ, улс төрийн садар самуун явдлын үүр уурхай болсон люмпэн төр ард түмнийхээ хувь заяагаар хэрхэн тоглосон тухай нэгэн үлгэрийг өгүүлсү. Нэг ядуу боловч ардчилсан орон байжээ. Ядуу хэдий ч ард иргэд нь эв найраа олохдоо гаргуун, санаа бодол, ашиг сонирхлын зөрүүгээ зөвшилцөж шийдэхдээ мэргэн, найдаж ацаглах юу ч үгүй тул дор бүрийдээ чадах чадахаа хийж, сонгосон замаараа алхам алхмаар урагшилсаар асан авай. Гэтэл нэг өдөр газрын хэвлийгээс нь асар их эрдэс баялаг олдож, тэд нь ч дэлхийн зах зээл дээр их үнэд хүрчээ. Ийн мөнөөх ядуу орон маань жигтэйхэн баяжих боломжтой болов. Ард иргэд нь баяр хөөр болсныг хэлэх юун. Харамсалтай нь баяр хөөр удаан үргэлжилсэнгүй. Нэг мэдэхэд, " ард түмэн", "эх орон", "хөгжил дэвшил", "шударга ёс" зэрэг сэтгэл татам уриа дуудлагуудаар гул барьсан эрх мэдэлтэн, нам, бүлгүүдийг даган талцан хуваагдсан ард олон өөр хоорондоо арсалдан тулалдахад хүрчээ. Эхлээд тал талд цуглаж жагслаа, дараа нь хоорондоо мөргөлдлөө, тэгсээр тулалдаж эхэлсэн дээ. Угтаа энэ тэмцлийн чин үнэн гэвэл нэгэнт олдсон байгалийн арвин их баялаг дээр хяналтаа тогтоож, хөлжих цорын ганц хүслээ сэтгэлийнхээ гүнд нууж чадсан удирдагчид, тэдний бүлэглэл хоорондын төрийн эрх мэдлийн төлөөх өрсөлдөөн байсан билээ. Гадныхантай сүлбэлдэж авлига, шан харамж, элдэв дэмжлэг, амлалт авсан удирдагч нар, бүлэглэлүүдийн тэмцлийн хөлд гишгүүлсээр ардчилсан төр нь люмпэнжиж, сонгосон зам мөр нь бүдгэрч эхэлсэн. Эцсийн дүнд дарангуйлал тогтож, дарангуйлагчийг нь халамжлах их гүрэнд дагаар орж эрх чөлөөгөө алдсан хүн ард нь эх нутагтаа, харийнхны гар харан гундуухан амьдрах болсон юм. Энэ бол Африк, Латин Америкийн олон орны нэрийн хуудас болсон түүх. Энэ бол Африк, Латин Америкийн олон орны люмпэнжсэн төрөөс ард түмнээрээ тоглосон тухай хураангуй түүхийн товч утга. Люмпэнжсэн төрд ард түмнийхээ хувь заяаг даатгах нь чоноор хонь мануулсантай адил болох үлгэрийн түүхийн баримт энэ бөлгөө! 
УИХ-ын гишүүн Э.БАТ-ҮҮЛ 


