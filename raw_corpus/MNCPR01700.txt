Хоёр хөрш ба бид

Хоёр хөршийн маань харилцаа сайжрах нь манай улсын хувьд дандаа сөргөөр нөлөөлж байсныг судлаач нар харамсалтайгаар дурсдаг Хятад улсын дарга Ху Жинтао ОХУ-д 2003 оноос хойш гурав дахь удаагаа айлчилж байна. Уул нь манай хойд хөрш ОХУ Хятад улсаас байнга болгоомжлох зай барих маягтай харилцаж байсан. 
Гэвч хоёр хөршийн маань харилцаа сүүлийн үед ийнхүү дотно болж дулаарлаа. ОХУ, БНХАУ-ын харилцаа ингэж сайжрах болсон гол шалтаг шалтгааныг манай олон улсын тоймч нар таамаглахдаа хойд хөрш маань Америкийн шахалтаас ихээхэн болгоомжилж байна. Үүний баталгаа энэ хаврын Мюнхен хотод хэлсэн ОХУ-ын Ерөнхийлөгч В.Путины хэлсэн үг гэрчилнэ. Тэрбээр дэлхий ганц эзэнтэй боллоо. Тэр нь АНУ юм гэж хэлсэн. Тиймээс АНУ-ын эсрэг холбоотон хайж байна. Үүнд таарч тохирох орон БНХАУ мөн хэмээн үзэж байгаа. ОХУ, АНУ-аас болгоомжлохоос ч арга байхгүй. Польш, Чех зэрэг оронд пуужингаас хамгаалах хэрэгсэл байрлуулж, Гүрж Украйныг НАТО-д элсүүлэх зэрэг ОХУ-ын хувьд сэтгэл амар байхааргүй олон арга хэмжээ Америк улс авч байна. БНХАУ-ын хувьд ч мөн Америкаас болгоомжилсон бодлого барьж байдаг нь нууц биш. Хоёр хөрш маань бүхий л талаар санаа нийлж байгааг БНХАУ-ын дарга Ху Жинтаогийн хэлсэн "Айлчлал төсөөлж байснаас ч илүү амжилттай боллоо" гэсэн үг гэрчилнэ. Харилцаа хуучин Мао даргын үе шиг дотно болж байгаа бололтой. Нэг үгээр хэлэх юм бол айлчлал амжилттай болж өнгөрөв. Манай урд хөршийн хувьд В.Путинтай уулзах хэрэг яагаад ийм ойр ойрхон бий болоод байгаа талаархи тоймчдын таамгийг хүргэе. ОХУ-ын Иран улсын талаар барих бодлого энэ хавар гэнэт өөрчлөгдсөн нь Ху Жинтао даргыг Москвад газардахад хүргэсэн байж болох талтай. ОХУ Иран улстай уламжлалт найрамдалт харилцаатай. Түүнийг олон улсын тавцан дээр байнга өмөөрөх хандлагатай байдаг. Гэвч сүүлийн үеийн байдлаас нь харахад энэ байр суурь өөрчлөгдсөн бололтой. Иранд ОХУ-аас барьж өгч байгаа атомын цахилгаан станц хамгаалалтын системтэйгээ нийлээд нэг тэрбум ам.доллар байдаг. Ийм хорин станц барьж өгөх гэрээнээсээ ОХУ татгалзсан мэдээ байна. Яагаад энэ их мөнгөнөөс татгалзав. Хэн түүнд үүний оронд юу өгөх болчихов гэх зэрэг асуулт одоо эзэнгүй байна. Ямар ч байсан Ирантай харилцах "ах" нарын бодлогод маш хурдан хугацааны дотор өөрчлөлт оржээ. Хятад улс Иранаас нефть бүтээгдэхүүнийхээ бараг 50 хувийг импортолдог. Олон жилийн найрамдалт харилцаатай. Хэрэв Иран улс уран баяжуулсаар байвал АНУ хоёр сарын дараагаас дайн эхлүүлнэ гэсэн таамаг байгаа. Тэгвэл урд хөршийн маань нефтийн хангамж тасалдахад хүрнэ. Зүгээр сууж байгаад нефтиэ алдалтай биш гэж хэн ч бодохоор байгаа биз. Тэгэх нь битгий хэл Америкийн стратегичид маш түргэн хугацаанд Ираныг цохихгүй бол дайн сунжирна. Иран Хятад улсаас цэргийн тусламж гуйна гэж хүртэл тооцоолж байж. Харин сүүлийн үеийн хэрэг явдлаас дүгнэлт хийх юм бол Хятад улс Иранаас авдаг нефтийг өөр ямар нэг орноос орлуулахыг хичээж байх шиг. Мөн шашны элдэв салан тусгаарлах үзлээс болгоомжилж тус улсаас зай барих бодлого барих болжээ гэж дүгнэхээр байна. Нефтийн ханаж цадахааргүй их хэрэглээгээ хаанаас олох вэ гэсэн асуулт урд хөршийн маань өмнө гарч ирнэ. Тэдэнд хамгийн түрүүнд ОХУ-аас нефть авах санаа байгаа. Энэ бүх учир шалтгаанаар Ху дарга хойд хөршид айлчилжээ гэж үзэж болох. Ойрхон ойрхон айлчлаад байна гэдэг нь уулзах ажил байгаа гэдгийг л баталдаг. Гэвч Хятад дан ганц ОХУ-гаас нефть авах гэхээс гадна Африкийн орнуудаар ч энэ талаар маш идэвхтэй бодлого барьж байдгийг дурдахгүй өнгөрч боломгүй. Африкийн бөглүү ч нефтийн баялаг ихтэй орноор Ху дарга айлчлаад л байгаа. В.Путин, Ху дарга хоёр маш найрсаг байгаа нь үнэн ч санаа зовоох олон асуудал тэдэнд бий. Ялангуяа В.Путинд бүүр их байгаа. Алс Дорнодын хүн ам 20 саяас илүүгүй. Тэгвэл энэ нутаг руу урд хөршөөс цагаачлалын давалгаа хүчтэй түрж эхэлсэн. Хүнд үйлдвэрийн бүтээгдэхүүн гаргадаг Сибирьт хөнгөн үйлдвэр хөгжөөгүй. Тэгвэл энд ирсэн хятадууд улавч дотоожхоноор Камаз машиныг нь гар таталгүй арилжиж оддог ажээ. Хүнд үйлдвэрийн бүтээгдэхүүнийг хөнгөн үйлдвэрийн бүтээгдэхүүнээр солих нь үргэлж хөнгөн үйлдвэрийн бараа үйлдвэрлэгчид ашигтайгаар тусдаг гэнэ. Эцсийн бүтээгдэхүүн хийдэггүй эдийн засгийн бүтэцтэй Алс Дорнод энэ тулалдаанд ялагдах нь тодорхой. Орос улс цагаачлалын бодлогодоо эрс өөрчлөлт гаргах болж байна. Хоёр орны харилцааг иргэд хоорондын биш, албан ёсны төрийн харилцаа болгоно. Зэвсэг нефть зэргийн наймааг их хийж, нефть дамжуулах хоолойг Хятад улс руу тавих байх хэмээн тоймч нар үзэж байна. Гэхдээ юу боллоо гэж манай орноор дамжуулах вэ. Гурав дахь орноор дамжсан нефть хийн хоолой ямар барьцаанд ордгийг орос ах үзэхээрээ л нэг болж байна. Хоёр хөршийн маань харилцаа сайжрах нь манай улсын хувьд дандаа сөргөөр нөлөөлж байсныг судлаач нар харамсалтайгаар дурсдаг. Орос, Хятад улстай харилцаагаа сайжруулахын тулд байнга буулт хийдэг. Тэр буулт нь манай орныг найр тавихад чиглэгдэж байсан түүх бидэнд арвин их байдаг нь гунигтай. Энэ удаад ч мөн л манай орны тухай хэлэлцсэн байлгүй хэмээн таамаглаж суухаас өөр арга бидэнд алга. Түүхийн хуудас шарлаж мэдээлэл онц ач холбогдолгүй болсон хойно л хоёр хөрш маань бидний талаар чухам юу хэлэлцсэнийг бид мэдэх биз ээ. БНХАУ, ОХУ хоёр Иран,Өмнөд Солонгос зэрэг орнуудын талаар ижил байр суурьтай байгаа нь цаагуураа Америкийг эсэргүүцэж байгаа хэрэг юм. Харин бид АНУ-ыг дэмжсэн бодлого барьж байдаг нь шахаанд орчих юм биш байгаа гэсэн болгоомжлол тоймч нар хэлдэг. Алс Дорнодод үүссэн урд хөршийн цагаачлалын давалгаа Путины төмөр хаалтад тулахаар хаашаа чиглэх вэ гэсэн асуулт бас байна. Мөн Алс Дорнодын эдийн засгийг яг хуулбарласан эдийн засагтай манай орны хувьд хөнгөн үйлдвэрийн өмнө шонгүй. Одоо ч манай төмөр, жонш гэх зүйл ямар ч хэрэгцээгүй ахуйн бараагаар солигдон хил даван оддог. Хятад улсад одоо 30 сая ид үржлийн эрчүүд эмэгтэйчүүдээсээ илүү байна. Тэднийг хааш нь шингээх вэ гэдэг бол маш том асуудал үүсгэнэ. Хэрэв бид эдийн засаг, гадаад дотоод бодлого, цагаачлалын асуудалд одоо барьж байгаа бодлогоо хэвээр үргэлжлүүлэх юм бол энэ олон эхнэр хайж байгаа эрчүүдийн хөлд арчигдаад дуусна. Хурдан зуурт өөрчлөгдөж байгаа улс төр газар зүйн орчин үеийн нөхцөлд тохируулсан уян хатан зөв мэргэн бодлого төрөөс явуулж эхлэх шаардлага гарч байна. Бид эдийн засгийн бүтцээ өөрчилж, гадаад орноос эдийн засгийн харьяат биш болох хэрэгтэй. Мөн үржлийн насны эрчүүдийг гадаадад ажиллах нэрээр цагаачлуулдгийг үтэр түргэн болих хэрэгтэй байна. Тухайн оронд аль нэг орон эдийн засгаар давуу эрх олно гэдэг нь тэр орны хувьд бүх зүйлээр давуу эрх эдэлнэ гэсэн үг юм. Манай улс хоёр хөршөө анхааралтай ажиглаж, гадаад дотоод бодлогодоо эрс өөрчлөлт хийж ажиллах шаардлагатай болжээ. Ялангуяа дотоод бодлогодоо эрс өөрчлөлт оруулах хэрэгтэй мэт. 
Ж.Сандагдорж
