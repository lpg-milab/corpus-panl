Их Монгол" хөлөгт тоглоом худалдаанд гарлаа

Дээрхийн гэгээн Далай лам манайд зургаан өдөр саатаад уржигдар орой "Их тэнгэр"-т хүндэтгэлийн зоог барьсан. Тэр үеэрээ олныг хуучилжээ. "Монголын урлагийн зөвлөл"-өөс өчигдөр хэвлэлийн бага хурал хийлээ. 
Тэднийхээс "Их Монгол" нэртэй танин мэдэхүйн хөлөгт тоглоом урлан бүтээснийгээ олны хүртээл болгож байгаа аж. Тоглоомын давуу талыг тайлбарлахдаа Далай ламын үдэлтийн зоогийн үеэр ярьсан санаа бодлыг дамжуулав. Далай ламын хэлснээр өнөөдөр дэлхийн олон орноор явж, хүмүүсийн давалгааг мэдэрч явахад нэгэн зүйл мэдрэгдсэн нь тодоос тод гэнэ. Өнөөдөр хаана ч хувь хүний сэтгэлийн хямрал газар авчээ. Гэхдээ буурай хөгжилтэй орнууд, тэр дундаа манай ард түмэн нэлээд тайван байдалд байна хэмээн Далай багш дүгнэжээ. Манай нийгэм хоёр хэсэгт хуваагдчихаад аль аль нь амар амгалан байдалтай, тайван байна гэх. Нэг хэсэг нь хэтэрхий буурай, дорой амьдралтай болжээ. Тэд боловсролгүй, харанхуй, бүдүүлэг учир хүсэх хязгаар нь барагдчихсан ч өөрийн байгаа нөхцөлдөө сэтгэл ханаж хоцорчээ. Бүр нийгмээсээ хүсэл шунал огт байхгүй, хэнд ч найдахгүй болсон гэж үзжээ. Харин нөгөө хэсэгт цөөхөн тооны баячууд багтаж байгаа. Тэд дорой буурай хүмүүстэй харьцуулшгүй боловсролтой гэсэн үг. Тэд хүссэн хүсээгүй өнөөдөр нийгэмд дийлэнх болсон ядуусаас илүү амьдарч байгаа учир бас сэтгэл нь ханачихжээ. Гэтэл Японы ард түмэн асар их сэтгэлийн хямрал дунд амьдарч байна. Хэтэрхий их техник технологи шүтсэн тэндхийн залуус өдөрт олноороо амиа хорлох болжээ. Манайхан Японы залуус шиг хямралд орчихгүй байх боломжийг нээж өгөх чадалтай хөлөгт тоглоомыг танилцууллаа. Хамгийн гол нь хөлөгт тоглоомын үйлдэл, нүүдэл бүрт монгол уламжлалуудыг суулгасан учир шинэ үеийнхэн түүх, соёлоо мартахгүй байх үндэс болно гэж Төрийн хошой шагналт, Ардын жүжигчин Н.Жанцанноров тайлбарлав. "Монголын урлагийн зөвлөл"-өөс санаачилсан тоглоомыг "Мобиком" корпораци санжүүжүүлэн үйлдвэрлэсэн байна. Эднийх өнгөрсөн жил Улаанбаатар хотын захын дүүргийн 12 сургуульд "Үдийн цай" хөтөлбөрийг амжилттай хэрэгжүүлж, 1-3 дугаар ангийн 3340 хүүхэд хамрагдаж байжээ. "Их Монгол" хөлөгт тоглоомынхоо дээж 50 ширхгийг тэдгээр сургуулийн хүүхдүүдэд хичээлийн шинэ жилийн бэлэг болгон өгнө. Тэгээд Хүүхэд асран хүмүүжүүлэх төв, Хүүхдийн хорих ангид ч тараах аж. Харин худалдаанд борлуулсан өртгийг энэхүү хөлөгт тоглоомын дараагийн захиалгад зарцуулах аж. Тоглоомын хөлөг бүхий хайрцагт заавар тайлбар, бүх хэрэгсэл нь багтсан байгаа. Хөлөгт тоглоомоор наадсанаар Чингэс хааны үед Монголын эзэнт гүрэнд нэгдэж байсан улс аймгуудын нэр, "Монголын нууц товчоо"-ноос 100 асуулт хариулт, Их засаг хуулийн тухай мэдээлэл, Монголчуудын өвөг дээдэс, зан заншил, шашин шүтлэг, төрийн байгуулал зэрэг бусад түүх уламжлалтай холбоотой олон мэдээлэл багтжээ. 
Б.ХАЖИДМАА

