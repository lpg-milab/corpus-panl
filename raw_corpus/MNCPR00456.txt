Шри Чинмой Монголд ирлээ

Нэрт соён гэгээрүүлэгч, яруу найрагч, хөгжмийн зохиолч, зураач, тамирчин Шри Чинмой өчигдөр орой Монголд ирлээ. Монголын Соёл, яруу найргийн академийн урилгаар айлчилж буй энэ эрхэм манай оронд 10 хоног саатан тухлах ажээ.
Бенгалд төрж өссөн тэрбээр өдгөө Америкт амьдардаг юм байна. Түүний амьдралын түүх нь даян дэлхийн эв найрамдлын төлөө болон хүний дотоод шавхагдашгүй хүчин чадлыг нээн илрүүлэхэд чиглэгдсэн байдаг. Тиймдээ ч дотоод хүчин чадлаа ашиглавал хүн хичнээн их зүйл хийж чаддагийг өөрийн биеэр үлгэрлэн харуулсан билээ. Соён гэгээрүүлэгч маань өнөөдөртөө алжаал ядаргаагаа тайлж өнжөөд маргааш Ерөнхийлөгчид бараалхах аж. Энэ өдрөөс албан ёсны хөтөлбөр нь эхлэх бөгөөд монголчуудад зориулан үзэсгэлэнгээ гаргаж, хөгжим, яруу найргийн лекц уншина. Мөн концерт тоглон, Олон улсын эв найрамдлын гүйлт зохион байгуулах бөгөөд Гандан хийдээр зочлох, монгол ахуй амьдралтай танилцах, бэсрэг наадам үзэх, монгол бөөгийн лусын тахилга сонирхох зэрэг арга хэмжээ хөтөлбөрт нь багтсан байна. Түүний айлчлалын талаар Соёл, яруу найргийн академийн ерөнхийлөгч Г.Мэнд-Ооёо "Энэ хүний бүхий л амьдралын үйл хэрэг, зорилго нь энх амгалан байх, дотоод сэтгэлээ ариусгах, хүн яаж өөрийгөө төгөлдөржүүлэх вэ гэдэгт хүн төрөлхтөнд үлгэр жишээ болсон юм. Олон мянган яруу найргийн бүтээл, лекц, спортын гарамгай амжилтууд нь үүнийг батална. Шри Чинмой өөрөө Монголын түүх, их хаадын тухай ном бичиж байсан юм билээ. Бас Монголын тухай дуу зохиосон. Түүнийгээ концерт дээрээ дуулах байх. Айлчлалын хүрээнд "Монгол оронд эгшиглэсэн даян дэлхийн эв найрамдлын дуун" олон улсын соёлын өдрүүд болно. Үүнд НҮБ болон урлаг, соёлын нэр алдартай хүмүүсийн төлөөлөл зэрэг 300 гаруй гадны төлөөлөгч ирнэ. Энэ нь Монголыг гадаадад сурталчлах, дэлхий дахинд танин мэдэхэд ач холбогдолтой юм" хэмээлээ. Ингээд түүний бүтээл болон үйл хэргээс уншигчдадаа танилцуулъя. Шүлэг: Ирэх наймдугаар сарын 27-нд 76 нас хүрэх тэрбээр шүлэг найраг, богино жүжиг, өгүүллэг, лекц багтаасан 1500 гаруй ном хэвлүүлжээ. Зөвхөн шүлэг л гэхэд 120 мянга гаруйг бичсэн бөгөөд амар амгалан амьдрал, өөрийгөө танин мэдэх эрмэлзэл шингэсэн түүний бүтээлийг дэлхийн нэр хүндтэй хэвлэлийн компаниуд хэдэн зуун мянгаар нь хэвлэж иржээ. Шри Чинмой Америкийн бүх муж төдийгүй дэлхий даяар аялан лекц уншсан бөгөөд Харвард, Оксфорд, Токио, Кембриж зэрэг нэр хүндтэй их сургуулиуд ч түүнийг урин залдаг гэнэм. Монгол хэлнээ түүний 20 гаруй номыг нь орчуулсан байна. Дуу: Шри Чинмой англи болон бенгал хэлээрээ 20 мянга гаруй дуу зохиожээ. Монголчуудад ч зориулсан дуу бий агаад "Монгол, Монгол орон, Монгол орон Зүрхэнд минь дүүлэн ниснэ... ... Монгол таны ялгуулсан их ялалтыг Магтаж бид тунхаглан зарлана" гэсэн үгтэй дуугаа энд болох концерт дээрээ өөрөө дуулж сонирхуулах аж. Түүний тоглолт хаа ч үнэ төлбөргүй болдог бөгөөд дуулахын зэрэгцээ олон улс үндэсний 10 гаруй хөгжим тоглодог гэнэ. Түүний яруу эгшиглэнт дуунууд дэлхийн алдартай бүхий л театруудад цуурайтсан байна. Энэ сарын 20-нд "UB Palace"-д болох Шри Чинмойн тоглолт үнэ төлбөргүй бөгөөд хүссэн хэн ч очиж болно гэсэн шүү. Энхийн шувуу: 1991 оноос хүн төрөлхтний эв нэгдэл, эрх чөлөөг бэлгэдсэн энхийн шувуугаа зурж эхэлсэн тэрбээр нийт 16 сая шувуу зуржээ. Түүнээс гадна 200 мянга гаруй уран зургийн бүтээл нь дэлхийн олон оронд аялжээ. Өвөрмөц шагнал: Ажил үйлсээрээ амжилтад хүрч хүн төрөлхтний хөгжил дэвшилд хувь нэмэр оруулсан хүмүүсийг Шри Чинмой тусгайлан зассан хүндэтгэлийн тавцан дээр зогсоож толгой дээрээ нэг гараараа өргөдөг гэнэ. Энэхүү өвөрмөц шагналыг Нельсон Мандела зэрэг алдартай удирдагчид, тамирчид хүртэж байжээ. Даян дэлхийн эв найрамдлын гүйлт: Түүний санаачилсан олон орны хүмүүсийн найрамдал, нөхөрлөл, эв санааг бэлгэдсэн Даян дэлхийн эв найрамдлын гүйлтэд дэлхийн 120 гаруй орны 3.5 сая хүн оролцож гараас гарт галт бамбар дамжуулан эв санаа нэгтэй байгаагаа илэрхийлжээ. Өдгөө дэлхий дахинаа хүүхдүүдэд "Эв нэгдэл" надаас эхтэй хичээлийг энэхүү гүйлтийн хөтөлбөрийн хүрээнд явуулж байгаа бөгөөд манай сурагчид ч хамрагддаг юм. Эв найрамдлын гүйлт энэ сарын 19-нд Сүхбаатарын талбайд болно. Спорт: Залуу насандаа 10 метрийн гүйлт, арван төрөлтийн аварга явсан Шри Чинмой эрүүл бие, саруул ухааныг дээдэлдэг нэгэн. Теннисний хорхойтон, хүндийн өргөлтийн дэлхийн дээд амжилтуудын эзэн тэрээр 22 удаа марафон, таван удаа холын зайн гүйлтийн тэмцээнд оролцсон тоо бий. Олон улсын Шри Чинмойн марафоны багийг үндэслэж, жил бүр 500 гаруй уралдаан тэмцээн зохиодог байна. Хүн төрөлхтөнд амьдрах урам зориг, баяр баясгалангийн эрчим хүч түгээдэг гэгддэг Шри Чинмойн авьяас билиг үүгээр дуусахгүй. Тэрээр дэлхийн ядарч зовсон олон сая хүмүүст хүмүүнлэгийн гараа сунгадаг буянтан юм. Энэхүү хосгүй авьяас чадвартай эрхэмтэй нүүр тулан уулзах, бүтээлийг нь сонирхох, үгийг нь сонсох боломж бидэнд тохиож байна. Мянга сонсохоор нэг үз гэдэг дээ. Шри Чинмойн уран зургийн үзэсгэлэн, тоглолт, яруу найргийн лекцэнд заавал саатан тухлаарай. 
Д.Оюунтуяа
