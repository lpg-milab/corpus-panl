Хүйсийн найман нуурын тав нь ширгэжээ

Энэ сарын 3-ны өдөр Олимпийн хорооны үүднээс адал явдалт явган аяллын улсын аварга шалгаруулах тэмцээнд оролцох баг, тамирчид, дасгалжуулагч, шүүгчид Өвөрхангай аймгийн Уянга сумын Шурангийн цохиог зорьсон юм.
Бид зорьсон газартаа бүтэн өдрийн турш явж хүрлээ. Шурангийн цохиог давуулж чулуу шидэж чадвал хүсэл мөрөөдөл биелдэг домогтой. Тэнд биднийг Эрдэнэт, Дарханы баг хүлээж байсан юм. Ингээд маргааш нь явган аяллын тэмцээний нээлт есөн багийн тамирчин, шүүгч, дасгалжуулагч нийлээд 70 гаруй хүний бүрэлдэхүүнтэйгээр эхлэв. Эндээс тамирчид 120 гаруй км аялах журамтай. Шурангийн цохионоос хөдөлж эхний буудаллах газар нь Хүйсийн Найман нуурын хамгийн том нуур болох Ширээ нуур. Энэ хүртэл 23 км явган аялна. Тамирчид хоёр цуваагаар 30 минут явсны дараа үүргэвчтэй амралт хийгээд дахин 45 минут явах дүрмээр алхаж байлаа. Тэдний нуруундаа үүрсэн цүнх хамгийн хөнгөн нь 20 кг, хүнд нь 35 кг жинтэй. Ийм их ачаа үүрч 23 км явган алхах нь тийм ч амар даваа биш юм. Цүнхэнд майхан, хоол хүнс, хүйтэн, дулааны хувцас, хүрз, сүх гээд аяллын явцад хэрэгтэй бүхий л эд зүйлс багтана. Тийм ч учраас тамирчдын дунд "Аялагчийн цүнхэнд амьдрал багтна, Аяллын замд адал явдал тохиолддог" гэсэн үг түгжээ. Зам нэлээд шувтарч, зорьсон газар болох Ширээтийн давааг давах үед нэг эмэгтэй аялагчийн шөрмөс татсан. Түүнд багийн тамирчид, дасгалжуулагч нь хөлийн массаж хийж өгснөөр аяллаа үргэлжлүүлэх боломжтой болсон юм. Ер нь тамирчдын хувьд, ялангуяа эмэгтэй тамирчдад явган аялал гэдэг амаргүй даваа байв. Тэмцээний эхний үед ийм бэрхшээл олон тохиолддог аж. Гагцхүү тамирчдын тэвчээр, хатуужил бүхнийг давж, амжилт гаргах үндэс нь болдог биз ээ. Тамирчид барагцаалбал зургаан цаг орчим явган аялж Ширээтийн даваан дээр гарлаа. Эндээс Ширээ нуур үнэхээр үзэсгэлэнтэй харагдана. Аялагч тамирчдын ядаргааг ч бүрмөсөн авч одсон болов уу. Миний хувьд даваа өгсөх зуураа их ядарч, шантрах үе байсныг нуух юун. Харин Ширээ нуурыг хараад энэ байдал маань ор тас алга болж, өөр олон гайхамшигтай газрыг үзэх хүсэлдээ хөтлөгдлөө. Явган алхахад хэдэн км явснаа цагийн баримжаагаар тооцдог юм байна. Хүн цагт таван км алхдаг бол бидний туулах эрч арай түргэн буюу нэг цагт зургаан км-ийг туулж байсан юм. Даваа уруудан хоноглох газраа хүрэх замд Өмнөговь аймгийн Манлай сумын Засаг дарга С.Сугар дайралдаж хэсэг хууч хөөрсөн. Бид бөхийн тухай яриа дэлгэлээ. Говийн аймгаас төрсөн ганц арслан нь Дэмүүл арслан байсан гэнэ. Тиймээс Манлай сумын төвд Дэмүүл арслангийн таван метр 20 см өндөр зэсэн хөшөөг босгожээ. С.Сугар гуай говь нутгаас Дэмүүл арслан шиг хүч чадалтай бөх төрүүлэх бодол тээж явдгаа ч хэлсэн. Говь нутгийнхан Дэмүүл арслангаараа бахархаж явдаг учир түүний тухай сонирхолтой яриа олон. Арслан ааг омог ихтэй хүн байжээ. "Дэнж нь булигахгүй юм бол Дэмүүл хүү төрүүлнэ" гэж хэлээд наадмын түрүүг авч байсан аж. Мөн 1970-аад онд Баянмөнх аварга амлаж авахад нь "Туулын усыг цалгитал хаяна. Шуудгийн минь оосроор хуруу орох нь битгий хэл хумс орох зайгүй чангалаад өг" гэж хэлээд улсын начин Ламаажав, Өвгөнхүү нараар шуудагныхаа оосрыг чангалуулж байсан гэнэ. Энэ мэт нутгийн иргэдийн дунд домог мэт яригдах түүхийг аялагчид шимтэн сонссон. Аялагчид ч замдаа үндэсний бөхийнхөө тухай халуун яриа өрнүүлсэндээ бэлгэшээж байлаа. Удаан ярилцсаны дараа бид Ширээ нуурыг зорихоор хөдөллөө. "ХҮйсийн найман нуураа аваръЯ" Бидний мэдэх Өвөрхангай аймгийн Уянга сумын Хүйсийн найман нуур анх Хүйсийн есөн нуур байсан гэдэг. Ес дэх нуур нь жижиг учраас зарим гантай жил ширгэчихдэг байжээ. Аялагчид найман нуурын хамгийн эхнийх болох Ширээ нуурыг үзэж их л баяртай явлаа. Ширээ нуурыг загасгүй байхад А.Дулмаа доктор загас үржүүлж одоо багагүй загастай болжээ. Тамирчид энэ өдөр Дөрөө нуурын эрэгт буудаллаж түр амсхийгээд тэмцээн зохиох ёстой. Гэтэл найман нуур үзэхээр явсан бид ердөө гурван нуур л үзэв. Бусад нь ширгэчихэж. Буудаллаж, тэмцээн зохиохоор төлөвлөж байсан Дөрөө нуур ч ширгэжээ. Ийнхүү Хүйсийн найман нуураас ердөө гурван нуур нь үлдсэн байв. Нуур ширгэсэн нь олон шалтгаантай гэнэ. Нэг хэсэг нь дэлхийн дулаарал, ган гачигтай холбон тайлбарлахад нөгөө нь айл их зусаж, мал амьтан ихэссэнээс болсон гэж тайлбарлаж байлаа. Ойр орчмынх нь модыг тайрснаас үүдэлтэй гэх хүн ч байсан. Юутай ч аялагчид "Найман нуураа аваръя" уриа гаргаж нэгдэхээр болов. Мэдээж аялагчдын үдлэх газар Дөрөө нуур ширгэсэн болохоор аяллаа үргэлжлүүлж устай газрын эрэлд гарлаа. ТамирЧдыг шалгасан БитҮҮгийн даваа Аяллын замд Битүүгийн даваа бий. Давааг давахад зам нь үнэхээр бэрх. Хэдий тийм ч тамирчид давааг амжилттай давсан юм. Нэгэнт бэрх давааг давсан болохоор хормойд нь бууж Битүүгийн голын дэргэд хоноглолоо. Битүүгийн даваа, гол гээд жимс жимсгэнээр баян сайхан газар буудалласандаа тамирчдын сэтгэл хангалуун байв. Бүр бүгд өглөө эртлэн босч жимс түүсэн харагдав. Үхрийн нүд, хад, бөөрөлзгөнө, гүзээлзгэнэ гээд түүсэн жимсээрээ хоол хийх тэмцээнд хүртэл бэлтгэцгээсэн. Цаг давчуу учир тэмцээндээ бүгд идэвхийлэн оролцоод аяллын маршрутаа үргэлжлүүлэх хэрэгтэй. Аялагчдын дараагийн очих газар нь Орхон голын бага цутгалан. Бүтүүгийн голоос 25 км орчим зайтай. Бага цутгалангийн дэргэд Монгол Улсын спорт аяллын мастер, багш, бариа засалч Б.Нацагдоржийн хөшөөнд хүндэтгэл үзүүлсэн. Б.Нацагдорж нь Монголд усан аяллыг хөгжүүлсэн ууган аялагчийн нэг. Тэрбээр завиар аялж яваад Орхон голын бага цутгаланд амь насаа алджээ. Дурсгалыг нь мөнхөлж энд хөшөө босгосон юм байна. Саяхан Улаан цутгалан тасарсан сураг нийслэлд хүрсэн. Тэр утгаараа "одоо устай байх болов уу" гэсэн айдас олны дунд байсан юм. Гайхалтай нь биднийг очиход Улаан цутгалан урьдын адил цутгаж аялагчдад бас нэгэн эрч хүчийг бэлэглэсэн. Нэг мэдэх нь ээ аяллын зам талаасаа өнгөрчээ. Аялагчид ч амжилттай яваадаа урамтай байв. Бидний дараачийн зорих газар Төвхөн хийд. Төвхөн хийд Улаан цутгалангаас 30 гаруй км зайд байрладаг аж. Эл хийдэд бидний сайн мэдэх эхийн умай хад бий. Өвөрмөц, сонин тогтоцтой энэ хад руу орсон хүн эхээс дахин төрсөн мэт шинэ хүн болдог гэсэн домог байдаг билээ. Умай хаданд орсон эрэгтэй хүн баруун тийш эргэж, эмэгтэйчүүд зүүн тийш эргэдэг номтой. Хэрэв их нүгэлтэй хүн орвол эргэж ч чадалгүй гацдаг гэнэ. Харин буянтай хүн хичнээн тарган байсан ч амархан гарч чаддаг гэсэн шүү. шилдгҮҮд тодорсон ҮҮртийн тохой Үүртийн тохойг өмнө нь Хүүртийн тохой гэдэг байжээ. Энд их тулаан болж олон хүн амь үрэгдэж байсантай холбоотой нэр гэнэ. Үүртийн тохойд бидний аялал өндөрлөх юм. Цагаан гол, Орхон голын нийлбэр дээр бид буудаллаж аяллын үндсэн ажил болсон тэмцээнээ зохиосон. Эхний тэмцээн нь багийн ахлагчдын дундах "Би чадна" тэмцээн. Тэмцээнд багийн ахлагч барианаас гарч газрын зураг дээрх хоёр цэгийн зай, хэдэн градуст байгааг нь тогтоож, усан завиар явж барианд орж ирэх ёстой. Дараагийнх нь тэмцээн багуудын дундах буухиа. Буухиа тэмцээн нь багийн гишүүдийн авхаалж самбааг сорьсон тэмцээн байлаа. Харин газрын зураг дээр багаараа ажиллах тэмцээнээр аяллын хүрээнд зохиогдох тэмцээн шувтарсан. Тэмцээнийг спортын мастер, улсын шүүгч Ж.Энхтайван, Ө.Журамсай, Л.Базар, ерөнхий шүүгчээр спортын мастер, улсын шүүгч Н.Ухнаа нар шүүн явуулсан юм. Тэмцээнд нийт хот, хөдөөгийн арван баг оролцсон. Тухайлбал, Эрдэнэт үйлдвэрийн "Хангарьд I", "Хангарьд II", Дархан хотын "Уранбайгаль", Мон-Алтиус дээд сургуулийн "Хурд", БЗД-ийн "Шавь I", "Шавь II", МТЗ-ын УЗН-ийн "Замчин", ШУТИС-ийн "Жигүүр", Хэнтий аймгийн "Хэрлэн", Өвөрхангай аймгийн "Бүргэд" зэрэг баг хурд хүч, авхаалж самбаагаа сорив. Явган аяллын улсын аварга шалгаруулах тэмцээнийг 1993 оноос уулын баяжуулах "Эрдэнэт" үйлдвэрийн нэрэмжит болгон явуулж байгаа юм байна. Эцэст нь удаан хүлээсэн тэмцээний дүн гарч Дархан хотын "Эрэл" цементийн үйлдвэрийн дэргэдэх Б.Бадамцэцэг дасгалжуулагчтай "Уранбайгаль" баг тэргүүн байрыг эзэлж, БЗД-ийн "Шавь II", "Шавь I" баг удаах байрыг эзэллээ. "Эрдэнэт" үйлдвэрийн дэргэдэх Э.Сүлд-Эрдэнэ дасгалжуулагчтай "Хангарьд II" баг тусгай байрыг хүртсэн. Шилдэг дасгалжуулагч шагналыг Хэнтий аймгийн Хэрлэн багийн дасгалжуулагч Ц.Феодор, шилдэг эрэгтэй тамирчнаар "Мон-Алтиус"-ын Б.Пүрэвсүрэн, шилдэг эмэгтэй тамирчнаар З.Эрдэнэцэцэг нар тодорсон юм. Явган аяллын тэмцээний туршид тамирчид бие биетэйгээ нөхөрлөж, сайн найзууд болцгоон дараа жил уулзахын ерөөл тавилаа. Тэмцээн нь эх орны байгальд зохиогддогоороо онцлог агаад байгалийн гайхамшиг, түүх соёлын дурсгалтай танилцахад чиглэгдэж байгаа нь мэдрэгдэж байв. 
Ш.Доржсүрэн 
