№84(16987)       
1988 оны дөрөвдүгээр сарын 7.  
ОЛИМП ОЙРТЛОО

Дөрвөн жилд нэг удаа болдог, хүн төрөлхтний идэр жавхлангийн их баяр - олимпийн зуны ээлжит наадам эхлэхэд хэдхэн сарын хугацаа үлдлээ. Нийгмийн ялгаа, арьсны өнгө, үндэс угсаа харгалзахгүй, дэлхийн улс түмэн адил тэгш эрхтэйгээр оролцож спортын ур чадвараа сорьдог олимпийн наадам нь энх тайван, найрамдал, нөхөрлөлийн эрхэм дээд үзэл санааны бодит илрэл мөн. 

Империализм, харгис хүчнийхэн олимпийг түрэмгий бодлогодоо ашиглахыг илт чармайж, түүний үзэл санааг хөсөрдүүлэхийг эрэлхийлэн, хагалан бутаргах, ялгаварлан гадуурхах хорт явууллага илтээр хийж байсны улмаас олимпийн хөдөлгөөнд саад бэрхшээл учирч байлаа. Гэвч олимпийн зорилго, үзэл санааг тэд гутаан гуйвуулж чадаагүй юм. Өнөөдрийн байдлаар олимпийн зуны их наадамд дэлхийн 161 улс оролцохоор Олон улсын олимпийн хороонд мэдэгдлээ өгчээ. 

1964 онд Токиогийн олимпоос гараагаа эхэлсэн манай тамирчид олимпийн дэвжээнээс таван мөнгө, таван хүрэл медаль авчээ. Энэ жилийн олимпийн их наадамд манай улс бөхийн чөлөөт, жүдо барилдаан, бокс байт харваа, буудлага, дугуйн спортоор оролцохоор бэлтгэж байна. Биеийн тамир, спортын улсын хороо, Монголын олимпийн үндэсний хороо 1985 оноос олимпийн бэлтгэл хангуулах штаб байгуулан ажиллуулж, тамирчид, дасгалжуулагчдын сургууль, хичээл хийх бололцоог хангаж, тэдний цалинг нэмж, спорт сургалтын материаллаг баазыг сайжруулжээ. 1985 - 1988 онд спорт - сургалтын төвийн орон тоог дөч гаруй нэгжээр нэмэгдүүлж, буудлагаас бусад төрлөөр 14, 5 мянган цагийн бэлтгэл сургууль хийж, 1987 оны байдлаар спорт - сургалтын төвийн жилийн төсөв таван жилийн өмнөхөөс хоёр дахин нэмэгдсэн нь улсаас олимпийн наадамд манай тамирчдын амжилттай оролцох нөхцөлийг саад хангаж өгсний нотолгоо мөн. 

ГэтэЛ тамирчдын маань олимп, дэлхийн дэвжээнд үзүүлэх амжилт сүүлийн үед ахихгүй, зарим талаар буурч байгаа нь ноцтой баримт юм. Калгарийн цагаан олимпод гурван цаначин оролцож муугүй амжилт үзүүлсэн гэж Биеийн тамир, спортын улсын хороо дүгнэж байна. Эдгээр тамирчид хувийн амжилтаа ахиулсан учраас олимпод амжилттай оролцлоо гэж үзэх нь учир дутагдалтай юм. Таван жилийн зайд уралдсан манай тамирчин олимпийн аваргаас 21, 09 минутаар хоцорч барианд орсонд дүгнэлт хийх ёстой. 

Олимпийн наадмын дэвжээнээс арван медаль авчирч байсан бөхийн чөлөөт барилдаан сэтгэл түгшээсэн спортын нэг боллоо. 1987 оны дэлхийн аварга шалгаруулах тэмцээнээс манай бөхчүүд ( ахлах дасгалжуулагч нь X. Баянмөнх ) нэг ч медальгүй буцааж ирсэн нь бөх сонирхогчид төдийгүй нийт ард түмний сэтгэлийг гонсойлгосон юм. Олимпийн наадамд бэлтгэж байгаа зарим бөх сар гаруйн өмнө болсон << Интернационал >> тэмцээний дэвжээнд цэвэр ялагдаж байсныг үзсэн хүмүүсийн сэтгэл дундуур байх нь аргагүй. Бөхийн чөлөөт барилдааны амжилт буурах болсны хариуцлагыг дасгалжуулагчид, Биеийн тамир, спортын улсын хорооны удирдлага, асуудлыг шууд гардан хариуцдаг хүмүүс хүлээх ёстой. 

Олимпийн наадамд оролцох спортын бусад төрлийн дасгалжуулагч, тамирчид ч үүнийг мөн нэг адил анхаарч, бэлтгэл сургуулилтаа чанаржуулж, тив, дэлхийн хэмжээнд гарч байгаа өөрчлөлт, ахиц, амжилт бүрийг ажиглан тухайн спортод юу нэвтрээд уран чадварын ямар шинэ зүйл гарав, яаж бэлтгээд ямар амжилтад хүрэв гэдгийг сайн судалж байх хэрэгтэй. Бөхийн чөлөөт барилдааны олон улсын дүрэмд ойр ойрхон өөрчлөлт гарч байхад манай дасгалжуулагчид тэдгээртэй уялдуулан барилдааны тактик, арга барилыг шинэчлэн өөрчлөхгүй, дэлхийн шилдэг бөхчүүдийн барилдааны уран, даацтай мэхийг гярхай ажиглаж суралцахгүй, арав, хорин жилийн өмнөхтэйгөө зууралдсаар байгаад Биеийн тамир, спортын улсын хороо зарчмын дүгнэлт хийж, арга хэмжээ авахгүй байна. 

Дасгалжуулагч, эрдэм шинжилгээний ажилтан, арга зүйч зэрэг мэргэжлийн боловсон хүчин бэлтгэх талаар биеийн тамир, спортын байгууллага олигтой анхаарсангүй. Олимп, олон улсын тэмцээнд оролцож байгаа дасгалжуулагч, тамирчин бүр ялалт амжилт гаргах гол зорилгынхоо хажуугаар өрсөлдөгчөө судалж, дэлхийн спортод гарсан шинэ зүйл, чиглэл хандлагыг мэдэж ажилдаа нэвтрүүлдэг байвал зохино. 

1982 онд байгуулагдсан спорт - сургалтын төвд спортын 12 төрлөөр хичээллэж байгаа нь нэг талаар сайн хэрэг боловч хэдхэн хүнээс олимп, дэлхийн аварга төрөхгүйг таамгаар бус шинжлэх ухааны үндэс судалгаатай үзэж, спорт - сургалтын төвийн ажлын чиглэлийг өөрчилж, амжилт үзүүлж болох найдвартай спортын цөөн төрлөөр чанартай сайн хичээллэдэг болговол хүч, хөрөнгө нягтран төвлөрч, тамирчдын амжилтыг ахиулахад түлхэц болно. Иймд спорт - сургалтын төвийн одоогийн арга зүйн төлөвлөгөөг улам боловсронгуй болгож, шинжлэх ухааны үндэслэлийг сайжруулах, материаллаг баазаар сайн хангах нь зайлшгүй чухал байна. 

Олимпийн наадамд оролцох тамирчдыг түүний босгон дээр биш, олимпоос олимпод бэлтгэж, шалгаруулдаг, түүний тул тамирчид ч өөрсдөө ур чадвараа дайчилж чаддаг байсан цагт амжилт гаргах найдвартай болно. Олимпийн наадмын үлдэж байгаа ахархан хугацаанд эрчимтэй бэлтгэж, Москвагийн олимпоос хойшхи найман жилийн ажлын дүнгээ батлан харуулах л үлдлээ гэдгийг Биеийн тамир, спортын улсын хорооны удирдлага, нийт дасгалжуулагч, тамирчид сайн ойлговол зохино. Олимпийн аварга ард түмний дундаас төрөх л учиртай. 

