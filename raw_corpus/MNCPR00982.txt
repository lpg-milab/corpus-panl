О.Дашбалбар багш надад маш их нөлөөлсөн

Алс баруун Ховдын цэнхэр хязгаарт уран бүтээлээ туурвин суудаг яруу найрагч Хөөдөөгийн Эрдэнэбаатар "Болор цом" яруу найргийн наадамд оролцохоор иржээ. Түүнийг МЗЭ-ийн шагнал гардах үеэр уулзаж ярилцлаа.
-Эрдэнэт хотноо зохиогдох "Болор цом" яруу найргийн наадамд оролцохоор алс хол Ховд нутгаас иржээ. Сэтгэгдэл ямар байна? -Монголын ард түмний хүсэн хүлээдэг баяруудын нэг нь "Болор цом" болсонтой маргах арга байхгүй. Уншигч, уран бүтээлчдийг жилдээ нэг уулзуулж, яруу найрагчид, зохиолчид юу хийж вэ гэдэгт үнэлэлт дүгнэлт өгдөг наадам л даа. Энэ том наадамд оролцож байгаадаа баяртай байна. 1500 км-ийн цаанаас ирэхэд мэдээж зардал мөнгө ч гэдэг юм уу асуудал их байдаг. Гэхдээ яахав, сайхан сэтгэлт хүмүүс, ажилладаг байгууллагын хамт олны дэмжлэгээр ирлээ. Улаанбаатар хотод жил бүр зохиогдоод уламжлал болоод тогтчихсон энэ наадам хөдөө орон нутаг, улсын маань хоёр дахь том хотод анх удаа зохиогдож байгаагаараа нэлээд онцлог санагдаж байна. -Та "Болор цом" наадамд хэдэнтээ оролцож, шагналт байранд ч орж байсан. Энэ жилийнхэд яаж оролцох бол? -Унших ёстой сайн шүлгүүдээ л уншина. Цомд муу яруу найрагч муу шүлгээ өгнө гэж байхгүй гэж бодож байна. Оролцох найрагчид маань тэр жилдээ хийсэн сайн уран бүтээлүүдээ толилуулах учраас бүгд л амжилттай оролцох байх гэж найдаж байна. Ер нь хүн төрсөн хүүхдээ муухай гэж хэлдэггүйтэй адил миний шүлгүүд сайн байгаа л гэж бодож байна. -"XIII сарын шүлгүүд" номоос чинь хойш шинэ ном хэвлэгдээгүй санагдах юм. Уран бүтээлийн олз омог их үү? -"Зүүнгарын шүлэгс" номоо хэвлүүлэхээр авчирсан байгаа. Миний уран бүтээлийг ойлгож, сэтгэлийн дэм хайрладаг анд Г.Шийлэгдамбын маань дэмжлэгээр цагаан сарын үеэр уншигчдад хүрэх байх. -Төрийн шагналт яруу найрагч О.Дашбалбар агсны 50 насны ой энэ онд тохиосон. Өөрөө ойр дотно шавь нарынх нь нэг байсан байх аа? -Дорнын их найрагч энэ агуу хүний шавь болсон хувь тавиландаа туйлын их бахархаж явдаг. Дашбалбар багш маань Монголын сод билэгт гайхамшигт яруу найрагч. Олон сайхан шавь төрүүлсэн. УИХ-ын гишүүн болохоосоо өмнө Монголын утга зохиолын нэр бүхий дээд сургуульд багшилж байхад нь шавь орж, тэр хүний гараар орж, загнуулах цагтаа загнуулж, архи дарсанд нь гүйх үедээ гүйж, шүлэг зохиолоо харуулж явлаа. Миний утга зохиолын ойлголт, сэтгэлгээнд энэ хүн том нөлөө үзүүлсэн гэж боддог. Ядахдаа бид шүлэг зохиолоороо нэгэнтэйгээ адилгүй боловч яруу найрагчийн мөн чанар, яруу найрагч хүн юу уншиж мэдсэн байх ёстойг зааж өгснөөрөө гарцаагүй том ачтан. Багшийн маань 50 насны ой улс орон даяар болж байна. Багшийнхаа гэргий Бор эгчтэй сардаа нэг утсаар ярьж, сэтгэл санаагаа ойлголцож л явдаг. Шавь бид багшийнхаа үргэлжлэл болж, цаг ямагт санан дурсаж явна даа. Багшийнхаа тухай дурсамжийн нэг ном эмхэтгэж байгаа. Энэ дурсамжийн ном маань зүгээр нэг магтаал сайшаал биш, тэр хүнтэй дөрвөн жилийн турш өдөр тутам идэж ууж, бүх түвшинд нь хамт байсан хүнийхээ хувьд зарим хүмүүсийн увайгүй загнаж байсныг нь, үхсэнийх нь дараа худлаа магтаж байсныг нь тодорхой хэмжээнд утга зохиолын түвшинд нээж дурсамж маягаар үлдээнэ гэж бодож байна. -Хэдэн жилийн өмнө Ховдод очиход аймгийнхаа соёлын хэлтсийг хариуцан ажиллаж байсан. Одоо ямар алба хашиж байна? -Хөдөлмөр, нийгмийн хамгааллын хэлтсийн "Цагаан уул" цогцолборт менежер хийдэг. Би энд зориуд нэг юм хэлье. Утга зохиолыг ойлгодог дарга нартай хамтран ажиллаж байхад сайхан байж. Л.Галбадрах гэдэг хүнийг аймгийн Засаг дарга байх үед Ховд аймагт Монголын утга зохиолын өдрүүдийг сэргээж, хотоос 30 гаруй хүний зардлыг аймгаасаа болон аймгийн аж ахуйн нэгжүүдээр даалгаж байсан. Зохиолч, уншигчдыг хооронд нь уулзуулж Б.Лхагвасүрэн, Д.Цоодол, Ц.Чимэддорж гэж ийм хүн байдаг юм байна, орчин үеийн залуучуудаас Ж.Баяржаргал нь ийм яруу найрагч юм байна, Б.Ичинхорлоо нь тийм шүлэгтэй юм гэдгийг таниулсан маш том соёлын арга хэмжээ зохион байгуулсан. Дараагийн Засаг дарга Д.Галсандондогийг ч би дурдъя л даа. Уран бүтээлчдийг дэмжинэ гэсэн үзэл харанхуй байх үед миний "XIII сарын шүлгүүд" номыг нэг сая төгрөг гарган ивээн тэтгэж, анх удаа аймгаасаа "Болор цом"-д хүн оролцуулъя гэж зардал дааж байсан. Зөвхөн намайг ч биш олон уран бүтээлчид урам хайрласан хүн гэж боддог. -Одооны Засаг дарга чинь уран бүтээлчдийг ойлгодоггүй хүн гэх гээд байна уу, та? -УИХ-ын гишүүн байсан Г.Нямдаваа гэдэг хүн манай аймгийн Засаг дарга болсон. Энэ хүний хувьд уран зохиолыг ойлгодоггүй байх гэж боддог. Хүчээр ойлгуулах гэж зүтгээд ч яахав. Эргэн тойрныхоо хэдхэн хүнтэй л харьцдаг юм шиг байгаа юм. Утга зохиол, урлаг, гэгээн сэрэхүйн мэдрэмжийг ойлгодоггүй хүн аймаг орныг удирдана гэхэд би итгэдэггүй. Ард түмэн түүнийг УИХ-д дэмжээд явуулсан. "Тураг ядрахаараа уулаа, хүн ядрахаараа төрхөмдөө" гэгчээр хүрээд ирэхэд нь аймгийнхан дэмжээд дарга болгосон. Дэмжсэн олон түмнийхээ сэтгэл зүй рүү өшиглөж байгаад би таагүй ханддагаа нуухгүй. -Цаг тооллын хувьд ч юм уу, энгийн ухаанаар бодоход "Арвангуравдугаар сар" гэж байхгүй нь тодорхой. Номоо яагаад ингэж нэрлэх болов? -13 цаг гэж байгаа юм чинь сар яагаад байж болохгүй гэж. Он тооллын хувьд л хэвшсэн ойлголт болохоос хэн хэддүгээр сар гэж нэрлэх нь чөлөөт сэтгэлгээ юм даа. Гэхдээ, заавал тайлбарлах шаардлагатай бол би нэгдүгээр сарын гурванд төрсөн хүн. Нэг, гурав нийлээд 13 болно, оны төгсгөлийн дараахь сар учраас 13 дугаар сар гэсэн ч болж байгаа юм. -"Баруун сарны гэрэлт шүлэгчийг Бардам явсан ч хорвоо муулахгүй Үе үеийн яруу найрагчид Үймээн самууны эзэд байсан" гэсэн шүлгийн чинь мөрүүд санаанд бууж байна. Яруу найрагчийг ойлгодоггүй хүмүүс "бор дарсанд дуртай, болохгүй бүтэхгүй улс" гэх хандлага байдаг. Дарс хэр хүртэж байна? -Дарс шимдэггүй яруу найрагч гэж байхгүй. Алийгаа алдаж, авгай хүүхдээ зовоож, амьдралаа үрсэн явдал байж таарахгүй. Дарсыг тааруулж, тохируулж хүртэхээс би татгалзахгүй. Ер нь манайхны сэтгүүл зүйд нэг сонин ойлголт байдаг юм. Үнэн үг хэлсэн хүнээ дайсан болгож зохиомол аргаар дарж авдаг. Цаагуураа муу хэлж байдаг арчаагүй байдал орон нутгийн түвшинд маш их байдаг нь хөөрхий. Явуулж байдаг хурган арга нь харин намайг дарах биш ирлэж өгч байдаг. Тэдэнд баярлалаа гэж хэлье. -Өөрийн чинь үеийн 90-ээд оныхон утга зохиолд хэдийнэ байр сууриа олчихлоо. Үеийнхнийхээ тухай хэлэх юм юу байна? -Бид хүчтэй гарч ирснээ заримдаа ойлгодоггүй байсан юм. Арваад жилийн дараа бодож байхад нийгмийн хувь заяа бидэнд хүчтэй тэсрэлт болж өгч. Урд үеийнхэн маань хэдийгээр их авьяаслаг байсан ч тоталитор дэглэмд дарагдаж байсан байна. Хашаа онгойход бидэнд чөлөөтэй зам харагдаж байсан. Ерээд оны эхээр утга зохиолын нээлттэй хаалганы өдрүүд болоход гурав дөрвөн зуугаараа ордог байлаа. Одоо тэр олон хүнээс сайндаа л хорь ч хүрэхгүй яруу найрагч л бичиж байна. Зарим нь алдаг оногтой. МЗЭ-ийг залуус удирдах болсноор зоригтой хэлдэг, хэн нэгний лообийд орохгүй болсон. Дургүй хүрвэл зодолдчихно, хэрэлдчихнэ, хэлэлцчихнэ. Утга зохиол далд хүчнээс хамааралгүй авьяастай нь гарч ирдэг болсон. "Утга зохиол" сонин маань сайхан босч ирлээ. "Утга зохиол" сониныг маань сэргээсэн тэр буянтан маань алдаж оносон ч гэсэн цаг ямагт дурсаж явна. Ц.Түмэнгэрэл маань өөрөө зохиолч хүн. Тэр хүнийхээ утга зохиолын төлөөх халуун сэтгэлийг унтраахгүй л авч явах ёстой. Хүний амьдралд юу ч тохиолдож болно шүү дээ. -"Болор цом"-д үлдсэн найрагчдаас өөрийн чинь гол өрсөлдөгч хэн хэн бол? -Шалгараад гараад ирсэн энэ 30 хүн бүгд л өрсөлдөгч. Шинэ залуу хүмүүсийн нэр сонсогдож байна. Магадгүй тэдний дотроос ч цахиур хагалах хүн тодрох ч юм бил үү. Гэхдээ сая урьдчилсан байдлаар хэвлэгдсэн шүлгүүдийг нь харахад яруу найраг маань хэтэрхий ичгүүр сонжуураа алддаг болсон байна. Б.Лхагвасүрэн гуай их байна, О.Дашбалбар багшийг дуурайсан шүлэг ч байна. Зарим нь ч хөөрхий, цаг үе, нийгмийн сэтгэл зүй, нөхцөл байдалтайгаа уялдуулаад бараг урд өдөр нь шүлэг бичдэг болчихсон юм биш үү. Багануурт архины асуудал босоход л ард түмний сэтгэл зүйгээр тоглож байгаа юм шиг "Сархад минь баяртай, чамаасаа хагацъя, спирт ээ" гээд бичээд өгчихсөн байгаа юм. Зарим нь "Болор цом" тэнд болно гэхээр тэгсэн юм уу Эрдэнэтийн тухай шүлэг бичсэн байх жишээтэй. Яруу найргаар ингэж тоглож болохгүй. Эд нар одоохондоо яруу найргаар тоглож байна, хамгийн гол нь их утга зохиолд өөрөө өөрөөрөө тоглоод хаячихаж байгаа юм. Их утга зохиол бол цаг үеийн амьтдыг тоож харах ч үгүй, тоож гөвших ч үгүй болохоор өөрийгөө устгах төлөвлөгөөтэй нөхөд байна даа гэж анзаарагдаж л байлаа. Миний үеийн сайхан яруу найрагчдын нэг Мөнхөөгийн Билэгсайханыг би гайхаж байна. Тэр архины тухай шүлгээ Багануурын ард түмэнд очиж уншиж өгвөл нийгмийг эрүүлжүүлэх суртал нэвтрүүлгийн талаасаа болж байна. Тэгвэл харин баярлаж байна. -Шинэ үеийнхнээ уншиж байна уу, үнэлчихмээр хүн мэдэгдэнэ үү? -"Нүдэнд торох бараагүй Нүцгэн уулс чимээгүй" гэдэг шиг одоогоор мэдэгдэх шүлэгч алга. Бид ерээд оныхон гэж өөрсдийгөө зарлаагүй. "Шинэ мянганыхан" гэж баг бүрдүүлэх ч юм уу, цув нөмрөх утгагүй л дээ. Яруу найраг гэдэг үзэгдэл л дээ. Тэр үзэгдэл мэдэгдээгүй, хөшигний ард байгаа тэднийг би яаж мэдэх вэ. 
Л.Батцэнгэл