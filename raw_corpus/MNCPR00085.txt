Атар эзэмших хоёр дахь аян

Зөвлөлтийн тусламж нэмэгдэх нааштай хариу сонсогдож энэ дагуу юу хийх талаар МАХН-ын Төв Хороонд яригджээ. Тэгээд 1976 оны энэ өдөр газар тариалангийн аж ахуйг эрс нэмэгдүүлж үр тариа, төмс хүнсний ногоог дотооддоо төдийгүй гадааддаа гаргадаг орон болохоор шийдэж байв.
Анх 1961 онд атар онгон нутгийг хагалж тариа тарьж эхэлсэн бол 15 жилийн дараа дахиад энэ хөдөлгөөний уриаг улс даяар сурталдав. Энэ удаагийн атарчид өмнөх шигээ эзгүй хээр гэр барьж нутгийн иргэдийн эсэргүүцэлтэй учирсангүй. Сангийн аж ахуйг бариад хажууд нь сумын захиргааг бий болгосон учраас манай орны сүүлчийн засаг захиргааны нэгжүүд үүссэн түүхтэй. Тухайлбал, Төв аймагт Цээл, Сүмбэр, Баянхангай, Аргалант, Сэлэнгэд хэд хэдэн сум, Дорнодод Халх гол, Сүмбэр зэрэг сумууд бий боллоо. Эдгээрийг хүмүүс Октябрь, Нөхөрлөл, Атар, Залуучууд, Сансар Найрамдал гэх мэт үзэл суртлын гоёмсог нэрээр нь нэрлэж заншсан юм. Атрын хоёр дахь аяны САА-нууд байгуулагдаж байсан энэ өдрөөс хойш 30 жил өнгөрчээ. Зарим нэг нь бүр эзгүйрч хоосорсон байна. Хүмүүс нь нүүгээд явчихсан, газар тариалан нь дампуурч, элсэн цөл болсон зэрэг олон таагүй сөрөг үр дүнд хожим хүрэхийг хэн ч төсөөлсөнгүй. Сумын төвүүд нь дэд бүтэц, газар зүйн зохист байрлалыг олоогүй тул Зөвлөлтийн тусламж, зээлээр босгосон олон сая төгрөгийн хөрөнгө зах зээлийн шуурганаар үр дүнгүй алга болсон. Харин олон газрын аавын хүүг нэг дор цуглуулж танилцуулсан тул хүн амын хөгжил, цус ойртолтод том гавьяа байгуулсан гэлцэх юм. 
