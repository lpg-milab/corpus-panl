ЗҮБ гол"-ынхон БОЯ, УМХГ-ыг молигоджээ

Савхны үйлдвэрийг хааж, алт олборлохыг түр зогсоолоо
Өнгөрсөн амралтын өдөр Байгаль орчны сайд Г.Шийлэгдамба УМХГ-ын Геологи уул уурхайн хяналтын албаны дарга Б.Саран БОЯ-ны Хүрээлэн буй орчны газрын дарга Банзрагч болон байгаль орчны хяналтын байцаагчийн бүрэлдэхүүнтэй албаны хүмүүс Сэлэнгэ аймгийн Хүдэр суманд ажиллалаа. 
Ажлын хэсэг Хүдэр суманд ажиллаж буй Савханы үйлдвэрээр эхлээд орсон юм. Гоожингийн мөнгө гэж хэдэн төгрөгөөс өөр татвар төлдөггүй уг үйлдвэрт сумын 70 гаруй хүнийг өглөөнөөс үдэш болтол ажиллуулж сарын 100 гаруйхан мянган төгрөг өгдөг аж. Савхины үйлдвэр нь зөвшөөрөл авахдаа ойг цэвэрлэгэх журмаар унасан хусыг ашиглаж савх хийнэ гэжээ. Гэтэл ойг цэвэрлэх биш хашаа дүүрэн залуу хус мод бэлтгэж, талаар нь бүтээгдэхүүн хийгээд дуусч байхад нь очсон юм. 
Уг савханы үйлдвэрийг "Монголиа само" гэж Хятадын 100 хувийн хөрөнгө оруулалттай компани зургаан жил ажиллуулж байгаад энэ оны тавдугаар сараас "Тарс" компанид шилжин ирж одоо ажиллуулж байгаа компанийн захирал гэх н.Батсайхан ярихдаа Манай улс 26 сая шоо метр хус модны нөөцтэй. Үүнээс ашиглалтын нөөц нь 44 мянган шоо метр байдаг. 
Арчилгаа цэвэрлэгээний ойлголт болон салхинд унасан гээд 1000-1500 шоо метр хусаар савх үйлдвэрлэж байсан юм билээ. Бид ирээд ерөөсөө хус бэлтгээгүй. Өнгөрсөн жилийн үлдэгдлээр савх үйлдвэрлэж байгаа. Монголчууд 1000 хониноос 10-ыг нь заазалж иддэг биз дээ. Ойн мэргэжлийн байгууллагаар бэлтгүүлдэг дээрээс нь Хүдэр сумынхан ажилтай болж байгаа хэмээн тайлбарлаж байсан. Гэтэл түүний үг, ажил хоёр нь газар тэнгэр шиг зөрж байсан юм. Бэлтгэсэн хус нь хоёр метрийн  урттай 20 см голчтой залуу хусыг шилж хашаандаа хураасан нь нүдэнд ил байлаа. Модоо мэргэжлийн байгууллагаар ч бус нутгийн иргэдээр бэлтгүүлж стандартад таараагүйг нь үнэгүй авдаг тогтолцоотой юм билээ. Яргүй, залуу хус модоор сайн савх хийдэг тийм учир модыг маш сайн шалгаж авдаг гэж нутгийнхан ярьж байсан.
Ажлын хэсгийнхэн газар дээр бичиг баримт бодит байдалтай танилцсан. Тэд шалгалтын дүнгээр хоёр эрх зүйн баримт гаргалаа. Нэгд савх үйлдвэрлэж буй үйл ажиллагааг түр зогсоох тухай улсын байцаагч акт тогтоолоо. Хоёрт гарсан зөрчилтэй холбогдуулан эцсийн бүтээгдэхүүн хоёр метрийн урттай диаметр нь 20 см 2562 хусан гуалинг тооллоо. Үүний дотор зөвхөн 70 нь л түймэрт харласан байсан юм. Савхны үйлдвэрийнхэн Байгаль орчны яамнаас ойн арчилгаа, цэвэрлэгээний байдлаар хус бэлдэхийг зөвшөөрсөн байхад ургаа залуу хусыг үйлдвэрлэлийн зориулалтаар бэлдсэн нь тогтоогдлоо. Дараагийн шалгалтыг хийж нотолгооны баримт бүрдүүлсний эцэст захиргааны арга хэмжээ авах уу, эрүүгийн хэрэг үүсгэх үү гэдгийг шийднэ гэсэн юм. Монгол Улсад савхны иймэрхүү үйлдвэрүүд миний мэдэхээр Орхон аймгийн Хялганат, Сэлэнгэ аймгийн Бугант, Цагаануур суманд байдаг. Тэд ч ялгаагүй л залуу хусаар савх хийж Хятадад гаргадаг Ер нь савх монголчуудын амьдралд ямар хэрэгтэй билээ. Монгол орны хусны 10 орчим хувиар нь савх хийж Хятадуудын хоолоо дөхүүлдэг хэрэгсэл болгох нь монголын хусан ойгоос чухал баймааргүй байлтай. Хятад улс хэдэн сая шоо метр ойн нөөцтэй. Гэтэл тэд залуу хусан ойгоо монголчуудаар ингэж түйвээлгэх болов уу. Хус гэдэг ус чийг, гол горхи ширгэхгүй байлгахад гол хүчин зүйл нь болдог гэдгийг нутгийн иргэд, мэргэжлийн хүмүүс ярьж байсан. Үүний улмаас Хүдэр болон бусад гол нь ширгэж үгүй болоход дээрх савхны үйлдвэрийн үүрэг ч байгаа нь илт байлаа. 
Бид Хүдэр сумынхны дургүйцлийг төрүүлж тэмцэл болон өрнөж буй уул уурхайн "Эрдэс" компани дээр очлоо. Өнгөрсөн дөрөвдүгээр сарын 21-нд сумын Засаг дарга, Б.Мөнхтөр, ИТХ-ын дарга н.Пүрэв нар уул уурхайн нээлтэд оролцсоноор эднийхэн ажлаа эхэлсэн. Сумын ИТХ-аар тогтоол гараагүй байхад хууль бусаар ажилласан хэмээн "Миний Монголын газар шороо", Эрс шинэчлэл, "Хүдэр гол" хөдөлгөөнийхөн үзэж байгаа юм байна. "Эрдэс" компанийнхан өмнө нь бидэнд зөвшөөрөл өгсөн УМХГ, БОЯ,АМХЭГ зөвшөөрөл өгсөн учраас бид аргагүйн эрхэнд ажлаа хийж байна. Түүнээс биш боль гэх юм бол одоо ингээд зогсоож болно. Бид ч эх болсон байгалиа сүйтгэх сонирхолгүй гэж сэтгүүлчдэд хэлсэн байсан. Тэд төмрийн хүдэр олборлоод түүнийгээ хятад улс руу зөөж ашиг олох бололтой. Тэдний яриагаар боловсруулах үйлдвэр барихаар суманд 15 га газрын зөвшөөрөл авах гэж байгаа хэмээн танилцуулж байна лээ. Гэхдээ иймэрхүү маягаар ярьж байгаад ашгаа олон нөхөн сэргээлт хийлгүй алга болдог компаниуд алийг хэлэх вэ? Тэдний нэг л биш байгаасай. Эрдэс компани 1992 оноос уул уурхайд ажиллаж байгаа Төмөртэйн голын ард 4.2 сая тонн хүдрийн нөөцтэй 11426 тоот ашиглалтын лицензтэй. Одоо хөрс хуулалтын 80 хувийг хийлээ. Төмөртэйн голд 40-120 метр ойртож олборлолт хийнэ гэж танилцуулсан. Тэдний олборлох газарт 12 га ойн талбайтай түүндээ ойн санд гурав нугалж мөнгө төлөөгүй, ойжуулах ажил хийгээгүйг Байгаль орчныхон хэлж байсан. "Эрдэс"-ийнхэн ойн санд 29 сая төгрөг төлсөн, намар мэргэжлийн хүмүүсээр таван га газар мод тариулна гэж аргацаасан зүйл ярьж байлаа. Хөдөлгөөнийхөн болон нутгийн иргэд Төмөртэйн гол, соронзон хадаа унаган байгалиар нь авч үлдэхэд оршиж байгаа аж. Жил бүрийн хавар тэнгэр дуугарахаас өмнө рашаанчид цугларч өвчнөө илааршуулдаг байжээ. Гэтэл энэ хавар Булган аймгаас саажилттай хүүхэдтэйгээ ирээд "Эрдэс"-ийнхний гаргасан тоос шороо дуу чимээ, тэдний буудалладаг газар хөрс хуулснаас байж суух газраа олж ядаад хоёрхон хоноод буцсаныг нутгийнхан ярьж байна. Соронзон хаданд гол төлөв цус харвасан, саажилттай болон дотор өвчтэй хүмүүс ирж уулын хормойн төмөртэй рашаанаас ууж уул өгсөн соронзон хаданд биеэ нааж илааршдаг аж. Харин одоо "Эрдэс" компанийнхан сар гаруйхны дотор соронзон уул, рашаан хоёрын дундах газрыг дэлбэлж, хөрсийг нь хуулан ухжээ. Хуулсан шороогоо уул өөд зөөж модыг нь ихээхэн хэмжээний газар хядсан байна лээ. Гэхдээ тэдний ажилтай газар дээр нь танилцсан УМХГ-ын уул уурхайн хяналтын албаны дарга Б.Саран бүх зүйл хуулийн дагуу байна гэж хэлж байсан. 
Харин Байгаль орчны сайд шинэ ашигт малтмалын хуулийн дагуу байгаль орчны үнэлгээг ирэх долоо хоногт дахин хийлгэхийг хатуу даалгасан. 
Дараа нь Хүдэр голын эхэнд алт олборлож буй "Зүб гол" компанийн ажилтай танилцлаа. Тус компани 2008 онд гурван га газар хөрс хуулж 17 тонн алт олборлоно гэж танилцуулж байсан. "Зүб гол" компанийн олборлож байгаа газрыг харахад нүд хальтрам байлаа. Тус компани есөн км газрын хусан ойг юу ч үлдээлгүй хусч, Хүдрийн голын голдрилыг өөрчилжээ. Битүү тайга байсан газрыг тэр гэх тэмдэггүй болгосон гэхэд болно. Нөхөн сэргээлт хийсэн гэх газар нь Хүдэр голын эх дэх шугуйн үлэмжхэн хэсгийг хусч хаяад оронд нь төө хүрэхгүй бургас хатгажээ. Хөрсийг нь хядсан улаан шороон дээр тарьсан бургас нь аль хэдийн хатаж доогуур нь Хүдэр гол булингартан амь тавихын өмнөх байдалтай харагдсан. "Зүб гол" компани БОЯ-нд явуулсан тайландаа 34.4 га газрыг нөхөн сэргээсэн гэсэн байх юм. Гэтэл дөнгөж 10 хувийг нь нөхөн сэргээсэн байна гэж Банзрагч дарга хэлж байсан. Тэд байгаль орчны яамыг хуураад зогсоогүй нөхөн сэргээлтийн 50 хувийг хийсэн тохиолдолд УУлын ажлын төлөвлөгөөг баталдаг УМХГ-ыг хуурч дөнгөжээ. Тэд өмнө нь Заамар зэрэг газар алт олборлосон туршлагатай гэж танилцуулж байсан. Гэтэл уг газруудад ямар нөхөн сэргээлт хийсэн нь ойлгомжтой биз дээ. 17 кг алт авахын тулд ямар ч үнээр дахин хуучин байдалд нь оруулж чадахгүй үзэсгэлэнт байгалийг гамшиг болгох нь хэнд хэрэгтэй юм бол. Хэлэх үг алга. Эцэст нь ажлын хэсгийнхнийг төлөөлж Б.Саран "Стандартын дагуу налуулт 15 хэмээс доошгүй, хар шороо хөрсөөр 5-10 см хучиж, бүс нутагт тохирсон мод бутлаг ургамал тарих ёстой гэснийг зөрчсөн, техникийн болон биологийн нөхөн сэргээлт хангалттай хийгээгүй, Хүдрийн голын голдрилыг өөрчилсөн ч нөхөн сэргээгээгүй байна. Хүлээлгэх хариуцлагын хувьд экологид учирсан хохирлыг тооцсоны эцэст эрүүгийн хариуцлага хүлээлгэх ёстой. Экологид учирсан хохирлыг тооцох аргачлал өнөөдрийг хүртэл батлагдаагүй, эрх зүйн үндэс бүрдээгүй байна. Хэрэг хуучирдаггүй. Ашигт малтмалын тухай хуульд байгаль орчны нөхөн сэргээлт хоцрогдолтой тохиолдолд лицензийг цуцалж 20 жил хүртэлх хугацаанд дахин лиценз олгохгүй гэсэн заалт байдаг. Үүнээс наана гурван сарын хугацаанд лицензийг нь түдгэлзүүлээд нөхөн сэргээлтийн ажлыг хийлгэе" гэлээ. 
Тэнд эзэнгүй мэт аашилж байсан зарим компаниудад эзэн нь юм аа мэдэж эрэг нь усаа хашдагийг бага ч гэсэн үзүүллээ. Энэ үеэр Байгаль орчны сайд "Олны үг ортой гэдэг дээ газар дээр нь ирж танилцлаа. Нөхөн сэргээлт хийсэн гэж нүглийн нүдийг гурилаар хуурчээ. Тэд энэ сайхан хангайг гамшигт оруулсан нь өмнөх олборлосон газартаа ямар үл мөр үлдээсэн нь ойлгомжтой байна. 20 жилийн өмнө адууны чих давдаг байсан Хүдрийн гол одоо хурга ишиг туулаад гардаг болсон нь уул уурхай ашиглаж буй ухамсар муутай хүмүүсийн уршиг юм. Би Байгаль орчны сайдын хувьд аймгийн байгаль орчныхонд арга хэмжээ тооцно. Жимстэйн хөндий гэж байсан газрын модыг "Зүб гол"-ынхон ямар болгосныг нүдээр харлаа. Тайлангаа худлаа гаргадаг, ойн санд гурав дахин нугалж төлөх ёстой төлбөрөө дутуу хийсэн, авсан зөвшөөрлийнхөө эсрэг залуу ургаа хус огтолж ашиглаж буй компаниудтай хуулийн хүрээнд арга хэмжээ авлаа. Цаашдаа ч иймэрхүү байдалтай хатуу тэмцэх болно" гэлээ.
Дээрх газруудаар ороход Засгийн газрын бүтцэд эргэн харах зүйл байна. ҮХЯ-ны бүтцэд байгаа гоелоги, эрдэс баялагийн асуудлыг БОЯ-нд шилжүүлэх нь зүйтэй гэсэн санал явж байгааг дэмжмээр санагдлаа. Байгаль орчныг ашиглах, хянах, хамгаалах зөвшөөрөл, эрх нь нэг газраа төвлөрдөг байвал хариуцах эзэн нь тодорхой баймаар юм. 1997 оноос "Алт" хөтөлбөр хэрэгжсэн. Түүнд зөвшөөрөл өгдөг, хянадаг, хамгаалдаг газар нь тусдаа учраас эх байгалиа эрэмдэг болгож харах ойгүй, уух усгүй болж дууслаа.
Мөнгөтэй бол хэнийг ч худалдаж авч болдог гэдгийг төр төмөр нүүрээ гаргаж харуулах хэрэгтэй болжээ. Өнгөрсөн үе рүүгээ гар буугаар буудвал ирээдүй чинь их буугаар буудна гэдгийг санамаар. Эх байгалиа сүйтгэж, ой мод, усгүй болвол төмөр, алт хоёроо ууж идэхгүй нь мэдээж. 
Алт оройд нь хүрэшгүй жаргалд хүргэж, ёроолд нь хүршгүй зовлонд унагадаг гэдэг өвгөдийн үг бий. 
"Алт" хөтөлбөрийн ач буянаар хэсэг хүмүүс л баяжиж, Эх дэлхий минь ёроолд нь хүршгүй зовлонд унаж, гол горхи, ой мод устаж үгүй боллоо. Үүний хариуг амсах л байх даа.
С.Цэцэгмаа 