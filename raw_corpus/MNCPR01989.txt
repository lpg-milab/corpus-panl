Утааны талаарх зовнил уушигтай бүхэнд хамаатай

Улаанбаатар хотод явж буй автомашиныг "насжилтаар" нь авч үзэхэд үйлдвэрээс гараад долоогоос дээш жил болсон машин 60 гаруй хувийг нь эзэлж байгаа гэсэн.
Улсын хэмжээний нийт автомашины 52 хувь нь нийслэлд байгаа. Тэдэн дунд яваа аль нэг хуучин машинаас гарч байгаа утаа угаар, агаар бохирдуулагч бодис нь хөгжингүй орны хотуудын гудамжаар яваа 70-80 машиныхтай тэнцэх юм байна. Агаар бохирдуулагч хөдөлгөөнт эх үүсвэрийн тоо манай улсад сүүлийн арван хэдэн жилд 1,7 дахин, суудлын авто машины тоо хоёр дахин нэмэгдсэн байх юм. Авто тээврийн хэрэгслийн ашиглалтаас агаарт хаягдаж буй бохирдуулагч бодисын хэмжээ нийслэлд 1995 оноос эхлэн их нэмэгдэж, жил дараалан өссөөр иржээ. Тээврийн хэрэгслийн түлшний шаталтаас ялгарах хорт бодисын хэмжээг тогтоохоор 16 маркийн 200 гаруй машиныг түүвэрлэн авч шалгахад 105 машиных нь угаарын хий, нүүрстөрөгчийн хэмжээ Монгол Улсын стандартаас хэтэрсэн өндөр үзүүлэлттэй гарчээ. Улаанбаатарын агаар дахь азотын давхар ислийн агууламж хотынхоо төв хэсгээр жилээс жилд ихэсч байгаа гэдэг. Азотын ислүүд нь харьцангуй өндөр температурт шаталт явагддаг автомашин, цахилгаан станцаас болон үйлдвэрлэлийн явцад ялгардаг. Мөн агаар дахь хүхэрлэг хийн агууламж харьцангуй нам дор газарт байрладаг хотын төв хэсэгт бас их үзүүлэлттэй аж. Нүүрс болон мазут зэрэг хүхэр агуулсан эрдэс тосыг шатаахад ялгарах хүхэрлэг хийн бохирдлын оргил үе ойртож байна. Ялангуяа хотын захын уулсын энгэр дагаж байрласан гэр хорооллын утаа уулын хөндийн салхины горимтой уялдан төв рүү чиглэсэн агаарын урсгалаар дамжин дотогшилсоор нийслэлийн төв хэсэгт тунаран агаар бохирдуулдаг. Зөвхөн нийслэлд гэлтгүй Эрдэнэт, Дархан, Шарын гол, Багануур, Мөрөн, Улаангом, Цэцэрлэг, Сүхбаатар гэсэн томоохон суурин газрын агаарын бохирдол харьцангуй их гэдэг. Агаарын бохирдлын эх үүсвэрийг -Дулааны цахилгаан станц -Гэр хорооллынхны зуух пийшин, бага оврын уурын зуух -Автомашин болон бусад хөдөлгөөнт эх үүсвэр -Хог хаягдал, үнсэн сан, лагийн талбай -Бохирдуулагч бодис гаргагчид /шатахуун түгээх станц, ууршимтгай химийн бодис материал хэрэглэдэг үйлдвэр, үйлчилгээний газар/ гэж тодорхойлж байгаа. Аль ч насны, ямар ч зиндааны, хэнийг ч болов ялгалгүй бүгдэд нь үнэгүй "үйлчилгээ" үзүүлдэг агаарын бохирдлыг багасгаж бууруулах талаар олон ч жил ярьцгаалаа. Нийслэлийн захирагчийн албанаас " Улаанбаатар хотын агаарын бохирдолтыг багасгах мастер төлөвлөгөө боловсруулах" төсөл шалгаруулах ажил зохион байгуулсан. Түүний үр дүнг хэн хэзээ хүртэж, эрүүлдүү агаараар амьсгалах болж байна вэ. Одоо бол утааны тухай яриа л уушигтай бүхнийг түгшээсээр үргэлжилж байна. Онож төлөвлөсөн бодлого, олигтойхон шийдсэн шийдэл алга. Харин энэ талаар сэтгэл нь зовнихдоо янз бүрийн аргачлал, санал боловсруулан ажил хэрэгчээр хандсан мэргэжилтэн цөөн боловч бий. Богд хан уулаа нүхэлж нийслэл хотынхоо утааг багасгах тухай зарим нь санал гаргасан. Уг саналыг зам тээвэр, барилга байгууламжид л чиглэсэн ажлыг уул нүхлэх замаар шийдэж болно. Агаарын бохирдлыг арилгахад хэрэглэх арга биш гэж нөгөө зарим нь үзэх юм. Мөн дээш нь сорж хөөрөгддөг төхөөрөмж суурилуулан агаарын бохирдлыг бууруулж болно гэсэн саналтай мэргэжилтэн ч байдаг. Тэгвэл ийм төхөөрөмж суурилуулах нь талбай их эзэлнэ. Агаарын урсгал хэт өөрчлөгдөн даралт, чийглэг, халуун хүйтний ялгаанаас болж нийслэлчүүдийн амьдрах орчинд сөргөөр нөлөөлөх олон хүчин зүйл бий болох юм гэж болгоомжлох хүн цөөнгүй. Тэдний нэг болох Монгол Улсын зөвлөх инженер, докторант Л.Гэндэнсүрэн "Эрс тэс уур амьсгалтай манай орны хувьд нийслэл хотынхоо агаарын бохирдлыг багасгая гэвэл хүрээлж буй уулсыг нь сэтэлснээр зөв үр дүнд хүрнэ. БНХАУ-ын Ганьсу мужид гэхэд томоохон хотдоо 1970-80 онд эрчим хүч, төмөрлөг, химийн үйлдвэрүүдийг төвлөрүүлэхдээ алсаа бодоогүйгээс агаар нь бохирдон одоогийн бидний зовлонг эдэлсэн гэдэг. Тэгээд олон арга санал уралдуулан туршаад, хотыг хүрээлэн буй уулсаа сэтэлснээр л амжилтад хүрч агаар нь цэвэршсэн юм билээ. Би газар дээр нь очиж үзсэн. Тэр арга л Улаанбаатарыг утаа, угаараас нь салгаж мэднэ." гэж хэлж байсан. Зөвлөх инженерийн энэ саналын зөв бурууг энд нарийвчлан тогтоохын оронд утааны талаарх зовнил нь уушигтай бүхэнд хамаатай гэдгийг тодотгож байна. 
Б.ЦогзаЯабаатар 

