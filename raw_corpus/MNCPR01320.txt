Монгол ба Япон

Хоёрдугаар сарын сүүлээр Японы Засгийн газрын урилгаар тус оронд хэд хоног аялаад ирсэн юм. Арлын оронд өвөл дуусч байна.
Өдөртөө нэмэх есөөс арваад хэм дулаан, шөнөдөө хасах хоёроос гурван хэм хүйтэн байлаа. Токио хотод ер нь бол дулаахан байна. Харин бид Японы Тоёома хотод очлоо. Тэнд очоод ойрын хэдэн жил үзээгүй цасаа үзэв. Өдөр шөнөгүй цас лавсан орж байгаа ч нэмэх хэмтэй дулаан байх аж. Ер нь тэнд цас их ордог гэнэ. Гадаа тавьж хонуулсан машин дээр тавиад см цас тогтох юм. Гэвч дулаан болохоор замын халтиргаа гээч зүйл байхгүй аж. Замынхаа цасыг ус урсган хайлуулах бөгөөд бүр замын доороосоо ус нь гожгодоно. Бид энэ хотын ойролцоох дэлхийн соёлын өвд бүртгэгдсэн Гокаяама хэмээх тосгонд очиж үзэв. Уг тосгоныг яг байсан байдлаар нь дархлан үлдээжээ. Өндөр ууланд байрлах уг тосгон хүн ардынхаа амьдрах хэв маягийг яг тэр чигт нь хадгалсан бөгөөд хориод байшин байдаг аж. Өвөлдөө хоёроос гурван метр цас ордог, хүмүүс нь тэр цасан дунд XVIII зууны үеийн байдлаараа амьдарцгаах аж. Хүмүүс өвөл тус нутагт ургадаг нишингээр муутуу цаас хийх, хаврын ажилдаа бэлтгэх зэргээр гэр гэртээ өвөлждөг байжээ. Нэг ёсондоо өвөл ичдэг гэсэн үг юм. Хажуу айлдаа очих хэрэг гарвал тэр өндөр цасан дээгүүр мөлхөн хүрдэг байсан гэнэ. Одоо уг тосгон жуулчдын үзэх дуртай газар болжээ. Гэхдээ засмал зам тавих хүртэл уг амьдрал бараг хуучин хэвээрээ байсаар өнгөрдөг зууны сүүл хүргэсэн байна. Монгол телевизээр гардаг байсан "Сузуран" гэдэг кинон дээр гардаг шиг л ил гал түлж дээр нь цайгаа буцалгасан сүрлэн дээвэртэй дүнзэн байшингууд байна. Зам тавьснаас хойш цахилгаанд залгаж зурагт цахилгаан хэрэгсэл одоо бол нэвтэрсэн л дээ. Бид тэндээс ардын дууны наадам болж байгаа тосгонд очлоо. Манай хөдөө сумуудын соёлын төв шиг байшин байна. Явган ширээ засч дээр нь сакэ хэмээх шинэ цагаан будааны архиа өржээ. Хүмүүс ширээний хоёр талаар зээглэн сууж бүлээн сакэ зооглоцгооно. Бүх л төрлийн идэх, уух юмыг хоёр талын ханаар байрлах худалдааны мухлагуудаас зарна. Ардын дуу бүжиг тайзан дээр үргэлжилнэ. Тэд дан сайн дурын уран сайханч нар гэнэ. Харин үзэгчид бүгд халамцуу. Тэнд тосгоны захирагч, цагдаагийн дарга нь цуг нэлээд халамцуу ууж суух юм. Манайхны хувьд цагдаагийн дарга ард түмэнтэйгээ нийлээд ууж суух нь ерөөсөө санаанд багтамгүй хэрэг мэт. Монголд сумын хэсгийн төлөөлөгч найранд ороод согтуу байвал юу болох вэ. Дор хаяж ажлаасаа халагдах биз ээ. Нийтийн арга хэмжээ манайд яаж болдог билээ. Илтгэл наклад болоод л ёслолын хурал болж, дараа нь хэдэн уран сайханч тоглолтоо сонирхуулах биз. Түүний оронд идэж уусан шиг дарга цэрэг ялгаагүй юм үзээд сууж байх нь хүмүүсийг илүү ойртуулдаг юм байна. Бид халамцуу хүмүүстэй буу халж, хоёр орныхоо тухай хөөрөлдөв. Япон оронд монголчуудын талаар элдэв яриа үүсэхээр л манай Асашёорюүг бахдан ярих юм. Энэ сумо бөх манай хоёр орны ард түмнийг үнэхээр ойртуулсан нь хэн ч маргахгүй зүйл болжээ. Ямар ч япон манай аваргуудыг нэр усаар нь хэлэх юм билээ. Ер нь сүүлийн үед монголчууд Японы ард түмний сэтгэлд гайгүй эергээр буудаг болсон бололтой. Тэд ч биднийг ядарсан ядуу болохоос өөрөөр гэм хоргүй хүмүүс хэмээн үздэг болсон мэт. Японы Гадаад хэргийн яамны Монгол Хятадын хорооны дарга Т.Акива сан "Монголчуудтай харилцахад сэтгэл амар байдаг" хэмээн хэлж байсан үг үүнийг нотолно. Бидний тухай өөдрөгөөр ярьдаг орон байдаггүй шахуу гэхээр болсон үед энэ их том олз билээ. Дэлхийн хамгийн бөглүү ядарсан, бүдүүлэг орны нэг хэмээн гадаад ертөнцөд зарим нь сургаар, зарим нь зориудаар сурталчилдаг. Гэхдээ манай хоёр орны харилцаа яг одоогийнх шиг ийм найрсаг болоод удаагүй байна. Манайд ардчилсан хувьсгал ялж коммунист үзэл суртлаас татгалзсанаас хойш л япончууд бидэнд тусалж эхэлсэн. Хойд хөршдөө ямар ч хэрэггүй болон хаягдаж, өмнөд хөршөөсөө бараа зөөн өлбөрч үхчихгүй шиг өдөр хоногийг өнгөрөөж байхад донор орнуудын тусламж, үүн дотор Японы Засгийн газрын тусламж, үнэнхүү цагаа олсон дэмжлэг байв. Өнгөрдөг зууны эхээр манай улсууд хоорондоо дайтаж байлаа. Үүнийг Монголд "Халх голын дайн", Японд "Номун хааны тулгаралт" хэмээн нэрийдэж түүх сударт тэмдэглэсэн байдаг. Дээр нь бид мөн ч олон хөвгүүдээ Японы тагнуул, хорлон сүйтгэгч гэсэн нэр зүүн буудан хороож байсан гашуун түүх хуучраагүй байна. Японы тагнуул нэр зүүвэл хамгийн хорлонтой, ямар ч өршөөлгүй буудуулдаг байсан юм гэнэ лээ. Одоо эргээд дурсч байхад тэр Японоос болж буудуулсан хүмүүс мөн харамсалтай бөгөөд гомдолтой санагддаг. Ингэж ахан дүү болох байсан гэдгийг хэн мэдэх билээ дээ. Улс төрийн үзэл суртал ямар аюул дагуулдгийг мартах эрх бидэнд байхгүй гэдгийг энэ бүх үйл явдал харуулдаг. Мөн зууны сүүлийн хагаст бид япончуудаар "Говь" ноолуурын үйлдвэр бариулсан. Энэ үйлдвэрийн ноолууран бүтээгдэхүүн манай улсын ганц брэнд болж нүүр тахалсаар удлаа. Үүнээс эхлэн бид япончуудыг арай ч өөр нүдээр хардаг болж эхэлсэн дээ. За тэгээд л Японы "Sony" "Sharp" Panasonic" гэх зэрэг дуу хураагуур, зурагт нь монголчуудын дунд алдаршиж эхэлсэн. Бидний дунд үеийнхэн Японыг дээрх зүйлсээс гадна "Зуурдын сэтгэл" хэмээх киногоор нь мэддэгээс цааш хэтрэхгүй. Харин сүүлийн үед япон машин, сумо гэх зэргээс улбаалан арлын орныг андахаа больсоон. Харин япон хүн, япончууд гэж ямар хүмүүс байдаг, тэд яаж амьдардаг, ёс заншил гэх зэргийг огтхон ч мэддэггүй. Монголчуудын нүдээр япон хүмүүсийг харахад хэтэрхий ёсорхуу харагддаг. Тэд бие биедээ тонголзоод л байна. Загнаж байсан ч, магтаж байсан ч бүүр дайтаж байсан ч тийм харагддаг. Харцаасаа эхлээд хаан нь ч хүртэл бөхөлзөж л байдаг. Гэвч харагдаж байгаа шигээ зөөлөн хүмүүс юм уу гэхэд худлаа. Тэд юмыг гүйцээж хийж чаддаг хатуу чанд уйгагүй хүмүүс. Бид Тоёома хотын их сургуулийн нэг лабораторид очсон юм. Лаборатори гэхээр чигтэйхэн нарийн нандин багаж төхөөрөмжтэй сүрхий юм байгаа гэж та төсөөлж байгаа биз. Зүгээр л манай хуучин сангийн аж ахуйд өч төчнөөрөө байдаг засварын газар шиг л байранд байрлах аж. Тэнд маш бага усаар ажилладаг усан цахилгаан станц туршиж байв. Үүнийг Монголд хэрэг болж магадгүй хэмээн тэд хэлж байна. Ороомог хэлбэрээр байрлуулсан төмөр далбааг дагаж урссан ус түүнийг эргүүлж энэ эргэлтээр нь унадаг дугуйны жанам ажиллан гар чийдэнгийн ламп шиг гэрлийг асаах аж. Нөгөө урсаж байгаа ус нь крантны ус байсан гэдгийг харин хэлэх хэрэгтэй. Тэд удахгүй Монголын жижиг горхинд байрлуулдаг жижиг оврын цахилгаан станц хийж л таарна. Яагаад гэвэл япончууд нэг юм хийвэл дуусгаж байж салдаг улс. Япон хүний бас нэг сонин чанар нь зөвхөн зааврыг л дагах. Заримдаа энэ чинь хүн үү, робот уу гэж гайхмаар. Бүх юм нь программчлагдсан мэт, заавраас гадуур юу ч хийж чадахгүй гацаад зогсчих нь гайхал төрүүлэм. Жишээ нь унаж яваа машин нь асахаа больчихвол тэд засварын газарт л хандана. Өөрөө оролдох, засах гэсэн ойлголт байхгүй. Харин бид бол бүгдээрээ л өөрсдөө засах ухааны юм болоод мэдэхгүй байж оролдоод эхэлнэ. Тэгж байгаад асаагаад явчих нь бий. Үүгээрээ бид тэднээс илүү мэт харагдавч яг жинхэнэдээ тэдний хаана нь ч хүрэхгүй. Японд XVIII зууны сүүл хэрд Франц улсаас хэвлэлийн машин анх удаа оруулж ирэн сонин хэвлэж эхэлсэн байна. Түүнээс таван жилийн дараа япон инженер нөгөө хэвлэлийн машиныг харж байгаад хэвлэх машин хийж чадсан аж. Ингээд л япончууд өөрсдөө хэвлэх машин үйлдвэрлэж эхэлжээ. Бусад техник технологийг ч мөн адил иймэрхүү маягаар л өөрсдөө хийж сурдаг. Сураад зогсохгүй түүнийг улам боловсронгуй болгон хөгжүүлж эхэлдэг аж. Харин бид бол тэгдэггүй. Техник технологийг эдэлж сурдаг, засдаг болдог, эвддэг ч болдог. Харин өөрсдөө түүнийг дуурайлган шинээр үйлдвэрлэе гэж хэний маань ч толгойд орж ирж байгаагүй нь гачлантай. Япон хүмүүсийн ийм чанар нь тэднийг дэлхийн тэргүүлэгч гүрний зиндаанд аваачдаг биз ээ. Түүнээс гадна япон хүн уламжлал, ёс заншлаа айхтар баримталдаг юм билээ. Үүний нэг жишээ нь манай Асашёорюү Дагвадоржийн барилдах эрхийг гурван башё дараалан хассан нөгөө дуулиант хэрэг байна. Бид Японы олон орж тэдний ажил байдалтай танилцаж явлаа. Японы "Синкай" хэмээх үндсэрхэг үзэлтэй, сөрөг байр суурь голдуу баримталдаг сонин дээрх уулзалтад "Та нар яагаад манай аваргын барилдах эрхийг нь хассан юм бэ. Олон түрүүлж япон хүний тогтоосон амжилтыг эвдэнэ гэж айсандаа л үүнийг хийсэн биз дээ" хэмээн асуусан юм. Тэгэхэд уг сонины спорт, урлаг хариуцсан нэг дарга нь ингэж тайлбарлаж байсан. "Манай сумо бөх бол манай шашин шүтлэг, тиймээс бид үүнийг спорт талаас нь хардаггүй. Бид сумогийн дагаж мөрддөг ёс заншлыг хатуу дагахыг шаарддаг. Тиймээс л ийм арга хэмжээ авсан. Тэнд хэн, хэд түрүүлэх нь хамаа байдаггүй" гэж байсан юм. Одоо залуучууд нь америкжиж байгаа, ёс заншлаа тоохоо байсан гэцгээдэг ч япон л бол япон юм билээ. 
Ж.Сандагдорж
