Та гэрэл зураг авч чаддаг уу?

Техник технологи өндөр хөгжсөн өнөө үед хальсны болон дижитал аппаратаас эхлэн гар утасны камераа ашиглан хүн бүр хүссэн үедээ, дуртай зүйлийнхээ дүрсийг буулгаж амждаг болжээ. Гэхдээ тэдгээр хүмүүсээс тухайн аппаратаа, авч буй зургаа сайхан гарах эсэхийг тодорхой сайн мэдэх хүн цөөн болов уу. Тиймээс зургийг хэрхэн сайн авах талаар товч зөвлөгөө хүргэе.
Ингэхдээ хамгийн гол зүйл болох аппаратаас эхэлье. Бид хэдэн жилийн өмнө плёнктой аппарат хэрэглэж байгаад сүүлийн үед дижитал аппаратыг өргөн ашиглах болжээ. Хальсны аппарат нь дарсан зургаа харж болохгүй, дарах зураг нь хязгаарлагдмал зэрэг техникийн хоцрогдлыг нь халж дижитал хэмээх аппарат гарч ирсэн. Гэвч "үеэ өнгөрөөсөн" хальсны аппаратны дижиталаас ялгарах давуу тал нь хальсны аппаратаар авсан зургийн дүрс огтхон ч задардаггүйд оршдог байна. Бид дижитал аппаратаар авахуулсан зургаа томруулж, эсвэл сонин хэвлэлд татуулах болоход дүрс нь сарниж, бүрсгэр болдог. Харин хальсны аппаратаар авсан зураг томруулах тусам дүрс нь бэхэждэгээрээ дижитал аппаратад зайгаа тавьж өгөөгүй л байгаа. Орчин үед хэрэглэгдэж байгаа хамгийн сайн аппарат нь "Никон", "Канон", "Олимпус" гэх мэт фирмийнх байдаг. Мэдээж хэрэг та аппаратаа сонгохдоо үнэтэйг нь сонгох тусам илүү чанартай сайн зураг авах боломжтой. Дижитал аппаратаар дарсан зураг хэрхэн сайн байхыг түүний мегапиксел тодорхойлно. Мегапиксел гэдэг нь энгийн үгээр тайлбарлавал нэгж талбай дахь цэгийн тоо, дүрсийн нягтрал гэсэн үг л дээ. Тиймээс тухайн аппарат хэр зэрэг олон мегапикселтэй байна төдий чинээ дүрс нь тод байна гэсэн үг. Энгийн хэрэглээнд бол 2-3 мегапиксел байхад хангалттай. Гар утасны камер мөн л нэгээс хоёр мегапикселтэй байхад та хангалттай сайн тод дүрстэй зураг авч чадна гэсэн үг. Харин мэргэжлийн гэрэл зурагчид дөрөв түүнээс дээш мегапикселтэй аппаратыг хэрэглэдэг. Тиймээс та дижитал аппарат авахаар шийдсэн бол гол нь мегапикселийг нь хамгийн түрүүнд харахыг зөвлөе. Мөн аппаратад плёнкны урд байрлах линз (дуран) чухал нөлөөтэй. Линз нь хоёр үүрэг гүйцэтгэдэг бөгөөд эхнийх нь өөрийнхөө ард байгаа плёнконд зургийг буулгах, нөгөө нь гэрлийг тохируулж, тодорхой хэмжээгээр плёнкдоо нэвтрүүлэх. Энгийн хэрэглээнд бол 35 мм-ийн линзтэй дуран байхад хангалттай гэж үздэг. Нэгэнт та зураг авахаар шийдсэн бол гэрлийг нь тохируулах нь чухал. Гэрэл муутай орчинд хальсны аппарат хэрэглэж байгаа бол аль болох өндөр мэдрэмжтэй плёнк хэрэглэнэ. Дижитал аппарат ашигладаг бол ISO гэсэн заалтыг 200-гаас дээш тохирох заалтыг сонгоно. Хурц гэрэлтэй үед аль болох ISO багатай хальс, дижитал аппаратны ISO аль болох бага дээр тохируулна. Гэхдээ орчин үеийн дижитал техникүүд голдуу автоматаар гэрлээ тохируулдгийг анхаараарай. Зарим тохиолдолд зураг авахуулж буй хүний нүд улаан гарчихдаг. Үүнээс сэргийлэх хамгийн үр дүнтэй арга нь аппаратныхаа гэрлийг унтраах явдал юм. Өөр нэг арга бол зургийг нь авах гэж байгаа хүнийхээ хүүхэн харааг жижигрүүлэх юм. Сайн аппаратны гэрэл урьдчилж нэг асаад дараа нь дахин жинхэнэ гэрэл нь асдаг. Энэ нь эхлээд ассан гэрэл хүний нүдийг тод гэрлээр тохируулж, хүүхэн харааг жижигрүүлдэг байна. Энгийн нөхцөлд хүүхэн харааг жижигрүүлэхдээ зураг авахаас өмнө орчныг харанхуй болгож байгаад гэнэт гэрлээ асааж, зургаа дарахад хүний нүд улаан гардаггүй. Дижитал аппаратууд нүд улаан гаргахгүй байх тусгай программтай байдаг. Зургийг дарахдаа аппаратаа хөдөлгөөнгүй барих нь нэн чухал. Туршлагатай гэрэл зурагчид авах гэж буй дүрсийнхээ эргэн тойронг сайн нягталж зургийн зохиомжийг харна. Тухайлбал харж буй объектын дуранд багтсан дөрвөн өнцгийг зураг дарахаас өмнө заавал ажигладаг. Заримдаа өөр хүний нүүрний хагас, хөл, гар кадрт бууж, эвгүй байдалд оруулахаас сэргийлэх арга юм. Өөр нэг зөвлөгөө бол аливаа зургийг авахдаа гурваас доошгүй кадр дарах хэрэгтэй. Энэ нь хэн нэгэн нүдээ аних зэргээс сэргийлж буй хэрэг юм. Мөн аливаа зургийг авахдаа хэт ойроос авах хэрэггүй. Тэгвэл дижитал аппаратны фокус алдагдаж, хүний зураг байсан тохиолдолд нүүрний хэлбэр өөрчлөгдөж, нэг талын гар нь хэт том, нөгөө нь бүр жижигхэн гэх мэт бодит бус дүрс гардаг. Энэ нь өргөн өнцөгтэй дуран дүрс эвддэгтэй холбоотой юм. Хэрэв та хээр гадаа явж буй үед байгалийн сонирхолтой үзэгдэл, гол мөрний зураг авахаар бол өглөө, оройны нарыг сонгоорой. Гэрэл зураг гэдгийн утга учир нь чухам энэ үед л гэрэл сүүдрийн ялгарал улам их гарч зураг тань уран сайханлаг, өнгөлөг бууна. Өөр нэг захиас бол та найз нөхдийнхөө хамт өөр газар, орон үзэхээр яваа бол заавал эргэн тойрон дахь зүйлсийн хамт баталгаажуулж авбал хожим гайхалтай дурсамж үлддэг. Хүмүүс голдуу зочид буудлын өрөөнд, эсвэл хоолны ширээний ард суугаад зургаа баахан даруулчихдаг. Тэр нь хожим Улаанбаатарт юм уу, Берлинд байгаа эсэх нь нотлогддоггүй. Гадаа авахуулсан ч аль нэг байшин, хөшөө дурсгалын дэргэд тулж зогсчихоод зургаа даруулдаг. Хаана нь юм бүү мэд. Эцэст нь хэлэхэд гэрэл зураг гэдэг том урлаг бөгөөд ямар байрлалаас яаж гоё зураг, чухал агшинг фото хальсанд буулгах нь хувь хүнээс ихээхэн боловсрол, ур дүй, ухаан, авьяас, мөн овсгоо шаарддаг билээ. 
Т.Гэрэлмаа
