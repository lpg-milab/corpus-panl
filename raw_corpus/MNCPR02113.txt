Багш дор мөргөмүй

Эх орны ирээдүй ардын багшийн гар дээр өсч бойждог" гэж манай  нэгэн ухаантны хэлсэн үг бий. Хүн бүр төрсөн  эцэг эхтэйн адилаар төрийн түшээ сайд, эрдэмтэн мэргэд цөм л  өөрийн гэсэн  багштай. 
"Манай боловсрол нэг л болохгүй байна" гэж амтай хүн болгон  ярьцгаадаг, гэвч ямар учраас гэхээр хариу өгч чадахгүй явсаар иржээ. Бид нэг үе хэт "зөвлөлтжсөн боловсролын" замыг сонгож ирсэн. Зөвлөлтийн сурган хүмүүжүүлэгчдийн үзэл санааг  хуулбарлаж,  хөтөлбөр сурах бичгийг шууд орчуулан хэрэгжүүлж байлаа. Ингэснээр монгол сэтгэлгээ, монгол үндэснийхээ түүх, хэл, соёл, уламжлалыг дэндүү мартаж, түүгээр бахархах нь бүү хэл, зарим талаар үзэн ядах, үгүйсгэх, бүдгэрүүлж доройтуулах сэтгэлгээг хүүхдэд  суулгаж байсан нь харамсалтай. Одоо ч Америк, Японы сургалт гэж яриад өөрийнхөө үндэсний онцлогийг харж чадахгүй орхигдуулж л байна. 
Өнөөдөр  "Шавь төвтэй сургалт", "Оюутан төвтэй сургалт", "Сурагч төвтэй сургалт" гэж ярих болсон. 
Гэвч ихэнх багш нарын сэтгэл үүнд хангалуун бус байдаг нь судалгаагаар илэрсэн юм. 
"Надад хэлбэл би мартана. Надад харуулбал би тогтооно. Надаар хийлгэвэл би ойлгоно" гэсэн Күнзийн сургаал бий.  Хэдэн зууны өмнө ийм үгийг хэлж байсан боловч яг өнөөдрийн боловсролын зарчим ерөөсөө энэ гуравхан өгүүлбэрт  эргэлдэж байгаа юм биш үү? Өөрсдөөр нь эхэлж  ярьж, бодуулж үйлдүүлээд дараа нь багш сурагчийнхаа ой ухааныг удирдан залж заавал үйлдүүлж байвал сургалт үр дүнд л хүрэх нь мэдээж. 
Өнөөдрийн нийгмийн захиалга бол бүхнийг мэддэг хүн биш, чаддаг хүн л хэрэгтэй. 
 Багшийн гол зэвсэг бол үг яриа. Үг яриа гоё ганганаар, хоосон урсан гарах биш, бодуулж сэтгүүлж байвал  багшийн үг хүүхдэд хүрч байна гэсэн үг . 
Орчин үеийн багш сурагчийнхаа араас биш, үргэлж өмнө нь явах ёстой гэдэг нь ойлгомжтой ч бас ингэж чадахгүй байх тохиолдол байна.  Өөрийгөө шинэчилж байх нь багшийн үүрэг. Өчигдрийн байдлаар өнөөдөр явна гэвэл хол гишгэхгүй гэдгийг манай багш нар мэдэж байгаа.  
Ямар ч муу хүүхдэд авьяас бий. Түүнийг улалзуулж мэдрүүлж нээж өгөх нь чухал. Цэцгийг эхнээс нь усалж тордож, ургуулдаг шиг хүүхдийг багаас нь ухааныг нь  задалж, ном эрдэмд дурладаг болгон хүмүүжүүлэхийг бидний өмнөх багш нар ихээхэн махардаг байлаа. Дээр үеийн шилдэг багш, сурган хүмүүжүүлэгчдийн туршлагыг одоо гарган тавьж хэрэгжүүлэхийг Боловсрол, соёл, шинжлэх ухааны яам анхаарвал зүгээр сэн. Бие биеэсээ байнга тасралтгүй суралцаж гэмээн амжилтад хүрнэ. Багш хүн тэтгэвэрт гарлаа гээд төрөлхийн авьяас ухаан, сэтгэх чадвар алга болохгүй. Авьяас тэтгэвэрт гардаггүй учраас ахмад багш нарынхаа зөвлөгөө тусламжийг авч, бас тэднийхээ хүч хөдөлмөрийг бололцооныхоо хэрээр үнэлж амьдралыг нь харж үзэх  нь чухал аа. 
Орчин үеийн багшаас ихээхэн  хурд шаардах болжээ. Энэхүү хурд нь хүүхдийн тархины багтаамжийн өсөлтөөр, чадваржилтаар илэрнэ. Багш өөрөө соён гэгээрүүлэгч байх ёстой. Зөвхөн сурах бичигтээ баригдсан, номыг хуулуулдаг, түүнээс илүү гарч чадахгүй багш юусан билээ. Ном, сонин, сэтгүүлийг хамгийн бага уншигчаар багш нарыг тодруулсан судалгаа ч байдаг. Орчин үеийн багш өөрийн улсын түүхээ сайн  мэддэг, бас ирээдүйгээ харж чаддаг, уран сайхны болоод  олон талын мэдрэмж шохоорхолтой, орчин үеийн сэхээтэнд  байх ёстой бүх шаардлага  тавигдах ёстой. 
Хамгийн сүүлд нь тэмдэглэхэд, мэдлэг боловсрол, хувийн зүтгэл чармайлт, хөдөлмөр зүтгэлээр бий болдоггүй нэгэн заяагдмал маш чухал  зүйл бий. Энэ нь  багш хүн болгонд  байвал зохих юугаар ч солихын аргагүй агуу чанар. Тэр нь багш хүний  өгөөмөр нинжин сэтгэл, шавь нарынхаа сайн сайхны  төлөө юугаа ч хайрлахгүй зориулах ёстой аав, ээжийн хайраас дутахгүй халуун дулаан  сэтгэл юмаа. Хичнээн эрдэм чадалтай байлаа ч гэсэн энэ нандин чанарыг өөртөө хадгалаагүй бол яавч сайн багш биш юм. Сурагч шавь нар гэдэг бол багш хүний өгөөмөр сэтгэлд үүрээ зассан бяцхан шувуухай гэдгийг үргэлж санах ёстой. 
БЗД-ийн ҮШН-ын дарга, Монголын хүүхдийн байгууллагуудын Удирдах зөвлөлийн гишүүн 
Б.ОТГОНЦЭЦЭГ 
