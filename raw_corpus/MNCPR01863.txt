Шударга үнэнийг бичнэ гэж юу гэсэн үг вэ?

Зарим хүний үгийг сонсмооргүй байхад зарим хүн ерөөсөө юм хэлж өгөхгүй юм. Сонин, телевиз, радиод ажилладаг хүмүүст хандан энэ санааг санал болгож байна. Энэ тухай заавал баримт дурдах шаардлага алга.
Улс эх орон ч юмуу, ер нь нэг нийгэмд болохоо байсан хурц сэдвийг маш залуухан охид хөвгүүд телевизээр гол төлөв ярьж өгч байна. Ярихаас гадна биднийг бас загнаад байх юм. Хүүхэд байхад ухаантай ах, эгч нарынхаа үгээр явж өдий зэрэгтэй болсон л доо. Харин бүх л ухаан, шилээвэр санаа зөвхөн залуу насанд байдаг нь юу л бол. Хүн залуудаа гайхамшигтай яруу найраг, шинжлэх ухааны нээлт, спортын дээд амжилт зэргийг бүтээж нийгмийн өмнө гарцаагүй лаг үйлсийг бяр заан хийдэг. Тэгвэл өнөөдөр олон залуучууд гийгүүлсэн юмгүй атлаа, олигтой боловсролгүй мөртлөө өөртөө ахадсан том юмыг ярьцгааж байна. Ялангуяа улс төр нийгмийн сэдвээр телевизээр донгосоод унахаар бушуухан сувгаа солихоос өөр аргагүй болох юм. Мэдээллийн хэрэгслүүд өөрсдийн боловсон хүчнээ сайн бодож, учир мэдэх хүнээр хэлүүлж, яриулж, бичүүлж байхгүй бол мэдээллийн бизнес Монголд үнэ хүндгүй болох нь байна шүү. Жартайдаа ахыгаа цагаан сараар нухчихдаг, ертэйдээ хүүгээ хөнөөдөг тавьтиргүй хөгшчүүлээс өөр зөнөглөөгүй, урьд өмнө коммуннист байгаагүй зөв ахмадууд олон бий байх. Нас тогтсон идэр хүнээр гэр орон, улс орны тухай үнэлэлт дүгнэлт өгүүлж, залуу халуун хүүхдүүдээр урлаг соёл, спорт, хэлүүлж байвал зохилтой байна. Нэр хүндтэй мэдээллийн байгууллагын улс төр, нийгэм хариуцсан сэтгүүлч, сурвалжлагч нар гол төлөв нас дөч хэвийсэн халзан толгойтой эрхмүүд байх юм билээ. Тэд өөрсдөө нэг алхаад улстөрч болоход бэлэн, насаараа парламент сурвалжилсан, нийгмийг тандаж мэргжсэн, ажил нь хоол бус хобби болсон ийм хүмүүс үнэнийг хэлж учрыг тайлбарлаж чаддаг. Тухайлбал Баабар, тоймч Дашзэвэг нар шиг чадвартай, мэдлэгтэй, нэр хүнд, туршлага бүхий нөхөд танай ажлын газар байхгүй бол жаахан хүүхдүүдээр битгий улс төр яриулж амьтны уур хүргээд бай. Заавал нийгмийн тулгамдсан асуудлыг ярьж байж мэдээллийн хэрэгсэл оршин тогтнодог юм биш. Зөвхөн марк цуглуулгаар дагнасан телевиз байсан ч амьдраад байж чадна. Одоо хүмүүс үзэл бодлоо чөлөөтэй илэрхийлнэ гэх юм. Миний үзэл бодлыг хаан боогдууллаа гэж уурсаж байна. Тэгвэл нийгэм маань өөрөө үзэл бодлын тухай яриа, бичгээс аль эрт залхсан. Нэг халуунтай нөхөр гарч ирээд яриад л байдаг, яриад л байдаг. Тэр хэнд хэрэгтэй юу яриад байгаа нь маньд ямар хамаа байна. Хэрэв ярих дуртай, яриаг тань хүн сонсох шинжтэй юм шиг байвал өөрөө өөртөө телевиз, сонин байгуулаад түүн дээрээ юу дуртайгаа хийх боломж манай оронд бүрдсэн. Харин зах зээлийн багтаамж нь аль хэрийг мэдэхгүй юм. Юутай ч сард нэг телевиз, нэжгээд сонин, улиралд нэг өдөр тутмын нийгэм улс төрийн гэх сонин шинээр мэндлээд байхыг бодоход суманд ТҮЦ нээснээс ашигтай болоод л тэр биз ээ. Эцэст нь хэлэхэд сэтгүүлчдийн үг хэлэх эрх чөлөөний тухай сэдэв бас эргэлзээтэй. Яахаараа сэтгүүлч хүн олон нийтэд хувийн үзэл бодлоо дураараа бурж байх ёстой гэж. Тэдэнд сайхан харагдсан юм сайхан, муухай харагдсан юм муухай байх ёстой биш. Маш олон хүн уншдаг, хардаг мэдээллийн хэрэгсэл дотор байгаа сэтгүүлч хүн ажлын давуу талаа ашиглан, ганцаарчилсан тоглолт хийн, хялбар аргаар нэр алдрыг олох гэж санаархдаг. Тэрийг нь болиулах гэхээр сэтгүүлчийн үзэл бодлыг хаан боогдуулагч этгээд хэмээн ширээ шаан босоод ирдэг. Фельетонч Цэнддоо энэ талаар хэлсэн байсан. Тэрээр: "Сэтгүүлч нар аа? шудрага үнэнийг бичилгүй, зөвхөн болсон явдлыг хэлж бай..." хэмээн ёжилжээ. 
Ж.Гангаа
