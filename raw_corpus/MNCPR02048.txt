"ХАРЦ ХАТАН"-Ы СОРЫН ГЭГЭЭ

Монголын утга зохиолын жинхэнэ мөнгөн үеийнхэн буюу 1980-аад оныхон гэгддэг зохиолчдоос эдүгээ яруу найраг, дууль, жүжгийн зохиол, дуурь, бүжгэн жүжгийн цомнол, роман гээд бүх төрөл зүйлээр "жин дарах" бүтээл туурвиж яваа зохиолч бол Монгол Улсын төрийн болон Д.Нацагдоржийн нэрэмжит шагналт яруу найрагч Дамбын Төрбат юм.
Түүний зохиолууд олонд хүрсэн даруйдаа хүмүүсийн анхаарлыг татаж, нийтийн хүртээл болдог нь нийгэмд тулгамдаад буй эмзэг асуудлын талаар цаг үеэ олж, уран бөгөөд ухаалаг бичдэгийнх биз ээ. Нэгэн жишээ татахад зохиолчийн 1983-1989 онд бичиж 1990 онд хэвлүүлсэн "Могойн чуулган" роман нь гарсан дороо шуугиан тарьж одоог хүртэл уншигчдын дунд эрэлт ихтэй номын нэг болж, судлаач шүүмжлэгчдийн анхаарлын төвд өнөө ч байсаар байдаг бүтээлийн нэг билээ. "Могойн чуулган" роман нь зэрэгцээ гурван шугамаар өрнөх бөгөөд эхний шугам нь одоогийн нийгмийн үнэн нүүр царайг найруулагч Эрдэнэ, түүний эхнэр, охин болоод кино бүтээхээр явж буй залуусын дүр зургаас харж болох бөгөөд, ёс жудаг нутаг усаа эрхэмлэн дээдэлдэг буурлуудын ахуй байдлыг Төгрөгийн хонхорт аж төрөх Ажаа Дэндэв, Будалцолмон, Бандгай заан нараар төлөөлүүлж үнэмшилтэй, уран дүрсэлсэн юм. Харин гуравдугаар шугам нь унаган нутагт нь уран сайхны кино болгож байгаа "Харц хатан"-ы домог юм. Яагаад "Могойн чуулган" романы тухай эргэж дурсав гэвэл энэ домгоос сэдэвлэсэн жүжгийг Улсын драмын эрдмийн театрын уран бүтээлч хамт олон өөрийн тайзнаа амьдруулж соёлтой, боловсролтой, ухаантай үзэгчдийн зүгээс талархал хүлээлээ. Зохиолч "... Нэлээн дээхнэ хийсэн ажил л даа. 1983 онд урлагийн гавьяат зүтгэлтэн, төрийн шагналт Г.Бирваа гуай аялгуу зохиож, найруулагч Э.Санчигдан Дорноговь аймгийн хөгжимт драмын театрт тоглоход Сэржмядагийн дүрд Нарантуяа дуулсан юм" гэж "Өдрийн сонин"-д өгсөн ярилцлагадаа дурдсан байна. Олноо нэрд гарсан "Могойн чуулган" роман тэр он жилүүдэд бичигдсэн гэж бодоход Хялар хатны домог яруу найрагчийн сэтгэл зүрхэнд олон жил хадгалагдаж явсан бололтой. Мөнхүү "... Миний уран бүтээлийн өвгөн анд Г.Бирваа гуай нэг удаа, -Танай хошуу ноён, манай нутгаас нэг сайхан хүүхэн авчраад сор залчихсан юм байна шүү дээ... гэж хэлээд хөгжимт жүжгийн цомнол бичиж өгөхийг хүссэн юм" гэж яруу найрагч саяхан "Боловсрол суваг"-ийн "Дугуйлан" нэвтрүүлэгт оролцохдоо өгүүлэв. Яруу найрагчийн зүрх сэтгэлд Хялар хатны гунигт сэдэв байсаар төдийгүй Говь-Түшээ гүний агь Гааданбалын Чагдаржав ноёны залуу зандан насанд тохиолдсон үүх түүх байж болох юм гэж хожим ярьжээ. Найрагчийн бага насаа өнгөрөөсөн Дундговь аймгийн Эрдэнэдалай сумын урдхан Авдрантын хөтөл гэдэг газар харц хатнаар сор залсан гэж ярьдаг байсан төдийгүй эрдэмтэн О.Намнандорж судалж үзэхэд амаар нь нийлүүлээд булсан хоёр ширмэн тогоо гарсан тухай мэдээлэл ч зохиолчийн хүсэл зоригийг бадраасан бололтой. Чухам энэ үед уран бүтээлийн ганзага нийлж "Амьдралын улаан шугам" /1982 он. Хөвсгөл аймгийн ХДТ. Найруулагч Огоон/ хөгжимт драмын жүжгээ амжилттай бүтээсэн нэрт хөгжмийн зохиолч Г.Бирваа гуай оюутан хүүг их л тоож, -Сор залсан бүсгүй Сэржмядаг гэдэг байсан юм байна. Манай ламын гэгээний хүн байж... хэмээн яруу найрагчийн хийж бүтээхийн урмыг өдөөсөөр "Могойн чуулган" роман ч гарч, басхүү "Харц хатан" жүжиг ч төржээ. Манай сонин хэвлэлийнхэн "Шинэ цагийн Ромео, Жульетта" гэж нэрлэсэн гунигт домгийн эзэн бүсгүй хөгжмийн зохиолч Г.Бирваа гуайн нутаг, залуу агь ноён яруу найрагч Д.Төрбатын нутаг болж таарч байна. Ийм нөхцөлд жүжгийн цомнол ч, аялгуу эгшиг ч зохирсон сайн бүтээл болсныг авьяаслаг найруулагчийн гярхай хараа, жинтэй ухаанаар бясалгаж ардын жүжигчин, урлагийн гавьяат зүтгэлтэн Б.Мөнхдорж 24 жилийн дараа төвийн театрын том тайзан дээр амилуулж үзэгч олноо баярлуулав. Зохиолч, найруулагч нарын сонин хэвлэлд өгсөн ярилцлага сэлтээс үзвэл Г.Бирваа гуай "Харц хатан" жүжгээ, дуурийн хэмжээнд хүргэх гэж хөгжмөө сүүлийн 20-иод жилийн турш төгөлдөржүүлж ажилласан байна. Үүнийг "Харц хатан"-ы ари дуулсан ардын жүжигчин Х.Уртнасан, Б.Жавзандулам нар ч нотолж байгаа билээ. Харамсалтай нь нэрт хөгжмийн зохиолч маань өөрийн хүслээ бүтээж хараахан амжсангүй бурхны орондоо одсон байна. Харин сайн зохиолч, сайн хүүхдүүдийн /Б.Мөнхдорж, Б.Мөнхболд/ хүчин зүтгэлээр төвийн театрын тайзнаа "Харц хатан" амилж, түүний сорын гэрэл цөөнгүй хүний зүрх сэтгэлийг бүлээцүүлэв. Энэ тухайд аавынхаа хөгжмийн бүтээлийг шинэчлэн найруулсан Б.Мөнхболд -Аав дуулалт жүжгээ дуурь болгож бичсэн байв. Гэтэл хөрөнгө мөнгөний боломж, бас бус шалтгаанаас болоод биелсэнгүй өдий хүрсэн юм. Тэгээд ноднингоос бид бодлоо хэрэгжүүлэх ажилд орсон. Гэтэл аавын маань бичсэн дуурийн эх олдохгүй болжээ. Мөнхдорж ах Дорноговь явж театрын архиваас эх ноотыг олж ирснээр би энэ бүтээл дээр ажилласан. /"Харц хатан" сэтгүүл 14-р тал/ гэж ярьсан байна. Мөнхүү ерөнхий найруулагч Б.Мөнхдорж, -Ивээн тэтгэх байгууллага олдохгүйгээс аавыгаа амьд сэрүүнд нь тавьж чадаагүй ээ, харамсалтай. Гэхдээ би аавд "Манай театрынхан тоглоно оо, миний залуучууд дуулна шүү" гэсэн. 1990-ээд оны эхээр Д.Төрбат бид хоёр тавих гэж оролдоод санхүүжилт олдоогүй юм. Ашгүй Швейцарийн хамтын ажиллагааны хөгжлийн сан миний аавын бүтээлийг сайн мэддэг юм байна. Жүжгийг ивээн тэтгэсэн. Дуурийн хэмжээнд бичигдсэн хүнд бүтээл л дээ. Гэхдээ манай театрынхан чадлаа... гэсэн байна. Ингэж гол уран бүтээлчдийн хүсэл мөрөөдөл, санаа бодол нэгэн үзүүрт сэтгэлд нийтгэгдсэн нь сайн бүтээл төрөх үндэс суурь болжээ. Үүн дээр жүжгийн ерөнхий зураачаар ажилласан ардын зураач Ц.Доржпалам, -Улиастайд Оросын Костин гэж эрдэмтэн байж тухайн үеийн монголчуудын зургийг авч, ном бичсэн байдаг. Герман хэлээр хэвлэгдсэн тэр номоос ноёд, түшмэд, цэргийн хувцсыг бодит зургаас харж бүтээсэн. Энэ жүжиг театрт нэгэн шинэ юм болох байх аа. /мөн сэтгүүл 7-р тал/ гэж хэлснийг нэмэх хэрэгтэй. Өвгөн зураач андуурсангүй. Үнэхээр театрт төдийгүй Монголын тайзны урлагт шинэ алхам болов. Эл жүжгийн "Харц хатан" Сэржмядагийн дүрийг бүтээсэн СТА Б.Эрдэнэцэцэг. -"Тэнгэрий сахил" кинонд тоглож байх үедээ Д.Төрбат гуайгаас Хялар хатны тухай домог сонссон. Тэгэхдээ энэ хатны тухай кино хийвэл намайг тоглуулаарай гэж хэлж байсан /мөн сэтгүүл 6-р тал/ гэжээ. Зохиолч Д.Төрбат, найруулагч Ч.Жумдаан нар гар, сэтгэл нийлж бүтээсэн хандмаа нарын тухай "Тэнгэрийн сахил" кино 1992 онд киноны эх орон Францын "Гурван тив" наадмаас том шагнал хүртсэнийг бид мэднэ. Тэр үед л жүжигчин бүсгүйн сэтгэлд Хялар хатны тухай домог сүүмэлзэж эхэлсэн төдийгүй Дундговь аймгийн Эрдэнэдалай /Сангийн далай хийдийн ором суурь/ сумын төв, мөнөөхөн харц хатнаар сор залсан газар уг киноны зургийг авсан нь учир тавилан ч юм шиг санагдана. Ингэж тал талаас уран бүтээлүүдийн хүсэл мөрөөдөл нэгдэн нийлж нэгэн сайн эмгэнэлт жүжгээр театрын урын санг баяжуулав. Аристотель "Урнаар өгүүлэхүйн зүй" Риторкадээ харамсан эмгэнэх гэдгийг тодорхойлсон. Үүнд: Харамсан эмгэнэх гэгч зүй бусаар сүйрэлт аюул гамшиг бидэнд буюу бидний ойр дотно хэн нэг хүнд учирч болох мэт санагдан үүний улмаас гашуудан харамсах сэтгэл төрөхийг хэлнэ" гэжээ. /Н.Платановын орчуулга/ Эрдэмтэн судлаач Д.Галбаатар "эмгэнэлт явдал гэдэг нь гоо зүйн, гоо сайхны үнэт чанарыг бүтээн бүрдүүлэгч гол элементийн нэг бөгөөд эмгэнэлт болон гунигт түүнчлэн тэмцлийн чанартай зохиолд голлох үүрэгтэй" гэж бичсэн байна. Тайзны урлагийн энэ төрлийн бүтээлд шинэ өнгө аяс авчирсан уг жүжгийн гол дүрийг СТА Б.Эрдэнэцэцэг, Ж.Оюундарь нар сэтгэлд нийцтэй, дотоод эрчимтэй сайн бүтээв. Драмын жүжигчдийн хувьд дуулах гэдэг хэцүү даваа байсан ч хөгжимт драматик театр гэж байхад "Учиртай гурван толгой", "Шарай голын гурван хаан" дуулалт жүжгийг амьдруулсан өвөг дээдсийнхээ "чихийг халууцуулсангүй" мэрийж, чармайж дуурийн ариийн хэмжээний дууг өөрийн болгож чадлаа. Мөнхүү тайзнаа тэр болгон хараагүй, гол дүрд тоглож байхыг нь үзээгүй залуу жүжигчин Ц.Цэрэнболд, Д.Баттөмөр нар агь ноён Гомбосүрэн /эх дүр нь Түшээ гүн Чагдаржав юм/-гийн дүрийг боломжийн гаргаж ирлээ. Харин агь ноён ганц удаа дэлбэрч, уур хилэнгээ гаргадаг хэсэг /Лантуу хиаг барьж хорихыг зарлиг болдог/-т хэн хэний сэтгэлийн эрчим, дотоод тэсрэлт дутав бололтой. Энэ мэт хэд хэдэн үзэгдэлд анх ирж буй үед Лантуу, Ёндон хоёрын чивэлт үгийг сонсох, шулам гэж гүтгэлэг тарсныг Сэржмядагт хэлэх, жасаанд мордохдоо аавдаа ханиа захих зэрэг хэсэгт "хатгаж өгөх" үг өгүүлбэр мэр сэр "унаж" байгаа анзаарагдав. Зохиолчийн диалоги үзэгчид хүрч буй нь гайхалтай. Сэтгэл сэрхийм олон үгийг "зажлаад залгиад" байгаа тал ажиглагдаж байна. Залуу жүжигчид цааш цаашдын тоглолтдоо анхаарч, дүр дээрээ тогтож ажиллан ухаантай, залуу ноёны дүрийг бүтээгээсэй гэж хүсэх байна. Эмгэнэлт жүжгийн нэгэн амин сүнс бол Цагаан шоот. Монгол Улсын ардын жүжигчин П.Цэрэндавга үнэхээр авьяас билэгтний зиндаа зааж том дүрийг сэтгэл сэрхийтэл бүтээлээ. Үнэнийг хэлэхэд "Одоо яах бол..." гэсэн айдсыг энэ жүжигчин л үзэгчийн сэтгэлд сэрхийлгэж, бүтэн хоёр цагийн турш жүжгийг хөтлөв. Зохиолчийн үзэгдэл бүрийн төгсгөлд шигтгэж өгсөн өргөстэй үгийг илүү тод, илүү хурцаар үзэгчдэд өгөх талаар Цагаан шоотын орлон тоглогч Б.Отгонбат илүү анхаарч дүрээ бүтээхийг хүснэ. Монгол Улсын гавьяат жүжигчин Б.Жаргалсайхан, СТА Ж.Пүрэвдорж нар өвгөн гүний дүрийг аятайхан бүтээв. Гэхдээ зохиолч, найруулагчийн зориуд бодож хийсэн "тангараг" мэт монолог төдий л хүчтэй сонсогдохгүй байгаа учир дүр тодорч өгөхгүй, ерөнхийдөө гөлгөр болох гээд байна. Лувсан хиаг барьж хорих нэрээр хамгаалдаг, Цагаан шоотыг үл тоож Шарчовомбод залбирдаг голч ухааныг тодруулж өгмөөр санагдана. Энэ бол авьяастай, туршлагатай жүжигчдийн хувьд эргэж бодож, ахиж нягтлахад "гялалзаад гараад ирэх" сайхан дүр юм. Домгийн хувьд "хэргийн эзэн" болж гардаг Шарчовомбо, харин энэ жүжгийн хувьд буяны мөр хөөсөн, бурхны шавь болж гарав. Гэвч жүжгийн төгсгөл рүү Цагаан шоотын дарамт, сүрдүүлэлтэд, Ёндон мээрэн, Лантуу тахар нарын ятгалгад автаж харц хатныг барьж хориход гар бие оролцоход хүрч байна. Энд л ерөөл бүдгэрч, хараалд дийлдэж буй зохиолчийн философийг түлхүү тодруулах талаар Б.Мөнхдорж найруулагч, М.Цолмонбаатар жүжигчин ч эргэж анхаараасай билээ. Жүжгийн явцад хатгах нэг цэг энд байх шиг санагдана. Урангоо бол жүжгийн үйл явдлыг их хурцалж өгөх "билүү дүр". Жүжигчин Д.Ганцэцэгийн хувьд өөрт ногдсон дүрээ чадмаг гаргалаа. Харин Сэржмядагийн аягачин болгож, өргөөнд Урангоо орж ирэх "бяцхан хэсэг" илт үгүйлэгдэж байгааг зохиолч, найруулагч нар цаашид бодвол жүжгийн эрчим, хэмнэл, далд түгшүүр улам тод болно. Заяа хатны дүрийг СТА Урнаа, СТА Нармандах зэрэг туршлагатай жүжигчид өөр өөрийн арга барилаар сайн бүтээлээ. Энэ дүр тоглох юм ихтэй, бодох, зовох, эргэлзэх, хорсох, хардах сэтгэл зүйн бүх элемент сүлжилдсэн их сонин хүн. Ялангуяа ухаан дутуу хүүдээ зовох эхийн сэтгэлийг илүү барьж тогловол буруутгах аргагүй буруутан тодрох билээ. Ухаан дутуу агь Готовсүрэн. Жүжгийн ёр, билгийн дүр юм. Гэхдээ хараал, ерөөл тэрсэлдсэн хорвоод "тэнэг хүн тэг дундуур нь" гэгчээр хамгийн үнэнийг хэлж байгаа ганц хүнийхээ дүр дээр жүжигчин Н.Бадарч, М.Цолмонсүрэн хоёр боломжийн ажиллав. Гэвч цааш нь ургуулж бодоод ахиж ажиллавал энэ дүр их сонин санаа гаргаж болох "бэлэн материал" юм. Лантуу тахарын дүрийг С.Болд-Эрдэнэ их зөв бүтээлээ. "Улаан хамар"-тай хутган үймүүлэгчид, архинаас юугаа ч өгөхөөс буцахгүй бага гарын түшмэлүүд өнөөдөр ч олон бий. Лувсан хиагийн дүрийг Г.Амгаланбаатар бүтээхдээ, өөрийн анд, мэргэжил нэгт нөхөр Лантуу /С.Болд-Эрдэнэ/-тай харьцах харьцаагаар дамжуулж донжтой гаргаж өгсөн бол илүү тодрох байв уу даа гэж бодож байна. Ер нь 50 гаруй уран бүтээлч тайзнаа жигдэрсэн энэ том жүжигт гар бие оролцсон бүгд гүн сэтгэлээсээ хандаж, чин зүтгэл гаргасныг үзэгчид бид анзаарч баярласнаа хэлэх ёстой. Ёндон мээрэн /Г.Алтаншагай/, өвгөн /СТА С.Дамдин/, эмгэн /А.Ж Мэндбаяр/ нар өөр өөрт ногдсон ачааг чадал тэнхээ, авьяас билгээ дайчилж сайн бүтээлээ. Үзэгч бид цагийн цагт сайн бүтээл хүсэн хүлээж байдаг УДЭТ-ынхан төрийн шагналт Д.Төрбатын цомнол, төрийн шагналт, урлагийн гавьяат зүтгэлтэн Г.Бирваагийн хөгжим "Харц хатан" жүжгээр үзвэрийн 76 дахь жилийн нээлтээ хийлээ. "Учиртай гурван толгой", "Шарай голын гурван хаан"-аас хойш гурав дахь дуулалт жүжгийг өөрийн тайзнаа тавьсан нь ахмад уран бүтээлчдээ баярлуулж "Бөмбөгөр ногоон театр" санагдаж байна гэж хэлсэн бол үзэгч бидэнд "нэгэнт мартагдсан хуучин юмыг гаргаж ирэхийг шинэ зүйл гэнэ" хэмээсэн үгийг сануулж байна. "Харц хатан"-ы сорын гэгээ олон хүний зүрх сэтгэлд илч гэрлээ хайрлалаа. Энэ бол театрын урын сангийн бодлогыг дөчин жил нуруун дээрээ үүрч ирсэн нэрт найруулагч, Ардын жүжигчин Б.Мөнхдоржийн гавьяа мөн. УДЭТ-ын уран сайхны зөвлөлийн зөв бодлогын үр дүнд тайзнаа амилсан С.Жаргалсайханы "Хаан түүх", Б.Лхагвасүрэнгийн "Тамгагүй төр", "Атга нөж" жүжгийн зиндаанд бүтээгдсэн Д.Төрбатын "Харц хатан" жүжиг ч хойшид тайзнаа мөнх настай гэдэгт итгэж байна. Энэхүү жүжгийг ивээн тэтгэсэн Швейцарийн хамтын ажиллагааны хөгжлийн санд баярлах нь зүй ч ийм зиндааны бүтээл дээр ажиллаж буй авьяаслаг уран бүтээлчдээ бусдыг царайчлахад хүргэж буй төр, засаг нэгийг бодох цаг болжээ. Улсын нөөц 300 тэрбум гэж ханхалзаад байдаг төр засаг, үндэсний хэмжээний том уран бүтээлд гар таталгүй санхүүжилт хийж гэмээнэ авьяас билэг, ухаан бодол аль ч талаар дутахгүй гэдгийг "Харц хатан харуулав. Ер нь дээр нэр дурдсан үндэсний сонгодог жүжгүүдийг үе үеийн үзэгчдэд хүргэх талаар УДЭТ-ын удирдлага төдийгүй БСШУЯ-ны зүгээс ч санхүүгийн талд тус дэм үзүүлэх цаг болсон байна. Орчин үеийн сэдэвтэй, цөөн дүртэй санхүүжилт бага шаардах орлого их олох /кассовой/ жүжиг тайзнаа тавих нь энэ цагийн хэрэгцээ шаардлага мөн ч үндэсний бахархал, үндэсний ёс заншлыг үзэгчийн зүрхнээ гэрэлтүүлж өгөх үндэсний сонгодог жүжигт УДЭТ өөрийн жүжигчдээ, өөрийн тайзаа харамгүй зориулж байгаад талархал илэрхийлж байна. Г.Нарантунгалаг /МУИС-ийн магистр/ 
