Албан тушаалын тэмцэлд л ах маань золиос боллоо

Авлигын хэргээр найман жилийн хорих ялаар шийтгэгдээд буй ГЕГ-ын дарга асан Х.Баатарын үеэл дүү Гансүхтэй уулзаж ярилцлаа. Жил тойрон дуулиан тарьсан энэ хэрэг анхан шатны шүүхээр мөн л дуулиан дагуулсаар шийдүүлсэн. Н.Гансүх нь Х.Баатарын төрсөн эгчийнх нь хүүхэд бөгөөд түүний хэрэгт гэрчээр байцаагдсан билээ. 
-Анхан шатны шүүхийн шийдвэр гарч Х.Баатар найман жилийн хорих ял сонссоноос хойш арваад хонолоо. Энэ хооронд хүмүүс янз бүрийн дүгнэлт хийж байна. Зарим нь түүнийг золиос боллоо, намынхаа дарга нарыг өмгөөлсөөр шийтгүүллээ гэцгээж байхад зарим нь ял нь багадлаа, бүр олон жилээр шийтгэж шоронд хатаах байсан юм хэмээн занаж байна.
-Мэдээж энэ бүх дуулиан шуугиан сэтгэл санааны хувьд маш хүнд тусч байна. Хийгээгүй хэргийн төлөө амьдралынх нь найман жилийн хугацааг шоронд ял эдлүүлэхээр шүүхээс тогтоол гаргачихаад байхад "Бага ял өглөө" хэмээн улайрсан хүмүүс аймшигтай юм. Тэр хүн өөрөө, 80 гарсан ээж нь, хань, үр хүүхэд, ах дүү бид цөм сэтгэлийн зовлон эдэлж байхад нэмж нэрмэх нь хэрээс хэтэрч байна. Улс төрийн зорилготой, ямар нэгэн сонгуульд зориулсан энэ жүжгүүд нь үнэхээр аймшигтай, яг л нөгөө хэлмэгдэлтийн он жилүүдийг санагдуулаад байна л даа. -Ял сонссоныхоо дараа Х.Баатар гуайн бие гайгүй биз. Өвчин хуучин нь сэдрээгүй байгаа? -Яаж сайн байхав дээ. Анх баригдахдаа л бие нь муу байсан болохоор одоо бүр ч доор орсон. Баригдахаасаа өмнө ах Япон явсан юм. Тэгээд ирэхдээ л хамаг бие нь ногоорчихсон байсан. "Хэвтэж эмчлүүлмээр юм" гэхэд "ажил ихтэй, энэ тэр" гээд гэрээрээ эмчлүүлээд л яваад байсан. Тэгээд удалгүй баривчлагдсан болохоор яаж ч сайн байхав. Гэтэл бас сахарын өвчтэй юм шүү дээ. Бүтэн нэг жилийн турш тэр хүнийг битүү, чийгтэй шорондоо хорилоо. Одоо тэр хүнд эрүүл эрхтэн бараг үлдээгүй биз. -Хоригдож байх хугацаанд нь хоёр ч удаа эмнэлэгт хэвтүүлж эмчлүүлсэн сураг сонсогдоод байсан. Үнэн юм уу даа? -Нэгдүгээр эмнэлэгт хэвтүүлсэн. Цусны тасагт хэвтүүлж байгаад "цоо эрүүл" гэсэн бичиг хийлгээд гаргачихсан байсан. Эмнэлгийн дүгнэлтийг худлаа гаргасан нь мөдхөн шинжилгээ, Улсын мэргэжлийн хяналтын газраас хийсэн шалгалтаар тодорхой болсон л доо. -Энэ тухай таниас дараа нь тодруулж асууна аа. Харин одоо эрүүл мэндийнх нь тухай яриандаа эргэж оръё. Эмнэлэгт байхад нь маш хатуу хяналтад байлгасан гэдэг үнэн үү? -Үнэн. Нэг удаа орой ажил тарчихсан хойно гэнэтхэн булаах шахам нууцаар авч давхиад "Ганц худаг"-т аваачаад хорьчихсон байсан. Энэ тухайгаа эмчид нь ч хэлээгүй байгаа юм. Зүй нь эмчилж байсан эмч нь хамгаас түрүүнд мэдэх ёстой биз дээ. Би сандраад эмч рүү нь ярьтал "Би дөнгөж сая эмнэлгээс гарсан юмсан. Тэгэхэд зүгээр л хэвтэж байсан шүү дээ" гэсэн. -Өмгөөлөгч нь бас мэдээгүй хэрэг үү? -Өмгөөлөгч нь бүр "Ганц худаг"- т очсон хойно нь мэдсэн байсан. Өмнө нь бас нэг удаа гэнэтхэн авч явах гэхэд нь эмч, өмгөөлөгч хоёр нь явуулаагүй байсан. Өмгөөлөгч нь "Та нар энэ хүнээр тоглоод дууслаа шүү дээ. Ингэж байснаас зүгээр л буудчихаач" гэж орилж хашгирч байж арайхийн эмнэлэгт нь үлдээсэн байсан. Доошоо цус алдаад бие нь муу байхад л аваачиж хорих гээд байсан хэрэг. Одоо ч цус алдаад байгаа хэр нь "Ганц худаг"-т хорьсоор л байна. Баатарыг эмчлүүлэхэд юу нь болохгүй байсныг, одоо юу нь болохгүй байгааг энэ төрөөс, цагдаагаас асуумаар санагддаг юм. Хэрэгт холбогдсон ч гэсэн тэр хүн шүү дээ. Түүний араас санаа зовж, сэтгэлийн зовлон элдлэгсэд олон байна. -Яагаад уулзуулдаггүй юм бол. Ямар нэгэн шалтгаан байна уу? -Ямар ч хариу, ямар ч шалтгаан байхгүй. Ах өөрөө зовлон байдлаа тоочсон хүсэлт зөндөө бичсэн. Ерөөсөө зөвшөөрдөггүй юм. Тэр хүн ээжтэйгээ уулзлаа гээд юу нь болохгүй болчихов гэж дээ. -Гэр бүлийнх нь хүн бас хэцүү л байдаг байх даа? -Мэдээж шүү дээ. Анх ахыг баривчлах үед цагдаа, тагнуулынхан сүр бадруулж гэр оронд нь давхиж ороод нэгжлэг хийж байна гээд тэр айлыг түйвээсэн. Тэгэхэд айсандаа эхнэр нь ухаан алдаж унаад түүнээс хойш бие нь тааруухан өдийг хүрлээ. Бодоод үз л дээ. 1980-аад оны үед түүний эхнэрт Эрүүл мэндийн яамнаас өгч байсан байрыг нь сая 20 жилийн дараа нэгжиж байгаа юм даа. Огт өөр айл сууж байхад нь шүү. -Түүнийг баривчлах үед Сэлэнгийн гаалийн дарга Дамбатай хамт явж байгаад зугтааж цагдаагийнхантай хөөцөлдөж байж арайхийн барьсан тухай цагдаа нар ид хав болгон ярдаг. Энэ үнэн үү? -Тэр өдөр Гаалийн ерөнхий газар дээр зөвлөгөөн болоод тарсан юм билээ. Ах дараа нь билльярд тоглох санаатай Дамбыг дуудсан гэсэн. Тэгээд ГЕГ-аас хөдлөөд Төв шуудангийн дараагийн уулзварын гэрлэн дохион дээр зогсож байхад нь л машин тулгаж зогсоож байгаад баривчилсан гэсэн. Зүгээр л тоглох гээд явж байсан хүмүүсийг нэг их сүрхий авлига авч, өгөлцөх гээд явж байхад нь барьсан гэж боддог юм шиг байна билээ. Одоо хэр нь цагдаа, тагнуулынхан "манайх барьсан, тэгвэл манайх түрүүлж илрүүлсэн" гээд хоорондоо булаацалддаг гэсэн. Тэгж сүрхий барьчихаад эхний хоёр сар ганц ч байцаагаагүй. Ямар ч нотлох баримтгүй байсан болохоор тэр байх. -Тэр хооронд гэр бүлийнхэнтэй нь уулзуулж байсан уу? -Хаана хорьсон нь ч мэдэгдэхгүй байсан шүү дээ. Шууд л Дарханы хорих руу аваад давхисан байгаа юм. Ингэхэд та шүүх хурал дээр суусан байх аа? -Суусан. -Сагсай прокурор шүүх хурал дээр ГЕГ-ын дэд дарга Баттөмөр, Баатар хоёр намдаа нэг ч төгрөг хандивлаагүй гэж Баттөмөр ярьсан гэж хэлсэн. Гэтэл хариуд нь өмгөөлөгч Баттөмөрийн мэдүүлгийг уншсан. Хандив өргөсөн л гэж байгаа юм. Энэ мэтчилэнгээр прокурор илт худлаа ярьж ямар ч нотлох баримтгүйгээр тулгаж ял төлөвлөсөн. Гэтэл хэдэн зуун сая төгрөгийн хахууль авсан, өгсөн гэгдэж байсан ах маань эцсийн эцэст хоёр сая төгрөг, 4000 ам.доллар дээр л найман жилийн хорих ял авлаа. Гэтэл хоёр сая төгрөг, 4000 ам.доллар ахад минь өгсөн гээд байгаа Банзрагч, Батболд хоёр ямар ч ялгүй үлдэж байгаа нь бас л сонин. -Гэхдээ МАХН яагаад ганцхан Баатараар хандив цуглуулж, яагаад хүмүүс намдаа өгөх хандиваа ганцхан түүнээр дамжуулж өгдөг байсан нь жигтэй санагдаж байсан шүү? -Ахаас өмнө ч МАХН гаалиас хандив нэхдэг, авдаг байсан юм шиг байна лээ. -Тэгвэл үүнийгээ л нотлох хэрэгтэй юм биш үү. Хэн гэдэг хүнээс хэн гэдэг албан тушаалтан нь хандив нэхэж байсныг одоо нийтийн өмнө дэлгэх ёстой биш үү? -Хэрвээ би Төрийн ордонд ямар нэгэн албан тушаал хашдаг байсан бол үүнийг баталгаажуулаад зохих хүмүүстэй нь яриад ахыгаа аваад л гарах байсан. Даанч хэнтэй нь ч холбоо барьж чадаагүй. Бас тусламж ч хүсч чадаагүй. Бүгдээрээ л энэ хэргээс айж Баатарын төлөө үг цухуйлгавал яллагдана гэж айж байсан шүү дээ. Харин хэрэг дууссаны дараа прокурор нарын гаргаж ирсэн инээдтэй нотлох баримтууд, ямар мөнгөн дээр ял авч байгааг хараад айдас нь арилсан байлгүй. Арай ч ийм ял авчихна гэж санаагүй юм л даа. -Энэ хэрэгт ахыгаа ямар ч ял авахгүй гэж үнэхээр итгэж байлаа гэж үү дээ? -Тэгсэн итгэж байсан. Хэрвээ улс төр ороогүй бол ийм ял авахгүй байсан юм. -Анхнаасаа л улс төрийн үр дагавартай, захиалгатай хэрэг гэдэг нь тодорхой байсан шүү дээ? -Төрийн эрх тэнцүү барьж байсан намуудын албан тушаалын төлөөх тэмцэлд миний ах бүрэн золиослогдсоныг одоо бүр ч тодорхой ойлгож байна. ГЕГ-ын даргын албан тушаалыг авахын төлөө хүний амьдралыг ингэж золиослож болохгүй биз дээ. -Тухайлбал, аль нам нь тэр албан тушаалыг авах гэж сонирхож байсан гэж та бодож байна вэ? -Эхлээд Ардчилсан нам гаалийг авахын тулд дэд даргаар нь ажиллаж байсан Энхбат гэдэг хүнээрээ бүхнийг хийлгэсэн. Гэтэл гэнэтхэн Ц.Элбэгдоржийн Засгийн газар огцорчихсон. Харин дараа нь МАХН үүн дээр нэрмээс болсон. -Яаж? -Ойлгомжтой биш үү. Сангийн сайд Баяртсайхан, ГЕГ-ын дэд дарга Баттөмөр, УИХ-ын дарга Нямдорж нар бүгдээрээ Увсынхан. Тухайн үед Нямдорж Хууль зүйн сайд байсан, дараа нь УИХ-ын дарга болсон. Одоо Баттөмөр ГЕГ-ын дарга болохоор хөөцөлдөж байгаа гэсэн. Ер нь тэгээд саяын шүүх хурлын даргалагч шүүгч нь ч Увсынх. Хажууд нь сууж байсан Хосбаяр шүүгчийг Сүхбаатар өөрөө ажилд авсан юм гэнэ лээ. Тэгэхээр МАХН-ын ямар фракцын үйл ажиллагаа байсан нь тодорхой. -Хөвсгөлд болсон нөхөн сонгуулийн дараа буюу санал хураалтын маргааш нь шүүх хурал болсон. Ө.Энхтүвшингийн нэр энэ хэрэгт холбогдож байсан учраас цаг хугацааны хувьд ингэж тааруулсан байж болох уу? -Хүмүүс "Энэ сонгуулийн дараа л энэ хэргийг шийднэ" гэж ярилцаад байсан үнэн байсан. Тэгээд ч ер нь ганцхан Ө.Энхтүвшин гаалиас байр авчихсан юм биш. Зөндөө л хүн авсан юм байна билээ. УИХ-ын дарга Ц.Нямдорж ч гэсэн байр авсан. Одоо л түүнийгээ зарчихаад байгаа болохоос биш. -Одоогийн Ерөнхийлөгчийн дүү Намбарын Энхтуяа гэдэг хүн байр авсан байдаг байх аа? -Авсан эсэхийг нь мэдэхгүй. Ямар ч байсан гаальд ажилладаг л юм билээ. Сангийн сайд Баяртсайхан, Нямдорж нарын хамаатан бүгдээрээ л гаальд ажилд орсон байдаг шүү дээ. Гэтэл өнөөдөр яагаад ганцхан манай ах яллагдаж байгаа юм бэ, тийм үү? Тэд бүгд л түүний найз нөхөд байсан. Харин шоронд орсон цагаас нэг нь ч "Юу болж байна, яаж байна" гэж асуугаагүй. Нөгөө олон танил, найз нөхөд нь бүгд нүүр буруулцгаасан. -МАХН-ын Увсын фракц Х.Баатарын албан тушаалыг авах гэж ийм үйл ажиллагаа зохион байгуулсан гэж та хэлж байна уу? -Манай ах хоёр замаар л шоронд орсон. Нэгдүгээрт, эхлээд Ардчилсан намынхан ГЕГ-ыг мэдэлдээ авахын тулд энэ хэргийг эхлүүлсэн. Дараа нь МАХН-ын доторх Увсын бүлэглэл золиос болгосон. Нэг сонирхолтой зүйл байдаг юм. Ц.Элбэгдоржийн Засгийн газрыг огцруулах гэж бөөн юм болов доо. УИХ-аар огцруулахын яг урд шөнө "Ганц худаг"-т МАХН-ын удирдлагууд ахыг эргэж очсон байдаг. Харин маргааш нь УИХ-ын чуулган дээр Ц.Элбэгдорж "Урд шөнө Х.Баатарыг эргэж очоод ийм шийдвэр гаргалаа" гэх шахуу юм ярьсан. Ингээд авлигын хэргээр баригдаад байсан Баатарт Засгийн газрыг огцруулсан гэсэн бас нэг сэтэр нэмэгдсэн. -Ц.Элбэгдоржийн Засгийн газрыг Баатараас болж огцруулсан гэсэн нэр зүүлгэх гэж л удирдлагууд нь хэргээр зорьж очсон юм биш үү? -Харин тэгсэн. Гэхдээ бодоод үзэхэд Гаалийн дарга байсан, зүгээр л нэг жирийн хүн Засгийн газрыг огцруулж дөнгөнө гэж үү. -Тэгэхэд хэн хэн очсон юм бэ? -С.Баяр, Ё.Отгонбаяр нар очсон гэсэн. -Тэд чухам юу ярьсан юм бол оо? -Түүнийг одоо хүртэл мэдэж чадаагүй л байна. -Тэд дараа нь эргэж очсон уу? -Үгүй. Бүтэн нэг жил хоригдоход ганцхан удаа эргэж очсон нь тэр. -За яахав, Х.Баатар хандив цуглуулж хандиваа намдаа өгчээ. Гэтэл нам нь тэр хүнийг бүтэн нэг жил хоригдож байхад нь хэдэн төгрөгийн хандив авсныг нь батлаад өгч яагаад чаддаггүй юм бол? -Ё.Отгонбаярын гарын үсэгтэй 100 сая төгрөг хандивласан гэсэн бичиг шүүх хурал болдог өдөр очсон боловч шүүх түүнийг нь хайхарч үзээгүй. -Өмнө нь гаргаад өгч болохгүй байсан юм байх даа? -"Манай намын дотоод асуудал. Сайн нягталж байж гаргаж өгнө" гэсээр байгаад оройтуулчихсан юм. -Уг нь өгч байсан мөнгөнийхөө дүнг авах гэж байгаа болохоос биш мөнгө зээлэх гэж байгаа биш дээ. МАХН ахыг чинь зүгээр л шаварт шидчихсэн юм биш үү? -МАХН үнэхээр Баатар гэдэг хүний төлөө юу ч хийгээгүй. Яагаад Хууль зүй, дотоод хэргийн сайд хэргийг нь мөрдөн байцаалтад шалгаж байхад нь ганц удаа харчихаж болох л байсан шүү дээ. Одоогийн Ерөнхийлөгчийн сонгуулийн үеэр ах маань "Чингис" зочид буудалд хандив цуглуулах үдэшлэг дээр 10 сая төгрөг хандивлаж байсан юм билээ. Ерөнхийлөгч эхнэртэйгээ хамт зогсож байгаад л гардаж авч байсан гэсэн. Тэгээд сонгуульд ч өөрийн биеэр бас зөндөө л явсан. Гэтэл Ерөнхийлөгч яагаад дуугүй байгаад байгаа юм бэ? Тэр хүн шүүгчийг нь томилж байгаа асуудал дээр яагаад анхаарал хандуулсангүй вэ. Энэ мэтийн асуудал зөндөө л бий. УИХ-ын сонгуулийн үеэр бас сонгуульд нь зөндөө л явсан даа. -Баатар таниас мөнгө зээлдэг байсан гэл үү? -Тиймээ. Би ахыгаа аль дээр үеэс л спонсорлож байсан. -Таниас мөнгө авч хэн нэгэнд хандивлах тухай ярьж байсан уу? -Үгүй. Тэгж ярьж байгаагүй. Би ч асуудаггүй байсан. Мөнгө авдаг байсан. Би өгдөг байсан. -Та ямар бизнес эрхэлдэг юм бэ? -Үйлчилгээний л бизнес эрхэлдэг. Би Монголд ирээд нэг жил л болж байна. -Өмнө нь та хаана байсан юм бэ? -Канадад байсан. Намайг Канадад байхад хүртэл ах "Мөнгө явуулаач. Байр авах гэсэн юм" гэж байсан. Би мөнгө явуулж л байсан. -Та тэр хүнд байнга мөнгө зээлүүлдэг байсан юм бол хариуд нь ямар нэгэн тус авч байсан уу? -Үгүй. Манай ах чинь манай гэр бүлийн атаман шүү дээ. Мөнгө хэрэгтэй байна гэвэл өгдөг л байсан. Цагдаагийнхан ч надаас наад асуудлыг чинь асуусан. Мөнгө өгч байсан он, сар, цаг, минутаар сана гээд л. Би 50, 100 доллар өгч байсан он сараа яаж санах юм бэ. Бас тэгээд намайг мөнгө зээлүүлэх бүртээ гэрээ хийхгүй яасан юм бэ гэх мэтээр зөндөө шалгаасан. Өнөөдөр Монголын нийгэм иймэрхүү жишгээр л явж байгаа биз дээ. Ах, дүү нараа тусалж дэмжээд л зээлж, зээлээд л. Төрийн албан тушаалд байгаа бүх томчуудын авгай нар ч хувийн бизнес эрхэлдэг. Тэдний авгай нар бүгд өөрсдөө мөнгө олсон гэдэгт хэн итгэх юм бэ? Харин манай ах, түүний авгай хоёр ямар ч бизнесгүй, хоёулаа төрийн албан хаагч байсан. -Одоо тэгээд дараагийн шатны шүүхэд давж заалдах уу? -Шүүхийн тогтоолоо ч гар дээрээ аваагүй байна. Мэдээж давж заалдана. -Тэгээд нэмэр байна уу? -Ял нь бараг хасагдах байлгүй дээ гэж бодож байгаа. -Иймэрхүү хэрэг энэ чигээрээ л явчихдаг гашуун туршлагууд зөндөө бий дээ? -Хүмүүс янз бүрийн юм л ярих юм. Гэхдээ ямар ч байсан давна. -Баатар намаа хамгаалж дарга нарынхаа нэрийг цэвэр авч гарахын төлөө ингэж ял авлаа гэлцэж байна. Хэрвээ тийм бол хэргээ задалж болдоггүй юм болов уу? -Хэрэг хийгээгүй хүн юугаа задалдаг юм бэ, бүү мэд. Гэхдээ ах юу бодож байгаа юм бол доо. -Түүний хандив гэж хэлсэн, мэдүүлсэн мөнгийг авлига гэж шүүх үзсэн. Тэгвэл тэр хандив нэртэй авлигыг нь авч сонгуульдаа ашиглаж байсан хүмүүс зүгээр өнгөрнө гэдэг хачин санагдахгүй байна уу? -Хачин санагдаж байгаа. Уг нь авсан, өгсөн хоёулаа шийтгэл хүлээх ёстой баймаар гэснээр бидний яриа өндөрлөв. 
Л.Мөнхбаясгалан 
