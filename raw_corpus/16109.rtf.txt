№146 (16109)      
1985 оны зургадугаар сарын    18.
Зөвлөлтийн туршлага

Хөгжингүй социализмыг улам боловсронгуй болгож, нийгэм эдийн засгийн хөгжлийг түргэтгэх, улс ардын аж ахуйн бүх салбарт чанарын шинэ өндөр ахиц гаргахаар зөвлөлтийн ард түмний өрнүүлж байгаа гавшгай хөдөлмөр, арвин баялаг туршлага нь социалист байгуулалтын үйл хэрэгтээ монголын ард түмний уйгагүй суралцаж, бүтээлчээр нэвтрүүлэх яндашгүй эрдэнэсийн сан, манай ажлын арга барил, зохион байгуулалтыг тал бүрээр төгөлдөржүүлэхэд үнэлж баршгүй их ач холбогдолтой үлгэр жишээ мөн. Зөвлөлтийн туршлага нь бид бүхэнд хөгжин дэвшихийн ширгэшгүй эх булаг, шинэ өндөр амжилтад хүрэх хүчирхэг жигүүр болж байдаг билээ. 

Нөхөр Ж. Батмөнхийн онцлон тэмдэглэж хэлснээр: << Манай хоёр орны найрамдал, хамтын ажиллагааны одоогийн үе шат нь нийгмийн амьдралын бүхий л хүрээнд бүх талаар ойртон нягтрах процесс гүнзгийрч байгаагаар тодорхойлогдож байна >> . 

Нам, тэр, олон нийт, аж ахуй, соёлын байгууллагын бүхий л ажил, амьдрал ахуйд зөвлөлтийн интернационалч туршлага онцгой ач холбогдолтой бөгөөд амьдрал практикаар шалгагдаж, үр өгөөжтэйгөө нотолсон, нийгэм, эдийн засгийн чухал үнэ цэнэтэй, яндашгүй их нөөцтэй энэхүү эрдэнэсийн сангаас ажил хэрэгчээр байнга суралцаж, нөхцөл бололцоондоо тохируулан бүтээлчээр нэвтрүүлэх нь нам, улс, олон нийтийн байгууллагын хойшлуулшгүй зорилт байсаар ирсэн, байх ч болно. 

Зөвлөлтийн хүмүүсийн өндөр ухамсар, нийгэм, улс төр, эдийн засгийн аливаа асуудлыг намч зарчимч байр сууринаас авч үзэж эцсийн өндөр үр дүнд хүргэхийн төлөө шургуу тэмцдэг идэвхтэй дайчин чанар, улс эх орон, хот тосгон, үйлдвэр, аж ахуйгаа цаг ямагт хөгжүүлэхийн төлөө шинийг эрэлхийлж, бүтээлч санаачилга өрнүүлж, улс нийтийн эрх ашгийн үүднээс бэрхшээлийг даван туулж, ажилд шүүмжлэлтэй, дүгнэлттэй, санаачилгатай ханддаг онцгой шинж төлөв нь манай хөдөлмөрчдөд коммунист ухамсрын сайхан үлгэр жишээ болдог билээ. 

Шинжлэх ухаан техникийн дэвшлийн үндсэн дээр ЗХУ-ын нийгэм эдийн засгийн хөгжлийг түргэтгэх үзэл баримтлалыг томъёолон боловсруулсан ЗХУКН-ын Төв Хорооны энэ оны дөрөвдүгээр сарын бүгд хурлын шийдвэрийг хэрэгжүүлэх зорилгоор саяхан ЗХУКН-ын Төв Хороонд болсон зөвлөлгөөн, түүн дээр тавьсан нөхөр М.С. Горбачевын илтгэлд дэвшүүлсэн зорилт нь социализмын эдийн засгийн онол практикийн сэтгэлгээг баяжуулсны хувьд зөвхөн ЗХУ-аар зогсохгүй социалист орнуудад нийтлэг өргөн ач холбогдолтой боллоо. ЗХУ-ын аварга амжилтыг улам арвижуулахын үүднээс үйлдвэрлэлд бүтцийн өөрчлөлт хийх, удирдлагын үр ашигтай хэлбэрт шилжих, хөрөнгө оруулалтын өгөөжийг дээшлүүлэх, улс ардын аж ахуйг техникийн талаар дахин шинэчлэх, үйлдвэрлэлийг шинжлэх ухаан тийш, шинжлэх ухааныг нийгмийн үйлдвэрлэлийн хэрэгцээ тийш шийдвэртэй эргүүлэх зарчмын чухал шаардлагыг хэрэгжүүлж байгаа дээрх туршлагаас бидэнд суралцах юм асар их байна. 

Ленинград хот, Чойбалсан музей, Красноярск хязгаарын намын байгууллага коммунистуудын хөрөнгө оруулалтын үр ашгийг хангах, шинжлэх ухаан үйлдвэрлэлийн холбоог бэхжүүлж, техникийн дэвшлийг түргэтгэн, үйлдвэрлэлд нэвтрүүлэх талаархи туршлага санаачилгаас суралцах нь чухал байна. 

Хүн амын хүнсний хангамжийг сайжруулахын тулд ЗСБНХОУ-ын Курган мужид хөдөө аж ахуйн үйлдвэрлэлд бригадын зөвлөлийг байгуулан хөдөлмөрийн хамт олныг идэвхжүүлж, амины туслах аж ахуйг өргөжүүлэн хөдөлмөрчдийн сайн дурын үндсэн дээр жимс, ногоо тарих нөхөрлөл хоршин байгуулж техник, хими нэвтрүүлж сайхан үр дүнд хүрч байгаа арга туршлагыг ч судлан манайд нэвтрүүлүүштэй юм. 

ЗХУКН-ын ээлжит их хуралд бэлтгэх улс төр, хөдөлмөрийн өргөн далайцтай ажил зөвлөлт орон даяар эрчимтэй өрнөж, намын бүх шатны байгууллагын улс төрийн удирдагчийн бат байр суурийг улам бэхжүүлж, ленинч арга барилыг тууштай нэвтрүүлэхийн төлөө бүтээлч сайхан туршлага гарч байгаатай манай орны коммунистууд, намын анхан шатны байгууллагууд анхааралтай танилцаж байна. 

Нам, төр, олон нийтийн байгууллагын сонгуулийн нийгмийн өмнө хүлээсэн үүрэг хариуцлагыг дээшлүүлж, нам, төрийн хяналт шалгалтыг зөвхөн хоцорсон байгууллагад биш тэргүүний газар, хамт олон тэрчлэн нийтэд нэрд гарсан удирдах ажилтнуудын ажлын байдлын талаар ч мөн адил хийж, үзэл суртал ухуулгын ажилд бүгд найрамдах улсын коммунист намын төв хорооны нэгдүгээр нарийн бичгийн даргаас эхлээд нийт удирдах ажилтнууд оролцож, хөдөлмөрчид, залуучуудтай нүүр тулж уулзаж аль болохоор хөдөлмөрийн хамт олны гүнд орж, үйлдвэрлэл амьдралтай шууд биечлэн танилцдаг зэрэг манай ажлын практикт зайлшгүй үр дүн өгөх арга туршлага бидэнд дууриал болно. Зөвлөлтийн туршлагын сан шавхагдашгүй арвин, олон талтай, гүнзгий учраас ажил, үйлдвэрлэл, аж ахуйн аль ч салбарт түгээмэл бөгөөд намын бүх шатны байгууллагын ажлын бүхий л хүрээнд бэлэн тэргүүн туршлага олж болох их нөөцтэй, гагцхүү түүнийг далайцтай судалж, үр өгөөжтэй нэвтрүүлэх, амьд ажил болгох нь гол үзүүлэлт, үндсэн шаардлага байвал зохино. 

Зөвлөлтийн коммунистууд, хөдөлмөрчдөөс намынхаа их хуралд бэлтгэж байгаа туйлын ажил хэрэгч, бүтээлч үйлсийн жишээ, социалист уралдааны гүнзгий агуулга, баялаг хэлбэрийг жинхэнэ ёсоор судлан шууд нэвтрүүлэх хэрэгтэй байна. Зөвлөлтийн туршлага нь ирээдүйн залгамж үе хүүхэд багачуудад ч ялгаагүй өндөр ач холбогдолтой учраас ясли, цэцэрлэг, сургууль пионерийн байгууллагуудаас эхлэн зөвлөлтийн үе тэнгийнхнээсээ суралцах дадал заншилтай болж хэвших нь чухал юм. 

Манай үзэл суртал, суртал нэвтрүүлгийн ажил, ялангуяа хэвлэл мэдээллийн албаны тэргүүн зэргийн зорилтын нэг нь зөвлөлтийн туршлагыг сурталчлах, нэвтрүүлэх, үүний тулд тэргүүн туршлагыг өнгөц тоочин мэдээлэх бус харин гүнзгий задлан ялгаж аргачлан, нээж харуулахад чиглэх ёстой. 

