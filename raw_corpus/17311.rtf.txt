№94 (17311)
1989 оны дөрөвдүгээр сарын 20.  
ХАНАГҮЙ БОЛ БАРИЛГА БИШ

Барилга байгууламжийн төсөвт өртөгт үнийн дүнгийн 40 орчим хувийг эзэлдэг, угсралтын үеийн хөдөлмөр зарцуулалт ихтэй ажил бол барилгын хана юм. Наймдугаар таван жилд ханын материалын үйлдвэрлэлийг 60 гаруй сая ширхэг тоосготой тэнцэх хэмжээгээр нэмэгдүүлэх зорилт дэвшүүлсэн. 1988 оны байдлаар жилд 170 сая тоосго, дөрвөн сая хүрмэн гулдмай үйлдвэрлэж байна. 

Улаанбаатар, Дарханы улаан, цагаан тоосго, Архангайн хүрмэн гулдмай, байшин үйлдвэрлэх комбинатын угсармал хана гэхчлэн барилгын хананд зориулсан чанартай бүтээгдэхүүн нэр төрлөөрөө олширч, Улаанбаатар хотын ханын материалын үйлдвэр, Дарханы царууц тоосго,шохойн үйлдвэр зэрэг ажил сайтай байгууллага, хамт олны тоо нэмэгдэж, улсын өмнө хүлээсэн үүргээ амжилттай биелүүлж байна. Барилгын үйлдвэрлэлийг ханын материалаар хүрэлцээтэй хангаж чадаагүй цагт гол асуудал олигтой шийдвэрлэгдээгүй байна гэж үзэх ёстой. Орон нутагт ханын материал үйлдвэрлэх ажил хангалтгүйгээс алс холоос, гол төлөв төвөөс ханын материал татахад хүрч тийнхүү тээврийн зардал, барилгын өөрийн өртөг алсуураа өндөрждөг байна. << Тоосгоор үргэлж гачигддаг. Долоо хоногт 2 3 удаа л тоосго авдаг. Тэр өдрийг барилгачид маань << хишиг өдөр >> гэж хошигнон нэрлэдэг юм >> гэж БНМАУ-ын хөдөлмөрийн баатар, барилгачин Ж. Ишгэнхүү ярьсан нь барилгын ажилд оршиж байгаа нэлээд нийтлэг дутагдлыг хэлжээ. Өвөрхангай, ГовьАлтай, Дундговь аймгийн ханын материалын үйлдвэрүүд ашиглалтад ороод удаагүй боловч ажил нь доголдож бүтээгдэхүүний чанар сайнгүй байгааг хэрэглэгчдийн зүгээс нэг биш удаа шүүмжилсээр байна. Дорнод аймгийн царууц тоосгоны үйлдвэр ч ажилдаа дүгнэлт хийгүүштэй болоод байна. Орон нутгийн үйлдвэрүүд тухайн нутгийн хэрэгцээг хангахуйц ханын материал үйлдвэрлэхэд доголдол гаргаж байгаагаас давхар давхар хохирол үүсгэж байна. Тухайлбал, хуваарьт газар нь ханын материал нийлүүлээгүйгээс болж Баян-Өлгий аймаг 1983 онд Улаанбаатар, Дархан хотоос арга буюу тоосго тээвэрлэж гурван сая төгрөгийн нэмэгдэл зардал гаргажээ. Оршиж байгаа ийм ноцтой дутагдлыг арилгаж, ханын материалын нөөцийг нэмэгдүүлэх бололцоо багагүй байгаа бөгөөд юуны өмнө ашиглалтад орсон үйлдвэрүүдийн хүч чадлыг сайн эзэмших хэрэгтэй юм. Одоо Өвөрхангайн ханын материалын үйлдвэр хүч чадлаа 40, Дорнодынх 56, Говь- Алтайнх дөнгөж 20 хувь ашиглаж байна. Хэрэв эдгээр үйлдвэрүүд төслийнхөө хүч чадлаар ажиллаж чадсансан бол даруй 40 орчим сая ширхэг тоосго одоогийнхоос илүү үйлдвэрлэх боломж гарах байлаа. Манай орны говь, хангай, тал хээрийн нөөцтэй тул гар аргаар тоосго цохих, шатаах, ялангуяа жараад оны эхээр бараг сум нэгдэл бүр өөрсдийн хүчээр тоосго цохидог байсан уламжлалыг ч эргэн үзүүштэй юм. Ер нь сүүлийн үед төв газрыг түшиглүүлэн барьсан ханын материалын хэдхэн үйлдвэрт гол найдлага тавьж тэндээс бараг бүгдийг хангахаар тооцоолдог болсон нь эцэстээ хэрэглэгчдийг бусдын гар харах, бэлэнчлэх байдалд оруулахад хүрснийг анхаарвал зохино. Галт уулын хүрмэн чулуу, үнс зэргийг ашиглан хөнгөн дүүргэгчтэй ханын материал үйлдвэрлэх сайхан бололцоог сайн ашиглах ёстой. Архангай, Баянхонгор, Өвөрхангай, Булган, Сүхбаатар зэрэг хэд хэдэн аймагт хөнгөн дүүргэгчтэй ханын материал үйлдвэрлэх ажил өргөжиж байна. Архангай аймгийн барилгын трест Галт уулын хүрмэн чулуугаар ханын материал үйлдвэрлэх ажлыг олон жилийн өмнөөс эрхлэн ихээхэн туршлага хуримтлуулжээ. Тэнд одоо сая орчим ширхэг хүрмэн гулдмай буюу долоон сая тоосготой тэнцэх ханын материал чанартай үйлдвэрлэж байгаа нь авч хэрэгжүүлэх бэлэн туршлага, нийтийн хүртээл болгож дэмжүүштэй ололт юм. Архангай аймгийн Хотонт сумын << Цацрал >> нэгдэл, Баянхонгор аймгийн Хүрээмарал сумын << Улаан туг >> нэгдэл хөнгөн дүүргэгчтэй ханын материал үйлдвэрлэж хэрэгцээгээ хангаад зогсохгүй борлуулж, ашиг орлогоо нэмэгдүүлэх талаар санаачилгатай ажиллаж байна. Хүрмэн чулуу, үнс, тоосгон том гулдмай, хавтгайлж үйлдвэрлэн хэрэглэж, ханын материалын нөөц нэмэгдүүлэх бололцоо их байгааг Архангай, Өвөрхангай, Өмнөговь аймагт хийсэн туршилт харууллаа. Бүхэл бүтэн ханыг хэдхэн хэсэг болгон үйлдвэрлээд угсрах бололцоотой ийм хийц нь хөдөлмөрийн бүтээмж, угсармалжилт, механикжуулалтыг нэмэгдүүлж, хугацаа хэмнэх бололцоо олгож, өртөг хямдруулах нөхцөлийг бүрдүүлдэг учраас орон нутагт ханын хавтгайлж үйлдвэрлэж улмаар орон сууц, дотуур байр, хичээлийн байр, агуулах зэрэг жижиг барилга барихад өргөн ашиглах хэрэгтэй. 

Жижиг хэрэглэгчдийг хангах, орон нутагт материал үйлдвэрлэлийг нэмэгдүүлэх зорилгоор хялбар горимтой авсаархан үйлдвэр байгуулахын зэрэгцээ бололцоотой газарт хөдөлмөрийн нөхөрлөл, хоршоололд тулгуурлаж ажиллагчид, оюутан, сурагчдын хүчээр хямд үнэтэй, чанартай гар тоосго, үнсэн гулдмай зэрэг ханын материалыг үйлдвэрлэх ажлыг уламжлал болгон зохион байгуулах нь нөөц, хангамжийг нэмэгдүүлэхэд ихээхэн түлхэц өгнө. Барилгын ханыг зөвхөн тоосго, мод, угсармал хавтангаар хийдэг мэт өнгөц ойлголтыг өөрчилж, гарын дор байгаа түүхий эд, материалыг ашиглах аргачлал, заавар боловсруулахад эрдэмтэн мэргэжилтэн, инженер, техникчдийн хүчийг чиглүүлж зохион байгуулах нь зүйтэй юм. Намын Төв Хорооны VI бүгд хурлыг угтаж орон нутагт ханын материал үйлдвэрлэх ажлыг үлгэр жишээч зохион байгуулан их барилгад хөдөлмөрийн бүтээмжийг дээшлүүлж, үйлдвэрлэлийн үр ашгийг нэмэгдүүлэх нь барилгын салбарт ажиллагсдын эрхэм үүрэг мөн. 

