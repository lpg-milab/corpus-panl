Зургаахан хоногт банк байгуулсан тэрбумтан

Дэлхийн томоохон банкуудын нэг Английн "HSBC" банкийг үүсгэн байгуулагч Томас Сазерлэнд тун ч эвсэг нэгэн байсан гэдэг. Үнэхээр ч өрсөлдөгчидтэйгээ хүртэл найз нөхдийн холбоотой байдаг хүн түүнээс өөр гарахгүй биз ээ.
Энэ чанар нь түүний амжилтын гол үндэс байсан гэхэд хилсдэхгүй. Хонконгод "Peninsular and Oriental Steam Navigation Company"-ийн төлөөлөгч байсан Томас Сазерлэнд 1864 оны долдугаар сарын 22-нд нэгэн мэдээ сонсоод ихэд цочин сандарсан байна. Тэр нь тухайн үед Английн колони байсан Энэтхэгийн Бомбей хотод саяхан байгуулагдсан "Bank of China" банкны төлөөлөгчид усан онгоцоор ирж яваа тухай мэдээ байсан аж. Эдгээр төлөөлөгчид Хонконгийн баячуудыг шинээр байгуулагдсан банкиндаа хөрөнгө оруулахыг санал болгоно гэдгийг мэдэж байсан учир Томас сандрахаас ч өөр аргагүй байсан аж. Учир нь тэрээр Хонконгод өөрсдийн банкийг байгуулахаар тооцоолоод байсан аж. Гэтэл Энэтхэгийн баячууд банк байгуулангуут шууд наашаа явж байдаг. Тэр үед Бомбейгээс Хонконг хүртэл усан онгоц зургаа хоног явдаг байсан бөгөөд Томаст шинэ банк байгуулахад яг ийм хугацаа үлдсэн байлаа. Тэрээр нэр хүндээ ашиглан Хонконгийн томоохон худалдааны байгууллагын бүх л боссуудтай уулзсан байна. Худалдааны ажилд тус дэм болох орон нутгийн банк байгуулах санаа аль эрт бий болоод байсан төдийгүй үүнийг худалдаачид өөрсдөө ч ихээхэн сонирхон дэмжиж байжээ. Гэвч Томасыг банк байгуулах дүрмийн сан таван сая хонконг доллар байх ёстой гэж хэлэнгүүт л ямар ч баян дуугарах чадваргүй болж байлаа. Таван сая хонконг доллар гэдэг тэр үедээ үнэхээр санаанд багтамгүй их мөнгө байсан аж. Иймээс нэг ч худалдаачин "за" гэж хэлж чадахгүй байжээ. Гэхдээ бас хэн нь ч "үгүй" гэж хэлээгүй байна. Угийн эрсдэлд дуртай Томас ч энэ байдлыг тун чадмаг ашигласан аж. Долдугаар сарын 28-нд орон нутгийн гол сонин "China Mail"-д "Hongkong and Shanghae Banking Company" байгуулагдсан тухай мэдээ гарахад бүх худалдаачид маш их гайхсан гэдэг. Учир нь үүсгэн байгуулагчдын нэрс дотор өөрийнх нь нэр байсан төдийгүй хажууд нь гол өрсөлдөгчийнх нь нэр хамт бичигдсэн байжээ. Үүнийг харсан бүх баячууд Сазерлэндийг найз нөхрийн ёсоор, өрсөлдөгчөөс нь хоцроохгүй гэж өөрийнх нь нэрийг бичсэн байна гэж ойлгосон байна. Сазерлэнд овог нь Шотландын хамгийн эртний овгуудын нэг бөгөөд бүр XIII зуунд өөрсдийн үйл амьдралаар тодорч байжээ. Томасын өвгөд хүлэг баатруудын тулаанд оролцож, хаантайгаа нийлэн Шотландын тусгаар тогтнолын төлөө тэмцэж байв. 1635 онд гүн Сазерлэнд 11 жил үргэлжилсэн дайсагналыг дуусгавар болгон дайсагнагч "Маккей" овгийн тэргүүнийг урьж найрамдлын найр наадам хийхдээ энэ үйл явдлын гэрч болгон бүх хөршүүдээ урьж байжээ. Харин найрамдлын гэрээнд сэв сууж хоёр овгийн хооронд дахин хэрүүл маргаан үүсэхэд гүн Сазерлэнд өрсөлдөгчөө хүүгийнх нь хамт өөрийн гараар цавчин асуудлыг хоромхон зуур шийдэж байсан аж. Томасын аав нь хэдхэн зуун фунт өвлөн аваад адал явдал хайн хөрөнгөжихөөр харийн оронд аялан явсан байна. Хэдэн жилийн дараа олон улс орноор аялсан ч баяжиж чадалгүй буцаж ирсэн тэрээр Кристин Вебстер хэмээх гоо бүсгүйтэй гэрлэж амьдралаа төвхнүүлэхээр шийджээ. Гэвч эцэг нь хүүгээ төрснөөс хойш удалгүй нас барсан аж.Томас Сазерлэнд 1834 онд Шотландын зүүн эргийн Абердан хэмээх жижиг хотод төржээ. Эрт эцгээсээ салсан тэрээр өвөөгийндөө өссөн гэдэг. Өвөө эмээ нь хэдийгээр христийн шашны хатуу чанга кальвинист урсгалыг шүтдэг байсан боловч ач хүүгээ их л эрхлүүлдэг байсан аж. Өвөө нь жижиг үйлдвэртэй байсан учир ач хүүгээ юугаар ч дутаалгүй өсгөн хүмүүжүүлсэн байна. Томас эхлээд Дүрмийн дунд сургуульд суралцсан бөгөөд түүнийг 14 нас хүрэнгүүт нь Шашны дээд сургуульд лам болгохоор илгээжээ. Гэвч Томасд шашны зүтгэлтэн болох гэсэн тэмүүлэл байхгүй байлаа. Иймээс ажил хэрэгч өвөө нь хайртай ач хүүгээ 15 хүрэнгүүт нь Абердин хотын худалдааны сургуульд шилжүүлэн сургасан аж. Ийнхүү бяцхан Сазерлэндийг гэр бүлийнхэн нь Америкт банк бас газрын наймаа эрхэлдэг аавынх нь аав болох өвөө рүү нь явуулахаар бэлтгэж эхэлжээ. Гэвч хүүг сургуульд сурч байх хооронд америк өвөөгийнх нь ажил хэрэг муудан муудсаар эцэст нь дампуурсан аж. Иймд ээж нь Лондонд төвтэй хөлөг онгоцны том компани удирддаг Жеймса Аллен хэмээх танилдаа хандан хүүдээ ажил олж өгөхийг гуйсан байна. Ийнхүү Томас хүү 17 насандаа Английн хөлөг онгоцны томоохон компанийн нэг "Peninsular and Oriental Steam Navigation Company"-нд туслах санхүүчээр ажиллах болсон аж. Энэхүү "P&O" компанийн захирлуудын нэг Жеймс Аллен өөрийн эртний танилын хүүг ирсэнд үнэн голоосоо баярлаж байсан гэдэг. Тэрээр нутгийнхаа хүүг дэмжин шат шатаар албан тушаал ахиулсаар л байлаа. Сазерлэнд Лондонд хоёр жил ажиллаад өөрийн удмын зуршлын дагуу дэлхийгээр хэсэх хүсэл нь оргилсон учир түүнийг дорно зүгт явуулжээ. Тэрээр Энэтхэгийн Бомбей хотод хэсэг зуур ажиллаад тэр үед Анлийн колони байсан Хонкогт "P&O" компанийн төлөөлөгчөөр ажиллах болсон байна. "P&O" компанийн ажил амжилттай явагдаж байлаа. Томас Хонконг, Кантоно, Шанхайгаас Хятадын Амой, Сватоу болон Фучоу боомт хүрдэг шинэ усан зам нээжээ. Дараа нь Хонконгоос Японд гадны хөлөг орохыг зөвшөөрсөн Нагасаки болон Иокогама хотын боомт ордог усан замыг нээн ажиллуулсан байна. Удалгүй Сазерлэнд Английн Далайн яамнаас "албан бус тушаал" хүлээн авсан байна. Энэ тушаалын утга нь Хонконгод цэргийн хөлөг онгоц засварлах бааз байгуулах тухай байсан бөгөөд Английн эрх баригчид энэ тухайгаа нийтэд мэдэгдэх сонирхолгүй байлаа. Арван жил ажилласан тэрээр их туршлага хуримтлуулж, олон ч танилтай болж орон нутгийнхаа хамгийн нэр хүндтэй хүний нэг гэгдэх болсон байна. Тэрээр орон нутгийн засаг захиргааныханд хөлөг онгоцны том компанийн төлөөлөгч хэмээн харагддаг байсан бөгөөд аль ч компаниас хамааралгүйгээр бие даан үйл ажиллагаа явуулдаг байжээ. 1964 оны зун Хонконгоос Сватоу, Амой болон Фучоу орох усан замын байдалтай танилцаж явахдаа тэрээр Бомбейн баячууд "Bank of China" банк байгуулж улмаар Хонконг, Хятадад салбараа нээх гэж байгааг мэджээ. Усан замын байдлыг шалгаж явсан болохоор түүнд энэ тухай бодох хангалттай хугацаа байжээ. Тэр үед Хонконгод бараа эргэлтийн хэмжээ маш их байсан боловч орон нутгийн банк байсангүй. Сазерлэндэд хаа байсан Бомбейн худалдаачид өөрийн нутагт нь байгаа ийм "амттай бялуу"-г авах гэж байгаа нь мэдээж таалагдсангүй. Тэрээр энэ тухай бодон хөлөг онгоцны номын санд сууж байхдаа хорин жилийн өмнө хэвлэгдсэн "Blackwood's" сэтгүүлийн нэгэн дугаарыг санамсаргүй эргүүлж "Шотландын банкны үйл ажиллагаа" гэсэн өгүүллийг уншжээ. Түүнд Английн банкуудаас хамаарахгүйгээр үйл ажиллагаа явуулдаг Шотландын банкийг байгуулсан "эх оронч" түүх маш их таалагдсан тул чухамхүү "Шотланд онцлогтой" банк Хонконгод байгуулахаар хатуу шийдсэн байна. Сазерлэнд дор хаяад хэдэн сарын дараа "Bank of China"-гийн төлөөлөгчид Хонконгод ирнэ гэж бодож байлаа. Гэтэл 1864 оны долдугаар сарын 22-нд төлөөлөгчид аль хэдийнэ Бомбейгээс Хонконг руу гарсан тухай мэдээ сонсчээ. Томас ч өвгөдийнхөө адил асуудлыг маш хурдан шийдэж ялагч болон тодорсон юм. Долдугаар сарын 28-ны орон нутгийн "China Mail" сонинд "Bank of China" банк байгуулах төлөвлөгөөний хажууд "HSBC" банк байгуулагдсан тухай мэдээ нэгэн зэрэг хэвлэгдлээ. Нэгэнт өөрсдийн банкийг байгуулсан орон нутгийн баячууд Бомбейн төлөөлөгчидтэй хамтран ажиллахаас татгалзан гар хоосон буцаасан гэдэг. Гэхдээ "HSBC" банк байгуулагдсанаасаа хойш бүтэн найман сарын дараа л ажиллаж эхэлсэн юм. 1865 оны гуравдугаар сарын 3-нд Хонконгод, сарын дараа Шанхайд салбараа нээжээ. Энэ банкийг байгуулахад шаардагдах бүх баримтыг цэгцэлж горимд нь оруулах асуудал зөвхөн 1867 онд л сая нэг юм дууссан гэдэг. Сазерлэнд өөрийн байгуулсан "HSBC" банкны дэд ерөнхийлөгчөөр ажилласан бөгөөд энэ хугацаанд тэрээр хамтран хөрөнгө оруулсан ганц ч хүнээс "шударга бус байна" гэсэн зэмлэл сонсож байгаагүй аж. Гэхдээ тэрээр насан туршдаа хөлөг онгоцны "P&O" компанидаа ажилласаар байжээ. Сазерлэнд Английн дорнод колони Хонконгод нийт 12 жил ажилласан бөгөөд 1866 онд удирдлага нь түүнийг Лондонд дуудан ажиллуулж тэнд ч тэрээр гялалзсан амжилт үзүүлсэн байдаг. 1872 онд Томасыг "P&O" компанийн гүйцэтгэх захирлаар томилж тэрээр Суэцийн суваг нээгдсэнтэй холбогдон үүссэн хэцүүхэн хямралаас компаниа амжилттай гаргаж чадсан байна. 1884-1890 онд тэрээр Английн парламентын гишүүн байсан төдийгүй олон банк, компанийн захирлуудын зөвлөлийн гишүүнээр ажиллаж байв. Тэрээр хөдөлмөрч, хичээнгүй ялангуяа нөхөрсөг зангийнхаа ачаар Английн дээд шагнал болох ариун Михаил болон Георгийн загалмайгаар шагнагдсан аж. 1914 онд 80 настайдаа тэрээр тэтгэвэрт гарч бараг найман жил амар амгалан амьдарсан аж. Тэрээр ийнхүү урт наслахдаа хайрт эхнэрээ төдийгүй хоёр хүүгээ оршуулсан байна. Хоёр хүү нь хоёулаа дайнд амь үрэгдсэн аж. Гэвч түүнд олон сайн найз үлдсэн гэдэг. 
Г.Амарсанаа 
