Х.Баатарыг найман жилийн хорих ялаар шийтгэлээ

-Ийнхүү Х.Баатараас цэрвэж түүнд долигонож, юм гуйж байснаа хүртэл нууж байсан хүмүүс сая нэг амьсгаа авлаа. Учир нь Х.Баатар тэднийг хөлдөө чирсэнгүй - Бүтэн жилийн турш дүүрчихсэн авлигачаараа дуудуулж хаана хоригдож байгаа нь ч бараг мэдэгдэхээ больчихсон байсан ГЕГ-ын дарга асан Х.Баатар болон түүний хэрэгт холбогдсон бусад есөн хүнийг өчигдөр Монгол Улсын нэрийн өмнөөс яллалаа. Өглөө 10 цаг 30 минутад эхэлсэн шүүх хурал өдөржин хуралдаж 17 цаг 30 минутад шүүгчид тогтоол гаргахаар зөвлөлдөх өрөөнд орсон билээ. Шүүгдэгчдийг бүгдийг нь тусгай өрөөнд оруулж хорьсон бөгөөд Нийслэлийн шүүхийн хүлээх өрөөнд хэвлэл мэдээллийнхэн болон өмгөөлөгчид улсын яллагч нар бүтэн зургаан цаг гаруй хүлээсний эцэст шөнийн 00 цаг 05 минутад шүүх бүрэлдэхүүн ялын тогтоол уншиж сонсгов.
Х.Баатарын зарим ялыг хэрэгсэхгүй болгов Түүнийг ГЕГ-ын даргаар ажиллаж байхдаа албан тушаалаа урвуулан хээл хахууль авсан, мөн албан тушаалаа ашиглан төрд онц их хохирол учруулсан гэмт хэрэг үйлдсэний улмаас Эрүүгийн хуулийн тусгай ангийн 268 дугаар зүйлийн 268-ын 2, мөн хуулийн тусгай ангийн 263 дугаар зүйл ангийн 263-ын 2 буюу нийт есөн жилийн хорих ялыг чанга дэглэмтэй хорих ангид эдлүүлэхээр улсын ял төлөвлөөд байсан билээ. Харин шүүх эцсийн шийдвэрийг гаргадаг. Үнэхээр ч шүүх эцсийн шийдвэрийг гаргаж түүнийг зөвхөн албан тушаалаа урвуулан хээл хахууль авсан, улсын хилээр онц их хэмжээний хаягдал төмрийг хууль бусаар нэвтрүүлэх үйл ажиллагааг Сүхбаатар аймгийн Бичигтийн боомтын дарга Б.Даваажавтай хуйвалдан зохион байгуулсан бөгөөд татвар нэрийдлээр их хэмжээний мөнгө буюу 81 сая төгрөгийг иргэд, аж ахуйн нэгжээс хураан авч хувьдаа завшсан, мөн Шадар сайд асан Ч.Улааны зөвлөхөөр ажиллаж байсан Б.Өвгөнхүүгээс хоёр удаагийн үйлдлээр гурван сая 300 гаруй мянган төгрөгийг хахуульд авсан, бөгөөд энэ нь Өвгөнхүүгийн удаа дараагийн мэдүүлгээр буюу "Ган зам" ХХК-ийн захирал Ганхуяг, Буянт-Ухаагийн гаалийн байцаагч Жаргалсайхан нарын мэдүүлгээр нотлогдсон, мөн Өмнөговь аймгийн гаалийн хорооны байцаагч Батболдоос тус аймгийн гаалийн хорооны дэд дарга болгож өгнө гээд дөрвөн мянган ам.доллар авсан. 40 ширхэг зуутын долларыг өрөөнд оруулж өгсөн гэх Батболдын мэдүүлгээр, Банзрагчаас хоёр сая төгрөгийн хахууль авсан. Албан тушаалдаа үлдэхийн тулд Банзрагч түүнд хоёр сая төгрөг өгсөн гэдгээ мөрдөн байцаалтад мэдүүлсэн зэрэг гэрч холбогдогч нарын мэдүүлгээр нотлогдож байгаа тул дээрх гэмт хэргийг үйлдсэн тул Эрүүгийн хуулийн тусгай ангийн 263 дугаар зүйлийн 263-ын 2-т заасны дагуу жирийн дэглэмтэй хорих ангид найман жил хорих ялаар шийтгэлээ. Ийнхүү Х.Баатараас цэрвэж түүнд долигонож, юм гуйж байснаа хүртэл нууж байсан хүмүүс сая нэг амьсгаа авлаа. Учир нь Х.Баатар тэднийг хөлдөө чирсэнгүй. Хэнд ч юу ч бүтээж өгөөгүй, бас авлига аваагүй гэж эцсийн мөч хүртэл мэдүүлсээр байгаад шүүгдэж, шүүх түүнд ялыг нь тусгаад таслан шийдвэрлэлээ. Х.Баатар шүүхийн өмнө мэдүүлсэн эцсийн үгэндээ "Төрийн төлөө чадах чинээгээрээ хамт зүтгэж явсан ажилчидтайгаа мөн нэг найзтайгаа ингээд арвуулаа шоронгийн хаалга татна чинээ санасангүй. Энэ хэрэг бол анхнаасаа л улс төрийн зохион байгуулалттай нь тодорхой байсан юм. ГЕГ-ын дэд дарга Энхбат гэж ардчилсан намын нэг нөхөр энэ хэргийг зориуд зохион байгуулсан. Анх цагдаагийнхан хүрч ирээд баривчлаад янз бүр болоход нь "За яахав, цагдаа ингэж л байг. Прокурор нь ялгаж салгах байгаа" гэж найдсан боловч тэгсэнгүй. Яагаад Д.Энхбатын даалгаврыг биелүүлсэн байцаагч нар шоронд орж тэр хүн өөрөө зүгээр чөлөөтэй үлддэг юм бэ? Эрхэм шүүгч нар үүнд анхаарлаа хандуулаарай. Би тэр авлига гэдэг юмыг чинь аваагүй шүү. Нотлох баримт хангалттай гэж бодож байна. Гаалийн 1,6 тэрбум төгрөгөөр ямар ч хэрэггүй тоног төхөөрөмж авчихсан хүмүүсийг шүүхэд өгөхөөр хамтын шийдвэр гаргасан байна аа гээд хэрэгсэхгүй болгочихдог атлаа Баттөмөр, Энхбат (ГЕГ-ын дэд дарга нар) бид гурвын хамтын шийдвэрээр Мягмарсүрэнд олгосон байраар үндэслэн намайг яагаад ялладаг байна вэ. Энэ бол бас л хамтын шийдвэр байсан. Намайг бүтэн арван сар хорилоо. Энэ хооронд 80 гарсан ээжтэй минь ганц удаа ч болов уулзуулсангүй. Тэгэхэд би "Би ямар хэрэг хийсэн биш дээ. Яагаад ингэж хатуурхаж байгаа юм бэ" гэж бодоод маш их гомдсон. Одоо ч гомдож байна. Гэхдээ эцсийн найдлага бас одоо ч гэсэн тасраагүй байна. Шүүх үнэн зөв шийдвэр гаргаж намайг цагаатгаж өгнө гэдэгт найдаж байна" хэмээн хэлсэн. Гэвч улсын яллагчаас түүнд тулгаад байсан Сэлэнгийн гаальд гаалийн байцаагч ажилтай Мягмарсүрэнгийн нэр дээр байр олгох нэрийдлээр өөрийн дүү Баатарнямдаа байр олгосон, мөн Засгийн газрын ХЭГ-ын дарга асан одоогийн УИХ-ын гишүүн Боловсрол, соёл, шинжлэх ухааны сайд Ө.Энхтүвшинд ГЕГ-аас 40 сая төгрөгөөр байр авч өгсөн хэрэгт улсын яллагч буруутгасныг хэрэгсэхгүй болгосон. Учир нь дүүдээ өгсөн гээд байгаа байр нь одоо ч ГЕГ-ын нэр дээр бүртгэлтэй тухайн байгууллагын өмч учраас төрд учруулсан хохирол нь тогтоогдсонгүй. Мөн Ө.Энхтүвшин сайдад өгсөн байрыг нь тухайн үеийн Засгийн газрын шийдвэрээр хувьчилж Энхтүвшинд олгосон тул төр өөрөө өмчөө мэдэн захиран зарцуулсан байна гэж үзлээ. Тиймээс дээрх хоёр байраар төлөвлөсөн ялыг хэрэгсэхгүй болгов. Мөн түүнийг Эрдэнэбилэгээс 500 мянган төгрөг нэг шил вискитэй албан хахуульд авсан гэх нь нотлох баримтын шаардлага хангасангүй. Тиймээс мөн л хэрэгсэхгүй болгов. Хамгийн гол нь Бичигтийн боомтын дарга Б.Даваажаваас 64 сая төгрөг хахуульд авсан хэмээн Эрүүгийн хуулийн тусгай ангийн 268 дугаар зүйлийн 268-ын 2-т заасан ялыг мөн л хэрэгсэхгүй болголоо. Зарим нь өршөөгдөж зарим нь хоригдов Х.Баатар нарын хэрэгт холбогдсон бусад есөн холбогдогч нараас Бичигтийн боомтод хоёрхон цаг ажиллахдаа дөрвөн машинд гаалийн бүрдүүлэлт хийгээд улсад 4,6 сая төгрөгийн хохирол учруулсан хэмээгдэн таван жил найман сараар таслагдах шахсан Д.Даваацэрэнгээс бусад нь бүгд яллагдаж хорих ялаар шийтгэгдсэн. Мөн тус боомтын ахлах байцаагч М.Наран 18 нас хүрээгүй гурван хүүхэдтэй, Б.Мандах нар хоёр хүүхэдтэй, М.Өлзийсайхан жирэмсэн гэсэн шалтгаантай тул Өршөөлийн хуульд хамрагдаж ял шийтгэлгүй суллагдлаа. Бичигтийн боомтын дарга Б.Даваажав нь Х.Баатартай нийлэн улсын хилээр онц их хэмжээний төмөр хууль бусаар гаргах ажлыг зохион байгуулсан, иргэд аж ахуйн нэгжээс татвар нэрийн дор хураан авсан 81 сая төгрөгийг улсын санд тушаагаагүй, мөн Батхуяг, Отгон нарын 18 машин төмрийг татваргүйгээр хил гаргаж өгнө хэмээн 20 мянган ам.доллар хахуульд авсан, түүнээсээ өөрөө 14 саяыг нь хахуульд өгсөн гэсэн гэмт хэргийг үйлдсэн болохыг нь шүүхээс тогтоож жирийн дэглэмтэй хорих ангид долоон жил хорих ялаар шийтгэв. Б.Даваажав нь шүүхийн өмнө хэлсэн эцсийн үгэндээ "Би хууль бус шийдвэр биелүүлсэндээ яллагдаж байгаа бол хууль бус шийдвэр өгсөн ГЕГ-ын дэд дарга Д.Энхбаттайгаа хамт хоригдмоор байна" гэсэн юм. Мөн тус боомтод гаалийн улсын байцаагчаар ажиллаж байсан Баттулгад хоёр жил, О.Эрдэнэбатад таван жил найман сар, Цэдэвмаад таван жил нэг сараар тус тус шийтгэв. Мөн Х.Баатарт авлига өгсөн Б.Өвгөнхүүг хоёр жил хорих ялаар шийтгэлээ. Олны анхаарлын төвд байсан авлигын хэрэг ийнхүү хоёр өдрийн турш Нийслэлийн шүүхийн танхимд хуралдсан бөгөөд хуралдааныг Сүхбаатар дүүргийн ерөнхий шүүгч Н.Сүхбаатар даргалж, шүүгч Ц.Нямсүрэн, Э.Хосбаяр нарын бүрэлдэхүүн шүүн тасаллаа. 
Л.Мөнхбаясгалан 



