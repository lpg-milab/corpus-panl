Ерөөл, талархал, бахархал өвөрлөсөн Ерөнхийлөгчийн айлчлал өндөрлөлөө

Арваннэгдүгээр сарын 21. Өглөө эрт. Хотын дүр зураг хуучнаараа. Сэрүүхэн салхигүй өглөө. Гэхдээ авто замын уулзварууд төв замын хажуугаар цагдаа нар жирийтэл жагсаж элс ачсан том даацын ачааны машинууд 
зогссон нь том үйл явдал болох гэж байгааг шууд мэдрүүлнэ. Тиймээ энэ өдөр АНУ-ын Ерөнхийлөгч Ж.Буш Монголд айлчлах түүхэн өдөр. Ерөнхийлөгч Ж.Бушийн айлчлалыг Буянт-Ухаагаас мэдээлэх сэтгүүлчдийн баг өглөө есөн цаг хагасаас Гадаад хэргийн яамны гаднаас хөдлөв. Давхар давхар шалгалт металл эрэгчээр үзэх үзлэг зэргийг даван туулсаар хүлээх тусгай танхимд ерөнхийлөгчийг хүлээж эхлэв. Буянт-Ухаагийн олон улсын нисэх буудал цагдаа, хамгаалалтынхнаар дүүрч ширүүн харцтай, чихэндээ холбооны хэрэгсэл зүүсэн америк, монгол булиа залуус холхино. Бидэнд өгсөн заавар ёсоор "ширүүн хөдөлж болохгүй, хармаа хотоо хамаагүй ухаж болохгүй, эвгүй хөдөлбөл шууд буудна шүү" гэж анхааруулсан болохоор сэтгүүлчид амьхандаа болгоомжтой байсан. Ерөнхийлөгч ирэх цаг дөхөж бид гадаа нисэх буудал дээр байрлуулсан "шаланз"хэмээх ачааны том тэрэгний тавцан дээр гарч зогслоо. "Боинг 747" хэмээх хоёр том саарал онгоц аль хэдийнэ ирээд зогсож байсан бөгөөд түүгээр Ерөнхийлөгчийн газраар хөлөглөх яг ижил хоёр "Кадиллак" машиныг авчирсан гэнэ. Мөн өөрийн нутгаасаа шатахуунаа ч авчирсан юм байна. Гадаа утаа татарч өвөл гэхээргүй нар ээн сэрүүхэн сайхан болжээ. Эрхэм зочны хөлөглөсөн онгоц яг цагтаа Богд уулын дээгүүр гарч ирэн газардаж явгалан гүйсээр зассан талбайд ирж зогсов. Манай талаас эрхэм зочноо угтаж авахаар Гадаад хэргийн сайд Ц.Мөнх-Оргил гэргийн хамт, мөн АНУ-аас тус улсад суугаа Онц бөгөөд Бүрэн эрхт элчин сайд Памела Слуц нөхрийн хамт, мөн Монгол Улсаас АНУ-д суугаа Онц бөгөөд Бүрэн эрхт элчин сайд Р.Болд нар онгоцны шат руу очив. АНУ-ын Ерөнхийлөгч Жорж Буш эхнэр Лаура Бушийн хамт инээд алдан гараараа далласаар гарч ирлээ. Ж.Буш тэргүүн хатагтай Лаура Буш болон АНУ-ын төлөөлөгчдийг суулгасан цуваа хотын төв рүү удалгүй хөдөлсөн юм. Хамгаалалтын залуус хөл хөдөлгөөн болон гүйлдэж нисдэг тэрэг дээгүүр эргэлдэж цагдаа, цэргийнхэн зам дагуу гинжлэн зогсож хамгаалалтад жагссан байв. АНУ-ын Ерөнхийлөгчийг дагаж том хар цүнх барьсан тэнгисийн цэргийн залуухан офицер явах нь нөгөө цөмийн товчлууртай цүнхийг нь авч яваа байх хэмээн сэтгүүлчид бид тааварлан ярилцсаар үлдлээ. ХҮНДЭТ ЗОЧДЫГ ТӨРИЙН ОРДНЫ АРД УГТЛАА АНУ-ын Ерөнхийлөгч Ж.Буш, тэргүүн хатагтай Лаура Буш нарыг Монгол Улсын Ерөнхийлөгч Н.Энхбаяр, эхнэр О.Цолмонгийн хамт Төрийн ордны хойд талбайд хүндэтгэн угтах ёслол 12.40 цагт боллоо. Үүнээс 20-иод минутын өмнө сэтгүүлчид байраа эзэлсэн байлаа. Харин гадаадын мэдээллийн агентлаг, телевизийн сэтгүүлчид биднээс хойш, 12.40 цагт ордны хойд хаалга нээгдэх тэр мөчид ёслолын талбайн баруун хэсэгт гэнэт гүйлдэн гарч ирэн байраа эзэлсэн юм. Ж.Буш, Л.Буш, Н.Энхбаяр, О.Цолмон нарыг Төрийн ордны, хуучнаар АИХ-ын танхимын гол хаалгаар гарч ирэхэд үндэсний хувцсаар гоёсон хоёр хүүхэд тэргүүн хатагтай нарт цэцгийн баглаа барьсан юм. Ж.Буш Н.Энхбаяраас арай өндөр харагдсан бол тэргүүн хатагтай Л.Буш О.Цолмонгоос намхан харагдаж байв. Ж.Буш, Л.Буш хоёр хар өнгийн цувтай, хоёулаа хар бээлий өмссөн, Ж.Буш хар ороолттой байлаа. Манай Ерөнхийлөгч болон түүний эхнэр энэ удаа үндэсний монгол дээл өмссөнгүй, хоёулаа ёслолын, европ хар хувцастай, эхнэр нь гадуур хувцасны дотуураа ногоон платье өмссөн байлаа. Хүндэт зочдыг угтах ёслол АНУ-ын төрийн дуулал эгшиглэснээр эхэллээ. Төрийн тэргүүнүүд хүндэт харуулын өмнүүр явж хүндэтгэл илэрхийлээд манай албаны хүмүүстэй гар барин мэндчилсэн юм. Ж.Буш гурван зүгт гар далласан нь түүний чанх өмнө зогссон манай сэтгүүлчид, зураглаачид болон баруун хэсэгт зогссон АНУ-ын болон гадаадын сэтгүүлчид, мөн Төрийн ордны баруун, зүүн хэсэгт гудамжинд 100-гаад метрт зогсож байсан иргэдэд баяр хүргэсэн нь тэр байв. Ийнхүү Төрийн ордны хойд талбайд болсон АНУ-ын Ерөнхийлөгчийг угтах ёслол арваад минут хэртэй үргэлжлээд төрийн тэргүүнүүд албан ёсны яриа, хэлэлцээр хийхээр Төрийн ордон руу орцгоосон юм. МОНГОЛЧУУДАД ХАНДАН ҮГ ХЭЛЭВ Ерөнхийлөгч Жорж Буш Монголын ард түмэнд хандаж Төрийн ордны Ардын их хурлын танхимаас шууд үг хэлэх байсан тул тэнд УИХ, Засгийн газрын гишүүд, төрийн болон төрийн бус байгууллагын төлөөлөгчид, Ирак, Афганистанд албан үүрэг гүйцэтгээд ирсэн цэргийн албан хаагчдын төлөөлөл гээд олон хүн хүрэлцэн иржээ. Мөн манай улсад суугаа гадаадын дипломат албаныхан болон олон улсын байгууллагын төлөөлөгчид хүрэлцэн ирсэн байв. АИХ-ын танхимын индэрт хоёр орны далбаа дээрх "Улаанбаатар Монгол Улс" гэсэн үг бүхий зурагт самбар. Голд нь ноён Ерөнхийлөгч Ж.Бушийн үг хэлэх индэр. Индрийг мөн л хоёр орны далбаагаар чимэглэсэн харагдана. Танхимд цуглагсад АНУ-ын Ерөнхийлөгчийн үгийг сонсч, түүнийг ойроос харах гэж байгаадаа баяртай байвч хамгаалалтынхны нэвт ширтэх нүд, үл ялих хөдөлгөөн хийх бүрт хардангуй харах харцын дор нэг л сонин дарамт дор хүлээж байсан. Ер нь тэнд байгсад Америкийн хамгаалалтын албаныхны хэлсэн заасан үгээр хөдөлж, ярьж байсан гэхэд болно. Гэхдээ л ийм чухал арга хэмжээнд оролцож буйдаа бүгд баяртай байсан. Хагас цаг орчим хүлээсний эцэст танхимд АНУ-ын Төрийн нарийн бичгийн дарга хатагтай Кондализа Райс болон АНУ-ын тэргүүн хатагтай Лоура Буш нар орж ирэв. Тэдэнтэй хамт манай тэргүүн хатагтай орж ирсэн бөгөөд цугласан олон алга нижигнүүлэн угтлаа. АНУ-ын тэргүүн хатагтай цайвар ногоон өнгийн дэгжин хослол өмссөн байх агаад тун ч ихэмсэг энгийн харагдана. Ер нь байгаа байдал нь түүнийг бусдаас өөр харагдуулна. Гэхдээ өмссөн зүүснээр бус энгийн даруу тэргүүн хатагтай гэдгээр нь. Харин Кондализа Райс хатагтайн хувьд цэнхэр дэлгэцээр харагддагаасаа эрс өөр юм. Бордуу костюм, нарийн хар өмд өмссөн тэрбээр эгээ л жаахан охин мэт турьхан харагдана. Ийм эмэгтэйн нуруун дээр тэр том улсын чухал алба хариуцлага ногдож буй гэхээр бахархахаас өөр яалтай. Эрхэм хатагтай нар заасан суудалд тухлахын ялдамд зэрэгцээ суудалд суусан Гадаад хэргийн сайд Ц.Мөнх-Оргилтой яриа өрнүүлсэн. Тун ч удалгүй танхимд хоёр орны Ерөнхийлөгч нар орж ирэх гэж буйг зарлав. Ерөнхийлөгч Н.Энхбаяр, Ж.Буш нар танхимд орж ирэхэд цугласан олон алга ташин босч хүндэтгэл үзүүлсэн. Ерөнхийлөгч Н.Энхбаяр цугласан олон хандаж хэлсэн үгэндээ "АНУ-ын Ерөнхийлөгчийн энэхүү айлчлалыг түүхэн айлчлал" хэмээн онцолсон. Ерөнхийлөгч Ж.Буш үгийнхээ эхэнд "Амар байна уу" хэмээн монголоор мэндчилсэн нь их л дотно сонсдов. Тэрбээр өөрийг нь халуун дотно угтан авсан, ийм аугаа эх оронд айлчилж буй анхны Ерөнхийлөгч болсондоо туйлын сэтгэл хангалуун байгаагаа үгийнхээ эхэнд илэрхийлсэн. Мөн Монгол Улс АНУ-ын гурав дахь хөрш орон гэдгийг батлан хэлээд үүгээр бахархаж байгаа ч хэлэв. Ерөнхийлөгч Ж.Буш Монголд ардчилал ямар үнээр ирсэн болохыг маш сайн мэддэг аж. Анх 15 жилийн тэртээд оюутнууд, лам болон ардчилсан үзэлт залуус коммунист дэглэмийг эсэргүүцэн жагсаал цуглаан хийж, өлсгөлөн зарлаж, тайван замаар ардчилалд шилжсэн гэдгийг дурдаад тухайн үед өлсгөлөн зарлаж байсан залуу өнөөдөр гүйцэтгэх засаглалыг тэргүүлж буйд бахархаж байгаагаа илэрхийлсэн. Монгол Улс коммунист нийгмээс эрх чөлөөт эдийн засагт тайван замаар шилжсэн нь энэ бүс нутагт үлгэр жишээ болсон хэмээн тодотгосон. Түүнчлэн ноён Ерөнхийлөгч Төв Азийн цээжинд чөлөөт нийгмийг байгуулж буй монголчуудтай хамт гэдгээ илэрхийлэв. Америк Монгол хоёр оронд адил төстэй олон зүйл байдгийг жишээ аван хэлж, өдгөө терроризмыг тэмцэлд хамтран тэмцэж буйд талархаж байлаа. Тэрээр эрх чөлөөт хүмүүс хүйтэн дайнд нугараагүйн адил терроризмын эсрэг дайнд ч нугарахгүй гэдгийг онцолж хэлсэн. Тэрбээр манай парламентад хандаж Авилгалын эсрэг хууль гаргахыг уриалав. Чөлөөт нийгэм байгуулахад Америк Монгол улстай хамтран алхах болно гэдгийг Ерөнхийлөгч Ж.Буш онцлоод "Манай хоёр орон эрх чөлөөний тэмцэлд ах дүү адил хамтран зогсч байна" хэмээн үгээ өндөрлөсөн юм. Л.ГҮНДАЛАЙ ВИЗИЙН АСУУДЛЫГ ЕРӨНХИЙЛӨГЧИД АМИНЧЛАН ЗАХИЖЭЭ. Ерөнхийлөгч Ж.Буш индэр дээр их л чөлөөтэй жигд хэмнэлээр үгээ хэлж дуусгасан. Тэрбээр үгээ хэлж дуусгаад индрээс бууж танхимын өмнөх суудалд сууж байсан хүмүүстэй гар барьж мэндчилэв. Эхний эгнээнд суусан УИХ, Засгийн газрын зарим гишүүдтэй гар барихын ялдамд бусад хүмүүстэй ч гараа даллан мэндчилж байсан. Ерөнхийлөгч Ж.Буш манай зан заншил, буддын шашны талаар тодорхой ойлголттой гэдгээ харуулж Гандантэгчинлэн хийдийн тэргүүн хамба Д.Чойжамц гуай руу хоёр алгаа хавсарч их л хүндэтгэлтэйгээр мэндчилсэн. Мөн УИХ-ын гишүүн Л.Гүндалайг зориуд дуудан гар барьж яриа өрнүүлэв. Тэр хоёрын дунд ямар яриа өрнөсөн талаар гишүүнээс тодруулсан юм. -Монгол Улсад АНУ-ын Ерөнхийлөгч Ж.Буш айлчилж байгаа нь асар том үйл явдал. Дэлхий нийтээр Монголыг харж байна. Энэ хүн үгэндээ "Бид Монголын гурав дахь хөрш. Бид бол Монголын ахан дүүс" хэлсэн. Үгийг нь сонсоод л би босч алгаа ташсан юм. Гэхдээ би ганцаар босч алга ташсан юм билээ. Бусад нь босдоггүй, би ганцаар л алгаа ташаад байсан. Тэр утгаараа би Ерөнхийлөгч Ж.Бушт анзаарагдсан юм болов уу. Ингээд түүнийг индрээс бууж хүмүүстэй гар барих үеэр нь би гараа сунгаж мэндчилсэн. Гэтэл над руу гараа сунгаж, би түүнтэй очиж гар барьсан. -Тухайн үед та хоёр нэлээд дотно яриа өрнүүлсэн. Юун тухай яриа байв даа? -Би гарыг нь бариад хэлсэн. Ерөнхийлөгчөө Монголд туслах хамгийн сайн зүйл гэвэл визний асуудал шүү. Монголчууд Америк руу визгүй зорчдог болбол энэ нь таны Монголын ард түмэнд хийсэн хамгийн том тус байх болно. Цөөхөн монголчууд бидний хэд нь Америк руу явах билээ дээ. Тийм олон хүн очихгүй гэж хэлсэн. -Хариуд тань Ж.Буш Ерөнхийлөгч юу хэлсэн бэ? -Би энэ талаар ажиллах болно гэдгээ амалъя гэсэн. -Та түүнтэй нэлээд хугацаанд гар атгалцсан. Танд ямар сэтгэгдэл төрсөн бэ? -Ерөнхийлөгч Ж.Бушийн гар халуун, атгалт нь чанга юм билээ. Би ч бас чанга атгаж байсан. Би Ерөнхийлөгчтэй гар барьж энэ үгээ хэлнэ хэмээн санаагүй тул тухайн үед их олон зүйл бодогдож байсан. АНУ-ын Ерөнхийлөгчийн үгнээс би "АНУ Монгол ахан дүүс" гэдгийг сайн тогтоож, энэ үгэн дээр нь босч алгаа ташсан. Монгол шиг хоёр том гүрний дунд байдаг улсад АНУ-ын Ерөнхийлөгч ирээд ийм үг хэлнэ гэдэг үнэхээр том асуудал. Энийг бид дэмжээд бүгдээрээ босч алгаа таших ёстой байсан болов уу. Монгол улсын тусгаар тогтнолтой холбоотой үг юм. МАЛЧИН АЙЛД ЗОЧЛУУЛЖ МОНГОЛ АХУЙТАЙ ТАНИЛЦУУЛАВ 

Айлчлалын хуваарь ёсоор АНУ-ын төрийн тэргүүн, эхнэр болон албаны дагалдах хүмүүсийн хамт Монголын малчин айлд зочилж Монгол ахуйтай танилцахаар 14.40 цагт "Их тэнгэр"-ийн цогцолбор руу хөдөлсөн юм. Энд найман гэр барьсан байв. Эхний эгнээний гурван гэрийн зүүн талынх нь АНУ-ын төрийн тэргүүний зочлох малчин айлынх, дундахь нь төрийн тэргүүнүүдийн хүндэтгэлийн өргөө, баруун талынх нь АНУ-ын Төрийн нарийн бичгийн дарга, хатагтай К.Райст мөн тусгайлан барьсан гэр аж. Төрийн тэргүүнүүд хамт яваа албаны хүмүүсийн хамт "Их тэнгэр" цогцолборт 14.55 цагт орж ирэхдээ нар зөв тойрч буудаллаа. Ж.Буш, хатагтай Л.Буш, Н.Энхбаяр, эхнэр О.Цолмонгийн хамт машинаас буугаад эхлээд малчин айлынд орсон юм. Төв аймгийн Баян сумын II багийн малчин П.Банди, эхнэр М.Алтаннавч, тавдугаар ангийн сурагч, охин Бадамгаравын хамт хүндэт зочдыг угтлаа. Намрын сөгнөсөн айраг, ааруул, гэрийн эзэгтэйн гарын цайг амсаж, хөөргөөр тамхилангаа ахуй амьдрал, тэр дундаа монгол морийг ихэд сонирхон гэрийн эзнээс "Монголчууд морьдоо их уяж уралдуулдаг гэсэн. Та морь уядаг уу" хэмээн асууж сонирхож байв. Энд тэд 15 минут хэртэй ярилцаж хөөрөлдөн монгол айлын амьдралтай танилцаад гарч ирэхэд хүндэт зочдыг цамын бүжиг угтлаа. Ж.Бушид үүнийг тогтож харах цаг зав муу байсан уу, төдөлгүй түүнийг хүндэтгэсэн өргөө рүү Ерөнхийлөгч Н.Энхбаярын хамт орсон. Энд хоёр тэргүүн, хатагтай нарын яриа малчин айлынхаас илүү, 20-иод минут үргэлжилсэн юм. Энэ нь тэнд манай Ардын дуу, бүжгийн болон Морин хуур чуулгынхан дуулж хуурдан урлагийн тоглолт үзүүлсэнтэй холбоотой байсан юм. Өмнө нь малчин айлд АНУ-ын болон манай телевизийн зураглаач, гэрэл зурагчдыг гурав гурваар оруулан зураг авахуулж байсан бол хүндэтгэлийн өргөөнд харин тав таваар ээлжлэн оруулж зураг татуулж байлаа. Эрхэм зочдыг угтах Төрийн ордны гаднах ёслолын болон "Их тэнгэр" цогцолбор дахь Монгол ахуйтай танилцах зэрэг айлчлалын Төрийн ордноос бусад гаднахь ажиллагааг сурвалжилсан сурвалжлагч бидний хувьд АНУ-ын хүндэт зочид төлөөлөгчдийн хоёр дахь хүн, АНУ-ын Төрийн нарийн бичгийн дарга, хатагтай Кондализа Райсыг харах боломж завшаан чухам энд гарсан юм. Тэрээр Ж.Буш, Л.Буш нарын дараахан машинаас бууж харагдсан. Хар хувцастай тэрээр олны хөлөөс жаахан зайдуухан, зөвхөн нэг албаны эрэгтэй хүний хамт их даруухан явж байгаа харагдлаа. Ж.Буш, Н.Энхбаяр хоёр албаны ёсоор бие биенээсээ "салахгүй" байсан бол хатагтай К.Райс манай Ерөнхий сайд Ц.Элбэгдоржтой ихэд дотно ярилцаж тэд хоорондоо ном солилцож буй харагдсан. Хүндэт зочид их өргөөнөөс гарч ирээд тэмээ, сарлаг болон гэрүүдийн орчим бэлчиж байсан хонь, үхэр зэрэг монгол мал сүргийг сонирхсон. Ялангуяа тэнд байсан хоёр сарлаг, тэмээг Ж.Буш ихэд сонирхон саатсан нь телевизийн зураглаачид болон гэрэл зургийнханд сайхан боломж гаргаж өгсөн гэхэд болно. Ингээд Ж.Буш тэнд байсан цамын бүжиг дэглэгчид болон АНУ-ын зочдыг "Их тэнгэр"-т хамгийн түрүү угтсан Чингисийн үеийн морьтон баатрууд зэрэг манай урлагийнхантай тухтай нь аргагүй гэрэл зургаа татуулсны эцэст машиндаа суулаа. Түүнийг Ерөнхийлөгч Н.Энхбаяр, Ерөнхий сайд Ц.Элбэгдорж зэрэг манай албаны хүмүүс тэндээ үдэж Гадаад хэргийн сайд Ц.Мөнх-Оргил Буянт-Ухаад үдэхээр хамт мордсоноор АНУ-ын Ерөнхийлөгчийн Монголд хийсэн таван цагийн албан ёсны айлчлал өндөрлөсөн юм. ИРСЭН ШИГЭЭ НАЙРСГААР ДАЛЛАСААР ОНГОЦОНДОО СУУЛАА Орой сэрүү орж нэлээд хүйтэрсэн байлаа. Монголд таван цаг айлчилсан АНУ-ын Ерөнхийлөгч Ж.Буш тэргүүтэй төлөөлөгчид буцах болж сэтгүүлчид нөгөө тавцан дээрээ тэднийг хүлээн зогсож байв. Хамгаалалтынхан гүйлдэх боловч өглөөнийх шиг ширүүлсэнгүй. Ерөнхийлөгч Ж.Буш гэргийн хамт нисэх буудлын зүүн жигүүрээс Гадаад хэргийн сайд Ц.Мөнх-Оргил, АНУ-ын элчин сайд П.Слуц, мөн Монгол Улсаас АНУ-д суугаа элчин сайд Р.Болд нартай хөөрөлдөн явсаар салах ёс гүйцэтгэн, онгоцондоо суухаар шат руу өгсөв. Шатны тавцан дээрээс тэд найрсгаар далласаар онгоцондоо орлоо. Төрийн нарийн бичгийн дарга К.Райс мөн ганцаараа алхалсаар онгоцонд суув. Ерөнхийлөгчийн туслах, дагалдагсад амжиж худалдаа хийцгээсэн бололтой бидний хэлж заншсанаар "Хар Чингис" архи авсан хүмүүс мэр сэр харагдаж байлаа. Эрхэм зочдын хөлөглөсөн агаарын хүчирхэг хөлөг нутгийн зүг хөөрлөө. 
"Өдрийн сонин"-ы сурвалжлах хэсэг М.БАТБААТАР, Ж.САНДАГДОРЖ, Б.БОЛД 
