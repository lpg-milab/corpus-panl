Гадаадад буй Монголчууд тань хүрээд ирвэл тусална шүү

Хэдэн жилийн өмнө 80, 90 оны үед Германы Modern Talking хамтлаг моод болж байж билээ. Тэдний дуунууд дотроос залуучууд YAMAHA гээд дуу нь Японы YAMAHA-д зориулсан дуу юм уу гэж асуудаг байлаа.
Залууст энэ нь You are my heart гэсэн үг бөгөөд ямар дуудлагын дүрмийн дагуу тэр нь хүмүүст YAMAHA гэх шиг сонсогдож байдгийг тайлбарлах мэргэжлийн англи хэлний багш бараг байгаагүй гэхэд хилсдэхгүй байх. Одоо ч гэсэн манай англи хэлний багш нар хэлний мэдлэг англи хэл заах ур чадвар сул байгаа билээ. Өөрөөр хэлбэр өнөөдөр Монголд хэл зааж байгаа нь байхгүй. Харин англи хэлний дүрмийг монгол хэлээр тайлбарлаж дадлага практик хийлгэдэг багш нар байгаа гэхэд үнэнд дөхөж очно. Намайг ESPI буюу тусгай зориулалтын англи хэлний институтэд багшилж байхад олон оюутан яаж англи хэл сурах вэ гэж их асуудагсан. Би ихэнхдээ дадлага оролдлого хэрэгтэй гэж хариулдаг байлаа. Одоо бодоход тэр хариулт буруу байж, хэл сурах арга барил чадвар заалгаагүй бол тэр хүн дан ганц дадлагаар ч яахав дээ. Хамгийн харамсалтай нь тэр хэл сурах чадварыг суулгадаг, заадаг багш нар манайд ховор. Муу багш нартаа биш харин багш нарыг сайн сургалтанд хамруулаагүйтэй холбоотой. Монгол англи хэлний багш нарын (ялангуяа 10 жилийн, коллежийн) хэдэн хувь нь англиар ярьдаг оронд мэргэжлээрээ сургалтанд хамрагдсан бол. Их л бага тоо гарах байхдаа. Тийм ч учраас өнөөгийн хөрөнгө чинээ ялгаатай болсон нийгэмд багш нар сурагчдаасаа хэлний хувьд муу байх нь аргагүй юм. Тийм болохоор багш нар дүрэм үг хэллэг голдуу хичээл зааж аргацаадаг байна. Жишээ нь англиар сонсох чадвар байна. Багш нар энэ чадварыг сурагчдадаа эзэмшүүлдэг үү. Үгүй. Багш нар сонсох хичээл гэдгийг кассет сонсоод, дасгал хийгээд, хэдэн асуултанд хариулахаар ойлгодог. Гэтэл энэ нь зүгээр л дадлага болохоос биш ямар ч сонсох чадварыг хөгжүүлэх юм хийдэггүй байна. Ямарваа нэгэн зүйлийн голыг нь олж сонсох гэж бий. Харин жинхэнэ англи хэлтэй (native speaker) хүмүүс ярихдаа яаж ярьдаг, өгүүлбэр хоорондоо яаж нийлээд балархайжих, сулрах, шилждэг, түүнийг ойлгодог чадварыг орхигдуулдаг. Англи хэлийг сурах бичгээр заадаг. Гэтэл тэр нь амьдрал дахь амьд англи хэлнээс шал ондоо байдаг. Тийм учраас хүмүүс гадаадад ирээд хэдийгээр Монголд англи хэл үзэж байсан ч гэсэн хүмүүсийн яриаг ойлгодоггүй, ямар хурдан ярьдаг юм бэ гэж гайхацгаадаг. Аргагүй шүү дээ. Монголдоо бид тэр хурдан ярьдаг аргыг ойлгож заалгаагүй байдаг. Хүн хэлний дүрэм сайтай бол сайн хэрэг, гэхдээ тэр нь тийм гол зүйл биш. Хамгийн гол нь хүний ярьсныг ойлгодог чадвартай, өөрийгөө ойлгуулах хэмжээний зөв дуудлагатай, өргөн хэрэглээний эхний хоёр мянган үгтэй байхад ярианы англи хэлний 98 хувийг ойлгож хэрэглэж байна хэмээн эрдэмтэд үзэж байна. Багш нарыг сурагчдадаа тийм мэдлэг олгодог болгохын тулд тэдний хэлний мэдлэг ур чадварыг сайжруулах хэрэгтэй. Үүний тулд нэгдүгээрт тэднийг англи хэлээр ярьдаг улсад мэргэжлийн урт, богино хэмжээний курст дадлага хийлгэх. Мэдээж улсын төсөв бага, мэргэжил дээшлүүлэхэд тийм их зардал гаргах боломжгүй гэх байх л даа. Түүнчлэн гадаадад амьдардаг монголчуудынхаа хүч чадлыг ашиглаж болж байна. Жишээ нь л гэхэд хэн нэгэн сургах сургуулиа олчихоод амьдрах байр хайж байгаа тохиолдолд тэнд байгаа монголчуудыг ашиглаж болно. Тэд багш нарт зориулсан урт, богино хэмжээний сургалт олж өгөх, зарим нэгийг нь гэртээ үнэгүй суулгах гэх мэтээр тусалж болох юм. Хоёрдугаарт англи хэлний хүүхдэд зориулсан чанартай чанаргүй сургалтанд эцэг эхчүүд их мөнгө зардаг. Гэтэл хүүхдэд бага насанд заасан зүйлүүд богино хугацааны дараа мартагддаг байна. Өөрөөр хэлбэл, зөвхөн бага насны хүүхдүүдтэй чиглэлээр суралцсан эх хэлтэй мэргэжлийн багш л урт, хугацаанд заасан тохиолдолд бага насны хүүхдүүдийн сургалт амжилттай болно гэж Харвардын их сургуулийн доктор Stefka H.Marinova-Todd үзэж байна. Хэлийг хүн насанд хүрсэн хойноо хамгийн их үр бүтээлтэй сурдаг бөгөөд багадаа л хүн хэл сурах нь амар хялбар байдаг гэдэг ойлголт худал болохыг эрдэмтэд тогтоожээ. Тиймээс хүн хэдэн ч насандаа хэл сурах бүрэн чадвартай байдаг байна. Харин хэл сайн сурахад хэлний орчин, сайн мэргэжлийн багш хэрэгтэй. Англиар ярьдаг олон оронд айлууд гэртээ оюутан суулган хичээлийн бус цагаар нь англи хэл заадаг. Тухайн сурагчийн ойлгохгүй байгаа зүйлийг монголоор тайлбарлан ойлгуулж, нэмэлт хичээлийг бидний илүү бэрхшээлтэй асуудал дээр тулгуурлан заадаг болохоор хүүхдүүдэд их ойлгомжтой болдог. Эцэст нь хэлэхэд хүн аливаа хэлийг бие даан сурч болно, гэхдээ үндэс сууриа мэргэжлийн сайн багшаар тавиулах нь зүйтэй юм билээ. 
Шинэ Зеланд улс. Веллингтон хот 
Д.Сувд.