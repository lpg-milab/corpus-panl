Үнээний тослог сүү ховордож, ариутгасан сүү үнэд оржээ

"Улаанбаатараас өтгөн, сайхан сүү олдох нь ховор юм. Үйлдвэрт савласан сүүнээс хуурай сүү амтагдаад байна. Бас үнэтэйг нь яана" гэж хүмүүсийн ярих нь олон.
"Tetra Pak"-ийн аргаар савласан сүү нэг литр нь хаана үйлдвэрлэснээс хамаараад 1250-2200 төгрөгийн үнэтэй. Харин литрийн задгай сүү 450-600 төгрөгөөр зарагддаг. Үнийн хувьд хол зөрүүтэй эдгээр сүүний чанар нь ямар байдаг юм бол. "Тоса" тӨвийн дэргэдэх тоостой сҮҮ Өглөөний найман цаг. Төмөр замын вокзалд очлоо. Өглөө бүр энд арав гаруй тонн сүү ирдэг аж. Орчныг нь харахад дотор эвгүйрхэм. Цементэн зам дээр сүү нэлийж асгарсан харагдана. Сүүний наймаачид 60, 100-тын савнаас тос дааж халтартсан шанагаар сүү хутган өөр нэг тоостой саванд юүлнэ. Бас шавхруу тунарсан халтар аяганд сүү хийчихээд "амсаад үз" гэж тулгах юм. Энд ихэвчлэн Зүүнхараа, Сэлэнгэ, Мандал, Бэрх зэрэг газраас үнээний сүү авчирч зардаг юм билээ. Зарж буй сүүгээ шинжлүүлсэн эсэхийг наймаачдаас лавлахад С.Оюунгэрэл хэмээх эмэгтэй "Энд ирж байгаа бүх сүүг "Тоса" төвийн эмч шинжилдэг. Түрээс, шинжилгээний мөнгө гэж өдөрт 2600 төгрөг авдаг. Монгол хүн байж найдвартай сүү зарахгүй бол нүгэл болно биз дээ. Би Борнуур, Зүүнхараагаас нэг литр сүүг 450 төгрөгөөр аваад энд 500 төгрөгөөр зардаг. Өдөр бүр 500 гаруй литр сүү авчирч гэрээтэй ажилладаг дэлгүүрүүддээ нийлүүлдэг. Хааяа үлдэгдлийг нь бөөний үнээр зарчихдаг юм. Ер нь энд зарагдаж байгаа сүү иргэдийн хэрэгцээг хангадаггүй юм шиг байна лээ. Уг нь сүү зардаг дулаан, цэвэрхэн зах юм уу, дэлгүүр ажиллуулбал наймаачид, хэрэглэгчдэд ашигтай л даа" гэсэн юм. Тэрээр зарим хүн эндээс авсан сүүнд ус, гурил, тэр бүү хэл эм хийгээд зардгийг ч нуусангүй. Эндээс 100 литр сүү авч байгаа ч хүн байна, нэг литр сүү авч байгаа өвөө, эмээ нар ч байна. Өөрийгөө Б.Аюуш гэж танилцуулсан худалдан авагч ярихдаа "Ах нь эндээс литр сүүг 500 төгрөгөөр аваад дэлгүүртээ 650-д хүргэдэг юм. 100 литр сүү орой гэхэд дуусчихна. Намрын сүү өтгөн, сайхан байна. Хүмүүс савласан сүүг үнэтэй гээд нэг их авдаггүй. Уутанд савласан үйлдвэрийн сүүг гашилсан байна гэж буцаах нь их. Зарим хэрэглэгч бүр үйлдвэрийн сүүг "Хуурай сүү найруулсан байна. Амсаад үз" гэж тулгадаг гээч. Хөдөөнөөс оруулж ирсэн сүүг ийм бохир орчинд зарж байгаа юм чинь бас цэвэр байна гэхэд эргэлзмээр л юм. Монгол сүүнд шинжилгээ хийлгээд цэвэр орчинд худалддаг бол чанарын хувьд ярилтгүй байх л даа" гэж байлаа. СҮҮний найрлагыг ӨӨрЧилж болдог Найрлагаасаа хамаараад сүүний үнэ янз бүр. Тухайлбал, "Мон-Фреш" компанийн "Өэлүн эх" 1290, "Биеэ бодоорой" 1400 төгрөгийн ханштай байна. Тэгвэл ОХУ-д үйлдвэрлэсэн "Арта молоко" (шар сүү) 1290, "Байкальское" 1750 төгрөгөөр зарагддаг. "Биеэ бодоорой" сүү хоёр хувийн тослогтой, бас кальциар баяжуулсан учраас яс бэхжүүлэх үйлчилгээтэй гэнэ. Харин "Өэлүн эх" 3,6 хувийн тослогтой. Цай сүлэхэд өтгөн гэнэ. Энэ бол бүтээгдэхүүний саван дээр бичсэн найрлагын үзүүлэлт. Ариутгасан гэх савлагаатай сүүний чанарыг үнээний сүүтэй харьцуулахаар Литрийн сүүг "Тоса" төвөөс авч нийслэлийн мал эмнэлгийн ариун цэврийн төв лабораторид дээжийн шинжилгээ хийсэн байна. Шинжилгээгээр үнээний сүү 1,031 шоо см нягтралтай, 3,4 хувийн тослогтой, бруцеллёзгүй, гадны биет холиогүй гэсэн хариу гарчээ. Харин "Tetra Pak"-ийн аргаар савласан сүү нь 3,3 хувийн тослогтой, 1,032 шоо см нягтралтай нь тогтоогджээ. Шинжлэгч эмчийн яриагаар бруцелёзгүй л бол монгол сүү хүний биед илүү сайн байдаг аж. Кальци, илчлэг зэргээр баяжуулсан бол хуурай сүү хольсон ч шинжилгээгээр илрэхгүй тохиолдол байдаг гэнэ. Тэрээр "Манайхан сүүндээ элдэв гадны биет холих нь багассан. Савласан сүү амархан гашилж байгаа бол гадны биет хольсны шинж. Нэг литр үнээний сүү таван литр цай чанахад хангалттай хүрдэг. Гэхдээ малын тэжээлээс шалтгаалаад сүү шингэрэх нь бий" гэж ярьсан юм. 
Б.ЦЭЦЭГДЭЛГЭР 

