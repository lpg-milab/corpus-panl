Урлагийн мөр хөөсөн "Тэнгэрлэг гэр бүл"

"Хүмүүс, аж амьдрал" булангийнхаа энэ удаагийн зочноор алс хол Увс аймгаас гэр бүлээрээ хүрэлцэн ирж, "Морин хуур" наадамд Баруун монгол ардын бие биелгээгээр оролцон "Тэнгэрлэг гэр бүл" хэмээх өргөмжлөл хүртсэн Увс аймгийн иргэн Д.Балган гуайн гэр бүлийнхнийг урилаа.
Д.Балган гуайнх ам бүл наймуулаа. Зургаан хүүхдийнхээ хамт Увс аймагт амьдардаг бөгөөд тэднийх аймгийнхаа төвд авто засварын газар ажиллуулдаг. Том хүү Б.Чулуунбаатар нь морин хуур тоглож, хоёр охин, гурван бага хүү, гэргий, Балган гуай өөрөө ч бүжиглэдэг. Биднийг тэдний гэр бүлтэй уулзах үед гэргий нь нутаг руугаа буцчихсан байсан. Арга ч үгүй дээ. Гэр бүлээрээ "Морин хуур" наадамд оролцохоор зургаан сард нутгаасаа гарсан болохоор гэрийн эзэгтэй яарсан биз ээ. "Арван гурван жилийн өмнөөс би анх бүжиглэж, яваандаа бие биенээ энэ сайхан урлагт татан оруулсаар өдгөө миний хүүхдүүд бүгдээрээ бүжиглэж байна" гэж Балган гуай хуучилж сууна. Анх гэр бүлээрээ бүжиглэх саналыг том хүү нь гаргаж хэрэгжүүлсэн нь өдгөө алдартай гэр бүл болох эхлэл байсан гэдэг. Түүний том охин нь хэдийнэ их сургууль төгсч, Б.Гүрбазар, Б.Цэнгэл нар нь Завхан аймгийн "Хөгжим бүжгийн коллеж"-д суралцаж байгаа юм билээ. Харин хоёр бага хүү Б.Золжаргал, Б.Ганзориг нар нь аймгийнхаа арван жилийн сургуулийн нэг, гуравдугаар ангид суралцдаг. Тэд бүгдээрээ гурав, дөрвөн настайгаасаа эхлэн бүжиглэсэн гэж байна лээ. Ийм багаасаа бүжиглэж эхэлцгээсэн нь бас л учиртай. Яагаад гэвэл Д.Балган гуай аймгийнхаа театрт бүжигчин байсан нь хүүхдүүдэд нь нөлөөлсөн хэрэг. Бас болоогүй ээ. Д.Балган гуай том хүүгийнхээ хамт нутагтаа бие биелээч болон морин хуурын сургалт явуулдаг гэсэн. Өдгөө арваад шавьтай болжээ. Эднийх "Тэнгэрлэг гэр бүл" өргөмжлөлийг хүртэхээс өмнө ч олон шагнал хүртсэн авьяаслаг гэр бүл. Өнгөрсөн жил болсон Баруун монгол ардын бие биелээчдийн наадамд оролцож "Хотон түмний авьяаслаг гэр бүл өргөжлөл", мөн "ЮНЕСКО"-гийн хүндэт өргөмжлөлт гэр бүл" хэмээх хүндтэй алдрыг хүртжээ. Д.Балган гуай өөрөө аймгийн тэргүүний уран сайханч гэсэн цолтой. Хүүхдүүд нь мөн л олон медальтай. Том хүү нь Монголын залуучуудын холбооны алтан медальтай. Мөн өнгөрсөн онд зохиогдсон "800 морин хуурч"-ийн уралдаанаас алтан медаль хүртсэн бөгөөд Монгол туургатны фестивальд амжилттай оролцож байжээ. Биднийг уулзах үед Б.Чулуунбаатар АНУ-д болсон наадамд оролцоод дөнгөж өчигдөр /наймдугаар сарын 3-нд/ ирлээ гэж байсан. Харин бага хүү Б.Золжаргал нь Баруун монгол ардын язгуур урлагийн наадмын алт, мөнгөн медальтай, хүү Б.Ганзориг Зүүн хойд Азийн Монгол туургатны хүүхдийн их наадмаас алтан медаль хүртсэн гээд тэдний авьяаслаг хүүхдүүдийн медалийг тоочвол нэлээд цаг орох болов уу. Хэзээ нутаг буцах вэ гэж асуухад ирэх сарын 15-нд Ховд аймагт болох Баруун монгол ардын бие биелээчдийн наадамд оролцчихоод харина даа" гэж байсан. Зун эхэлж байхад гэрээс гарсан тэд зун дуусахад олон сайхан шагналтай ганзага дүүрэн харих нь ээ. Урлагийн мөр хөөсөн энэ гэр бүлийн зорьсон бүхэн нь бүтэж, урлагийн бурхан ивээж байх болтугай. Т.Гэрэлмаа 


