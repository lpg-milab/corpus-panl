Олон мянган хүн цэнгэлдэхэд хуран цугларч, их бясалгал үйлдэнэ 

Төв цэнгэлдэх хүрээлэнд энэ сарын 24-ний өдөр Шри Шри "Амьдрах ухаан төв"-өөс арван мянган хүн оролцсон бясалгал зохион байгуулах гэж байна. Эл үйлдэл Монгол Улсын Ерөнхийлөгчийн ивээл дор болох бөгөөд төрийн тэргүүн маань улс орныхоо ирээдүй, ард түмнийхээ сайн сайхны төлөө бясалгал үйлдэхээрээ онцлог гэж байна. Бас төрийн тэргүүнээ дагаад УИХ, Засгийн газрын нэр бүхий гишүүд ч бясалгана гэнэ. 
Үүнд "Шри Шри Амьдрах ухаан төв"-ийнхөн илт талархаж "Дэлхийд болж байгаагүй сайхан юм болно" гэж бахдангуй байна. Юун нь буруу байх билээ. Үнэхээр сайхан юм болох нь ээ. Төр, засгийн эрхэм түшээдийн энэ шийдвэр авлига, ядуурал, өвөлд нь зуд, зунд нь үер ус, ган гачаалд нэрвэгдсэн хөөрхий ард түмнээ зовлонгоос ангижруулах эрхэм зорилготой. Тэгэхээр одоо бид алзахгүй нь ээ. Өнгөрсөн хавар мөн л эрхэм Ерөнхийлөгч маань төрийн түшээдээ дагуулан Бурхан Халдун уул өөд тэмцэж ард түмнийхээ хувь заяаг даатгаж тахисан. Жирийн ядуу ард бид ямар хаа холын Хэнтий аймагт очиж тэр том уулыг тахих бэл бэнчин байх биш дээ. Тэгэхээр та бидний өмнөөс очиж тахилга үйлдэж амь насаа үл хайрлан ууланд гарсан эрхэм түшээдээ хайрлахаас өөр замгүй. Хотын дарга маань хүртэл уул өөд мацаж нийслэл хотоо даатгасан. Тэгэхээр хотоо хогноос салгах, эрээн алаг болтлоо нөхүүлсэн зам, хотын харанхуй гудамжны гэрэлтүүлэг гээд бүх асуудал энэ жил жин тан гэсэн үг. Энэ зуны үер хотыг тойроод алс аймгуудад болоод байгаа нь бас үүнтэй холбоотой ч юм билүү яаж мэдэх вэ. Ер нь эрхэм түшээд маань та бидний төлөө бүтэн жилийн турш зүтгэлээ шүү дээ. Сар хүрэхгүйн өмнө ч гэсэн Ерөнхийлөгч, Шадар сайд хоёр маань яам агентлагийн дарга нараа хөтлөөд Хүйтний оргилд авирч монголчуудын хийморийг сэргээсэн. Хувь заяагаа Бурхан Халдунд даатгаж Хүйтний оргилд хийморио сэргээсэн ард түмнийг ядуу хоосон ч гэсэн хэн ирээдүйгүй, арчаагүй гэх юм бэ. Энэ бол алсын хараатай ард түмнийхээ төлөө юугаа ч хайрлаагүй эрхэм дээдсүүдийн маань ач. Татвар төлөгчдийн мөнгийг татвар төлөгчдөд нь ингэж л зориулах хэрэгтэй юм шүү дээ. Одоо цөмөөрөө элдэв долоон юм төрөөсөө нэхэж хэрүүл тэмцэл хийж жагсаал цуглаан хийхээ больцгооё. Хэдүүлээ ард түмэн шиг ард түмэн байя л даа. Харин нэг зүйлийг энд орхигдуулж боломгүй мэт. Дэлхийд урьд өмнө болж байгаагүй гайхалтай тэр бясалгалыг дэлхий нийтэд үнэгүй сурталчилбал зохилтой. АНУ, Их Британи хоёр лалын алан хядагчидтай тэгтэл үйлээ үзэн тэмцэх хэрэг юу байна. Нэг уулыг тахиад, бясалгал хийгээд гүйцээ биш үү. Нутагт нь олигтойхон өндөр уул байдаггүй бол манай энэ олон уулаас түрээсэлж яагаад болохгүй гэж. Ганц эд ч биш Япон, Солонгос, ер нь тэгээд урд, хойд хөршүүд маань ч ялгаагүй манай төрийн эрх баригчдаас жишээ авбал таарах биз ээ. Одоо энэ өвөл манай улсад зуд болохгүй, махаар гачигдахгүй, ургац хураалт бүх юм ОК. Сайхан өвөл болно доо. Учир нь бид уулаа тахиж ууландаа авирч цугаараа сууж бясалгал үйлдсэн болохоор тэр. Л.МӨНХБАЯСГАЛАН 


