Ирээдүйд цахилгаан эрчим хүчийг утасгүй дамжуулдаг болно

АНУ-ын Вашингтон хотод Сэргээгдэх эрчим хүчний олон улсын бага хурал болжээ. Үүнд манайхаас Түлш, эрчим хүчний дэд сайд Т.Энхтайван, тус яамны сэргээгдэх эрчим хүчний үндэсний төвийн дарга Н.Энэбиш нар оролцоод иржээ. Дэд сайд Т.Энхтайвантай явсан газрын сонин хачнаас хөөрөлдлөө.
-Олон улсын сэргээгдэх эрчим хүчний хурлаар ямар асуудлыг голлон хэлэлцдэг юм бол... -Энэ сарын 3-7-нд болсон Олон улсын сайд нарын хэмжээний сэргээгдэх эрчим хүчний хуралд оролцоод ирлээ. Дэлхийн 112 орны 7000 гаруй төлөөлөгч оролцсон. Үүнээс 80 гаруй орны 100 гаруй төлөөлөгч нь Засгийн газрын гишүүн, сайд нар байсан. Энэ арга хэмжээг АНУ-ын департаментээс зохион явуулж байгаа юм билээ. АНУ-ын эрчим хүч, хөдөө аж ахуй, байгаль орчин хариуцсан департаментын дарга нар удирдаж явуулсан. Мөн Ерөнхийлөгч Ж.Буш ирж үг хэлсэн. Байгаль, цаг уур өөрчлөгдөж, нефтийн бүтээгдэхүүний үнэ ханш өсч байгаатай холбогдон хүн төрөлхтний өмнө сэргээгдэх эрчим хүч, цэвэр эрчим хүчний технологи нэвтрүүлэх нь тулгамдсан асуудал боллоо гэж ярьж байна. Дээрх байдалтай холбогдон өнөөдөр хөдөө аж ахуйд газар тариалан үр тариаг зөвхөн мал амьтны хүнс тэжээлд хэрэглэдэг байсан асуудал өөрчлөгдөн, шатахууны эх үүсвэр болгон ашигладаг болжээ. Үр тарианы үнэ өсч байгаа нь үүнтэй холбоотой юм. Тэр бүү хэл, Бразилд өдөрт нэг см хүртэл ургадаг ургамлыг бий болгосон байна. Халуун дулаан бүсэд өдөрт нэг см ургана гэдэг сард л гэхэд хичнээн өндөр болох билээ. Жилдээ хичнээн ч удаа ургац авч болох боломжтой болж байна. -Үр тариа эрчим хүчний эх үүсвэр болсон гэлээ. Сэргээгдэх эрчим хүчний магнат компаниуд өөр шинэ технологи танилцуулж байна уу? -Дэлхийн эрчим хүчний агентлаг, ассоциаци, Европын сэргээгдэх эрчим хүчний консул зэрэг том байгууллагууд, мөн дэлхийн алдартай эрчим хүчний болон сэргээгдэх эрчим хүчний тоног төхөөрөмж, технологи үйлдвэрлэдэг компанийн төлөөлөгчид үг хэлсэн. Хүн төрөлхтөн сэргээгдэх эрчим хүч, түүний дотор устөрөгчийг ашиглах асуудал яригдаад, хэрэгжиж эхэлсэн байна. Устөрөгч бол эрчим хүчний хязгааргүй эх үүсвэр. Устөрөгч, био түлш, этанолыг эрчим хүчний эх үүсвэр болгож амьдралд өргөн хэрэглэх зорилт тавьж байна. -Америкийн Ерөнхийлөгч Ж.Буш үг хэлсэн гэлээ. Ямар асуудлыг хөндөж байх юм? -АНУ-ын Ерөнхийлөгч Ж.Буш хэлсэн үгэндээ хэд хэдэн амлалт авч байна. 2013 он гэхэд АНУ нийт эрчим хүчнийхээ 7.5 хувийг сэргээгдэх эрчим хүчнээс гаргаж авна. Хүлэмжийн хий гаргадаг эрчим хүчнээс татгалзана гэсэн. Хүлэмжийн хийтэй тэмцэх Киотогийн протоколд нэгдэхээс татгалзаж байгаа нь бүх зүйлийг "олон улс нэгдсэн" гэсэн утгаар тухайн улс орнуудыг хүч түрэх асуудал байж болохгүй гэж байсан. Бага хурлын гол уриа нь "Эрчим хүч бол-тусгаар тогтнол". Тиймээс улс орны тусгаар тогтнол эрчим хүчний бодлого нь тус тусдаа өөр өөр байдаг гээд хүлэмжийн хий ихээр ялгаруулж байгаа улс орнуудад татвар ногдуулах гэх мэт эдийн засгийн аргаар тэмцэх ёстой гэсэн. Энэ хурлын дараа Америк хоёр тэрбум ам.долларын хөрөнгө оруулалтаар цэвэр эрчим хүчний фонд байгуулж, хөгжиж байгаа орнуудыг сэргээгдэх эрчим хүчийг хөгжүүлэхэд зарцуулна гэдгээ зарлалаа. Америк өөрөө устөрөгч, био эрчим хүч, этанолыг ашиглахад жил бүр 12 тэрбум ам.долларын хөрөнгө оруулалт гаргаж байгаагаа зарласан. Мөн өнөөдрийн байдлаар долоо найман нэгжид атомын цахилгаан станц барих эрх олголоо. Цаашдаа ч атомын цахилгаан станц барих зөвшөөрөл олгоно гэж ярьж байна. Олон улсын эрчим хүчний ассоциацийн захирал Нобио Танака "өөрийн байгууллагаа Дэлхийн сэргээгдэх эрчим хүчний ассоциаци нэртэй болж магадгүй. Бидний хийж байгаа ажлын 50 хувь нь хүрээлэн байгаа орчин, сэргээгдэх эрчим хүчний асуудлыг хамарч байна. Хүн төрөлхтний хөгжлийг 50 жилээр тооцож үзэхэд байгаль цаг уурын өөрчлөлт их байгаа учраас байгаль орчинд халгүй цэвэр эрчим хүчийг ашиглах нь хамгийн тулгамдсан асуудал" гэж дахин дахин график үзүүлэлтээр харуулж байна лээ. Нөгөө талаас Европын сэргээгдэх эрчим хүчний консулын ерөнхийлөгч Хермани Шер ирэх дөрөвдүгээр сард "дэлхийн улс орнуудын Засгийн газрын тэргүүнүүдийг урьж, сэргээгдэх эрчим хүчний дэлхийн холбоог байгуулна. Дэлхий нийтээр сэргээгдэх эрчим хүчний нэгдсэн нэг бодлого явуулбал үр дүнд хүрнэ. Үүнд улс орнууд идэвхтэй оролцохыг урьж байна" гэж байна лээ. 2020 он гэхэд Европын холбоо нийт эрчим хүчнийхээ 20 хувийг сэргээгдэх эрчим хүчнээс гаргах зорилт тавьж байна. Манай өмнөд хөрш Хятад улс сэргээгдэх эрчим хүчийг түлхүү хөгжүүлнэ гэсэн мэдэгдлүүдийг хийж байсан. Буш бас нэгэн сонин мэдэгдэл хийсэн. Бид хөдөөгийн сумдыг эрчим хүчтэй холбоно гээд томоохон ажил хийж байгаа. Гэтэл дэлхий дахинд нанотехнологи, устөрөгчийг ашиглах, цаашид цахилгаан эрчим хүчийг утасгүй дамжуулах технологийг ярих болсон гэж ярьж байсан. Ерөнхийлөгч нь ингэж ярьж байна гэдэг тухайн улс лабораторийн орчинд, шинжлэх ухааны үндэслэлийн хувьд эрчим хүчийг цахилгаан шугамгүйгээр дамжуулах туршилтыг хийсэн байна гэсэн үг. Тэгэхээр бид цаашид техник технологийн ийм хурдацтай хөгжлийн орчинд амьдрах нь. Монгол Улс ч гэсэн сэргээгдэх эрчим хүчийг хөгжүүлэх тал дээр анхаарахгүй бол хүлэмжийн хий гаргадаг энэ техник технологийг яваандаа дэлхий нийтээр эдийн засгийн аргаар хавчиж шахах нь гэдгийг ойлгох хэрэгтэй байх. -Манай улсын хувьд энэ хуралд очсон нь ямар ач холбогдолтой вэ? -Хурлын үеэр 60 гаруй орны 200-гаад компанийн сэргээгдэх эрчим хүчний чиглэлээр хамгийн сүүлийн үед хэрэглэж байгаа тоног төхөөрөмж, техник технологийн үзэсгэлэн гарсан. Энэ үзэсгэлэн дээр Монголын газарзүй, салхи болон нарны атлас зэргийг биднээс хамааралгүйгээр судлаад гаргачихсан байсан. Өнөөдөр манайх Сэргээгдэх эрчим хүний үндэсний хөтөлбөр, хууль батлуулаад хэрэгжүүлж байгаа. Бид өөрсдийнхөө хэрэглэж байгаа техник технологийг дэлхий нийтийнхтэй харьцуулж үзлээ. Хуралд манайхаас хоёр л хүн явсан. Олон хүн оролцож баймаар юм билээ. Дэлхий нийт хаашаа явж байна, ямар шинэ технологи гарч, үйлдвэрлэлд юу нэвтэрч байна зэрэг олон мэдээллийг биеэрээ үзэж харах боломж байна. Тэндээс бид диск, янз бүрийн мэдээлэл бүхий 50 кг цаастай ирсэн. Ирээд чиглэл чиглэлээр нь хүмүүстээ тарааж өгөөд байна. -Манайх салхи ихтэй орон. Салхины эрчим хүчийг ашиглах талаар ямар ажил хийгдэж байгаа вэ? -Эрчим хүчний нэгдсэн сүлжээнд холбох боломж муу газруудыг салхи, нарны эрчим хүчийг ашиглан цахилгаанаар хангах чигтэй байгаа. Гэхдээ эдгээр нь сумынхаа дизель цахилгаан станцтай хосолж ажиллах юм. Сэргээгдэх эрчим хүчний хууль гарсантай холбогдуулан "Ньюсом" компани салхины эрчим хүчний парк байгуулахаар ажлаа эхэлсэн байгаа. Одоо манайд 20 гаруй сум суурин газарт дизель станцтай хосолсон усан болон нар, салхины цахилгаан станц ажиллаж байгаа. Өмнөговь аймгийн Ноён суманд нарны станц ажиллаж байна. Малчин айлуудын ихэнх нь нарны бичил станцуудтай болсон. Монгол Улсын төрийн бодлого бол цаашдаа атомын цахилгаан станц барих асуудлыг хэтийн чиглэл болгон, тооцоо судалгаа хийж байна. -Сэргээгдэх эрчим хүчний чиглэлээр одоо ашиглалтад орох станц бий юү? -Говь-Алтай аймгийн Алтай, Хөхморьт, Цогт, Завхан аймгийн Ургамал, Дөрвөлжин сумыг ирэх он гэхэд сэргээгдэх эрчим хүчээр хангахаар төлөвлөж байна. Одоо Хөвсгөл аймгийн Эрдэнэбулган, Увс аймгийн Баруунтуруун, Завханы Тосонцэнгэл, Цэцэн-Уул, Завханмандал суманд усан цахилгаан станц барьж байна. Ховдын Үенч, Мөнххайрхан, Манхан, Говь-Алтайн Гуулин, Өвөрхангайн Хархорин, Завханы Богдын гол, Өмнөговь аймгийн Ноён сумдад усан цахилгаан станц ажиллаж байна. Сүхбаатар аймгийн Эрдэнэцагаан, Өвөрхангайн Богд, Дорноговийн Мандах, Дорнодын Матад суманд салхин станцуудыг ашиглалтад орууллаа. Өмнөговийн Ханхонгор, Сэврээ, Манлай сумдад салхин станцууд ажиллаж байна. Үндсэндээ Монголд нар, салхи, усны 20 гаруй цахилгаан станц ажиллаж байна. -Ус, нар, салхин станцаас хамгийн хямд өртөгтэй нь аль нь вэ? -Хамгийн хямд зардалтай нь салхины эрчим хүч. Өндөр өртөгтэй нар, усан станц. Хамгийн хүндрэлтэй юм юу гэхээр төвийн эрчим хүчинд холбогдох боломжгүй зах хязгаар нутагт шинэ техник технологи бүхий сэргээгдэх эрчим хүчний станц ашиглалтад оруулахад сумын боловсон хүчний асуудал байдаг. Ямар нэгэн гэмтэл гарлаа гэхэд засах мэргэжлийн хүн ховор байгаагаас гэмтэл гарвал саатаж зогсдог. Тиймээс энэ ерөөсөө л дэмий юм, төвийн нэгдсэн системд холбовол зүгээр гэсэн ойлголт давамгайлж байгаа. Ийм нөхцөл байдлаас хамаараад бид аль болох эрчим хүчний нэгдсэн системд холбох боломжтой сумдыг холбож байгаа. Яагаад гэхээр манай эдийн засгийн байдал өөрчлөгдөж, мөнгөтэй болж байна. Тиймээс 2007 оноос хойш 100 гаруй сумыг төвлөрсөн эрчим хүчинд холболоо. 
Д.Оюунтуяа
