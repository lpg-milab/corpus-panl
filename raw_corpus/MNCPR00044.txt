"САПУ"-гийн хохирогчдыг төр засаг хурдан гомдолгүй болгох ёстой

Харин дараа нь "Алтжин" компанитайгаа хэрхэн тооцоо бодох нь хохирогч бидэнд хамаагүй Шатсан "САПУ" худалдааны төвийн хохирогчид "Эрс шинэчлэл" хөдөлгөөнтэй нэгдэж, эрх ашгаа хамгаалуулахаар албан тоот бэлдсэн тухай өмнө мэдээлсэн. Тэд амандаа хүрч, тус хөдөлгөөнд хандан, "Эрс шинэчлэл"-ийнхэн ч саналыг нь нааштай хүлээн авчээ. Ийнхүү нэгдээд хэрэгжүүлж байгаа анхны арга хэмжээ нь НИХТТ-ийн дарга Н.Болормаад тулган шаардах бичиг хүргүүлэх явдал гэнэ. 
Энэхүү тулган шаардах бичигт зааснаар гал гарснаас хойшхи бүх хугацааны өдөр бүрийг таван мянган төгрөгөөр үнэлж, хохирогч бүрт Нийслэлийн гамшгийн сангаас мөнгө олгуулах ажлыг зохион байгуулахыг тусгажээ. Үүсээд байгаа нөхцөл байдлыг тайлбарлахаар ирсэн хохирогчдын төлөөлөгчид болон "Эрс шинэчлэл" хөдөлгөөний гүйцэтгэх захирал зэрэг хүмүүсийн хамт "САПУ" худалдааны төвд лангуу түрээсэлж байсан олон хүн хэвлэлийн бага хурлын танхимд ирсэн байсан. Тэд "Алтжин" компани болон төр засгаас хүсч байгаа бүхнээ илэрхийлсэн шаардлага бүхий лоозон барьж суужээ. Н.Болормаа даргад хүргүүлэх тулган шаардах бичгийнхээ хариуг гуравдугаар сарын 20-ны өдөр буюу ирэх даваа гаригт авна хэмээн хугацаа зааж, нааштай хариу гаргахгүй бол 21-ний өдөр Нийслэлийн Засаг даргын Тамгын газрын гадаа бүх хохирогчид жагсаал хийж, тэмцлээ хурцатгана гэсэн шийдвэрийг гаргажээ. "Алтжин" компаниас нийтэд цацсан мэдээлэлд хохирогчдын нэхэмжилсэн мөнгийг баримтгүй, ор үндэслэлгүйгээр хэт хөөрөгдсөн тоогоор хэлж, нийтийн дунд хохирогчид хэмжээ хязгааргүй их мөнгө нэхэмжилж байгаа гэсэн сөрөг ойлголт төрүүлсэнд хамгийн их эмзэглэж байгаа тухайгаа албан ёсоор мэдэгдэв. Тэдний хохирлоос үүдсэн нөхцөл байдалд "Түшээ" дээд сургуулийн дэмжлэгээр "Зотол" клуб социологийн судалгаа явуулж, доктор н.Гүндсамбуу дүгнэлт гаргажээ. Өнөөдрийг хүртэл олон дахин мэдээлсэн тоогоор нийт 750 орчим хохирогч ардаа 10 мянга гаруй хүнийг тэжээж байсан гэгддэг. Түрээслэгчийн 73 хувь нь эмэгтэйчүүд болохыг судалгаагаар гаргажээ. Тэгээд санал асуулгад худалдааны төв шатсан нь бидний амьдралын сүйрэл болсон гэж хохирогчдын 60 хувь нь хариулт өгсөн бол 40 хувь нь асар их гарз гэж хэлжээ. Тэрчлэн одоо амьдрал маш хүнд болсон гэж 70 хувь нь хариулсан байна. Хамгийн гол нь нийт лангуу түрээслэгчдийн 46,3 хувь нь зөвхөн нэг сая төгрөг хүртэлх мөнгийг "Алтжин"-гаас нэхэмжилсэн байгаа аж. 20-50 сая төгрөг нэхэмжилсэн 3-хан хувийг эзлэх хүмүүс хэд, хэдэн лангуу эзэмшдэг байсан аж. Нийтдээ хамгийн доод тал нь 47 мянга, дээд тал нь 42 сая хүртэл төгрөгийн хөрөнгөө үрсэн хэмээн санал асуулгад оролцсоныг иргэд хохирлоо бодитой мэдүүлсэн хэмээн дүгнэсэн судалгааны хариуг танилцууллаа. Тийнхүү хохирогчид өөрсдөдөө учирсан асуудал гамшгийг шийдвэрлэнэ хэмээн 70 гаруй хувь нь төр засагт, үлдсэн хэсэг нь "Алтжин" компанийн удирдлагуудыг амандаа хүрнэ гэж найдаж нэг хэсэг нь хууль хяналтын байгууллагууд үнэн зөв шийдвэр гаргахад итгэж, нөгөөдүүл нь өөрсдийн хамтын ажиллагаа эв нэгдлээрээ зорилгодоо хүрч, амьдралаа залгуулна гэж боджээ. Энэ дүнд үндэслэж, "Алтжин" компанитай төр засаг хэрхэн тохиролцох нь хамаагүй гагцхүү Засгийн газрын нөөц хөрөнгөнөөс санхүүжүүлж эдгээр 740 гаруй хүний төлбөрийг барагдуул гэсэн шаардлагыг "Эрс шинэчлэл" хөдөлгөөнийхөн тавих гэж байгаа юм. Өдрөөс өдөрт амьдрах аргагүй болж, амин зуулгаа алдаж байгаа иргэдийнхээ асуудлыг ингэж шийдвэрлэх нь Засгийн газрын эрх, үүрэг гэж үзжээ. Харин луйварчин "Алтжин" компанитайгаа төр засаг дараа нь тооцоогоо хэрхэн бодох нь өнөөдөр үр хүүхдэдээ хоол авч өгөх, өвгөд хөгшдөө эмчлүүлэх зардалгүй болчихоод байгаа хохирогчдод хамаагүй гэж үзжээ. "САПУ" хадалдааны төв анх баригдаж эхлэхээсээ л газрын бөөн будлиан үүсгэсэн баримт нотолгоо бий гэж хохирогчид мэдээлсээр байгаа. Энэ бүхэнд хамгийн их хариуцлага хүлээх албан тушаалтнуудын талаар шүүх, мөрдөн байцаах газар гээд холбогдох хууль хяналтын байгууллагуудад хандах аж. Зөвхөн төр засаг гэх биш Чингэлтэй дүүргийн Засаг дарга, газрын албаныхан ч хариуцлага үүрэх ёстой гэж үзжээ. Тус худалдааны төвийг барьж дуусаад ашиглалтад өгөхөд "Бөмбөгөр"-ийн орчмын чингэлгүүдийг хурааж, тэдгээрийг эзэмшин худалдаа хийж байсан иргэдийг "САПУ" төв рүү ор гэж шахаж шаардаж байсан нь цаанаасаа албан тушаалтнууд хоорондоо тохиролцож, биестээ бизнесийн орчин бүрдүүлж өгсөн үйлдэл хэмээн Чингэлтэй дүүргийн удирдлагуудыг буруутгажээ. Тийнхүү өнгөрсөн мягмар гаригт Ерөнхий сайд М.Энхболдтой хохирогчдын төлөөлөгчид уулзахдаа хууль хяналтад баригдахгүй барилга босч байхад зогсоож, энэ их гамшгаас урьдчилан сэргийлэх боломж байсан гээд хариулт нэхэхэд "Үнэхээр "САПУ" худалдааны төв баригдсан газрын эрхийг анх орон сууцны өндөр барилга босох төлөвлөлтөд олгосон. Зориулалтыг өөрчилснийг хянаж чадаагүй нь бидний буруу..." гэжээ. Худалдааны төвийн барилгыг барихад нийтдээ 20 орчим хуулийн заалтуудыг зөрчсөн байдаг гэж дүгнэжээ. Өнгөрсөн хугацаанд хохирогчдын хүчийг тарамдуулж, саармагжуулах зохион байгуулалттай үйл ажиллагааг "Алтжин" компани хийж ирсэн гэж үзэж байгаа юм билээ. Тус компанийн өндөр албан тушаалтан нь хохирогчдоос нэр бүхий хүнд гомдол гаргаж, одоо байцаалт үргэлжилж байгаа. Тэдний дурдсан хоёр шалтгааны нэг болох менежер Насанжаргалын нүүр рүү ус цацсан нь огт худлаа гэж хохирогчдын төлөөлөл мэдэгдсэн. Хэрэв үнэн бол шүүх эмнэлгийн магадлагаа гарга гэж хариу шаардаж байгаа аж. Харин дараагийн гомдол болох "Алтжин"-гийн барилгын аюулгүйн шаардлага хангаагүй дөрвөн Шатахуун түгээх станцын зургийг шүдэнзтэй өгснийг мушгин гүтгэж байгаа гэлээ. Гол нь нийслэлчүүдийг гамшигт бүү өртчихөөсэй гэсэн үүднээс тэр илэрхийллийг санаачилсан ч энэ удаагийн арга маань "Алтжин"-гийнхны олз боллоо. Дараагийн удаа ингэж болгоомж алдахгүй гэхчилэн тайлбарласан юм. 
Б.ХАЖИДМАА
