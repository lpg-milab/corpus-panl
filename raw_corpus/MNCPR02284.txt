Жинхэнэ итали эр

Итали улс төрийн хямралаас салдаггүй орон. Тус улс одоогоос 64 жилийн өмнө байгуулагдсан атал 63 удаа Засгийн газраа огцруулсан. Саяхан улс төрийн хямрал дахин хурцдаж, Ерөнхийлөгч нь парламентаа тараан ээлжит бус сонгууль болсон.
Энэ удаад Ерөнхий сайд асан Сильвио Берлусконигийн тэргүүлдэг "Эрх чөлөөт ард түмэн" нам 162 суудал авч ялалт байгуулжээ. Ийнхүү Италийн тэргүүн баян Сильвио Берлускони гурав дахь удаагаа Засгийн газрыг тэргүүлэх нөхцөл нь бүрдчихээд байна. Ерөнхий сайд болно гэдгээ ч тэр өөрөө мэдэгдсэн. Засгийн газрын тэргүүн болонгуутаа өрнөөс өндийдөггүй "Alitalia" агаарын тээврийн компанийн улсын мэдлийн хувьцааг зарж, хогондоо дарагдаад хэдэн сарын нүүр үзэж байгаа Неаполь хотын тулгамдсан асуудлыг шийдэж өгнө гэсэн. Мөн сайдын тоог 12 болгон цөөлж, улсынхаа төсвийг хэмнэх аж. Засгийн газрын шинэ тэргүүнд еврод шилжсэнээс хойш нэлээд бэрхшээлтэй тулгараад байгаа эдийн засгаа сэргээх гээд хийх ажил мундахгүй их байгаа. Гурав дахиа Ерөнхий сайдын сэнтийд залрах гэж буй Италийн тэргүүн баян ийнхүү ам гарсан. Түүний амлалтыг сонсоход итали судлаач герман найзын маань "Италичуудад, ялангуяа эрчүүдэд нь ерөөсөө итгэж болохгүй" гэж байсан нь санаанд оров. Сильвио Берлускони шиг бүх л салбарт амжилтад хүрсэн хүн Италид төдийгүй дэлхийд ховор болов уу. Тэрээр хэдхэн сарын өмнө "Эрх чөлөөт ард түмэн" намаа байгуулж, "Милан" хөлбөмбөгийн клубийг худалдаж авсан. Хэдхэн хоногийн өмнө намаа сонгуульд ялуулсан . Энэ бол ердөө сүүлийн хэдхэн сард гаргасан амжилт нь юм шүү. Милан хотын уугуул иргэн, экс Ерөнхий сайд 1936 онд төрсөн. Миланы их сургуулийг хуульч мэргэжлээр дүүргэсэн даруйдаа барилгын салбарт бизнес эрхэлсэн. 1970 онд харилцаа холбооны салбарт ханцуй шамлан орсныг нь бодвол маш ирээдүйтэй гэдгээ тэр үед мэджээ. Ердөө арав гаруйхан жилийн дотор телевизийн салбарыг дангаараа ноёлсон тэрбээр өнөөдөр Италийн хэвлэл мэдээллийн бүх хэрэгслийн хувьцааны дийлэнх хэсгийг эзэмшдэг. Түүний байгуулсан "Finninvest" холдингт 150 компани багтдаг гэдгийг дурдахад л хангалттай. Эдгээр компаниуд нь улс орныхоо бүхий л салбарт үйл ажиллагаа явуулдаг юм. Тиймээс ч Италид Берлусконигүй юм үгүй болж "берлусконизм" гэсэн шинэ нэр томъёо үгийн санд нь орсон хэмээн европчууд хошигнон ярьдаг. Бизнесийн салбарт нэлээд амжилтад хүрсэн Сильвио 1993 оноос улс төрд хүчээ сорихоор сэтгэл шулууджээ. Ингээд 1994 онд "Forza Italia" буюу "Итали орон минь урагшаа" намаа байгуулсан юм. Өөрийнх нь мэдэлд байдаг хэвлэл мэдээллийн тусламжтайгаар олонхийн санал аван эвслийн Засгийн газар байгуулж, Ерөнхий сайд болсон. Харамсалтай нь, парламент дахь улс төрийн хүчнүүдийн дотоод зөрчлийн улмаас Засгийн газар нь ердөө долоохон сарын дараа огцорсон билээ. 1996 оны парламентын сонгуульд нам нь ялагдсан боловч Берлускони бууж өгөөгүй. "Эрх чөлөөт гэр" хэмээх улс төрийн хүчин байгуулж, 2001 оны сонгуульд ялж хоёр дахь удаагаа Ерөнхий сайдаар томилогдсон юм. Тэрээр сонгуулийнхаа сурталчилгааг хийж байхдаа татварыг багасгаж, хүнд суртлыг халж, тэтгэврийг нэмэгдүүлэн, хууль бус цагаачлалтай тэмцэнэ хэмээн амлаж байжээ. Гэвч 2002 онд Италийг Европын Холбоонд нэгтгэх ажил маш муу хийгдсэнээс барааны үнэ өсч, ажилгүйдэл газар авч нэг ёсондоо Итали тэр аяараа хямралд автсан. Тухайн үед Берлусконигийн явуулсан гадаад бодлогыг ч ард иргэд нь эсэргүүцэж байжээ. Тиймээс дараагийн буюу 2005 оны сонгуульд нам нь ялагдсан юм. Гэвч Берлускони албан ажлаа өгөхийг хүссэнгүй. 2006 оны тавдугаар сар хүртэл ажлаа хийж аргагүйн эрхэнд дуртай, дургүй халагдах өргөдлөө өгчээ. Шантрахыг мэддэггүй Берлускони санасандаа дахиад л хүрлээ. 2005 онд Америкийн "Forbes" сэтгүүлээс гаргасан судалгаагаар Сильвио дэлхийн тэргүүн баячуудын жагсаалтад 25 дугаарт бичигдсэн. Тухайн үед 12 тэрбум ам.доллартай тэнцэх эд хөрөнгөтэй гэгдэж байсан юм. Түүнээс хойш мөнгө нь улам арвижсан гэдэг. Берлускониг хээл хахууль авсан, мафитай холбоотой, хууль бусаар хандив авч сонгуулийн сурталчилгаагаа санхүүжүүлсэн, татвараа нуун дарагдуулсан хэмээн нэг бус удаа буруутган шүүхэд өгч байжээ. Гэвч нэг ч удаа түүний буруутайг шүүх баталж чадаагүй гэдэг. Хамгийн сүүлд 2006 онд түүнийг татвар төлөхөөс зайлсхийсэн хэргээр шүүхэд өгсөн боловч удалгүй хэргийг нь хэрэгсэхгүй болгосон билээ. Тэр жинхэнэ итали эр гэдгээ ийн нэг бус удаа харуулсан юм. Эр хүн юу эсийг үзэхэв. Өнгөрсөн жилийн хоёрдугаар сард тэрээр телевизийн шагнал гардуулах ёслолд зориулсан хүлээн авалтад үг хэлэхдээ хажууд нь байсан хүүхнүүддээ "Би та нартайгаа ертөнцийн хязгаар хүртэл цуг явна. Би ганц бие байсан бол яг одоо та нартайгаа гэрлэх байсан" гэжээ. Түүний дэргэд нь зогсч байсан намынх нь гишүүн, 29 настай бүсгүйд сээтэгнэн ингэж хэлсэн хэмээдэг. Энэ бүхнийг телевизээр харсан Берлусконигийн эхнэр Вероника маш ихээр бухимдаж олны өмнө өөрөөс нь уучлал гуйхыг шаарджээ. Гэвч Берлускони "чадахгүй" гэсэн тул эхнэр нь "La Republica" сонинд нээлттэй захидал бичсэн байна. Түүндээ "Би нөхрөөсөө олны өмнө уучлал гуйхыг шаардаж байна. Түүний ингэж хэлсэн нь миний нэр төрийг гутаасан хэрэг. Миний нөхөр ингэж хэлсэн нь нас, хашиж буй албан тушаал, сөрөг хүчний удирдагч, бизнесмэн, олон нийтийн зүтгэлтэн, таван хүүхдийн эцэг хүнд огтхон ч зохимжгүй юм" хэмээн бичжээ. Захидлаа "La Republica" сонинд нийтлүүлсэн нь ч учиртай аж. Энэ сонины хувьцааг С.Берлускони эзэмшдэг юм байна. Захидал нийтлэгдсэнээс хойш италичууд Берлускони ямар хариу өгөх бол хэмээн тэсэн ядан хүлээсэн гэдэг. Экс Ерөнхий сайд ч нэг хонгийн дараа сэтгэл уярам хариуг өгсөн байна. Өдгөө 71 настай түүнийг мөнгө, улс төр, хүүхэн гурваараа Италидаа л тэргүүлдэг гэдэг. Берлускони саяхан сурталчилгаагаа хийж сонгогчидтойгоо уулзах үедээ 29 настай бүсгүйд сайн ажил хайх биш, саятантай, жишээ нь өөрийнх нь хүү Пьерсильвиотой гэрлэхийг зөвлөсөн байна. Үүний дараахан экс Ерөнхий сайдын хүү гэрлэх санал тавьсан 360 захидал хүлээн авч багагүй шуугиан тарьж билээ. Сильвио Белускони өчигдөр Ром хотноо өөрийн найз Ерөнхийлөгч В.Путинтэй уулзсан. Жинхэнэ итали эр маань энэ нөхөрлөлөөрөө бахархаж, Оросын Ерөнхийлөгчийг үргэлж дэмжиж ирсэн юм. Өчигдрийн уулзалтаар тэд хэрхэн хамтран ажиллах тухайгаа ярилцаж Италийн "Atitalia" компанийн асуудлыг ч хөндсөн гэнэ. Дэлхийд нэртэй хоёр улстөрч маань удахгүй хоёулаа Засгийн газрыг тэргүүлэх болно. 
Ю.Дэлгэрмаа
