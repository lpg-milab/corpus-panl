Хүдэр дунгуй нутаг

Чингэс хааны дээд өвөг "Тэнгис далайг гаталж ирээд..." гэдэг шиг Да хүрээний жинхэнэ уугуулуудын нэлээд хэсэг нь Хүдэр дунгуй гарвалтай байдаг. Хуланцын үеийнхэн хүрээ тийш явдаг зурайсан шулуун замтай байсан бөгөөд уг замаар хос морьтой чарга Цөх голоос зуур хоноод л яралзтал хатираад ороод ирдэг байсан гэдэг.
Тэр зам нь одоогийн Гүнтийн даваа, Үдлэг, Баянгол, Өлгий шатан, Сөгнөгөр, Нарийны гол, Түнхэл, Бугант, Хараа, Ерөө, Хүдэр бөлгөө. 1930-аад он гэхэд Хүдэрт Амгаланбаатараас том хоёр ч тосгонтой, амьдрал буцалсан газар байв. Октябрийн ба ардын хувьсгалын дайн байлдаанаас залхсан орос, монгол, буриад зон энд төвлөрч эвтэй найртайгаас гадна маш сайхан амьдрал бий болгосон байдаг. Бүр хориод оны үед гэхэд дөрвөн жилийн хоёр ч сургуультай, хэд хэдэн усан тээрэмтэй, торхны үйлдвэр, тэрэгний үйлдвэр, тэр бүү хэл хүдэр олзворлож төмөр гаргахдаа тулсан хөгжил нь хувьсгалт засгийн бодлогоос хамаагүй дээр болоод явчихсан. Бодит хөгжил иргэншил гол төлөв томоохон гол мөрөн дагуу үүсдэг жамтай. "Хөрстэйхөн алтан дэлхий дээгүүр хөөцөлдөнхөн урсдаг Цөх өө гол оо..." бол мөрний дайтай том гол. Энэ голоор Монгол, Орос хоёр улс зуу гаран километр урт хиллэдэг. Голын хойд эргээр битүү тосгод гацаа байдаг. Тэгэхэд урд эрэг нь эл хуль хилийн зурвас орчин. Мөрөн голын иргэншлийг нам засаг шууд устгах бодлого барьж 1939 он гэхэд 18 наснаас дээших эрчүүдийг буудан алж, эхнэр хүүхдийг нь төмөр зам барих ажилд дайчлан хөөж тараасан юм. Тэгээд бүр хожим нутгийн буудуулсан иргэдийг цагаатгасан тухай тогтоол гарган, бие даасан сум байгуулж өгөхөөр нүглээ наманчилжээ. 1973 онд Ерөөгийн хоёр багийг таслан Хүдэрийн тэжээлийн аж ахуй гэгчийг чимээгүйхэн байгуулж, баруун аймгуудад хадлан бэлдэж өгөх ажил даалгав. Дунгуй нутаг хүнгүй болсныг харгалзан үзэж Увс, Говь-Алтайнхан ирж шавцгаав. Шинэ Хүдэр бий болов. Нэг механикжуулагч засгийн дөрвөн трактор унах жишээтэй тансаг үрэлгэн байдал хэсэг өрнөж байтал зах зээл эхлэн замаас зайдуу Хэнтийн аглаг хязгаар дахиад л хаягджээ. Ирсэн хүмүүс төвлөрөл бараадан арилж одоо Хүдэрт 2000 гаруй иргэд үлдсэн байна. Уугуул нутгийн иргэд маш цөөхөн. Сумынхан төвдөө нэг дороо амьдарна. Хөдөө дөрөв таван хот айл бий гэсэн бөгөөд тэд саяхан Увсаас малтайгаа нүүж ирэгсэд аж. Сүүлийн үед сумын төв эзгүйрэн малаа дагаад хөдөө гардаг бол эндхийхэнд тэгэх шаардлага байхгүй. Долоон гүүр гарч байж очдог Хүдэр голын хөндийн дөрөө шүргэм өвсийг хэдэн ч мянган мал байсан барж идэхгүй юм чинь нүүж оторлоод яахав. Товчхондоо ийм түүх намтартай Хүдэр суманд нэгэн гай нүүрлэсэн тул тийшээ очиж газар дээр нь сурвалжлага хийх ажил гарсан юм. Өнгөрсөн дөрөвдүгээр сарын 21-нд сумын Засаг дарга, ИТХ-ын тэргүүлэгчдийн дарга нар нь уурхай нээх ёслолын ажиллагаанд уригдаж залагджээ. Эрхэм нөхөд бэлгэ дэмбэрлийн үг хэлээд экскаваторын шанагаар хоёр удаа газар утган ёслол үйлдчихээд буцсан байна. Гэтэл маргаашнаас нь уул уурхайн "Эрдэс" гэдэг компани Төмөртэйн голыг түчигнэтэл ухаад эргүүлээд хаячихжээ. Энэ явдалд Хүдэр нутгийнхан хилэгнэн дургүйцэж эцэстээ тэмцэл болон өрнөж эхэллээ. Уг тэмцэл нь дорхноо газар авч байгаль хамгаалах зорилгоор байгуулагдсан төрийн бус хөдөлгөөнүүд хүч хавсран дуу хоолойгоо нэгтгэж хамт тэмцэхээ илэрхийлэв. Тэгээд "Миний Монголын газар шороо", "Онгийн гол", "Тосон Заамар", "Ангир нүдэн", "Ардын элч", "Салхин Сандаг" зэрэг байгаль хамгаалах хөдөлгөөнийхөн Хүдэрийг зорьж уурхай болон сумын удирдлагуудтай уулзан газар дээр нь очиж үзээд эцэст нь "Ингэж болохгүй ээ" гэлээ. Яагаад гэвэл Монгол Улсын холбогдох өчнөөн хуулийг тэр тэр заалтаар нь ноцтой зөрчиж зөвшөөрөл өгөөгүй байхад дур мэдэн далд хязгаар нутагт дураараа дургиж байна, та нар. Хэрэв наад ажлаа одоохон зогсоохгүй бол шүүхэд өгөхөөс гадна тэмцлийн ямар ч хэлбэрийг хамаагүй сонгон авч үзэлцэнэ шүү гэцгээлээ. Цаадуул нь болохоор өөрсдийгөө буруугүй, бидэнд зөвшөөрөл өгсөн төрийн төв байгууллага, Мэргэжлийн хяналтын байгаль орчин хариуцсан улсын байцаагч, Байгаль орчны яам, Кадастрын газар зэрэг эрх мэдэлтнүүд зөвшөөрөөд байхаар нь аргагүйн эрхэнд ийм ажил хийчихлээ гэсэн тайлбар хэлж байна лээ. Тэрнээс биш тэд боль гэх юм бол яг одоо ингээд л зогсох туйлын хүслэн бидэнд бий. Бид ч гэсэн эх болсон байгалиа сүйтгэх ямар ч сонирхолгүй улс гэсэн яг ижилхэн хариултууд хэлж байна. -Зөвшөөрөл авахын тулд эхлээд та нар хүсэлтээ гаргадаг биз дээ. Тэгээд авлигаа өгөөд дараа нь луйвраа хийдэг жишиг хаа сайгүй байна шүү дээ. Та нар тэр жишгээс давсан уу гэхээс огт дутаагүй... -Би луйварчин юм уу? Төрдөө татвараа өгдөг газар... -Битгий худлаа ярь. Очоод үзсэн чинь огт татвар төлөөгүй байна лээ... гэх мэтийн улаан хэрүүл болоод байгаа газар нь ямар учиртайг сонирхов. Сэлэнгийн Хүдэр сумын нутагт Соронзон хад гэдэг сонин уул байх юм. Араараа битүү ойтой уулын шовх орой дахь хэдэн хар хад соронзонтой аж. Хад руу хадаас болон томхон төмөр дөхүүлэхээр тап гээд наалдчих юм. Тэр хад руу жил бүрийн хаврын цагаар тэнгэр дуугарахаас өмнө рашаанчид цувран өвчин зовлонгоо илааршуулдаг уламжлалтай. Зун очвол аянганд ниргүүлэх осолтой. Гол төлөв цус харвасан, саажилттай болсон, мөн дотор эрхтэн өвчилсөн янз бүрийн зовлонтонгууд цувж уулын хормойн Төмөртэйн рашаанаас ууж уул өөд өгсөн соронзон хаданд биеэ наадаг юм байна. Одоо рашаан, соронзонтой уул хоёрын дундах газрыг "Эрдэс" компанийнхан дэлбэлж, олон арван техникээр газрыг нь ухаж, хөрсийг нь хуулж байна. Хуулсан шороогоо уул өөд зөөн ой дотор асгана. Ойг нь хядаж булгалан улам цаашилсаар байгаагаа хөдөлгөөнийхнөөс нуух гэж цагаандаа гарсан үйлдэл хийн зодоон цохион боллоо. "Эрдэс" компани эндээс төмрийн хүдэр олборлоод түүнийгээ Хятад улс руу зөөж ашиг олохоор ирсэн юм байна. Дарханы төмөрлөгийн үйлдвэрийнхэн өөрсдөө ган хайлуулах үйлдвэртэй болж үндэсний үйлдвэр Монголд бий болохоос өмнө амжиж хамаг шороог нь хамах шаардлага гарчээ. Цаанаас нь хятадууд санхүүжүүлдэг гэж нутгийнхан ярьж байна лээ. Тийм болов уу гэмээр бага талбайд маш олон тэрэг техник шахсан, хөрөнгө хаясан, яарсан, адгасан уурхайчид харагдана лээ. Голоос мянган метрийн дотогш уул уурхай олборлохыг хорьсон хууль бий. Ядаж тэр хуулийг битгий зөрчөөч. Хүдэр гол ширгэх нь. Хятад улс төмрийн хүдэртэй болохын хэрээр Монгол Улсын нутаг дэвсгэрийн гурван хувьд хүрэхээ байсан өчүүхэн ойн сан устаж, үлдсэн ганц хангай маань сөнөх нь байна шүү гэхэд "Би бүх зөвшөөрлөө авсан, зөвшөөрөл өгөөд байгаа этгээдэд наад үгээ хэл" гээд байх юм. Алс Дорнодод хятадууд ихээр орж ирснийг ОХУ анзаараад саяхан цэгцэлсэн сураг дуулдсан. Тэгвэл манай буйд Хүдэр нутагт Хятадын нэлээд хэдэн компани үйл ажиллагаагаа явуулж байна. Төмрийн хүдэр дагнасан нийт зургаан компанийн хоёр нь цэвэр Хятадынх, гурав нь монгол хүний нэрээр зөвшөөрөл авсан Хятадын компани аж. Сумын төвд савхны үйлдвэр нээгдэж наян хүнийг ажлын байраар хангажээ. Хятад эзэнтэй савхны үйлдвэр нь хуучин засварын газар (трактор засдаг газар)-ыг додомдож үйлдвэрээ нээгээд зургаан жил болж байна. Савх хийхийн тулд өдөрт гурван машин залуу хус орно. Тэгэхдээ яргүй, шулуун, модны дунд хэсгийг тайрч аваачиж өгнө. Бүдүүн ч биш, нарийн ч биш зулзаган цагаан хусыг хагас метр хэмжээтэй тайрч аваад зургаан том тогоонд чанаж, холтсыг нь хуулж токарьд зорон панер гаргаад үлдсэн жаахан хэсгээс нь арай бүдүүвтэр зоролт хийн тэрнээсээ цавчиж савх үйлдвэрлэнэ. Дамжлагаар гараад ирсэн савхыг хүүхэд, хүүхнүүд тосч аван ялгаж ангилах юм. Өдрийн норм зургаан шуудай савх. Уг нормоо гүйцээхийн тулд өглөө таван цагт ирж ажиллаад сардаа зуу орчим мянган төгрөгийн цалин авна. Ургаа нэг хусны арав орчим хувь нь савх болж дотор хүмүүний тавагтай ногоог ам руу нь дөхүүлж өгөх хэрэгсэл бэлэн болно. Нутгийн хүмүүс уулнаас хус бэлтгэн өгч хэд гурван төгрөг олдог болтой юм билээ. Ойр хавийн хусан ой ч тэгс гээд дуусах биз ээ. Эд нар савхандаа бус панертаа ач холбогдол өгдөг. Панераа нууцаар хил гаргадаг гэж эх сурвалж мэдээлж байна. Монгол Улсад, монгол хүнд савх хусан ойгоос илүү чухал болсон гэж үзээд уг үйлдвэрийг нээжээ. Өдөр бүр гурван машин хус зургаан жилийн турш ... ? Ойн цагдаа гэж ямар хүн байдаг бол гээд хайсан чинь олдсонгүй. Хүдэр голын хөвөөн дээр цайртал асгасан үртэсний наана нэг согтуу нөхөр хэвтэж байхаар нь татаж сэрээгээд сураглатал мань байгаль хамгаалагч өөрөө байдаг байгаа. Өөрийгөө Х.Батбаяр гэх энэ эрхэм: -Савхны үйлдвэр зөвшөөрөлтэй, заасан гучин га газраас зөвхөн хөгширсөн, ялзарсан хуснаас түүхий эдээ бэлддэг, хуулийн дагуу үйл аж... гээд унахаар нь "тэнгэрлэг" ярилцлагаа дутуу хаяад буцав. Энэ өдөр сумын төв дээр эхлээд сургууль төгсөх хонхны баяр болж, дараа нь нийт хүмүүсийг ууланд очиж мод тарих ажилд цалинтай ажиллахыг уриалж, төсвийн ажилчдыг өөр ямар нэгэн жагсаал цуглаанд очих нь хууль зөрчсөнд тооцох тухай нухацтай зөвлөгөө тархлаа. Тэр өдөр нутгийн "Хүдэр гол" хөдөлгөөн яаж ийгээд нэлээд олон хүн цуглуулж эх болсон байгалиа өөрсдөө хамгаалцгаая, сумын удирдлагаа огцруулъя, Соронзон уулаа авч үлдье гэсэн сэдвээр үгээ хэлж тэмцэх тухай тохиролцож авсан юм. Сумын Засаг дарга Б.Мөнхтөр гэдэг сайхан залуухан хүн хөдөлгөөнийхөн болон мэдээллийн хэрэгслийнхэнтэй уулзаж ярилцлаа. Харамсалтай нь, тэрээр хөдөлгөөнийхөнтэй үг хэлээ ололцсонгүй. Сүүлдээ нутгийн хөдөлгөөний тэргүүн Г.Баяраатай хэрэлдэн идсэн ууснаа дэлгэлцэн, төр засгийн байранд ёс бус юм ярилаа гэж томрон юу ч болоод өнгөрөв дөө. Хурлын дарга н.Пүрэв гэдэг өвгөн байв. Тэрээр өмнө насаараа намын хороон дарга хийж байсан ахмад коммунист аж. Соронзон уулыг орон нутгийн тусгай хамгаалалтад авсан, дараа нь тэнд уурхай нээхийг иргэдийн нийтийн хурал зөвшөөрөөгүй байхад яагаад "Эрдэс" компани ажлаа эхэлчихэв. Зөвхөн та хоёр энэ шийдвэрийг гаргадаг юм уу хэмээн төлөөлөгчид шалцгаав."Бид хоёр уурхай ухахыг зөвшөөрөөгүй ш дээ. Зүгээр л нээлтэн дээр нь очоод газар ухах ёслол хийсэн байхгүй юу. Ер нь тэгж яривал Соронзон уул хүний биеийг эдгээдэг ч юм уу, үгүй ч юм уу хэн мэдлээ. Мэргэжлийн хүнээр үзүүлж шинжлүүлнэ" гэсэн хариу барьсан. Сумын бас нэг ажилтан тэндээс хашгирч: "Талх тарианы үнэ өсч амьдрал хэцүү болж байхад уурхай ашиглаж ажлын байртай болж авах нь зөв. Энэ их сайхан нутаг. Би энэ нутагт төрөөгүй. Харин гуч гаран жил амьдарлаа. Одоо төмрийг нь, алтыг нь ухаж аваад... Юу яасан байгаль хамгаалах..." гэсэн утга бүхий үгээр дарга нараа улаан цээжээрээ хамгаалж ихэд бухимдав. Сумын Засаг даргатай дараа нь уулзсан юм. Тэрээр энэ нутгийн хүн биш боловч улс орныхоо төлөө ихийг бүтээхээр оргилуун сэтгэл тээж яваа МАХН-ын шилдэг залуу боловсон хүчин аж. Уул уурхайн компаниуд Хүдэрийнхнээс олон хүнд ажлын байр өгнө гэж амласан. Нийт ажиллагсдын тавин хувийг нутгийн хүнээр дүүргэхгүй бол уурхайг зогсооно. Намайг ажлаа хийгээд сумандаа соёлын төв барьсныг хүртэл сэрдэж АТГ шалгаад авсан. Атрын III аян хөгжүүлж нэмж дөчин га хүнсний ногооны талбай олгож усалгаа цахилгааныг шийдэж байгаа" гэж тэрээр ярив. Хүдэр голын эхэнд алт ухаж байгаа "Зөв гол" нэртэй компанийн ажил байдалтай танилцав. Компанийн захирал С.Болд гэдэг хүн: "Бүх юм зөвшөөрөлтэй, хуулийн дагуу ..." гээд сууж байв. "Энэ жил 17 кг алт авна, гурван га газар ухна, гурван га газрын модыг хусч хаяна, Хүдэр голыг өгсөөд жил бүр цаашаа энэ мэтчилэн явна. Голын голдрил өөрчилж болохгүй хуультай ч зөвшөөрөл авсан. Ой огтолж, алт ухах зөвшөөрөл надад өгөөд, би аваад байгаа. Хэрэв боль гэвэл шууд одоо ч ажлаа зогсооход бэлэн..." Хүдэр голын эх дэх шугуйг тэрээр үлэмж хэсэгт хусч хаяад оронд нь төө хэрийн бургас хатгажээ. Хатгасан хэд хэдэн бургасыг ургах уу гэхэд мэргэжлийн хүн нь хийсэн болохоор надад хамаагүй. Тэд надад далан хувь нь найдвартай гэсэн бичиг хийж өгсөн. Гүйцээ. Хөрсийг нь хуссан улаан элсэн дээр нөгөө бургас нь аль хэдийнэ хатаж, доогуур нь Хүдэр гол улаанаар эргэлдэн булингартана. Алт, төмөр олборлож үлэмж их ашиг олж буй хүмүүс биднээс даруй гурав дахин урт наслах боломжтой болдог бол байгаль хамгаалж өвчигнөж явахын хэрэг юу байна вэ. Харамсалтай нь тэгэхгүй юм. Хүн ямар өөдгүй үйл хийнэ, дараа нь тэр лайгаа заавал амсдаг гэдэг. Энэ уурхайчид өгөөжөө өгсөн баян хангайгаа бодохгүй явж байж балрах вий дээ. Гэгээн цагаан өдөр хөвчид чоно улина. Нарийн сонсвол арай ч чоно биш шиг. Эзгүй нутгийг элэг барин Хөвсгөлөөс хулгайн анчид ирцгээжээ. Тэд хоорондоо хүний биш чонын хэлээр харилцана. Хот суурингийнхан утсаар мессеж бичдэг бол балар хөвчийнхөн амаараа "поролддог" гэнэ. Энэ удаа тэд хоорондоо "Төвөөс байгаль хамгаалдаг хөдөлгөөнийхөн ирсэн гэнэ шүү мэдээтэй байгаарай. Ау ау..." Хууль цаазаас хол Хүдэр дунгуй нутагт чононууд ийн үүрлэжээ. 
Ж.Гангаа

