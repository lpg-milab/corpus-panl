№54(15703)
1984 ОНЫ ГУРАВДУГААР САРЫН 3
Нийслэлийн иргэний үүрэг, нэр төр

Социалист монголын улс төр, эдийн засаг, соёл, шинжлэх ухааны хөв, эх орныхоо сүр жавхаа болсон нийслэл хотдоо ажиллаж, амьдарч, сурах нь Улаанбаатар хотын иргэн бүрийн бахархал, нэр төрийн хэрэг юм. Нам, засгийн авч хэрэгжүүлж байгаа олон талтай арга хэмжээний үрээр нийслэлийн маань нүүр царай өдөр ирэх тутам өнгөжин жавхаажиж, шинжлэх ухаан техникийн дэвшлийн орчин үеийн ололтод тулгуурласан үйлдвэр, аж ахуйн томоохон барилга байгууламж, соёл, боловсрол, үйлчилгээний төвүүд ашиглалтад орж байгаа нь нийслэлийнхний өндөр бүтээмжтэй хөдөлмөрлөж, тав тухтай амьдарч, сурч соёлжих бүх бололцоог бүрдүүлж байна. 

Өнгөрсөн онд нийслэлийн яруу алдарт ажилчид, барилгачид, хөдөлмөрийн сэхээтнүүд, хөдөө аж ахуйн ажилтнуудын нөр их хөдөлмөрийн үр дүнд төлөвлөгөөнөөс 24. 2 сая төгрөгийн аж үйлдвэрийн бүтээгдэхүүн илүү үйлдвэрлэж, чанарын нэгдүгээр ангийн бүтээгдэхүүн үйлдвэрлэх төлөвлөгөөг 14, 6 хувь давуулав. Үйлдвэр, соёл, үйлчилгээний 86 барилгыг ашиглалтад оруулж, аж ахуй, соёлын бусад төлөвлөгөөт зорилт амжилттай биелж, Улаанбаатар хог дөрөв дэх удаагаа бүх ард түмний социалист уралдаанд шалгарсан нь манай орны нийгэм, эдийн засгийг хөгжүүлэх талаар МАХН-ын XVIII их хурлаар дэвшүүлсэн зорилтыг хэрэгжүүлэхэд нийслэлийн хөдөлмөрчдийн оруулсан үнэтэй хувь нэмэр юм. 

Нийслэлийн иргэн бүр хариуцсан ажлаа чанартай хийх, социалист уралдааны үүргийг үлгэр жишээч биелүүлэх, техник төхөөрөмжийн хүч чадлыг дүүрэн ашиглах, хөдөлмөрийн бүтээмжийг нэмэгдүүлэх талаар санаачилгатай ажиллах, үр хүүхэд залуу үеийг хөдөлмөрт дуртай, нийгмийн эрх ашгийг хувийнхаас дээгүүр үздэг, социализмын үйл хэрэгт үнэнч болгон хүмүүжүүлэх нь бидний нэр төр, ариун үүрэг гэж гүнээ ухамсарладаг байх ёстой. 

Намын дэвшүүлсэн нийгэм, эдийн засгийн зорилтыг хэрэгжүүлэх ажлын тэргүүн эгнээнд нийслэлийн хөдөлмөрчид явж, манай яруу алдарт ажилчин ангийн гол цөм нийслэлийн ажилчдын дундаас улс орон даяар дуурссан эх оронч санаачилга, хөдөлгөөн өрнөн гардаг сайхан уламжлалтай. Хувийн тооцоотой ажиллаж, нэгж хугацаанд их бүтээгдэхүүн үйлдвэрлэх, хамт олноороо гар дамжин шалгаж чанартай бүтээгдэхүүн гаргах, аж ахуйн тооцоотой нэгдсэн бригад зохион байгуулж ажиллахаар БНМАУ-ын хөдөлмөрийн баатар Б. Гүнжалам, С. Хэрлэн, аж үйлдвэрийн гавьяат ажилтан Д. Доржсорог нарын гаргасан анхны санаачилга нийслэлийн аж үйлдвэр, барилгын салбар төдийгүй, улс орон даяар түгэн дэлгэрмэл хөдөлгөөн болсон юм. Тэдний үлгэр дууриалаар ажилласан нийслэлийн 800 гаруй иргэн VII таван жилийн төлөвлөгөөг биелүүлээд байна. 

Арьс ширний үйлдвэрийн нэгдлийн хром нефтийн үйлдвэрийн ажилчин Р. Дашдэлэг, махконсервийн комбинатын ажилчин Д. Мягмарсүрэн, хотын барилгын трестийн өрөгч П. Ширнэн, Партизаны сангийн аж ахуйн саальчин Ч. Дарьзав, Сүхбаатарын районы нийтийн хоолны трестийн тогооч Ц. Пагам нарын зэрэг өөрсдийн шургуу хөдөлмөр, идэвхтэй үйл ажиллагаагаар нэрд гарч хамт олондоо үлгэр дууриал болж байгаа тэргүүний сайчуул нийслэлд олон бий. Зөвхөн 1983 онд 1170 ажилчин нийслэлийнхээ алдар цуутнуудын туршлагыг шинээр эзэмшиж, 2000 орчим хүн давхар мэргэжилтэй болжээ. БНМАУ-ын төрийн шагналт эсгүүрчин Б. Дүгэрсүрэнгийн туршлагаар оёдлын үйлдвэрийн нэгдлийн 12 эсгүүрчин ажиллаж, 2. 5 сая төгрөгийн материал хэмнэсэн, БНМАУ-ын хөдөлмөрийн баатар Р. Чимэддоржийн туршлагаар 127 хүн ажиллаж, 31 хүний ажил илүү гүйцэтгэсэн зэрэг аж ахуй, соёлын бүх салбарыг хамарсан тэргүүний сайчуудтай эн зэрэгцэх хөдөлгөөн олон зуун тэргүүний ажилчныг шинээр төрүүлсэн социалист уралдааны нэг дэвшилт хэлбэр болов. 

Хүний хүмүүжил, үзэл бодол, хөдөлмөр, нийгмийн өмчид хандах хандлага нь гэр бүл, сургууль, хөдөлмөрийн хамт олны дотор бүрэлдэн төлөвшдөг учир энэ бүх хүрээнд зохиох ажил нь хүмүүсийн эрэлт хэрэгцээ, шаардлагад нийцсэн, байнгын, үр өгөөжтэй байх хэрэгтэй. Ялангуяа орчин үеийн томоохон үйлдвэрүүдэд санаа сэтгэл, гар нийлэн ажиллах ёс суртахуун, сэтгэл зүйн таатай уур амьсгал бий болгох нь хөдөлмөрийн хүний эрхэм сайхан шинж чанар бүрэлдэх бүрэн хэмжээгээр илрэн гарах үндсэн нөхцөл болдог. Ариун цэвэр, дэг журам хангалтгүй техник төхөөрөмж сул зогсох нь олонтаа, захиргаа, аж ахуйн удирдагчдын зүгээс хүмүүсийн эрэлт хүсэлтийг тодорхой анхаардаггүй газар ажилчид, боловсон хүчний тогтвор суурьшил, бүтээгдэхүүн, ажил үйлчилгээний чанар, үр ашиг хангалтгүй байдгийг амьдрал харуулж байна. 

Иймээс хөдөлмөрийн хамт олныг төлөвшүүлэхэд онцгой анхаарал тавьж байвал зохино. Нөхөрсөг туслалцаа, хамтач үзэл, хөдөлмөрт жинхэнэ коммунист ёсоор хандах уйл ажиллагааг өдөр тутмынхаа хэт хэмжээ болгосон хамт олон юуны өмнө хөдөлмөр зохион байгуулалт, урамшууллын бригадын хүрээнд бүрэлдэж байгааг нийслэлийн үйлдвэр, аж ахуйн байгууллагуудад ажиллаж байгаа тэргүүний бригадын туршлага харуулж байна. 

Олон түмний дотор биеэ зөв боловсон авч явах, нийгмийн хэв журмыг хүндэтгэн сахих, орон сууц, зам талбай, ногоон байгууламж зэрэг нийтийн эзэмшилд байгаа социалист өмчийг хамгаалан бэхжүүлэх талаар иргэн бүрийн оролцоог идэвхжүүлж энэ талаар дагаж мөрдөх хууль тогтоомж, заавал биелүүлэх шийдвэрийг өргөн сурталчлах, биелэлтийг зохион байгуулах нь нийслэл хотод хэвшсэн. байвал зохих үйл ажиллагаа юм. 

Энэ онд МАХН-ын III их хурал хуралдсаны болон БНМАУ-ыг тунхагласны 60 жилийн ой, түүнчлэн Улаанбаатарыг БНМАУ-ын нийслэлээр тунхагласны 60 жилийн ойг тэмдэглэнэ. Эдгээр түүхт ойг угтан нийслэл хотоо тохижуулж, соёлжуулахад хүн бүр идэвхтэй оролцож, нийслэлээ үлгэр жишээ социалист хот болгохоор МАХН-ын Төв Хорооны дэвшүүлсэн зорилтыг хэрэгжүүлэхэд урьд урьдынхаас улам их амжилт олж, энэ оны болон таван жилийн төлөвлөгөөг хугацааны нь өмнө биелүүлэх нь нийслэлийн иргэд бидний ариун үүрэг, нэр төрийн хэрэг мөн. 

