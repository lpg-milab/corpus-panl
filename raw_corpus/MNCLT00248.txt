П.БАЯРСАЙХАН

ЦУСНЫ ӨВЧИН

      Урд шөнө арай чиг хэтрүүлчихжээ. Хар нүд хуулахын төдийд толгой зад үсрэх шиг болж галав юүлэв үү гэлтэй элэг дотор халуу шатан үлээж гарах нь тэр. Түймэр дэгджээ. Эл түймрийг яаж ийгээд унтраахыг бодохгүй бол лав л өөрөө аяндаа бөхнө гэж үгүй дэг ээ. Ундааны дараах түймэр хэзээ жаргааж байлаа, нүгэлт золиг эзнээ зовоохын мөн болж, хамаг биеийн эд эсийг хөрөөдөн хуурайдан өдөж өрвөлзүүлээд, алтыг нь хулгайлчихсан шиг ам асууж, ард гарч байж сая нэг номхрох тийшээ хандана гээч!
      Цээж дотор галт бөмбөлөг алхиж орхисон шиг, галт наран залгиж орхисон шиг, галт уулын халуун хайлмаг хамаг судсаар цутгаж шахаж байх шиг... Оо ёо ёо ёо ... Босъё босъё. Яаж ийгээд өндийв. Энэ хавьд "амьдын жаргал" байж байхыг хэн үгүй гэх вэ? Ядаж байхад хичнээн халуун, хичнээн зузаан хөглөгөр дэр вэ дээ. Өдөн дэр шүү юм болохоор тэрнээ гайхуулж нотлож байгаа нь тэр үү? Намагт шигчих шиг толгой аваад арилах нь халаг хонхойж хүнхийгээд.
     Зочид буудлын дэр ч аргагүй мөн дөө. Гэртээ ийм дэртэй сэн бол ч аль эрт хүү татаад салхинд өргөчих байсан байлгүй яах вэ? Тэнгэр хурмастыг тахих байсан байлгүй яах вэ? Шувууны өд шувуудтайгаа л агаар тэнгэртээ бужигнаж байвал таарна!
     Жигүүртний жигүүр даль минь уутанд чихүүлчихээд унгарилдаж байхаар харцага шонхор шиг цэлмэг огторгуйд цэнгэн зугаалж явах чинь яагаа вэ? Нохой долоо! Энэ муу өмхий саагисан дэрний өд лав тахианы л өд биз! Тахианы өднөөс дээгүүр дээгүүр гэхэд сайндаа л нэг муу тэжээвэр галууны өд байж таарна. Тахиа чиг л тахиа, галуу чиг л галуу. Өд чиг л өд! ! Өө ёо ёо ёо! Одоо жаахан гайгүй болж байна шүү. Дээрдэх янз орох нь ээ. Яахав урд шөнө жаахан наргиа л биз. Жаахан хэтрүүлээ л биз ... Жаахан ... Үгүй, Цэдэн минь, юу ч битгий бод. Одоо чамайг сэхээн амьдруулах тасагт хүргээд өгье. Эрчимт эмчилгээ хийгээд өгье...

     ... Тэрбээр чингээд өндийхийн түүс болвой. Өөртөө жаахан урам өгөөд, түүндээ өөрөө итгэн сатаарч, бие нь нээрэн арай дээрдсэн мэт санагдмагц мөнөөхөн "өмхий саагисан" тахианы өдөн дэрнээсээ арай чарай толгой салж өндийж ирлээ. Толгойг нь дэртэй наачихсан лүгээ яасан дургүй сална вэ?
 
    Орны өмнүүр хөлөө унжуулан нэг харахнаа нялх хүүхэд шиг, нөгөө харахнаа өтөл хөгшин шиг хэдэн мөч бөртмөглөн суув. Тархи толгой ч гэж хатуу хахь гангаар цутгаж цутгачихсан шиг.. "Одоо босох уу? байх уу?" гэж тэр бодно. "Эрчимт эмчилгээ" хийчих балга шалга ч гэлээ "Эм тун" олдох юм биш биз? "Амьдын жаргал" арав алхмын цаана байж байх юм биш биз?

     Цэдэн эхлээд тийшээ нь нүд буландмагц өмнөөс нь галаар тургичих мэт зүрхшээж аснаа хүчлэн хүчлэн тэргүүнээ өндийлгөж, арав алхмын цаадтайх "эрчимт эмчилгээ" - ний ширээ тийш эгцлэн горьдон харав. Лонх өрөөстэй нь ч өрөөстэй үзэгдэв! Баяр ч төрөх шиг... бас айдас ч хургах шиг... Төдхөн Цэдэн, цэрэг эрс тулалдаанд гэнэт зориг зүрхтэйеэ давшин урагшилдаг лүгээ тэрхүү "сэхээн амьдруулах тасаг руу" халаг хуухай дайран оржихуй. Ширээний хамгийн наад өнцөгт харагдсан өндөр цогногор ногоон лонхыг авсан нь эгээ л байлдагч эр тэслэх дэлбэлэх зэвсгээ суга татан чулуудахаар зэхэх шиг санагдмуй. Харамсалтай яа ... Тэрхүү цогногор ногоон дотор "дарь бялтсах" юм юу ч үгүй, тонгойлгоод тонгоруулаад сэгсрээд сэгсчээд шавхруу ч дуссан нь үгүй.
     Юу гэсэн үг вэ? Хов хоосон байдаг чинь! Ийм том ширээн дээр, ийм тоо томшгүй олон шил сав, лонх бөглөө ... Дусал ч алга гэж үү? Ядаж ганц дусал ч ... Цөлмөчихжээ. Цөмий нь шавхаж амжжээ.
    ... Өө ёо ёо ёо! Нэг мөсөн ёроолдчихжээ. Шүлэнгэтмэрүүд!
    ... Цэдэн чингээд арга тасарч, урд шөнө өрөөнд нь хэн хэн ирсэн билээ гэж бодлоо. Бодохсох ч юув, ердөө л зүйлгэтсэн царцуу ухаанаар санахыг оролдлоо.
     Зориг байл уу? Тэр лүд ирсэн билүү? Нүдэнд харагдсан шиг билээ, үг хэл болоод байгаагүй сэн билүү? Яагаав мөнөөх зураач ч гэлүү? Зурхайч ч гэл үү сахал нь самсаагаа далдалсан нэг бүдүүн нөхрийг танилцуулж байсан шүү дээ.
     Цэдэн ашгүй нэг юм санахчаа аядлаа. Зориг урд шөнө байх нь байжээ. Сахалт эрийн алдрыг хэн гэлээ байз? ! За хэн ч бай ямар хамаа байх вэ? Кастро бол Кастро, Фидель бол Фидель л биз. Кастро Кастрогоороо, Фидель Фиделээрээ арилаг цаашаа! Ертөнцийн нөгөө бөөрөнд жаргаж хэвтээ тэр сахалт энэтээ бөөрөнд дүйрч зогсоо мөлчгөрт "хүмүүнлэгийн тусламж" үзүүлэх минь гээд аяга хүйтэн шар айраг, балга халуун идээ илгээвэл л гэж! Нэг нь сахал самбайндаа баригдсан... Нөгөө нь мөлчгөрхөн гөлчгөрхөн...

      Цэдэнд гэнэт эрүү шанаагаа илж үзмээр санагдахуйд гарын алгаар эрүүнийхээ доогуур тэмтрээд илмэр болбол мөлчгөр мөлгөр байхын оронд иржигнэн биржигнэх нь "сахал самбай" хэмээх тариа соёолон ургасан байж таарлаа. Хө хө хө ... Өчигдөр гар хүрээгүйг андахгүй байх шив. Бордчихсон юм шиг цаг цагаар суга ургах нь ээ Тэгэхгүй ээ хө Чамайг, би одоохон хадаад ханаруулаад өгье, улсын тэргүүний хадланч шиг үтэр мөлчийлгөөд өгье. Далимдуулах хэрэггүй. Цэдэн бол сахал үсэндээ баригдах сарлаг барлаг арай ч биш.

     Тэрбээр өөртэйгээ ийн ярив. Гэвч сахлаа хусах гэж даруй яарсан нь үгүй. Сахалнаас өмнө санаа сэтгэлээ додомдон өнгөлөх хэрэгтэй. Дотор гэж хөсрийн төмөр шиг болчоод байхад, үс сахалтай үүлгэртэж зууралдаж байх цаг зав хаанаас олдох вэ? Тийм сөгөө яаж байх вэ? Ядаж эхлээд өмд хамдаа углаж авах минь! Алмас шулмас шиг л чармай шалдан унтаж хэвтсэн байх шив ээ. Чингээд Цэдэн өмдөө эрмэглэв. Сураг алга аа ... Зочид буудалд хулгай нүүрлэж, хулгай үүрлэдэг болчоогүй байлтай. Өмд нь орон дор ч, сандал дээр ч алга.

       Хаана шувталж орхисон байх .э? Мөнөөхөн тахианы өдөн дэрийг үзэн ядсан шиг, ер нь л бүхэнд буруутай шиг урж тасдах нь халаг шувт татан орны хөл рүү чулуудтал ашгүй цамц, оймс хоёр нь далдаас гарч ирлээ. Орондоо дэрлээд унтчихжээ. Алтан эдлэл хурааж ариглан авдарласан шиг эвтэйхэн нь аргагүй эвхэж нугалаад тэргүүн дороо хийж өдөн дэрээр хав даран унтжээ. Өндөглөдөг бол өндөглөхөөр даржээ. Инээд хүрэхчээ аядлаа. Цамцаа нөмөрсөн болов. Хув хуурайгаар нь нидрүүлэгдчихсэн шиг үрчийж гүйцжээ. Оймсоо өмсөх санаатай ялигүйхэн бөхийтэл тархиар нь татаад хаячих шиг болж нүд харанхуйлах нь тэр. Муухай эмзэг золиг вэ? Дээсэн дөрөөн дээр дэнжигнэнэ гэгчээр "энэ толгой"эвгүй хөдлөхийг андахгүй дэлбэ үсрэхэд бэлэн байгаа ажээ, Чиний цэнэгийг суллахаа л нэг суллана даа. Цэдэн гартаа барьж аснаа орны хөл рүү чулуудвал хөх саарал бүгээн бор, улбар шаргал ийм гурван өнгө алагласан хоёр оймс нь нэгэн хэсэгтээ шувуу шиг тэрүүхэндээ дэвж хөвж эргэлдэн аснаа орных нь хөлд хивсэн дээр эрвээхэй шиг зөөлөн газардлаа. Сансрын хөлгийг иймэрхүү нэг оймс маягтай хийвэл зүгээр ч юм уу. Зохион бүтээгчдэд зөвлөх юм сан, Үг авахгүй л дээ, толгой нь гашилмарууд...

      Оймсон хөлөг 
      Хоймсон хөлөг  
      Ойлгон тэнгэрийн 
      Хойлгон тахилга
     Орны хөлд буудаллаа ... Гагцхүү миний хойлгон, миний тахилган хол байна даа, даанч хол байна... гэж тэр үглэнэ. Утас цохиод үзье гэж тэрбээр гэнэт бодлоо. Цамцаа товчилмор болох зуураа энгэр рүү нь харвал үнгэчсэн цаас шиг үрчийж гүйцжээ. Энэ цээж халхалмарыг сольж угаалгад илгээх цаг болжээ гэж тэр бодсон боловч эргээж тайлалгүй харин ч хамгийн доод талын жижиг цагаан товчийг үлдээлгүй гүйцээн товчлоод өмдгүй, хөл нүцгэн чигээр өрөөний зүүн булан дахь намхан шургуулган дээр харагдах утасны харилцуур руу очив. Тэр нь зааны ясаар урласан шиг цайвар шаргал өнгөтэй шинэхэн сайхан эд ажгуу. Цэдэн хөл нүцгэн яваагаа сая анзаарч "ингэхэд улавч маань аль улс руу нисчихээ вэ? Нүдэнд л ил торох юм алга. Урд шөнө идээ ундаатайгаа хамт хөнтөрчихөв үү? Хөшиглөж хэрчээд зууш уушхан болгоод сэрээдчихсэн байвал мөн догь оо! Гиннесийн номонд орох юм хуна. Хэзээ өнгө маяг үзүүлэхдээ тэр бил үү өмсөж асан гутлаа яз чанаад үдийн зоог барьчихсан тухай уншиж байсан санагдана. Чингэхүл Цэдэн түүнээс эс дутаж аймгийн зочид буудалд гэрийн шаахайгаараа дайллага цайллага хийчих шиг боллоо. Гиннесийн номонд орох нь ч орлоо дог.
     Сайн мэдээлэгч баттай бичиж тэмдэглээд хаяг дугаарыг нь зөв олоод "шуудандвал" тэр айхтар номны нэгтээ булан хуудсанд "хуучин улавчаараа хошуу тосодсон хүнтэн" гэх аягийн тэмдэглэл шургаж үлдэх нь үлдэх бий вий. Гэвч энэ бол юу ч биш ээ, шаахайтайгаа хамт шалбуур өмдөө таваглачихсан шиг байна. Энэ бол "гиннес" гуайн түүхэнд урьд хожид гараагүй, дуулдаагүй юм. Цэдэн нэн шинэ түүх туурвижээ. Сайн түүхч хүн юмаа . Бичээд бай, таваглаад бай. Аяга таваг, халбага, сэрээ, савх шовх нь байвал өмд, шаахай зэрэг нь хаанаас ч олдоно. Оймс чиг л цаана нь нөөцөнд хэд хэдээрээ байж байна. Цэдэн тарваган хүн шиг намхан шургуулгын дэргэдэх өндөр хүчдэлийн шугамын суурь гэмээр тэнцүүргүй өндөр түшлэгтэй бор сандалд зэвхий царайлан суухдаа нүцгэн хөл гуя нь өрийж чөрийгөөд эвгүй харагдсанд үрчгэр цамцныхаа хормойгоор хучмар болж өөрөөсөө далдлаад элгээ гуяндаа наах шахан бөхийж мөнөөх зааны ясаар урласан эд рүү гар явуулахуйд сал сал чичирч авай. Салга өвчин тусчээ. Чамайг одоохон засаад эмчлээд өгөхлөөр барьсан шагайсандаа онодог мэргэн бууч шиг гялалзаад явчилгүй хаачих вэ...

     ... Цэдэн утасны махир чагнуурыг аваад салгалахгүйн тулд тохойгоо өвдөг дээрээ тавьж гараа биедээ шахаж наавал тийн газар дэлхий хөдөлсөн шиг чичрэгнэж асан нь гайгүй болох шиг санагдлаа. Бие ч гэж бие шүү, тулгуур сайтай цамхаг л гэсэн үг. Түүнээс өөр амьтан байсан бол өдийд үхэж дууссан "түргэн тусламж" давхиж ирэхээс нааш Цэдэн шиг өөрөө ингэж өндийгөөд. ширээ сандалд тухлаж, лонх монхны бөглөө энэ тэрийг нэгжиж, айл руу утас цохих ухаан чадалтай байхийм гэж гонжийн жоо. Гайгүй дээ л амьтай голтой
ёолсон олборлосон  амьтан тэрий хадаж хэвтээ. Тэрнийг баттай мэднэ. Тэгтэл Цэдэнг харав уу. эр шийр зааж босоод, өмд цамцаа үгүйлэх сэгээтэй өөрөө шалдан суугаадаа өөрөөсөө ичих эрээ цээртэй, айл руу утсаар тоо дугаар залгах мэдээтэй, ёстой ёс ёмбогор төр төмбөгөр гэгчээр "хүн төрөлхтөн" нь аргагүй цомцойж байна, Хэтрүүлэх нь хэтрүүлчихсэн байжээ. Өглөө босоод
өмдөө үгүйлнэ гэдэг бол нэг үдшийн нормоо хэдэн үдшийнхээр давуулан залгилчихсаны нотолгоо. Шаахай ч яахав ирсэн зочдын нэг нь гутлынхаа гадуур давхар угладаггүй юм гэхэд андуураад ! 'жийгээд" одсон байж болно. Харин өмд
     ... Өмдийг андуурч өмсөнө гэж баймгүй, Санаанд л буух зүйл алга. Санаанд буух юм алга гэнэ шуу, их санав аа, их буулгадаг санаатай эр вэ? Хэдүйд хэрхэн яаж хэвтсэнээ, ор руугаа яаж очсоноо, оймс моймсоо юунд дэрлэж унтсанаа огтоос мэдэхгүй байж "санаанд буух юм алга" гэсэн шиг хээвнэгхэн бодож суудаг. Өмд өөрөө амь ороод өндийгөөд явчихдаггүй л юм бол арилжсан байж таарлаа: Аяга тагш юмаар худалдсан байж таарлаа! Тэр л ононо. Харин хэнд худалдаж вэ? Орон гэрийнхээ эд хогшил, энэ тэр хувцас хунар, өвдөл цөвдөл өрөм ааруул таарсан ч балга булга нэрмэл нидрээсээс сарвайчихдаг хүмүүн энэ орчлонгоор бишгүй нэг бий. Тэдний өрөөсөн дугуй болжээ. Хий сайтай, сахал нь элээгүй шинэ дугуй юу? хээ хуар нь арилаад цана чарга шиг мөлийж хаашаа ч хамаагүй хальтчин гулгахаар хаван хуван болсон тарчиг дугуйнцар уу?
     Зоригийн одоо утсаар өгөх хариу л түүнийг бага сага тодруулах буй заа. Эхнэр нь л бүү түрүүлж утас аваасай билээ. За авсан ч яадаг юм, эхнэр нь эхэлж ярих нь бараг ононо, Цэдэнг таних тусмаа мөнөөх эрдэмтэн, алдартан Цэдэнг утасджээ гэж мэдэх тусмаа сайн. Нөхөр сүүдрээ шавдуулах ч бил үү? Цэдэн гэдэг ямар энгүүн нэг өдөр өнгөрөөж хоног хороосон хоосон торх юм уу. Аймаг орны урипга заллагатай. уулзалт учраа, дайллага цайллага үл тасрах, нэртэй төртэй, хүний нүүр улайлгахгүй хүмүүн. Хэзээнээс зүгээр сууж
сураагүй, тэгж чадах ч үгүй, тэрүүндээ хэдэн арван ном товхимол, нээлт бүтээлийн ард гарч чадсан биш гэж үү? Нутагтаа ганц ирчээд аймаг орныхноороо хүндүүлээд, хөөрч хөгжөөд нэг хэсэгтээ балгаа л биз баярлаа л биз. Нутаг гэдэг хэзээ нутаг хэн бугайнд ч адил... Өөртэйгээ жишээд бодоод үзэгтүн... Өмд яах вэ, өвдөг тохой бүрэн бүтэн байхад өмд цамц зэрэг нь хаанаас ч олдоно. Цэдэн өмдөө арилжтал өдий. Хэтрүүхэн балгасан хүмүүн өмдөө байтугай өөрийгөө олохоо болих удаа бий шүү дээ. Өмд арилаг цаашаа, дуртайдаа дургиж яваг ...

     ... Тийн дураар дургин одсон өмдний эзэн Цэдэн, ёндгор сандал дээр өвдгөө хавчин хавчигдан эв хавгүйхэн суугаад утасны дамрыг хичээнгүйлэн эргүүлэв, аз болоход дугаарыг нь мартаж будилсан нь үгүй. Галзуу хүн ч цээжлэхээр сондгой содон дугаар юм болохоор Цэдэн энгүүхэн нэг хялбар санаад долоовор хуруугаа гозгонуулан гозгонуулан шард шард эргүүлнэ. Мөчийн дараа

     - Байна уу? Хэнтэй ярих вэ? гэх адтай шингэн дуу харилцуурын цаана хадсан нь Зориг ч бус, эхнэр нь ч бус ердөө нэг балчир охин утсаа жингэнэхэд нь шүүрч авсан хэрэг бизээ. Унтаж хэвтэхгүй ямар эрт босдог жижигхэн чөтгөр вэ?
     -  Байнаа байна. Цэдэн ярьж байна. Аавтай нь ярья ... гэж Цэдэн их л сүрхий дуугарсан боловч үнэндээ хэлгий хүн шиг хальт мөлт хэлэхчээ аяджээ. Хоолой нь ч түгжрээд олигтой дуу гарсан нь үгүй. Охин сонсоогүй нь илт:
     -  Хэнтэй ярих вэ? гэж дахиад асууруун, дууных нь цовоо цолгин гэж юү вэ? Ид ноцож эхлэсэн түүдэг л гэсэн үг. Хар нялхаараа тахиа шиг үүр цүүрээр босч донгодоод сурчихсан бяцхан дэгдээхэй юм даа! Цэдэн хоолойгоо засч засч,
     -  Миний охин аавыгаа яриулаач? гэлээ.
     -  Үгүй, Та миний аав биш! Аав гэртээ байгаа!
    Цэдэн нэг хэсэг балмагтчихав. Юу гэх нь энэ вэ? Яасан үг ойлгодоггүй хүүхэд вэ? Тэгээд ийм хар нялхаараа чих хатуутай байх нь гэж тэр бодно,
     -  Би зочид буудлаас ярьж байна. Аавыгаа яриул хүүхээ.
     - Та өөрөө хэн бэ?
     Үгүй ер өө, мундаг байцаагч вэ? Гэвч Цэдэн жараахайн сониуч занг сайн мэдэх тул
     - Цэдэн ах нь ярьж байна. Аавтай нь ярилцах чухал хэрэг гарлаа... Түргэхэн дуудаарай ... гэхдээ их л тэвчээр зааж махруун хэллээ. Үг хэлэх бүрийд уушги зүрх амаар гарах дөхнө. Тэрбээр тасалгааны хамаг агаарыг ховх сорох шахан урт амьсгаа авч хариуг хүлээнэ.  Энэ муу утасны харилцуурыг хага чулуудчихаад сандлыхаа өмнүүр тэрий хадан сунаж нам хэвтээд өгмөөр санагдана. Шартжээ. Цээж дотор галын наадам болж байна. Тойрон бүжиг, дуу хуур, наргиан цэнгээн ид оволзож байна. Ядаж байхад чөтгөрийн охин хэл хүргэхгүй юун их удаж хүлээлгэнэ вэ? Тэсвэр барагдах нь ээ!
      Чөтгөрийн охин нэг хэсэг чимээгүй байж байж, сая нэг турьхан амьсгаа нь дуулдаж
     -  Байна уу? Аав унтаж байна ахаа! гэх нь тэр
     -  Юу гэнээ !
     -  Аав унтчихсан! Цэдэнгийн уур дүрсхийлээ.
     -  Юу унтчихсан гэж! ? Сэрээ! Дууд!
     Болжмор дэгдээхэй үзсэн харцага шиг бөгтийн бие хумьж, хөмсөг нь үзтэл амь орж дээлийн өтгөн хуниас шиг эрчлэн мушгирчээ. Гэвч Цэдэн нэг хэдүй болоод тэсч, зөөлөн өнгөөр,
     -  Миний охин оо... гэж арай ядан залгуулж хэлэв
     - Аав сэрэхгүй ээ... тэр саяхан унтсан... Та маргааш яриарай гэж охин хариулах нь тэр.
     - Юуны чинь маргааш...
     Цэдэнгийн эл үгний хариуд утасны цаана "дийд дийд ... дийд" гэх шингэн дуу сонсогдлоо. Жаал охин утсыг тасалчихжээ.
      
     Зоригийн ур удам ч мөн дөө. Аавыгаа дууриасан адгийн зулбасга хэмээн Цэдэн уурсан үглэнэ. Охины аав үнэхээр тийм адгийн амьтан мөн юм санж уу? Тийм аваас тэр адгийн амьтан руу утасдаж, аянга зайлуулагч шиг горьдон сүйд майд болж суудаг нь юу вэ? Цэдэн ердөө уурсан бухимдсандаа чингэж хэлжээ,
    Тэрхүү адтай дуутай эртэч тахиа шиг охин болбоос эцгийгээ дуурайсан хорон үгтэй дэгдээхэй байж таарлаа.

     Ингээд найдлага алдрав. Дэгдээхэйгийн хүзүүг нь гайгүй сайн мушгих юм сан... Бухын хүзүү оргисон яасан олон үгтэй дэгдээхэй вэ... Ганц дэгдээхэйнээс болоод л гэрэл чийдэн унтрах нь тэр Хүмүүнлэгийн тусламж, эрчимт эмчилгээ, хорыг хороор тайлах дорнын их арга, өөр юу юу ч билээ, цөм талаар болов. Ердөө нэг муу годгор охиноос болж, үүр цүүрээр донгоддог саригар дэгдээхэйнээс болж нурах нь тэр. Үнэгний нүд залгисан жартгар! Яасан эрт босдог дэгдмэр вэ чи!
     Нулимс мэлтрэх дөхөв. Чонын бэлтрэг хүмүүний зовлонг мэддэггүй гэдэг энэ. Ингэж тархин дундуур буулгаж орхих ч гэж. Хошного нь загатнамар ... Ойр дэргэд байсан бол бөгсөн дундуур нь хоёр хуруугаар нэг сайн байлгаад өгөх байсан юм? ! ...
    Одоо тэгээд яах вэ? Олби оготно шиг нүхэндээ буцаад шургах уу? ! Нээрэн л орондоо орж тарвага шиг нугдайж хэвтвэл барав. Аяга хүйтэн ус залгилчаад эргээд хажуулъя. Түүнээс илүү сайн арга үгүй. Аяндаа үд хэвийгээд ирэхлээр газар сайгүй тахианууд донгодоод эхэлнэ. Зориг ч хүрч ирээд донгодож л таарна...

     Хүйтэн ус. Мөс хүлхэх юмсан. Өвөл сөн бол гарч гүйгээд тэмээн хяруул элсэнд шургах шиг цасан хунгарт толгой цээжээ лав шаагаад атга атгаар цас үмхлэх сэн. Энэ цээжний цаадах гал түймрийг нэг унтраах юмсан. Гал сөнөөгчид даанч тус болохгүй. Тэдний унтраах гал, миний бөхөөх гал хоёр тэнгэр газар шиг зөрүүтэй.
Тэдний галыг илжиг гэвэл миний галыг ядахнаа адууч гэхгүй, луус ч гэхгүй, харин сарлаг гэвэл арай дөхөж очно. Сарлаг! Үнэхээр сарлаг шиг омогтой "гал" юм. Тэргэнд сураагүй эмнэг сарлаг шиг тэнгэрт гарах нь халаг цовхчиж байна! Туйлаад бай! Туйлаад бай! Асах нэг өдөр байхад, бөхөх нэг өдөр байх л бий вий. Бөхөөж л таарна даа. Бөгсөн дээр чинь хүйтэн жин пал тавиад өгөхлөөр хир удаан цамнахыг нь харъя. "Сарлаг" минь хүйтэн жин гэж дуулав уу! Жигнээд хайраад өгөх юм хуна. Чам зэргийн "сарлаг" - ийг номхруулах арга олдолгүй яах вэ. Тэргэнд оруулж буулга бөгтрөөд тэр мундаг атгас агуй шиг хар шуухигар хамраас чинь дөрлөөд уулнаас хэдэн гуалин чирүүлээд өгөхлөөр түхийгээд байх чинь өнгөрөх бий вий ... Ажлын мал минь!

     ... Цэдэн угаалгын өрөө рүү саа өвчтэй хүн шиг тэн тун, тэнтэр тунтар алхаж явахдаа ийн бодох авай. Угаалгын өрөө урд өмнө энүүхэн үүдний баруун талд, тав алхаад хүрчих газар байсан атал энэ удаад оргодол босгуул шиг гэнэтхэн нүүр буруулан хэдэн бээрийн чанадад очоод таг бүгчихсэн мэт санагдлаа, Цэдэн нэгтээ таягаа мартаад гарсан хөл муутай хүн шиг дэг дог, дэнжиг дүнжиг хийн хана түшихдээ түшин тэгж ингэж явсаар мөнөөх нүүж одсон угаалгын өрөөгөө олов. Дотогш шагайвал тас харанхуй байсанд зүүн гараа зуун жингийн туухай өргөсөн шиг арай ядан өндийлгөж зааны хошуу шиг сунгаад, ямар мангуу нь тийм дээр байрлуулж орхисон юм эгээ л адартай зэрэгцэх шахан хананд суулгасан чилдэн цагаан унтраалгыг хонх дарах шиг дарвал угаалгын өрөөнд тэр даруй цэлсхийн гэгээ татаад явчихлаа. Дотогшоо хоёр алхав уу үгүй юу хөл дор нь хунирсан бараан юм тээглэхийг үзвэл хөөрхий муу өмд нь хоёр шуумаг нь хааш хууш хуниатай буудуулсан элээ шиг салбайтал хэвтэж байлаа. Ашгүй өмдөө олоод авлаа. Угаах гэж ийшээ авчраад зав бололгүй орхиж дээ хэмээн тэр өөрийгөө өмөөрөн бодов. Халаасанд нь хагас хугас шил юм үлдэж хоцорсон байх бий вий гэсэн хачин гэнэн тэнэг бодол төрмөгц өөрөө түүндээ итгэж сохор хүн шиг өмднийхөө ар өвөргүй тэмтэчвэл ган хийх дуу гарсан нь үгүй гэх лүгээ "ганц дусал" юм гарт нь өртсөнгүй. Гагцхүү тэлээнийх нь төмөр гархи нэг удаа зөөлөн час хийн дугарах шиг болов. Өмдөө "угаах" санаатай ийш нь авчрахдаа "өвөр дотрыг" нь шалгаж үзсэн нь лав. Тийн урьд нь угаах гэж орхисон өмдөө одоо шууд л углаж орхилоо. Цамцтай бол цамцтай, өмдтэй бол өмдтэй.. Үүнээс илүү яах юм? ! Хүн гэгч даанч шунаг юм. Өрөө дүүрэн өмд цамц байсан ч, өөр хаа ч үгүй шинэ сэргэг загвар маягтай, чанар чансаатай байсан ч сэтгэл ханахгүй нь ээ. Хамгийн гол нь одоо сэтгэл дотор засрахгүй нь эз..
      Угаалгын өрөөний ханын цаачаас нэвт сүлбэн гарч ирээд шув шулуухан үргэлжилсэн усны хоолойн турьгүй нарийнхныг харахад чамлах сэтгэл төрнө. Бүх усыг нь юүлээд өгөмз, гагцхүү тэсгим хүйтэн ус л годгодуулаасай билээ, нэг муу үлбэгэр рашаан шиг зэвтэй зэлгээн ус шоржигновол яана гэхээс дотор нь аягүйцнэ...
     Шалдан нэгний бөгс шиг түнтгэр цагаан паалан тосгуурын дээрээс гаансны толгой мэт махийн тонгойсон хоёр мухар цоргоны нэг нь халуун усных, нөгөө нь хүйтэн усных лав мөн. Хоёр цоргоны дээд орой дээр улаан хөх хос хаалт харуул шиг шогнойх нь эзэн нь юм аа мэдэж эрэг нь усаа хашна гэсэн шиг ихэмсэг үзэгдэнэ. Тээглэж унавч дэлхий дээрээ унадаг Цэдэн долоо дордовч, хөх хаалтыг нь эргүүлбэл хүйтэн ус зад тавина гэдгийг нотлох хэрэгтэй...
    ... Байдаггүй ээ. Цоргоор хүйтэн ус годгодохын оронд хэн нэгэн санамсаргүй бууны гох алдаж дарсан шиг пин пан хийсэн хүчтэй дуу цочтол хадаж, тэр даруй хэдэн дусал усаар пархийтэл тургиад таг болсноо хүйтэн усны оронд хүв хүйтэн хий түгжрэн түгжрэн саагих нь тэр. Гэвч удалгүй энэ өмхий хий эцэс болж хүйтэн ус шор шор гоожно гэж итгэсэн Цэдэн хоёр алгаа хумбайтал нийлүүлэн чихэр тоссон хүүхэд шиг тосно. Хүйтэн усаар нүд нүүрээ шалба шавшаад, ханатлаа залгилахлаар хүн шиг сэргэж, хуриманд очсон ч хэдэн дугараа дуутай өнгөрүүлэхээр  хүч тэнхээ ороод явчих бий вий.
     ... Байдаггүй ээ. Усны хоолой биш хийн хоолой болчихжээ. Тэгж тэгж хүйтэн усны хоолойд хурсан хий савирч дуусах шиг болов. Хүйтэн ус ч үгүй, хүйтэн хий ч үгүй болов. Усны хоолойн хүйтэн усыг маниас өмнө амжаад цөлмөчихжээ... Одоо халуун рашаанаас хүртэж дээ. Дотор чийглэж л байвал халуун ч бай, хүйтэн ч бай ялгаа юун. Ус л бол ус, гал түймрийг алин нь ч адилхан унтраана...
     ... Байдаггүй ээ. Халуун УСНЫ цоргоор ус байтугай хий ч савирсан нь үгүй. Агаартай, устай юутай хийтэй нь ховх сорчихжээ. Ингээд талаар болов. Цэдэн хад мөргөх нь энэ. Усгүйг мэдсэн түймэр улам дүрэлзэн бадарна. Шатаж үхэж дуусчээ. Шүдэнз зурж асаагаад тоо чигээр нь амандаа хийчихвэл үмхчихвэл элэг дотор нь цөмийн бөмбөг дэлбэрэх шиг зад үсрэх байх даа. Чүдэнз гэснээс тамхиа зууя байз. Лам хувраг олдохгүй бол буцахдаа чамайг зална гэгчээр ус ундаа нь ширгэж шавхарчихсан юм бол утаа залгилж цээж дотроо засч аргадах бас нэг арга олдоно ...

     ... Ширээ, шүүгээ, сандлын алин дээр ч ил тамхи харагдсангүйд Цэдэн цүнхээ уудлан нөөц тамхинаасаа гаргав. Янжуур зуухлаар цаашхи янз байдал аяндаа тодорно... Тэрбээр цүнхэн дэх хайрцагтай янжуурын зэргэлдээ тасалгаанд хариугүй муу умбагар бор цаасанд боосон зүйл байхыг анзаарав. Хурууны үзүүрээр чичиж үзээд "энэ чинь юу байдаг билээ?" гэж бодно. За онцгой чухаг юу л байгаа аж даа эхнэрийн замд хэрэглээрэй гэж боосон үмх мүмххэн л юмнаас хэтрээ аж. Үргэлж шал дэмий новш цүнхэнд чихэж байдаг сонин хүүхэн шүү, тэрэнд орхноо ганц зуун грамм миний өвгөнд хэрэг болж мэднэ гээд нэгтээ буланд нь шургуулчихгүй, тийм ухаан сөгөө ч байхгүй...
хэдий эхнэртээ тунирхан гомдол төрөх авч: юмыг яаж мэдэх вэ энэ нэг бор еэвэн шиг боодолтой дотор манай амин тариа байж мэдэх шүү дээ, насаараа ханилчихаад муу эхнэрээ юмны түрүүнд буруутгаж байх хэрэггүй биз дээ, эхлээд чи тэр боодолтойг нээгээд үзчих, дараа нь сайн хэлнэ үү, муу муухайгаар нь дуудна уу, өөрөө мэд гэж Цэдэн өөртэйгөө ярьж мөнөөх боодолтойг цүнхнээсээ гаргаж ирлээ. Ердөө л хайрцаг тамхины хирийн хариугүй жаахан тэр боодол дотор "юу л байх аж даа" гэсэн хайнга бодол төрөх хэдий ч далд нэгэн горьдлого арайхан тасралтгүй сэтгэлийн нэгтээ мухарт унжсаар байх ажээ. Иш чааваас, харваас энэ дотор юу л байх аж дээ.
     
      Юутай ч хөшгөө нээе, цонхоо онгойлгоё ... гэж тэр бодлоо. Өглөөний цэвэр агаар хүч тамир оруулах эм л гэсэн үг. Одоо тамир тэнхээгээ жаахан сэргээх хэрэгтэй. Цэцэрлэгийн хүүхэдтэй уралдаж гүйвэл илт хоцрохоор болчихжээ. Хөл ч гэж дөнгөж эхээс унасан унаганых шиг чөрдийн арай чарай биеэ дааж, цүүцэгнэж байна. Шаариг нь цувсан дугуй шиг мултраад уначихаагүй нь зол. Цэдэн эхлээд янжуураа асааж хүзүүгээ сунган, хошуугаа сармагчных гэмээр дарвайтал цорвойлгон байж хүйтэн ус, хүйтэн ундаа залгилсан аятай шунахай гэгч нь хэд сорвол санаа дагаад тэр үү дотор нь сэв сэрүүхэн оргиод нүд нь тэвхдүүлсэн мэт тормойгоод ирэх шиг болов.
     Зөв зөв. Аргадаж чадвал авгай чинь үүрээд харина гэдэг энэ юм. Одоо хөшгөө нээе, тэгээд дараа нь ...
     Тэгээд Цэдэн хөшгөө нээлээ... Орон хот газрын дэн буудлуудын ихэнхи өрөөнөө байдаг нэлэмгэр урт зузаан хөшиг, зүгээр нэг унжих ч бус цаагуураа сиймгэр цагаан торон унжлага давхар байх ажээ. Цэдэн хөшгийг давхраар нь татан нээмэгцээ цонх руу хараад алмайран гайхлаа. Цонхоор гэрэлт нарны хурц туяа нүдийг гялбуулан мэлсхийн тусаад, гэгээвчийг онгойлгохуйяа зуны өглөөний эв эрүүл агаар цоргин орж ирэх болно гэж тэр бодсон ажээ. Тэгтэл юуных нь нарны хурц туяа тусахав  гадаа цонхны цаана нүүгэлтсэн түнэр харанхуй палхийтэл тосон авчээ...
     Өглөө болоогүй байх нь ээ. Тэрбээр шөнө дүлээр сэрчихжээ. Үүр цайхаас өмнө: хар шөнөөр гэнэт сэрээд, өрөөнд нь гэрэл чийдэн асаастай байсан болохоор тийн цөл андуурчээ. Тийм байх аа толгой тархи амарсан шинжгүй нэг л хэвийн биш оргисон билээ. Хатуу идээг хэтрүү амсаад, нойр дутуу сэрэхлээр чингэхээс ч яахав.

      Цэдэн уг нь цонхоор алсыг харж, дотроо бага ч атугай амирлуулсан "алаг толгой" тийш нэг нүд бэлчээгээдэхье гэж бодох нь бодсон ажээ. Зүрх шиг шомбогор тэр товцог толгойн өвөр тал нь загасны өехий шиг гөлтгөнөсөн мөнгөлөг цагаан, ардуураа шар дурдан бүс ороосон шиг тодоос тод улаан туяа татдаг, бэл хормой нь он удсан өтөг бууц шиг үргэлж бараантан харлаж, цас ихтэй жил ч нуруундаа хүн гаргадаггүй эмнэг адуу аятай барагтай мөс хөс тогтоодоогүй гэж ирээд л хоёр гурав хоногийн өмнө тэрхүү толгойн өвөрт аймаг орны нөхөд нь түүнд зориулж зугаалга зохион, тарган ямаа боож, халуун чулууг нь атгуулан, буцламтгай шөлний дээжийг аягалж байхдаа ам уралдан ярьцгааж байжээ. Дараа нь Цэдэн зочид буудалд эгж ирээд санаандгүй цонхоор хартал мөнөөх амралтын хотхон болох дөхсөн зүрхэн хэлбэрт алаг толгой алсаас тодхон харагдсанд их л хөхөн баяссан амуй.
     Харин энэ удаад зүрхэн хэлбэрт алаг толгой зүг сураггүй тас харанхуй дунд хаа буй нь мэдэгдэхгүй уусан алдарчээ. Цэдэн цонхноос эргэж ширээний өнцөгт байх бугуйн цагаа авч дуртай дургүй хяламхийвэл цагийн зүү арван нэгэн цаг болж буйг заах нь мэдээж шөнийн хорин гурван цагийг хэлж буй хэрэг биз ээ.

     Дөнгөж хорин гурван цаг. Хачин юм аа. Цэдэн ер энэ орой хэдэн цагийн үед орондоо орсон байх нь вэ. Орой ч гэж дээ, орой юу? өдөр үү? Тэрбээр хамгийн сүүлд үдийн хоол идэхээр зочид буудалд гаднаас орж ирснээ л санахаас өөр тоймтой зүйлийг бодоод бодоод олсон нь үгүй. Үдийн хоолны дараахнаас л аймгийн нөхөдтэйгээ ууж наргиж эхэлсэн байна. Орой уулзалтад  очсон билүү? Хүмүүстэй ярьж хөөрсөн? ! хариу бас л тодгүй.
     Зоригийн охин утсаар ярихдаа "Маргааш" гээд байсны учрыг тэр сая л ухааран ойлголоо. Цагийн баримжаа алдарсан байжээ. За яахав, эр хүн эндэж  л байдаг, эрэг нурж л байдаг. Эр хүн эндлээ ч эр хэвээрээ, эрэг нурлаа ч усаа хашсаар л байдаг.
Цэдэн сэтгэлээ тайвшруулахыг оролдож "одоо ганц зуун грамм байвал  дотроо засчихаад эргээд нам хэвтчихье. Унтах минь. Үдшийн цэцнээс үүрийн тэнэг дээр гэдэг билээ. Үүр цайхлаар " цэцэг навч "алаглаад эхлэнэ" гэхчилэн бодлоо. Нүдний нь буланд өнөөх бор цаасанд боодолтой зүйл туссанд, ядруу хир нь тэрүүхэндээ олзуурхан "Хонгор минь! Арай чи миний амь тариа биш биз" гэж өөртэйгээ ярин  тийм байхыг хэн үгүй гэх вэ" хэмээн хариу өгүүлээд болгоомжтойхон авлаа.
     Боодолтойн дотор чухам юу буйг эс мэдэхийн учир чихэндээ наалдуулах шахам ойртуулж зөөлөн сэгсэрхүл санаа дагаад тэр үү тийм нэг шингэн нойтон эд хол хол дуугарах шиг болжихуй. Цэдэнгийн царай үзтэл өөр болж баярласнаас багтарч унах дутав. Зүрх нь савлан энд ч нэг тэнд ч нэг цохилж, хуруу гар нь боодолтойг алдаж унагах нь уу гэмээр чичигнэж, хүзүү толгой руу нь галаар цоргих шиг халуу шатан огшоод ирсэнд тэрээр барьцгүйдэж бор цаастыг унагачихгүйн тулд орон дээрээ чулуудчихлаа.
    Хэсэг азнаад тайвшрах шиг болсонд бор цаастайг задлаж үзэхээр шийдэх нь тэр. Миний хонгор ... миний хонгор ... муу өвгөнийхөө амийг аварлаа... Бор цаастайг оёдлын турьгүй нарийн утас хэд давхарлан нийтгэж байгаад тоонолжлон баглажээ. Цэдэн утасны уяа үзүүрийг цэнэглэж бөхлөсөн байх магадгүй хэмээн эрэлхийлж эс олоод тэсэлгүй боодлыг тас татаж онгойлгохоор сэтгэл шулуудав. Чингээд ойртуулан тасар татахаар завдахуйяа нүдэнд нь бор цаастайн нэгтээ тодоос тод бичиг дурайтал тусах нь тэр: Үзэхүл "МАШ ЯАРАЛТАЙ': хэмээн час улаан бэхээр томоос том үсгээр дармалдаж байгаад бичжээ. Цэдэн гайхаж цааш тогтон уншвал "Аймгийн нэгдсэн эмнэлэг. Хуухдийн тасаг Л.Цэцэгээ - д. Яаралтай!" хэмээжээ. Эргүүлж нөгөө талыг нь үзвэл мөн л "Яаралтай! Маш яаралтай" гэсэн үгийг түрүүчийнхээсээ ч томоор хэдэнтээ давтан бичсэн байлаа.

     Цэдэн цочлоо. Тзрбээр дөнгөж сая л санах нь тэр. Түүнийг хотоос нааш онгоцоор нисэхийн өмнөхөн хүлээлгийн өрөөнд аяга кофе ууж суухад нь хижээл насны гүдэсхэн эр хүрч ирээд гуйсан билээ.
     - Та аймгийн төвд очуут энэ жаахан боодолтойг эмнэлэгт хүргээд өгнө үү. Таныг харвал тохитой, найдаж болмоор санагдлаа. Тэгээд бичээстэй байгаа... та бидэнд туслах уу ...
     - Тэгье ээ, тэгэлгүй яахав. Би тэнд очоод долоо хононо. Очуутаа л аваачаад өгчихье. Та намайг эргээд ирсний дараа асууж лавласан ч болно. Миний утас ...
     -  Хэрэггүй дээ. Баярлалаа. Танд найдаж байна ... Энэ хавьд таниас өөр найдах хүн миний хувьд алга...
     Цэдэн тэгээд мөнөөх жижигхэн боодолтойг нь аваад барьж явсан ширэн цүнхнийхээ нэг буланд хийсэн байжээ.
     -  Түргэн тусмаа л сайн юм шүү. Тэнд нэг хүүхэд ...
     -  Санаа зоволтгүй. Би хүргээд өгнө...
     - За ашгүй ашгүй ...
.    ... Мартчихжээ... Боодолтойг аймагт ирсэн даруйдаа эмнэлэгт хүргэж өгөхөө мартсан байна. Хүнд худлаа хэлчихлээ Хуурчихлаа. Шал дэмий уулзалт, хүлээн авалт, цайллага . . энэ тэр гэж яваад хүний захисныг огоорчихжээ.
      Цэдэн өөрийгөө хотоос аймгийн төвд ирээд хэд хоносноо тоолбол энэ шөнөтэй дөрөв дэх нь болох нь ээ. Хээ тоогүй юм боллоо хүний итгэлийг хөсөрдүүлчихлээ гэж харамсан бодлоо.
      "Яаралтай. Маш яаралтай" гэснийг бодохул их л чухаг эд болж таарлаа. Одоо яадаг хэрэг вэ? Зүсэм талхнаас хүнд гэхээргүй, том ч үгүй жижигхээн боодолтой зүйл алган дээр нь харагдана.
      "Яаралтай. Маш яаралтай"! ...


      Гучин минут орчмын дараа зочид буудлын жижүүр рүү нэг хүн утасдсан нь:
      - Би Цэдэн байна. Танай аймгийн төв эмнэлэг яг хаахна вэ? Сайн заагаад өгөөч ... гэжээ.
      ... Шөнө дүл хэвийхийн хирд аймгийн нэгдсэн эмнэлгийн хүүхдийн тасагт тэрбээр ирлээ. Эмнэлгийн бүдэг хонгилоор үхэх шахсан ч гүйхээрээ явж өнгөрөөд эмч нарын өрөөнд хүрэв. Жижүүрийн эмч нь болох гуч эргэм насны махлаг бүсгүй Цэдэнг таньж,
     - Та ийм шөнө орой болсон хойно яаж яваа юм бэ? ! Хэрэг болсон юм бол утасдаад л хэлүүлчихгүй... Тантай хийсэн уулзалтад би өчигдөр очсон шуу. Таны үг надад маш их таалагдсан... гэж ирээд л дуржигнуулжээ. Хариунд нь Цэдэн,
     - Эмч ээ... танай тасагт Цэцэгээ гэж охин эмчлүүлж байна уу? гэлээ.
     - Хэн гэнэ ээ... ?
     -  Цэцэгээ ...  Л.Цэцэгээ ... гэж Цэдэн боодолтой дээрхи бичгийг харж байгаад хэлэв. Эмч бодолхийлнэ.
     - Эсхүл танай тасагт тийм нэртэй эмч байдаг уу? Бас эцэг нь ч юм уу ... Би сайн мэдэхгүй ... гэж Цэдэн түгдэрвэл эмч
     -  Тиймээ байсаан. Тийм хүүхэд байсан. Эмчлүүлж байсан ... гэлээ.
     -  Байсан гэдэг чинь юу гэсэн үг вэ?
     - Тийм охин байсаан... Өчигдөр орой нас барсан ...
     -  Юу? !
     Цэдэн эмчийн хажууханд байсан урт зөөлөн сандал дээр лагхийн суун туслаа. Өнөө галав юүлж байсан цээж дотор нь юу ч үгүй хоосроод тэнд нь элэг дотор уушги зүрх гэж огтоос байхгүй мэт санагдаад явчихлаа.
     -  Бид бүх чадлаараа хичээсэн дээ. Өвчин нь даан ч хүнд... гэж эмч бүсгүй хэлэв. Цэдэн эмнэлгийн өрөөний бүдэг гэрэлд улам ч бүүдгэр  царайлж,
    -  Эмч ээ ... энэ ... тэр охинд тус болох байсан уу... гэлээ. Эмч Цэдэнгийн сарвайсан боодолтойг авч, тэр дорхиноо нь сурмаг задлаад дотроос нь элдвийн бичиг сачиг болсон хайрцагтай эм   гаргаж ирэв.
    -  Энэ маш ховор эм байна Ойрд тасарчаад олдохгүй байсан юм ...
    -  Энэ эм ... тэр охинд тус болох байсан уу? ...
    -  Хоёр хоногийн өмнө бол тус болох байсаан ...
    - Хоёр хоногийн өмнө гэнэ ээ?
    - Тиймээ хоёр юм уу гурав ч хоногийн өмнө их хэрэгтэй байсан юм     
    ... Цэдэн толгой руугаа шаагаад авмаар санагдлаа.
    -  Тэр охин цусны өвчтэй байсан юм аа...
    -  Цусны ..  ? !
    - Тийм ээ... Долоо билүү найман настай байсан байх. Одоо цусны өвчин элбэгшиж дээ ... Бүр бага хүүхдүүд чиг л өвдчих юм гэж эмч хэлэв.
    -  Бага хүүхдүүд.,. бага хүүхдүүд...
   Цэдэн тэндээс тархи толгой нь мангууран манарсан амьтан босч үүд рүү зүтгэлээ. Эмчийг,
    - Та энэ эмээ аваад яваач гэхийг нь ч сонссон нь үгүй. Тэр нэг хэсэг эмнэлэг дотор явна уу, гадаа гудамжинд явна уу гэдгээ ч ялгасан нь үгүй...
     "Бага хүүхэд ... бага хүүхэд" хэмээн амандаа үглэж уйлах гэтэл нүдний нь ухархай руу өвдтөл хатгахаас нулимс гарсангүй ...


     ... Түүнээс хойш бүтэн хоног өнгөрөхөд аймаг орныхон нь хотоос тусгайлан урьж ирүүлсэн зочноо олж уулзсан нь үгүй. Зочин нь аймгийн зочид буудлын тусгай өрөөнөөс нэгэнтээ гараад хаашаа ч юм явчихсан байжээ.
Харин сүүлд аймгийн нисэх буудлын манаач ганц бие өвгөн Лигдэний өөрийн нь зиндаа өвгөндөө сайрхан ам алдсан нь:
  
      -  Яагаав өнөө эрдэмтэн Цэдэн нэг шөнө гэнэт манай муу умгар гэрт орж ирээд гэрээс ч гарахгүй хонон өнжин хуучилж суугаад, онгоц яг нисэхийн өмнө гүйж хүрч суугаад хот руугаа одсон доо. Яриа хөөрөө нь даруухан, нутаг орноо ярихлаараа заримдаа нулимс нь гарах юм. Залуу хүн гэхэд аргагүй л ухаантай хүн билээ ээ гэжээ.

 


 
  
  
    
 
