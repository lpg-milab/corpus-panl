№202 (16479)           
1986 оны наймдугаар сарын 23.
Сүргийн  бүтэц

Манай хөдөө аж ахуйн бүтээгдэхүүний бараг дөрөвний гурвыг үйлдвэрлэдэг мал аж ахуйд сүргийн бүтцийн тухай асуудал онцгой чанартай гол зүйл юм. << . . . Сүргийн бүтцийг сайжруулах, ашиг шимийг нэмэгдүүлэхэд Орон нутгийн нам, улс, аж ахуйн байгууллагуудын хариуцлагыг ихээхэн өндөржүүлэх шаардлагатай байгааг цохон тэмдэглэж байна >> гэж намын XIX их хурал заалаа. 

Мал аж ахуйг эрхлэн хөтлөх онол, практикаас үзэхэд өргөтгөсөн нөхөн үйлдвэрлэлийг тасралтгүй явуулж, ашиг шимийг нэмэгдүүлэх ажлын үр дүн сүргийн бүтцээс шууд хамаардаг. Малаас авах ашиг шимийн хэмжээ нь нас, хүйснийх нь байдлаас голлон шалтгаалах учраас бүтээгдэхүүний үйлдвэрлэлд сүргийн бүтэц шийдвэрлэх ач холбогдолтой юм. 

Мал аж ахуйн үйлдвэрлэлээс гарах үндсэн бүтээгдэхүүний нэр төрөл, тоо хэмжээнд тохируулан сүргийн бүтцийг тогтоодог болохоор энэ асуудал тухайн төрлийн малын ашиг шимийн чиглэл, аж ахуйн төрөлжилттэй шууд холбоотой ч гэсэн тийм чиглэл, төрөлжилт хараахан тогтоогүй аж ахуйд тохирсон сүргийн тодорхой бүтэц зайлшгүй байж хэтийн төлөвтэйгөөр түүнийг зохицуулах шаардлагатай юм. 

Аж ахуйн чиглэлээс хамаарч сүргийн бүтцэд малын нас, хүйсний гүйцэтгэх үүрэг өөр өөрийг харгалзахгүйгээр хээлтэгч малын эзлэх хувийн жингийн өсөлт, бууралтыг дагаж бусад нас, хүйсний хоорондын харьцаа өөрчлөгддөг учраас сүрэгт байх хээлтэгчийн хувийн жин сүргийн бүтцийн амин чухал, хамгийн гол үзүүлэлтийн нэг байдаг юм. 

Тус улсын байгаль, эдийн засгийн янз бүрийн бүсийн аймаг, сумдад үржүүлбэл зохих үндсэн төрлийн малын ашиг шимийн чиглэлийг нэгэнт тодорхойлж өгсөн нь сүргийн бүтцийг эдийн засгийн хувьд хамгийн ашигтайгаар сонгож тогтооход чухал ач холбогдолтой болсон юм. Гагцхүү аймаг, сум, аж ахуйн удирдлага, мал аж ахуйн мэргэжилтнүүд сүргийн бүтцийн асуудалд хариуцлагагүй хандаж байгаагаас болж сүүлийн жилүүдэд улсын хэмжээний бүх малд хээлтэгчийн эзлэх хувь тууштай өсөхгүй байснаас өнгөрөгч таван жилийн үзүүлэлт дөнгөж 0, 7-гоор өссөн байна. Гэвч энэ нь нийт сүрэгт тэгш өссөн бус харин үнээ, гүүний эзлэх хувийн жин 0, 3 - 0, 4-өөр буурсан байна. 

Мал аж ахуйн тогтвортой өсөлтийг хангаж, ашиг шимийг нэмэгдүүлэн үйлдвэрлэлийн үр ашгийг эрчимтэй аргаар дээшлүүлэхэд нөлөөлөхүйц нөхцөл бүрдүүлэхийн тулд тухайн аймаг, сум. аж ахуйн байгаль, эдийн засгийн нөхцөлд хамгийн сайн зохицсон шинжлэх ухааны үндэслэлтэй, зохистой бүтцийг сүрэгт тогтоох ёстой. Хөвсгөл аймгийн нам, улс, хөдөө аж ахуйн байгууллага нөөц бололцоог дайчлан ажиллаж, VII таван жилд хээлтэгч малыг 8, 2 хувь өсгөснөөр мад өсгөх төлөвлөгөөг жил дараалан биелүүлж, улсад мах бэлтгэх зорилтыг ихээхэн давуулсан байна. Мөн БаянӨлгий аймгийн сангийн аж ахуй, хөдөө аж ахуйн нэгдлүүд сүргийн бүтцийг хангах талаар багагүй анхаарч, төл бойжуулах ажлыг сайн зохион байгуулснаар зуун хээлтэгч тутмаас бойжуулсан төлийн тоог VII таван жилд 1980 оны түвшингээс малын төрөл тус бүр дээр 8 - 20 толгойгоор нэмэгдүүлэв. 

Гэтэл өнгөрсөн таван жилд мал аж ахуйн салбарт хангалтгүй дүн үзүүлсэн Архангай, Баянхонгор, Хэнтий зэрэг хэд хэдэн аймаг, нэлээд сумын нэгдэл, сангийн аж ахуй, тэжээлийн аж ахуйд хүмүүсийн хариуцлага санаачилга жигдэрч чадаагүйгээс сүргийн бүтэц эвдэрч, ялангуяа хээлтэгчийн хувийн жин буурчээ. 

Сүргийн дотор хээлтэгчийн эзлэх хувийн жинд төл бойжилтын хувь хэмжээ нөлөөлдөг учраас сүргийн бүтцийг төлөөр нөхөн сайжруулах бодлого баримтлах ёстой. Зуун хээлтэгчээс бойжуулах төлийн тоо жил дараалан буурвал өсвөр наснаас бүдүүн насанд шилжих тутам бүдүүн малын тоо харьцангуйгаар буурах хандлагатай болдгийг малчнаас эхлээд нийтээр харгалзан үзэх шаардлагатай. 

Сүргийн бүтцийн зохистой харьцаа алдагдаж бүтэц эвдрэхэд төл махлуулах, мал таргалуулах ажлын дутагдал, малын зүй бус хорогдол хоёр мөн л ноцтой нөлөөлж байна. Үүнээс болж улс, аймгийн төвлөрсөн бэлтгэл, аж ахуйн дотоод хэрэгцээнд өсвөр насны малыг олон тоогоор нийлүүлж байна. Тэрчлэн хязаалан, соёолон, нас гүйцсэн эр талын нөөц хомсдон, хээлтэгч малын хувийн жинг нэмэгдүүлэх, зохистой хэмжээг нь тогтвортой хадгалахад бэрхшээл учруулж байна. Сүргийнхээ бүтцийг эвдрэхэд хүргэх нь аж ахуйч бус ажиллагааны хамгийн ноцтой зөрчил, нөхөшгүй дутагдал болно. 

Сүргийн бүтцийг сайжруулахад бүх шатны байгууллага, хүмүүсийн хариуцлагыг дээшлүүлж, хяналтыг сайжруулах, түүнчлэн төлөвлөлт, эдийн засаг, эрдэм шинжилгээний байгууллагын оролцоо, бүтээлч ажиллагааг идэвхжүүлэх хэрэгтэй. 

Сүргийн бүтцийг сайжруулах, зохистой хэмжээнд тогтвортой байлгах асуудлыг социалист уралдааны үүрэгт заавал тусгаж, хээлтэгч малын өсөлт, бууралт, сүргийн дотор эзлэх хувийн жинг ажил дүгнэх гол үзүүлэлтийн нэг болгох ёстой. Нэгдэл, сангийн аж ахуйн жил бүрийн үйлдвэрлэл санхүүгийн төлөвлөгөөг зохиохдоо сүргийн эргэлтийн бодит үндэслэл сайтай, тодорхой тооцоонд түшиглэдэггүй, дотоод бүтцийг нь сүргийн эргэлтэд тусгагдсан хэмжээнд хүргэх тэмцлийн эрч хүчийг сулруулдаг дутагдлыг арилгавал зохино. 

Мал сүргийн нөхөн үйлдвэрлэлийн үндэс болсон хээлтэгчийн тоог 11, 3 - 11, 6 саяд хүргэн, жилд дунджаар 9 - 9, 2 сая төл бойжуулж чадвал хүн амын харьцангуй өндөр хурдацтай өсөлтөөс мал аж ахуйн бүтээгдэхүүний үйлдвэрлэлийн өсөлт хоцорч байгаа зохисгүй хандлагыг зогсоох, тус улсын хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг бүх нийтээр хэрэгжүүлэхэд ихээхэн ахиц гаргаж болно гэдгийг нам, улс, олон нийт, аж ахуйн байгууллага, малчид хөдөлмөрчид гүнээ ухамсарлан ажил хэрэгчээр хандах ёстой. 

