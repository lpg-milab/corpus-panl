№221(16811)    
1987 оны есдүгээр сарын 15  .
Шүүмжлэлийн мөрөөр тавих

Ажил хэрэгч, шударга шүүмжлэл бол боловсон хүчнийг өсгөж хүмүүжүүлэх хүчтэй зэвсэг мөн. Ардчилал хөгжиж, ил тод байдал өргөжин гүнзгийрч, шүүмжлэлийн далайц, зарчимч, хурц дайчин байдал сайжирч байна. 

Бүх шатны удирдах ажилтан, боловсон хүчин, жирийн хөдөлмөрчин хэн ч байсан шүүмжлэлд хэрхэн хандаж байгаагаар түүний нийгмийн шинэлэг зүйлийг хэрхэн мэдэрч, цаг үеийн шаардлагын дагуу хэрхэн өөрчлөгдөж байгааг хэмжиж болно. Намын гишүүд, хөдөлмөрчдийн санал шүүмжлэлд хөшүүн хойрго, тоомжиргүй хандаж хүнд суртал гаргасан тохиолдол бүрийг анхааралтай авч үзэж буруутай хүмүүстэй хариуцлага тооцоолж, шүүмжлэлийг элдэв хэлбэрээр хавчих, аливаа илрэлтэй шийдвэртэй тэмцэж байх нь нийгмийн шударга ёсны шаардлага мөн. Энэ талаар намын хяналтыг ч улам хүчтэй болговол зохино гэсэн Намын Төв Хорооны III бүгд хурлын заалтыг хэрэгжүүлэх талаар их ажил хийх хэрэгтэй байна. Хурал, зөвлөлгөөн, уулзалт, ярилцлага, төв, орон нутгийн хэвлэл мэдээллийн байгууллагын нийтлэл, нэвтрүүлэг, хөдөлмөрчдийн захидалд нам, ард түмний амин чухал эрх ашгийг илэрхийлсэн олон санал, шүүмжлэл, гарч байвч түүний мөрөөр зохиох ажил хангалтгүй хэвээр байна. 

Социалист ардчиллын шалгарсан хэрэглүүр болсон шүүмжлэлд ухамсартай хандаж, түүний мөрөөр өөрийгөө, өөрийн ажлын арга барилыг өөрчлөн сайжруулах шийдэмгий үйл ажиллагаа үгүйлэгдэж байгаа төдийгүй зарим ажилтан наад захын шүүмжлэлийг өөрийн нэр хүндэд халдсан хэрэг гэж зэвүүцдэг, мушгин хавчдаг, өргөн олон түмний санал, шүүмжлэлийг бүтээлч үйлс болгох ажлыг урсгалд нь орхиж чимээгүй аргаар эсэргүүцдэг практик арилаагүй байна. 

МАХН-ын XIX их хурал, Намын Төв Хорооны удаа дараагийн бүгд хуралд нэр заан шүүмжлэгдсэн Дорнод, Булган, Хэнтий зэрэг аймгийн нийт ажилд дорвитой өөрчлөлт гараагүй нь шүүмжлэлийн мөрөөр зохиох ажилд хуучин сэтгэлгээгээр хайхрамжгүй, хариуцлагагүй хандаж байгаагийн илрэл юм. 

Өнгөрсөн онд Түлш, эрчим хүчний үйлдвэрийн Яамны харьяа эрчим хүчний техник туслалцааны барилга угсралтын трестэд сүүлийн гурван жилд хоёр сая төгрөгийн барилга угсралтын ажлын гүйцэтгэлийг хий өсгөж, улсыг хуурч мэхэлж байсныг хяналтын байгууллага шалган илрүүлж, хатуу анхааруулга өгч шүүмжилсэн билээ. Одоо уг дутагдал арилаагүйгээр барахгүй 1987 онд 300 гаруй мянган төгрөгийн гүйцэтгээгүй ажлыг хийсэн болгож мэдээлсэн нь тус яамны хяналт, шаардлага, туслалцаа дутсантай холбоотой юм. Байдал ийм байхад трестийн намын үүрийн товчоо зарчимч байр сууринаас дүгнэлт хийж, нэгэнт шүүмжилсэн дутагдлыг шийдвэртэй арилгахгүй намын хяналтыг сулруулснаас ажил хэрэгт өөрчлөлт гарсангүй. 

1987 оны эхний хагасад << Үнэн >> сонинд нийтлэгдсэн нийт шүүмжлэлт материалын мөрөөр зохиосон ажлын талаар аймаг, хот, яам, тусгай газруудаас 312 хариу ирүүлсний нэлээд нь уг дутагдлыг бүрэн арилгаагүй атлаа нүд хуурсан ор нэрийн төдий хариу байв. Зарчимч шүүмжлэлд ёс төдий ханддаг ийм буруу арга барилыг шийдвэртэй өөрчлөх цаг болжээ. 

Намын XIX их хурал, Намын Төв Хорооны сүүлчийн бүгд хурлуудын заалтын дагуу дутагдал доголдлыг илэн далангүй, шулуун шударга шүүмжлэх уур амьсгал бий болж, шүүмжлэлийн мөрөөр зохиох ажлыг улам шуурхай дайчин, далайцтай болгохыг зүй ёсоор шаардаж байна. Юуны өмнө шударга шүүмжлэлийг ажил сайжруулах хөшүүрэг гэж үзэж, түүний мөрөөр халуун сэргэг дээр нь үзлэг шалгалт хийх, бригад, хамт олноор нь хэлэлцүүлж дүгнэлт хийлгэх, буруутай хүмүүст хариуцлага хүлээлгэх ажлыг зохион байгуулж, байнгын хяналт тавьж ажилладаг тэргүүний ажилтай намын байгууллагуудын нэгэнт тогтсон сайн арга барилыг намын нийт байгууллагын ажилд хэвшил болгох хэрэгтэй. 

Намын хороо, үүрүүд тухайн хамт олонтой холбогдсон шүүмжлэлийг хэд хэдэн жилээр нэгтгэн дүгнэх, аль салбар, ямар ажлаар доголдож байгаа шалтгааныг тогтоож, нэг газрын дутагдлаас бусдад дохио сургамж болгож урьдчилан сэргийлэх, дороос нөхөрсөг, зарчимч шүүмжлэл өрнөх таатай нөхцөлийг бий болгохыг чухалчлах нь зүйтэй. Нам, улсын хяналт шалгалтыг шүүмжлэлд өртдөггүй байгууллага, ажилтан, байх ёсгүй гэсэн зарчмыг удирдлага болгон намын Төв Хороо, аймаг, хот, районы намын хорооны бүгд хурлын болон хэвлэлийн шүүмжлэл, хөдөлмөрчдийн өргөдөл, мэдээллийн дагуу зохиож байгаа ажлыг эрчимжүүлэх, шүүмжлэл хавчдаг, түүнд Хөшүүн хойрго ханддаг боловсон хүчнийг нам, улсын сахилгыг хэлбэрэлтгүй мөрддөг болгон хүмүүжүүлэхэд чиглүүлэх нь чухал байна. 

Шүүмжлэлд шинэ сэтгэлгээгээр хандаж түүний мөрөөр идэвхтэй, зоримог, шийдэмгий ажиллаж, дутагдлыг бүрэн арилган, ажил дээр тодорхой ахиц өөрчлөлт гаргаж байх нь улс, олон нийт, аж ахуй, соёлын байгууллагын байнгын чухал үүрэг байвал зохино. 

Удирдах ажилтан, мэргэжлийн боловсон хүчин, намын гишүүн бүрийг шүүмжлэлд анхааралтай хандаж, мөрөөр нь тодорхой ажил зохиодог арга барил эзэмшүүлэх, өөртөө болон бусдад өндөр шаардлага тавьдаг арга барилтай болгон хүмүүжүүлэхэд гол анхаарлаа чиглүүлж намын хяналтыг сайжруулах нь намын ажлын арга барилыг өөрчлөн сайжруулах зорилтыг хэрэгжүүлэх нэг үндсэн чиглэл мөн. 

