Хүйтэн дайны баатар Роберт Фишер гэж хэн бэ?

Дэлхийн шатрын аварга агсан Роберт Фишер Исландын нийслэл Рейкявик хотод 2008 оны нэгдүгээр сарын 17-нд бөөрний дутагдал өвчнөөр нас барж дэлхийн бүх хэвлэл мэдээллийн хэрэгслээр түүний шатрын болон улс төрийн амьдралын талаар өргөн хүрээнд мэдээлсээр байна.
1972 онд дэлхийн шатрын аварга шалгаруулах тэмцээний өмнө АНУ, ЗХУ тэргүүтэй хоёр системийн орнуудын хооронд үзэл суртлын тэмцэл хурцдаж энэ нь дэлхийн соёл урлаг, спорт, боловсролын салбарт шууд нөлөөлж байсан үед дэлхийн шатрын түүхэнд хамгийн залуу их мастер болсон АНУ-ын иргэн Фишерийг АНУ-ын Ерөнхийлөгч Ричард Никсон шууд анхааралдаа авч Төрийн нарийн бичгийн дарга Хенри Киссинжерт үүрэг өгөн 30 жилийн турш завсаргүй ноёрхож байгаа ЗХУ-ын шатарчдаас дэлхийн аварга цолыг АНУ-д авчрахад боломжтой бүх зүйлийг хийхийг даалгасан гэдэг. Энэ үед ЗХУ, АНУ хоёр сансрын тагнуулын хиймэл дагуулуудыг удаа дараа хөөргөж цэрэг, батлан хамгаалах салбарт давуу байдал олж авахын төлөө ид өрсөлдөж байлаа. Үүнээс бүр өмнө 1962 онд Карибийн тэнгисийн хямрал эхэлж ЗХУ-ын цөмийн пуужин Кубын аралд байрлан АНУ-ын стратегийн объект руу онилж, АНУ-ын Альяск муж дахь цөмийн пуужин ЗХУ руу чиглэснээр хүн төрөлхтөн дэлхийн III дайны ирмэгт очоод байсан үед анх удаа Р.Фишер Шведийн Стокгольмд болсон дэлхийн шатрын аварга шалгаруулах бүс хоорондын тэмцээнд Зөвлөлтийн шатарчдыг ардаа орхиж ганц ч хожигдолгүй тэргүүн байр эзлэв. Фишер тун удалгүй Зөвлөлтийн шатарчид шатрын дүрэм засварлах явдлаа зогсоохгүй бол Дэлхийн шатрын холбооноос зохион байгуулж байгаа аливаа тэмцээнд оролцохгүй гэж мэдэгдсэнийг Карибийн тэнгисийн хямралтай холбон үздэг. 1963 оны арваннэгдүгээр сард АНУ-ын Ерөнхийлөгч Жон Кеннеди Фишерийг 400 хүнтэй зэрэг тоглолт хийхийг дэмжиж байсан боловч Даллес хотод Ерөнхийлөгч алагдсанаар энэ арга хэмжээ тасалдав. Тэгвэл хүйтэн дайны баатар болсон Роберт Фишер гэж хэн бэ? Тэр 1943 онд АНУ-ын Иллиноис мужийн Чикаго хотод төрж өсчээ. Түүний ээж Регина Фишер 1913 онд Швецарьт еврейн гэр бүлд төрсөн бөгөөд 1930-аад оноос Москвад цагаачлан амьдарчээ. 1933 онд Ханс Герхард Фишертэй гэр бүлээ батлуулах үед Москвагийн нэгэн батлан хамгаалах үйлдвэрт боогчоор ажиллаж байв. Регина англи, франц, герман, орос, испани, португали хэлээр чөлөөтэй ярьдаг байв. Регинаг Америкийн зарим эх сурвалжид ЗХУ-ын нууц албанд элссэн гэж бичдэг боловч үүнийг батлах буюу няцаасан зүйл байхгүй аж. Регина 1933 онд Москвагийн анагаах ухааны дээд сургуульд орсон боловч сургуулиа төгсөөгүй юм. Ханс Регина охиныхоо хамт дэлхийн II дайны үеэр АНУ-д цагаачлан иржээ. Р.Фишерийг хоёр настай байхад түүний эцэг Ханс гэр бүлээ орхиж явснаас хойш Фишер хэзээ ч эцэгтэйгээ уулзаагүй юм. Ханс 1908 онд Берлинд төрсөн биохимийн мэргэжилтэн байв. Р.Фишерийн эгч Жоан Фишер Тарг 1938 онд Москвад төржээ. Регина хоёр хүүхдээ тэжээхийн тулд Аризон муж, Нью-Йорк, Брүклин хотод бага ангийн багш, сувилагчаар ажиллаж түүний хажуугаар магистр, анагаах ухааны докторын зэрэг хамгаалсан гайхалтай хөдөлмөрч эмэгтэй байв. Регинагийн нэгэн найз Фишерийг зургаан настай байхад шатар бэлэглэснээр түүний суут ухаан 64 хөлөг дээр илэрч эхэлсэн байна. Фишер долоон настайдаа олон улсын мастер Кармие Нигрогийн удирдаж байсан шатрын дугуйланд орж Нигрогийн гэрт очиж шатар тоглодог болсон байна. Улмаар есөн настайгаасаа эхлэн Нигрог хожиж эхэлжээ. Ээж нь Фишерийг үеийнхээ хүүхдүүдээс оюун ухаанаараа хол тасарч томчуудын хэмжээнд сэтгэдэг болсонд санаа зовж Брүклиний еврейчүүдийн эмнэлгийн хүүхдийн сэтгэцийн тасгийн эрхлэгч доктор Харолд Клинед үзүүлсэн байна. Клине Фишерийн оюуны чадамж маш өндөр түвшинд хөгжсөнийг ээжид нь хэлж үүнд санаа зовох биш харин бахархах хэрэгтэй гэжээ. Энэ үед Региний гэр бүлийн амьдрал хүнд байсан бөгөөд Пол Неменид энэ тухайгаа дуулгажээ. Цөмийн технологийн инженерээр ажиллаж байсан Неменийг Р.Фишерийн төрсөн эцэг гэж зарим Фишерийн намтар судлаач үздэг. Хансын гэр бүл ЗХУ-аас АНУ-д нүүж ирснээс хойш Ханс Регина хоёр хэзээ ч хамт амьдарч байгаагүй бөгөөд Фишерийг төрсний дараа Регина охиныхоо эцгээр овоглосон байна. Немени 1952 онд зүрхний шигдээс өвчнөөр нас барах хүртлээ Регинагийн гэр бүлд тусламж үзүүлж байв. 1955 онд Фишер 12 насандаа АНУ-ын түүхэнд залуучуудын хамгийн залуу аварга болжээ. Түүнээс хойш Фишер олон тэмцээнд оролцож дэлхийн шилдэг их мастеруудтай эн чацуу тоглож эхэлсэн байна. Тэр 1957 онд 14 настайдаа АНУ-ын аварга шалгаруулах нээлттэй тэмцээнд тэргүүн байр эзэлж 750 ам.долларын шагнал авч, дараа жил нь АНУ-ын насанд хүрэгчдийн аварга шалгаруулах тэмцээнд түрүүлэн дэлхийн аварга шалгаруулах бүс хоорондын тэмцээнд оролцохоор шалгарч шатрын олон улсын мастер болов. 1957 онд Зөвлөлтийн шатрын холбооноос Москвад болох Дэлхийн залуучууд оюутны их наадамд оролцох урилга өгөөгүй бол Фишерийн ээж Регина "ЗХУКН"-ын Ерөнхий нарийн бичгийн дарга, Сайд нарын Зөвлөлийн дарга Н.С.Хрущевт шууд захидал бичиж урилга явуулахыг хүссэн байна. Н.С.Хрущев их наадамд оролцохыг зөвшөөрсөн боловч урилга ямар нэг шалтгаанаар хоцорч ирсэн тул Фишерийн хүсэл талаар болжээ. 1958 онд Фишер Югославын Портороз хотод болсон олон улсын бүс хоорондын тэмцээнд амжилттай оролцож дэлхийн шатрын түүхэнд 15 настайдаа шатрын их мастер цол авчээ. Тэр 1958 онд Москвагийн шатрын клубт уригдан тоглосны дотор их мастер Тигран Петросянтай хэд хэдэн удаа түргэн тоглолт хийсэн бөгөөд Зөвлөлтийн шатарчид түүнийг судлах зорилготой ингэсэн гэж үздэг. Дэлхийн шатрын аварга Михаил Ботовиник "Энэ хүүгээс анхаарлаа салгаж болохгүй" гэж хэлснээс тодорхой харагдана. М.Ботовиник Зөвлөлтийн нам, төрийн удирдагчидтай дотно холбоотой байсан бөгөөд техникийн шинжлэх ухааны доктор, Зөвлөлтийн шатарчдаас дэлхийн аварга цолыг хамгийн олон удаа хамгаалсан шатарчин юм. 1959 онд Фишер Брүклин хотын Ерасмусын ахлах сургуулиа орхиж мэргэжлийн шатарчин болохоор шийдэв. Энэ үед 16 настай Фишерийн оюуны чадамж (IQ) 180 оноотой байсан нь алдарт физикч Альберт Эйнштэйн (160), суут хөгжмийн зохиолч Бетоховен (165) нараас давсан байв. 1962 он хүртэл АНУ-ын аварга шалгаруулах бүх тэмцээн, олон улсын нэлээд хэдэн тэмцээнд түрүүлээд байв. 1963-1964 онд тэр Зөвлөлтийн шатарчдыг эсэргүүцэж олон улсын ганц ч тэмцээнд оролцсонгүй. Энэ үед дэлхийн аварга ЗХУ-ын шатарч Т.Петросян, АНУ-ын их мастер Р.Фишер нар дэлхийн шатарчдыг тэргүүлж адилхан рейтингтэй байв. 1965 оны наймдугаар сард АНУ-ын Ерөнхийлөгч Линдон Жонсоны Америкийн иргэд Кубад аялахгүй байх хоригийг үл харгалзан Фишер Хавайд дэлхийн шатрын аварга асан Капабланкийн дурсгалд зориулсан тэмцээнд оролцов. Энэ тэмцээнд оролцсоны төлөө Кубын Засгийн газар түүнд 12000 ам.доллар төлсөн бөгөөд АНУ-ын Төрийн департамент Фишерт ёс төдий анхааруулаад өнгөрсөн байна. Үүнээс хойш Фишер ээлжит ялалтуудаа авч дэлхийн шатрын аварга цол руу ойртсоор байлаа. 1970, 1971, 1972 онд Фишер дэлхийн хамгийн шилдэг шатарчинд олгодог "Оскар" шагналыг хүртэв. 1971 онд тэр Канадын Ванкувер хотод болсон дэлхийн аварга шалгаруулах хагас шигшээ тоглолтод Зөвлөлтийн их мастер М.Таймоновмыг 6:0-оор, мөн оны долдугаар сард болсон шигшээ тоглолтод Данийн их мастер Б.Ларсенийг 6:0-оор, есдүгээр сард болсон дэлхийн аварга асан Петросянтай үлдэж 5:1-ээр ялж дэлхийн аварга Борис Спасскийтэй тоглохоор болсон байна. Дэлхийн шатрын аварга шалгаруулах тэмцээн 1972 оны долдугаар сарын 11-нд Исландын нийслэл Рейкявик хотод эхэлж ЗХУ, АНУ болон дэлхийн хэвлэл мэдээллийн томоохон агентлагууд, дэлхийн шатрын их мастерууд, улс төрийн зарим зүтгэлтнүүд энд хүрэлцэн ирсэн байлаа. АНУ-ын Ерөнхийлөгч Р.Никсон Исландад суугаа АНУ-ын Элчин сайдын яаманд тэмцээнд онцгой анхаарал тавих талаар үүрэг өгсөн байна. Тэмцээний өмнө Фишер М.Эйве тэргүүтэй Дэлхийн шатрын холбоо, Зөвлөлтийн шатрын холбоо хуйвалдаж түүний эсрэг шатрын дүрэмд өөрчлөлт хийж байгааг хурцаар шүүмжлэв. Эхний гурван өрөг маш хурц, өрсөлдөөнтэй болж өнгөрсний дараа Фишер дөрөв дэх өрөгт ирээгүй учир Спасскийд сул хожил өгөв. Үүний дараа Фишер долоо хожиж, хоёр хожигдон, 11 тэнцэж дэлхийн аваргын титмийг хүртэн 160 000 ам.доллар, түүн дээр 40 000 ам.долларын нэмэгдэл шагнал авсан байна. Фишер Пасаденад байдаг Дэлхийн бурхны сүмд 61 200 ам.доллар хандивлаж сүмийн зочид буудалд амьдрах болсон байна. Фишерийг дэлхийн аваргын тэмцээнээс буцаж ирсний дараа Ерөнхийлөгч Никсон хүлээн авч түүнийг Америкийн эх оронч хөвгүүн, үндэсний бахархал гэж нэрлэв. Нью-Йорк хотын захирагч есдүгээр сарын 22-ныг Фишерийн өдөр болгон тэмдэглэж байх шийдвэр гаргасан байна. Фишер гэр бүл, зугаа цэнгэлийг огт сонирхдоггүй зөвхөн их шатарт оюун ухаанаа зориулсан цорын ганц шатарчин юм. Тэрбээр 1973 онд Японы шатрын холбооны урилгаар айлчлахдаа Японы эмэгтэй шатрын олон удаагийн аварга Миёоко Ва-тайтай дотно танилцаж 2000 оноос түүнтэй хамт амьдрах болсон байна. 1973 онд Фишер Филиппиний Ерөнхийлөгч Ф.Маркосын урилгаар зэрэг тоглолт хийсний хариуд 20 000 ам.доллар авав. Фишер Дэлхийн шатрын холбоо, Зөвлөлтийн шатарчидтай тэмцэж түүний өрсөлдөгч А.Карпов арван хожил авч дэлхийн аварга болох бөгөөд 9:9-ээр тэнцсэн тохиолдолд тэр дэлхийн аваргаа хамгаална гэж мэдэгдсээр байсан боловч 1975 оны дөрөвдүгээр сард Нидерландын Остербекид болсон Дэлхийн шатрын холбооны их хурлаар түүний саналыг няцаав. 1975 оны дөрөвдүгээр сард Фишер дэлхийн шатрын аваргаа ганц ч өрөг тоглолгүй хураалгаж энэ цолыг Зөвлөлтийн их мастер А.Карповт шилжүүлэв. 1982 онд Фишерийг ганцаараа салхинд гарч явахад нь Пасаденын цагдаа нар түүнийг гадаад төрхөөрөө банк дээрэмдсэн хүнтэй тохирч байна гэж сэжиглэн 48 цаг саатуулжээ. Энэ үеэс хойш АНУ-ын Ерөнхийлөгч Р.Рейган, түүний хүчний байгууллагыг хүний эрхийг ноцтой зөрчсөн гэж шүүмжлэх болсон байна. Үүнээс хойш Фишерийн сураг нэг хэсэг тасарсан боловч 1992 онд Фишер Югославт гэнэт ирж хэвлэлийн хурал хийлгэж дэлхийн шатрын аварга асан Б.Спасскийн даагаа нэхэх хүсэлтийг хүлээн авч байгаагаа мэдэгдээд Ерөнхийлөгч Ж.Бушийн 1992 оны зургадугаар сард Югославт тавьсан эдийн засгийн хоригийг шүүмжилж, хэрэв түүнийг тэмцээнд оролцвол шагналын санд олсон бүх мөнгийг хурааж арван жил хорих ялаар шийтгэх тухай хуулийн заалтыг сануулсан АНУ-ын Сангийн яамны бичгийг гаргаж шиджээ. Тэр 2001 онд Японд байхдаа Филиппиний радиогоор мэдэгдэл хийхдээ террорист халдлагыг зөвтгөөд Бен Ладенд баяр хүргэсэн явдал АНУ-ын Засгийн газраас түүнийг эрэн сурвалжилж баривчлах шийдвэр гаргахад хүргэсэн байна. Фишер Америкийн Засгийн газрын шийдвэрийг хүлээн авалгүй Спасскийтэй 30 өрөг тоглож 10:5-аар ялж 3,6 сая ам.долларын шагнал авав. Фишерийг өөрийн оюуны чадамжийг мөнгөөр үнэлүүлж чадсан ховорхон суу билэгтэн гэж үздэг. Санхүүгийн боломж нь нэлээд сайн болсон Фишер Унгар, Филиппин, Герман, Аргентин, Исланд зэрэг орноор явж Бушийн гадаад бодлого, еврейчүүдийг шүүмжилсээр байлаа. Энэ хугацаанд Фишерийн ээж Регина 84, эгч Жоан 60 насандаа АНУ-д нас барж тэдэнтэй салах ёс хийж чадаагүйдээ их харамсч сэтгэл санаагаар унажээ. 2003 оны арванхоёрдугаар сард Филиппинд суугаа АНУ-ын ерөнхий консул Т.Аллегра Фишерийн эзэмшиж байгаа Америкийн паспортыг хүчингүй гэдгийг Японы талд мэдэгдсэн байна. 2004 оны долдугаар сард Японы цагаачлалын байгууллага Фишерийг Филиппин рүү нисэх гэж байхад нь баривчилсан байна. Тэр Америкийн иргэний харьяаллаас татгалзаж Японы шатрын холбооны ерөнхийлөгч Ватайтай гэрлэнэ гэж мэдэгдсэний дараа 2005 онд Исландын Засгийн газар түүний хүсэлтийн дагуу 2015 он хүртэл тус улсад оршин суух паспорт илгээснээр Фишер хүнд ялаас мултарчээ. Ийнхүү АНУ-ын үндэсний бахархал болж байсан хүйтэн дайны баатар Ф.Фишер эцэст нь ганцаардмал байдалд амьдарсаар насан эцэслэв. Фишерийн гэрээслэснээр Исландын парламентын гишүүн Сверссон, Исландын шатрын их мастер Олафсан, 1972 онд Фишерийн бие хамгаалагчаар ажиллаж байсан Торинсон, эмч Скилусан, Дэлхийн шатрын холбооны гишүүнээр ажиллаж байсан Ейнарсон нарын зургаан хүн түүнийг эцсийн замд нь үджээ. Швейцарийн банкинд хадгалуулсан түүний 1,6 сая еврог хэрхэх нь маргаантай үлдэв.
Судлаач орчуулагч С.Сэнгээ 

