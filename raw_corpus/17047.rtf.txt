(№144) 17047     
1988 оны зургадугаар сарын 16.
ШАЛГАХ СЭТГЭЛГЭЭ

Гүйцэтгэлийн хяналт, шалгалт бол удирдлагын аргын нэг туйл, дэвшүүлсэн зорилгыг ажил болгох хөшүүрэг, ам, ажлын нэгдлийг хангах хэрэглүүр, шилдэг туршлагыг бататгаж, дутагдал доголдлыг арилгах гол арга зам мөн. 

Хянан шалгах сэтгэлгээг хөгжүүлж, хяналтын үйл ажиллагааг идэвхжүүлэхгүйгээр өнөөгийн өөрчлөлт шинэчлэлтийг хийх аргагүй бөгөөд гүйцэтгэлийн хяналт, шалгалт суларсан газарт л салан задгай, эмх замбараагүй байдал гаардаг нь хэний ч мэдээж зүйл билээ. Гүйцэтгэлийг шалгах сэтгэлгээ, арга барил хуучирснаас голдуу зааж зааварчлах, шаардаж тушаах, нэг хэв загварт оруулахыг шаардах, захиргааны аргаар албадах, цаастай зууралдаж төлөвлөгөө, тайлан мэдээтэй хөөцөлдөж, боловсон хүчнийг амьд ажил, үйлдвэрлэлээс хөндийрүүлэхэд хүрдэг байна. 

Шалгалт дээрээс доош чиглэх ганцхан урсгалд орж, анхан шатны нэгжид зэрэгцсэн олон шалгалт тунаран давхардаж, хүндрэл учруулж, шалгалтын үр нөлөөг бууруулдаг зохисгүй барилыг өөрчлөх цаг болжээ. Нам, төр, олон нийтийн байгууллагууд өөр өөрийн шугамаар хяналт, гүйцэтгэлийн шалгалтыг хоорондын ямар ч уялдаагүй зэрэгцүүлэн хийж, ажилд тус хүргэх биш харин хиймэл бэрхшээл учруулдаг байдал арилахгүй байна. Анхан шатны байгууллагууд ч, дээрээс шалгалт ирэхийг хүлээж өөрсдөө шийдвэр, тогтоолынхоо гүйцэтгэлийг шалгахад сул анхаарч байна. 

<< Гаргасан тогтоол, шийдвзр, арга хэмжээнийхээ биелэлтийг тухайн намын байгууллага өөрөө хянаж, ажлын тодорхой үр дүн, гарсан өөрчлөлтөөр өөрөө үнэлж байх ёстой >> гэж манай намын XIX их хурал заалт өгснийг намын байгууллага, улс ардын аж ахуйн удирдах боловсон хүчин нийтээрээ үйл ажиллагааныхаа удирдлага болгож ажиллах нь зүй ёсны асуудал юм. Хяналт тавьж, гүйцэтгэлийг шалгах ажил үе үе уулгалах хэлбэрээр биш, харин шийдвэр боловсруулж, бэлтгэж гаргах, хэрэгжүүлэх, эцсийн үр дүнг тооцоолох бүхий л үе шатанд байнга зохиогдож ажилд нөлөөлдөг байвал зохино. Гүйцэтгэлийг шалгаж туслахдаа бэлтгэлгүй, зохион байгуулалт муутай, яаруу сандруу, хөнгөн хуудам хийж гол биш Зүйлээр хөөцөлдвөл дутуу дулимаг болж хазгай ташаа дүгнэлт хийхэд ч хүргэдэг. Түүнчлэн шалгалтыг сүр бадруулан бусдыг далайлгах, сүрдүүлэх, арга хэмжээ авах, шийтгэх хэрэглүүр болгосноос хүмүүсийн ажлын онцлог, бодит бэрхшээлийг харгалзахгүйгээр зэмлэж юм л бол халж солих, зэл ногдуулахыг урьдал болгодог муу зуршил дэлгэрч зарим газарт боловсон хүчний тогтвор суурьшил алдагдаж, салбарын ажилд муугаар нөлөөлж байлаа. 

Ажил үйлсийг урагшлуулахад байгууллага, боловсон хүчин нэг бүрийн оруулсан тодорхой хувь нэмэр, үр нөлөөтэй шинэ ажил, бүтээлч үйл ажиллагааг нарийн судалж дэмжин дэлгэрүүлэх, амжилт ололт, алдаа дутагдлыг ялган зааглаж, учир ялгавартай хандах нь үзлэг шалгалтын нэг чухал зарчим юм. Хяналт шалгалтын ажилд ил тод байдлыг хангах ленинч зарчмыг тууштай хэрэгжүүлэхийн тулд олон түмний гүнд орж, ажлын амьд үйл явцтай танилцаж, хөдөлмөрийн хамт олны санал дүгнэлтэд тулгуурлах хэрэгтэй юм. 

Шийдвэр гаргасан байгууллагын эрх мэдэл бүхий ажилтнууд гүйцэтгэлийг өөрсдөө биечлэн шалгаж туслах ажлаас зайлсхийж, тухайн ажлын тодорхой мэдлэггүй хүмүүсийг шалгалтад дайчлан оролцуулдаг архаг дутагдлын улмаас шалгагч нь шалгуулагч даа хөтлөгдөж, тусгай хөтөлбөр, зориуд бэлтгэсэн байгууллага, айлаар орж, бичиг цаастай голчлон танилцаж өрөөсгөл буруу дүгнэлт хийдэг удаа ч цөөнгүй байна. 

Тогтоол, шийдвэр гаргасан дээд байгууллага, түүний удирдах боловсон хүчин өөрснөө юу ч хариуцахгүй, зөвхөн гүйцэтгэгч нь ямар буруутан болж байдаг хачин зуршил ихээхэн газар авсныг тууштай өөрчилж, ажил хэргийн төлөө хэн хэн нь адилхан хариуцлага хүлээж байх шударга зарчмыг бэхжүүлэх, үүнд ч хяналт, шалгалт чиглэж байх нь чухал юм. 

Саяхан хуралдсан аймаг, хотын намын бага хурлууд дээр коммунистуудын гаргасан санал шүүмжлэлээс үзэхэд намын хяналт, гүйцэтгэлийн шалгалтын арга барил өнөөгийн шаардлага Ихээхэн хоцорсны улмаас үр нөлөө нь дээшлэхгүй тавьсан зорилт, гаргасан шийдвэрийг хэрэгжүүлэхэд олигтой түлхэц өгөхгүй байна. Ялангуяа Архангай, Булган, Дорнод, Дундговь зэрэг аймагт намын өмнөх бага хурлуудын шийдвэр, тавьсан гол зорилт бүрэн хэрэгжээгүй нь гүйцэтгэлийн хяналт, шалгалтыг сулруулсантай шууд холбоотой гэж коммунистууд дүгнэжээ. 

Нам, ард түмний гол анхаарал төвлөрч байгаа өнөөгийн тулгамдсан зорилтыг хэрэгжүүлэхэд эдийн засгийн шинэчлэл хийх, ардчиллыг хөгжүүлэх, ил тод байдлыг бататган хяналт, шалгалтыг эрс сайжруулж, гүйцэтгэлийг зохих хугацаанд нь хангахуйцаар намын ажилтны шалгах сэтгэлгээг эрс өөрчлөн сайжруулах шаардлагатай байна. 

Хөдөлмөрийн хамт олон, аж ахуйн байгууллагын бие даасан ажиллагааг боогдуулсан элдэв дүрэм зааврыг удирдлага болгож ихэвчлэн дээрээсээ доош хийдэг шалгалтын хуучирсан аргыг өөрчилж, дороос тавих жинхэнэ олон түмний хяналтыг хүчтэй болгон, үр ашиг, чанарыг дээшлүүлэх, нөөц бололцоог илрүүлэх, аж ахуйг эрхлэн хөтлөх шинэчлэлийг боловсронгуй хяналт, гүйцэтгэлийн шалгалтаар эхлэх нь зайлшгүй чухал болж байна. 

Намын бодлого, шийдвэрийг хэрэгжүүлэх ажилд төв, орон нутагт удирдан зохион байгуулж байгаа аймаг, хотын намын хороод, намын анхан шатны байгууллага шийдвэр, гүйцэтгэл, ам, ажлын нэгдлийг хангах хүчирхэг зэвсэг хяналт, гүйцэтгэлийн шалгалтыг боловсронгуй, дайчин болгож, шалгалтын сэтгэлгээг шинэчлэхэд ихээхэн өөрчлөлт хийх ёстой. 

Гүйцэтгэлийн шалгалт нь ямагт ил тод байж түүнд өргөн олон түмэн оролцож, санал бодлоо чөлөөтэй хэлж, үнэн зөв дүгнэлт гаргах, дутагдал тасалдлын шалтгааныг тогтоох, арилгах замыг оновчтой сонгох, тэргүүний, шинэ соргог зүйлийг нээн олж тусган авах, нөгөө талаар ажил хэрэгт хариуцлагагүй хандсан хүмүүсийн үйл ажиллагаа, зан суртахууны байдлын хамт олноороо шүүн хэлэлцэж, хүмүүжлийн нөлөө үзүүлдэг ардчилал, ил тод байдлын жинхэнэ сургууль болж байвал зохино. 

