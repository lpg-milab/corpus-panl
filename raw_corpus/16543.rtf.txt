№266 (16543)           
1936 оны арван нэгдүгээр сарын 6.
Шинэ эриний үүдийг нээгч

Хүн төрөлхтний түүхэнд шинэ эринийг нээж дэлхийд анхны ажилчин, тариачны социалист төр улсыг байгуулж, ертөнцийг хувьсгалт ёсоор шинэтгэн өөрчлөх аугаа их түүхэн үйл явцыг эхлүүлж, хорвоогийн улс түмэнд нийгмийн боолчлол, мөлжлөгөөс ангижрах, улс төр, эдийн засаг, оюун санааны болон үндэстний дарлалаас чөлөөлөгдөх замыг гэрэлтүүлсэн Октябрийн социалист их хувьсгал ялан мандсаны 69 жилийн ойтой манай гаригийн сая сая хүн ард баяр төгөлдөр золгож байна. 

<< Аугаа их Октябрийн социалист хувьсгал нь дэлхий дахины түүхэнд эргэлтийн үйл явдал болж, дэлхийн хөгжлийн ерөнхий чиглэл, үндсэн хандлагыг тодорхойлон, капитализмыг шинэ, коммунист нийгэм эдийн засгийн формацаар солих эргэлт буцалтгүй процессын эхлэлийг тавьсан билээ >> гэж ЗХУКН-ын шинэчлэн боловсруулсан Программд Октябрийн хувьсгалын олон улсын гандан бууршгүй өргөн ач холбогдлыг тодорхойллоо. 

Октябрийн хувьсгалын ялалтаар жигүүрлэн түүхэнд анх удаа шинэ нийгэм байгуулах их замыг тавих хосгүй үүргийг зөвлөлүүдийн орны ард түмэн хүнд хэцүү бэрхшээл сорилтын дундуур нэр төртэй биелүүлж, суут Лениний сургаалыг гуйвшгүй хэрэгжүүлж, эдийн засаг, шинжлэх ухаантехник, оюуны яндашгүй потенциал бий болгож, даян дэлхийд анх удаа социализмын бодитой бөгөөд хүчирхэг байгууламжийг цогцлон сүндэрлүүлсэн билээ. Зөвлөлтийн ард түмний эрэлхэг хөдөлмөр, дундаршгүй зүтгэлийн үр шимээр биежин цогцолсон социализмын гэрэлт зам өөд хүн төрөлхтний хараа бүрэн чиглэж, жил ирэх тусам улам олон орон, улам олон хүн ард социализмд тэмүүлж, түүгээр зүг чигээ баримжаалж байна. 

Зөвлөлтийн баатарлаг ард түмэн лениний намынхаа удирдлагаар зөвлөлт нийгмийн чанарын шинэ дэвшлийг хангах талаар ЗХУКН-ын XXVII их хурлаар дэвшүүлсэн нийгэмэдийн засгийн хөгжлийг хурдатгах түүхэн зорилтыг хэрэгжүүлэх хувьсгалжуулагч их ажил үйлсийг өнөөдөр өрнүүлж, ЗХУ-ын үндэсний орлого, аж үйлдвэрлэлийн хэмжээг бараг хоёр дахин нэмэгдүүлж, энэ зууны эцэст өнгөрсөн дал шахам жилд буй болсонтой тэнцэх эдийн засгийн лут том потенциал бүрдүүлэхээр улс төр, хөдөлмөрийн асар их идэвх өрнүүлж, Октябрийн хувьсгалын 69 жилийн ойг угтлаа. 

ЗХУКН-ын XXVII их хурлын шийдвэр, ЗХУКН-ын шинэчлэн боловсруулсан Программд эдийн засаг, нийгмийн дэвшлийн зүйрлэшгүй том амжилтад хүрэх гол нэг нөхцөлийг даян дэлхийд энх тайвныг хамгаалан бэхжүүлэх, олон улсын түгшүүртэй байдлыг намжаах, зэвсэглэлээр хөөцөлдөхийг зогсоон, халуун цөмийн дайн гарахыг зайлуулах явдал гэж үзсэн юм. ЗХУ-ын энх тайванч оновчтой санал, санаачилгууд цөмийн туршилтыг дангаараа азнаснаа сунгасан нь Октябриар мэндэлсэн зөвлөлт төрийн энх тайванч чин эрмэлзлийн эрхэм дээд уламжлалын зүй ёсны үргэлжлэл, түүхэн шинэ нөхцөл дэх шинэ дээд зарчим мөн. 

Мөлжигч байгууллыг түлхэн унагаах, шинэ нийгэм байгуулахын төлөө тэмцлийн тэргүүн эгнээнд марксистленинист намаараа удирдуулсан ажилчин анги, ялгуусан алхаагаар урагшлан давшихдаа Октябрийн үзэл санааны унтран мөхөшгүй одоор чиг замаа барьж байна. 

Октябрийн одоор чигээ олсон анхны улс орны нэгэнт чөлөөт, ардын эрхт Монгол орон хэдэн зууны хоцрогдлоосоо ахар богино хугацаанд салж, капитализмыг алгасан социализмд түүхэн шилжилт амжилттай хийж, улс орондоо эдийн засаг, нийгмийн асар их өөрчлөлт гаргаж чадсан юм. Октябрийн өлгий орон, зөвлөлтийн баатарлаг ард түмэнтэй тогтоосон ган бат найрамдлын ачаар ЗХУ-ын ах дүүгийн сэтгэл харамгүй тусламжтайгаар их Лениний заасан замаар мятаршгүй замнан урагшлахдаа манай ард түмэн хайрт эх орноо танигдашгүй болтол нь цэцэглүүлэн хөгжүүлж, эрин зууны зүйрлэшгүй их хүч, эгнэшгүй хурдыг эзэгнэх түүхэн аянаа амжилттай хийж байна. << Аугаа их Ленин, Д. Сүхбаатар нарын үндэслэсэн бөгөөд улирах цагийн сорилт, шалгалтыг даван туулсан МАХН, ЗХУКН-ын болон монгол, зөвлөлтийн ард түмний эвдэршгүй холбоо, ах дүүгийн найрамдал хэзээ хэзээнээс илүү бат бэх, хөдөлшгүй үндэс суурьтай, саруул сайхан ирээдүйтэй байгааг сэтгэл гүнээ ханамжтай тэмдэглэж байна >> гэж МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх манай найрамдлын гүн агуулгыг яруу сайхан тодорхойлсныг монголын ард түмэн аугаа их Октябрийн түүхт 69 жилийн ойг ёслон тэмдэглэх энэ өдрүүдэд сэтгэл дүүрэн дахин давтан нотолж байна. 

Дэлхийн социализм, орчин үеийн хөгжлийн явцад бүх талаар шийдвэрлэх нөлөө үзүүлж, улам бүр өрнөн хөгжиж байгаа өнөө үед социализмын орнуудын байнга баяжсаар байгаа нийгмийн практик, шинэ нийгэм бүтээн байгуулах үйлсдээ олж байгаа асар их ололт, амжилт нь Октябрийн үзэл санаа, үйл хэргийн ялагдашгүй их хүч, эгнэшгүй далайц, интернационалч гүн гүнзгий утга учрыг хүн төрөлхтөнд бодитойгоор илтгэн харуулж байна. 

Их Октябрь улс түмний найрамдал, энх тайван гэдэг эрхэм нандин үгийг тунхаглан бадруулсан хувьсгалын улаан тугийг орчлонд анх түрүүн өндөрт мандуулсан тэр л гэгээн үйлсээрээ өнөөгийн дүр царайг илтгэж хойчийн шинэ ертөнцөд хүний гэрэлт сайхан туйлын зорилтын одон болон мандсаар байх болно. 

