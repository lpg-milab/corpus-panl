Бид яагаад өвөрмөц юм

 Цүлтэмийн Уранчимэг. Урлаг судлаач мэргэжилтэй. Тэрээр Унгар улсын Будапештийн их сургууль, СУИС, Токио хотын София их сургуулийн урлаг судлалын анги төгсчээ. Одоо ХААН банкны дэргэдэх "Арт" галлерейд куратороор ажиллаж байна. 
-ХААН банкныхан дүрслэх урлагийг дэмжих зорилгоор өнгөрсөн өвлөөс эхлэн төсөл хэрэгжүүлж эхэлсэн нь зураачдын хувьд олзуурхууштай хэрэг болж байна? 
- Монголын уран бичлэгээр хамгийн анхны үзэсгэлэнгээ гаргасан. Хэл бичгээ дэмжих үүднээс үүнийг хийсэн юм. Саяхан эдгээр бүтээлээ эмхэтгэн ном болгон хэвлүүллээ. Ер нь бид сар бүр зохион байгуулж буй үзэсгэлэнгээрээ дамжуулан ийнхүү нийгмийн анхаарал татсан сэдвүүдийг хөндөхөөс гадна, шинэ сэргэг санаа дэвшүүлж, өвөрмөц маягаар зохион байгуулахыг бодож байна. 
-Үзэсгэлэнгийн бүх сурталчилгаа, зардлыг танайх дааж байна уу? 
-Тэгнэ. Төсөлд хамрагдсанаар зураачид мөн түрээс төлөхгүй. 
Ийм маягаар зургаан сар хүртэл кураторын санаачилсан үзэсгэлэнгүүд гарах юм. Үүнээс хойш зураачдын ирүүлсэн төслүүдийг шалгаруулсны эцэст үзэсгэлэн зохион байгуулна. 
-Хамгийн сүүлд монгол зургаар дагнаж үзэсгэлэн гаргасан. Мөн Мартын 8-ныг тохиолдуулан дан бүсгүйчүүд бүтээлүүдээ сонирхуулсан. Хойшид ч ийм маягаар төрөлжих үү? 
-Зураачдаас ирүүлсэн бүтээлүүдийг харж байж дараагийн удаа ямар чиглэлийн үзэсгэлэн гаргахаа шийдэх юм. 
-Ирэх сарын үзэсгэлэнгээрээ "хэлмэгдсэн" зургуудтай танилцуулна гэж байсан...
-Энэ төсөл өөрчлөгдөж магадгүй. Гадаадаас нэг төсөл ирсэн байгаа.
-Их сонирхолтой үзэсгэлэн гаргах нь гэж бодож байсан юмсан. Хойшлуулж байгаа биз дээ? 
-Тийм.
-Танайх зураачдыг бүтээлээ зарж борлуулахад зуучилдаг уу?
-Тийм үүрэг хүлээдэггүй ч боломж олгодог. Үзэсгэлэнгийн нээлтийн үеэр их зарагддаг юм. Манай банкны гүйцэтгэх захирал Питер Морроу өөрөө ч мөн зураг сонирхдог тул хувьдаа, зарим үед банкинд зориулж худалдаж авах нь бий. Одоо гарч байгаа монгол зургийн үзэсгэлэнгийн нээлтийн үеэр Францын элчин сайд хоёр ч зураг худалдаж авсан.
-Танай цуглуулгад хэдэн зураг данстай байна? 
-60 гаруй бүтээлчийн 200 бүтээл бий. Энэ бүхэн цаад утгаараа бизнесийн үйл ажиллагаанд ээлтэй юм шиг байна. Мөн харилцагч болон банкны ажилтны сэтгэл зүйд эерэг нөлөө үзүүлнэ. Хэдэн жилийн өмнө худалдаж авсан зурагны үнэ өнөөдөр хэд дахин өссөн. Борлуулах юм бол овоо үнэд хүрнэ. Гэхдээ борлуулахгүй л дээ. 
-Ямар зураг худалдаж авах эсэхийг та мэддэг үү?
-Зөвлөж ярилцаж байж шийднэ. 
-Бусад галлерей үзэсгэлэн гаргаж буй зураачдаас түрээсийн оронд бүтээлийг нь авдаг гэж дуулсан. 
-Нийтийн жишиг тийм л дээ. Түрээс авахаас гадна зураг зарагдсан тохиолдолд шимтгэл авдаг.
-Куратор ямар үүрэгтэй байдаг юм бэ? 
-ХААН банк урлагийн чиглэлээр мэргэжлийн бус, бизнесийн байгууллага тул өмнө нь галлерейн үйл ажиллагаа явуулах тогтолцоо, туршлага байсангүй. Үүнийг чиглүүлж, галлерейн шинэ ажилтнуудыг сургах, мөн банкныхаа ажилтнууд болон харилцагчиддаа урлагийг таниулах нь миний хүлээсэн үүргүүдийн нэг. 12 дугаар сард анх нээгдсэнээ бодвол галлерей маань олонд танигдаж, уран бүтээлчдийг нээж гаргах орон зай болж байна. Энэ хэрээр нэр хүндтэй ч болж байна. Тухайн үзэсгэлэнгийн сэдэв ямар байх, ямар байдлаар хүргэх, тухайн уран бүтээлчдээ хэрхэн танилцуулах вэ гэдэг нь кураторын гол ажил. Тухайлбал, Урчуудын эвлэлийн хорооны үзэсгэлэнгийн танхимд ямар ч зураач аль ч чиглэлээр үзэсгэлэн гаргахад нээлттэй, чөлөөтэй байдаг. Харин галлерей куратортой байснаар, зураачдаа өөрсдөө сонгох, олон жил завсарласан болон шинээр гарч ирж байгаа зураачдыг танилцуулах зэрэг үйл ажиллагааны цараа, агуулга нь өргөн, янз бүрийн бүлэг, нийгэмлэгүүдийг хамардаг юм. Мөн урлагаа хэрхэн яаж хүргэх асуудлыг хариуцдаг. 
-Урлагийг тайлбарлах хэрэгтэй эсвэл шаардлагагүй гэж үздэг. Яах ёстой юм бол? 
-Өнгөрсөн хоёрдугаар сард манайд "Дүрслэлгүй дүрслэх урлаг" нэртэй үзэсгэлэн гарсан. Контемпрэри урлагийн төрлүүдийг нэг дор базаж хүргэхийг зорьсон юм л даа. Энэ хүрээнд гадна дотнын хүмүүс урин энэ бүхнийг тэд ямар нүдээр харах нь уу гэдэг асуудлыг давхар хөндсөн. Хэдийгээр зураг уран бүтээлч, үзэгчдийн хооронд гүүр болж байдаг ямар байдлаар тайлбарлах вэ гэдэгт учир байна. Жишээ нь, "Дүрслэлгүй дүрслэх урлаг"-ийн үеэр үзэсгэлэн гаргасан зураач "Энэ тойрог нь ийм байгаа юм, ингэж харах ёстой" гэхчлэн тайлбарлахыг хараад би ингэж бодож байсан л даа. Урлаг өөрийн гэсэн хэлтэй. Жишээ нь, зураач тайлбарлаагүй тохиолдолд үзэгч тэр бүтээлийг яаж хүлээж авах вэ? Гадны үзэсгэлэнд оролцож байх үед зураач нь тайлбарлаагүй байхад л бүтээл нь үзэгчдэд шууд хүрч байдаг. Үүн шиг манай уран бүтээлчид хүчтэй байх хэрэгтэй. Хүчтэй байж л үзэгчдэд хүрнэ. Урлаг судлаачид түүх, онолын талаас ямар нэг хэмжээгээр тайлбар, дүгнэлт хийж болох л юм. Харин тоо, өгүүлбэртэй бодлого тайлбарлаж байгаа юм шиг "Ингэж хараарай" гэхчлэн хэлэх боломжгүй. Маш сайн уран бүтээлээ зураач нь тайлбарлаж чадахгүй байгааг би жирийн үзэгдэл гэж хүлээж авдаг. Угаасаа тэр хүн өгүүлэмжээ гаргачихсан учраас үгээр илэрхийлэх нь түүнд амаргүй байгаа юм. Олон үзэсгэлэн үзэх тусам нүд тайлагдан, ойлгомжтой болж, "Энэ надад таалагдаж байна, эсвэл таалагдахгүй байна" гэх зэрэг өөр өөрийн байр суурьтай болж эхэлдэг. Энэ бий болсон байр суурь л урлагийг ойлгох эхлэл. Дуунд хүн яаж дуртай болдог, хөгжмийг хэрхэн ялгаж эхэлдэг билээ. Түүнтэй адил зураг харахад хэцүү, ойлгомжгүй юм шиг мөртлөө аажим аажим ийнхүү өөрийн эрхгүй байр суурь бий болдог. Би хүмүүст байнга зөвлөдөг юм. Үзэсгэлэн байнга үзэж байх хэрэгтэй. Гэхдээ гудамжинд байгаа зарлалыг гүйлгэж хардаг шиг биш. Зориуд цаг заваа гаргаж, тухайлбал баримлыг тал талаас нь харж, юм юм бодож үзэх ёстой. 
-Манайд дүрслэх урлагийн шүүмж хэр хөгжиж байна? 
-Гадаадад гарсан үзэсгэлэн бүрт зориулж шүүмж гардаг. Сэтгүүлчид янз бүрийн л өнцгөөс харж бичсэн байдаг. Манайхыг бодвол том нийгэм, байдал ямар байна яг л хэвээр нь л бичнэ. Зураач, судлаачид "Энэ сонинд ингэж, тэр сэтгүүлд тэгж бичсэн байна лээ" гэхчлэн ярилцах юм билээ. Түүхээс харахад их олон бүтээлчийг урлаг судлаачид гаргаж ирсэн байдаг. Өнгөрсөн гуравдугаар сард гаргасан үзэсгэлэнгийн үеэр Нандиа гэдэг их сонин уран бүтээлчийг олж харсан. Тэр охин өмнө нь үзэсгэлэнгээ ер гаргаж байгаагүй юм билээ. Миний шавь байсан юм. Зургий нь үзээд их өвөрмөц уран бүтээлч болсон байсанд их баярласан. Түүний бүтээлийг гаргаж ирээд тавихад ирсэн хүн бүхэнд ямар нэг сэтгэгдэл төрч байгаа юм. "Ямар сонин юм бэ" гэх юм уу эсвэл "Ямар муухай юм бэ". Энэ мэтчилэн сэтгэгдэл төрүүлэх нь чухал болохоос хүмүүст заавал таалагдах алба биш л дээ. Мартагдашгүй сэтгэгдэл төрүүлнэ гэдэг л хамгийн чухал. 
-Гурван охин тэс өөр чиглэлээр үзэсгэлэн гаргасан байсан... 
-Үе тэнгийнхэн мөртлөө өөр, өөр чиглэлээр ажилладаг учраас нэг дор харуулбал сонин харагдах байх гэж бодсон юм. 
-Та шүүмж бичиж байна уу? 
-Хэд хэд бичсэн. Гэхдээ манайд шүүмж бичих боломжгүй юм шиг санагдсан. Яагаад гэвэл, би зураачдын халуун тогоонд эргэлдэж байдаг. Манай зураачдын ихэнх нь цалингүй хүмүүс. Бүх л амьдралаа уран бүтээлдээ зориулж байгаа тэднийг аль болох сайн талаас нь харуулъя гэж бодсон. Шүүмжлэх амархан. Дотроо хэлэх ярих зүйл олон байдаг ч надтай надгүй уран бүтээлчид өөрсдийгөө, өрөөлийг ч бас мэднэ. Баруунд хэдэн жил ажиллаж амьдрахдаа би их үндсэрхэг болчихсон. Аль болох зураачдаа гаргаж ирье, харуулъя л гэж шийдсэн. 
-Таныг саяхан Америкт урлагийн чиглэлээр лекц уншсан гэж байсан...
-Тэгсэн. Том аялал болсон. Баруунд Монголын урлагийг бараг мэддэггүй. Нөгөө л нэг ядуу буурай гэсэн дүр төрх давамгайлдаг. 1995 оноос хойш урлагийн сургуулиудад, мэргэжлийн бус хүмүүст зориулан лекц уншлаа. Харин энэ удаа Азийн урлагийн музей, Нью-Йорк хот дахь Рубиний музейд уншлаа. Мөн Калифорний болон Пристоны зэрэг их сургуулиудад өөр өөр чиглэлээр лекц уншсан. 
-Ямар, ямар сэдвээр? 
"Буддын урлаг", "Их хүрээний урлаг", "Чингис хааны хөргүүд ба Монголын эзэнт гүрний урлаг". Тухайн газраас сэдвээ өгсөн юм.
Тэнд оюуны хөдөлмөр гэсэн утгаар лекц, эрдмийн ажлыг их өндөр үнэлдэг юм билээ. Мөн сайн зохион байгуулдаг, энэ тал дээр их туршлагатай. Монголчуудаас анх удаа оролцсон нь энэ. Англи хэл дээр тавьсан анхны яриа байсан учир их сонирхож байсан шүү. Цаашид ч ийм маягаар оролцвол тэд Монголын урлагийг их сонирхох юм билээ. 
-Монголын урлагийн төвшин хэр байна вэ. Танд багцаа бий юү? 
-Үүнийг их олон хүн асуудаг. Урлаг судлаач, зураач бүр энэ тухай боддог. Дэлхий улс гүрнүүд хүчирхэгжиж, Буддын судлал хүчтэй гарч ирж, Монгол орон соёл, оюуны хүрээнд мартагдсан энэ үед Монголын соёл урлагийг гаргаж ирнэ гэдэг маш их хэрэгтэй. Зөвхөн оюун, соёлын хүрээнд ч биш юм. Ямар ч сэтгүүлийг нээхэд Хятадын урлагийн тухай өгүүлж, ямар ч үзэсгэлэнг харсан танхимын дөрөвний гурвыг хятад уран бүтээлч эзэлсэн байдаг. 
-Хүн бүр Хятадын урлагийг магтаж байна? 
-Аймшигтай. Би их айдаг. Тиймээс түвшин гэж ярихаас илүү Монголоо гаргаж ирэх нь л чухал байна. Ийм үед Монгол гэж дуугарах хэрэгтэй. Төв Азийн соёл Монголын урлагт нөлөө үзүүлж байна гэж бид ярьдаг ч энэ арга барил, сүүлийн үеийн судалгаа алга болж байна. Хэдийгээр нөлөө байсан ч Монгол гэдэг өөрийн гэсэн өвөрмөц соёлтой ертөнц. Харин яагаад, юугаараа өвөрмөц юм гэдгийг гаргаж ирэх нь бидний хамгийн их анхаарах зүйл. Энэ бол аль нь илүү, аль нь дутуу юм гэж харьцуулахаас чухал. Хэдийгээр дэлхийн урлаг байлаа ч Монгол гэдгийг гаргаж ирэх л ёстой. Харамсалтай нь, энэ байдал сүүлийн үед алдагдаж байна. 
-Таныг орчин үеийн урлагаар мэргэжсэн судлаач гэх юм билээ? 
-Энэ чиглэлээр1994 оноос хойш ажиллаа. Маш олон уран бүтээлчтэй хамтарч гадаад дотоодод үзэсгэлэн зохион байгууллаа. Орчин үеийн урлагаа мэдээж орхиогүй. Гэхдээ Америкт эрдмийн ажил хийж байгаа минь зөвхөн орчин үеийн Монголын урлагийг судлах биш бүх үеийг хамарч байна. Жишээ нь, буган чулууны үеийн эртний дурсгалуудын талаар Цюрихт илтгэл тавьсан. Монголын эзэнт гүрэн, Буддын шашны түүхийг судалж түүхэн замнал, онцлог шинжийг харуулснаар Монгол гэдэг улсыг бүхэл бүтэн үеэр нь гаргаж ирэх зорилготой байгаа юм.
-Та ах нартайгаа энэ мэтчилэн урлагийн талаар их ярилцдаг биз? /Тэрээр зураач Төрийн соёрхолт, Ардын зураач Н.Цүлтэмийн охин, Төрийн шагналт, зураач Ц.Энхжин, Урлагийн гавьяат зүтгэлтэн, зураач Ц.Мөнхжин нарын дүү аж./ 
-Аж амьдралаа ярина уу гэхээс урлагийн тухай барагтай л бол ярилцдаггүй. Тэд уран бүтээлчид, харин би уран бүтээлчидтэй хамтарч ажилладаг учир бидний ажил их өөр. 
- Урлаг судлаачын хувьд тэдний бүтээлийн талаар санаа оноогоо хэлдэггүй гэж үү? 
-Сонин л санагддаг юм. Ялангуяа, Мөнхжин ахын бүтээлүүдийг ойлгодоггүй, "Юу бодож ингэж зурсан юм бол" гэж үргэлж бодогддог. Заримдаа бүр тайлбарлах гээд тайлбарлаж чаддаггүй юм. Гэхдээ надад өөрийн гэсэн байр суурь байдаг учраас тэдний санаа бодлыг асуух дургүй. Гадаад руу олон удаа явах тусам миний байр суурь улам л бүрдээд байна. "Нийгмийн дорой байдлаас үүдэн урлаг маань бас дорой байна уу, энэ урлагийг гадаадад ямар байдалтай гаргаж үзүүлэх вэ". Миний боддог зүйл ийм л байдаг. 
-Та Америкт докторын зэрэг хамгаалж байгаа гэлүү? 
-"Хүрээний урлаг" гэсэн сэдвээр, Хүрээ гэсэн хот байсан тухай. Хүрээ бусад орны сүм хийдүүдээс зохион байгуулалт зэргээрээ маш их ялгаатай. Энэ дотор ямар урлаг хийж байсан тухай зэрэг олон асуудал хөндөж байгаа. Энэ дундаас үргэлжлүүлэн цааш судлах юм бол их зүйл бий. Үүнээс үүдэн гадныхан Монгол судлал руу анхаарлаа хандуулах болов уу гэж найдаж байна. Харамсалтай нь, Америкт Монгол судлал бага хөгжиж. Гаргаж ирэх л хэрэгтэй байна. Гаргаж ирнэ гэдэг ганц хоёр үзэсгэлэнгээр тогтох хэрэг биш, ном товхимол гаргаж, үндэстэй сайн судалгааны ажил хийвэл энэ зүг рүү тэд харах байх. 
-Та зурдаг уу? 
-Үгүй. Манай зарим зураач урлаг судлаач биднийг "Та нар бийр будаг барьж үзээгүй байж юугаа шүүмжилдэг юм" гэж дургүйцдэг. /Инээв/ 
-Таныг урлаг судлаач бол аав, ах нар чинь зөвлөө юү? 
-Үгүй. Би урлаг судлаач болъё гэж ерөөсөө бодож байгаагүй. Хувь заяагаа л дагасан. 
-Аав чинь таныг хэр үнэлдэг байсан бэ? 
-1995 онд би магистр хамгаалсан юм. Хүрээний зургийн тухай бичсэнийг минь аав уншчихаад их гайхаж хүлээж авсан. Энэ тухай түүний бич.
сэн ярьсан юм зөндөө байдаг л даа. Надтай санал нийлээгүй ч хамгийн гол нь өөрийхөөрөө бичсэнд минь аав их баярлаж билээ. Дараа нь 25 дугаар телевизээр абстракт урлаг, Матиссийн тухай нэвтрүүлэг бэлтгэхэд сэтгэл хангалуун байсан. 
Хэрэв амьд байсан бол би урлагийн талаар аавтайгаа л их ярилцах байсан. 
Б.Хонгормаа 