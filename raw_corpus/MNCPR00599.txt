Ан хөөж яваад онгоцны цонхоор хоёр удаа бууджээ

Зэвсэгт хүчний жанжин штабын "МИ-8" нисдэг тэрэг осолдох шахсан мэдээллийн дагуу бид холбогдох байгууллагууд болон хувь хүмүүсээс тодорхой мэдээллүүдийг уншигчдадаа дэлгэрэнгүй мэдээлж буй билээ.
Батлан хамгаалах яамны Жанжин штабын дарга генерал Ц.Тогоогийн "МИ-8"-ыг тусгай үүргийн нислэг хийхээр болсон талаархи удирдамж Иргэний нисэхийн ерөнхий газарт очжээ. Харин гэрээ байгуулж гарын үсэг зурсан хүн нь Жанжин штабын орлогч Ганбат гэдэг. Тусгай үүргийн нислэг учраас Иргэний нисэхийн ерөнхий газар хяналт тавих эрхгүй учир зөвхөн нисдэг тэрэгний хөдөлгөөнийг хянаж байж. Иргэний нисэхийн ерөнхий газарт 14 цаг 10 минутын үед Булганаас Улаанбаатар руу гарлаа гээд холбоо тасарсан байна. Анх Улаанбаатараас хөдлөхдөө 900 литр шатахуун цэнэглэсэн боловч Булганд очоод 1400 литр шатахуун дахин цэнэглэсэн байна. Уг нь "МИ-8" цагт 800 литр бензин зарцуулдаг гэнэ. Тэгэхээр анх хотоос нисэхэд байсан шатахуун дээр Булганд цэнэглэсэн бензин нийлээд 2300 орчим литр түлш нь очих газартаа хүрээд 17 цаг 40 минутад Улаанбаатарт ирэхэд хүрэлцэхүйц байж. Гэтэл 17 цаг өнгөрч байхад Борнуураас 12 км зайтай газар буулаа гэсэн. Тэгэхээр маршрутаараа яваад ирэхэд хангалттай хүрэх шатахуунтай байсан онгоцны багийнхан ан хийж яваад шатахуун дууссан байх магадлалтай юм. Мөн баттай эх сурвалжийн мэдээллээр онгоц нисэх үед нисгэгчид хандан гишүүн Ц.Батаа ан харвал хэлээрэй гэж байжээ. Гэтэл үнэг олж харан нисдэг тэрэгнээс хоёр ч удаа бууджээ. Үүний нотолгоо нь нисдэг тэрэгнээс хоёр ширхэг сумны хонгио олдсон байна. Осолдох гол шалтгаан нь ан хөөж яваад хэт нам дор газар явснаас болжээ. Унахдаа элгээрээ мотороо хэд хэдэн удаа дэлдсэн байна. Нислэгийн үеэр хоёр шил Чингис архи уусан байж. Мөн уугаагүй хоёр шил Чингис онгоцонд үлдсэн байсан гэнэ. Хамгийн хачирхалтай нь хотоос гарахдаа тогтоосон байсан маршрутыг зөрчсөн нь тодорхой болоод байгаа. Цагдаагийнхны шалгалтаар Батлан хамгаалах яамныхны хэлээд байгаа өндөрт явж байгаад мотор нь зогсож унаагүй харин эсрэгээр хэтэрхий нам газар ан хийж яваад мотороо эвдэлсэн нь тодорхой бололтой. Энэхүү "МИ-8" нь уг гарал нь Оюуны-Ундраагийн нисдэг тэрэг бөгөөд өнгөрсөн оны арванхоёрдугаар сард Монгол даатгалд 528 сая төгрөгөөр даатгуулсан аж. Онгоцны хөдөлгөөн хянаж байсан Иргэний нисэхийнхэн онгоц чинь яачихав гэж Батлан хамгаалах яамны холбогдох хүмүүсээс асуухад онгоц хөөрчихсөн гэсэн худал мэдээлэл өгсөн байна. Тухайлбал Очирбат гэдэг хүн асуултад нь иймэрхүү хариулт өгсөн гэнэ. 303 дугаар ангийнхан болон онгоцны экипажийнхан энэ хооронд цэргийн холбооны станцаар байнга холбоотой байсан бөгөөд онгоц нь алга боллоо гэж эрх бүхий хүмүүс Батлан хамгаалах яам руу ярихад 303 дугаар ангийнхан цаанаас үүрэг өгсөн гээд Иргэний нисэхийн ерөнхий газарт мэдээллээ өгөөгүй аж. Энэ талаар Хилийн цэргийн ерөнхий газрын дарга хүртэл "МИ-8" маслоо цацсан. Тэгээд аюулгүйн буулт хийжээ хэмээн зарим хүмүүст ярьж байсан гэнэ. Ослын буулт хийсэн талаар онгоцны үйлчлэгч нь төв рүү мэдээлжээ. Үйл явдал болсны дараа Иргэний нисэхийн ерөнхий газар нислэгийн хөдөлгөөн хариуцдагийн хувьд ажлын хэсэгт орж ажиллахыг хүссэн боловч БХЯ-ныхан татгалзан бид өөрсдийн шугамаар шалгая, харин та нар "МИ-8" мэддэг хүн гаргаж өгөөч гэж хүсчээ. Тийнхүү Зам тээвэр, аялал жуулчлалын яамнаас мэргэжилтэн Дашаахүү гэдэг хүнийг авч явсан байна. Энэ бүх үйл явдлууд нь Улсын нислэгийн тухай хууль, Агаарын зайн тухай хуулиудыг зөрчиж ялангуяа нислэгийн мэдээллийг буруу өгч, цагаа буруу хэлж байсан аж. Магадгүй ИНЕГ хөдөлгөөнийг нь хянаж байгаагүй бол мөн Онцгой байдлын ерөнхий газарт хугацаанд нь мэдээлээгүй өнгөрсөн бол мэдээлэл буруу өгч байсан тэд үйл явдлыг нуугаад өнгөрч ч болох байж. Мөн хувийн шалтгаанаар явж байсан гэж Ц.Батаа гишүүн хэлж байсан атал Жанжин штабын дарга чухам яагаад тусгай үүргийн нислэг гэж удирдамждаа бичсэн нь эргэлзээ төрүүлж байна. Уг нь тусгай үүргийн болон онцгой үүргийн гэсэн нислэгүүд байдаг боловч энэ нь онцгой байдлын үед юмуу өөр тохиолдолд ийм нислэг үйлддэг гэнэ. Чухам яагаад албан бичигт эрхэм гишүүн Ц.Батаагийн хувийн компанийн шугамаар ирсэн япончуудыг Японы парламентын гишүүд гэж албан бичигт бичсэн зэрэг нь гайхалтай. 1970-аад оны үед Зэвсэгт хүчний жанжин штабын дарга генерал Ж.Ёндон мөн яамныхаа харьяаны онгоцоор чоно авлаж яваад мөн иймэрхүү үйл явдал болж албан тушаалаасаа огцорч байсан жишээ бий. Үйл явц өрнөж эхэлмэгц л бурууг өөрөөсөө холдуулж бие бие рүүгээ түлхэх гэсэн оролдлого илт байна. Зарим нэг нь үнэн бодит мэдээллийг гуйвуулах нуун дарагдуулах сонирхол ч байгаа бололтой. Ямар ч байсан хэргийн эзэн болон ослын шалтгаан удахгүй тодорхой болох биз ээ. Өчигдрийн байдлаар уг онгоцыг ачааны том машинаар Зэвсэгт хүчний 303 дугаар анги дээр авчирсан байна. Мөн УИХ-ын гишүүн Ц.Батаа өөрийнхөө гар хугарсныг олон нийтэд мэдээлэхийг төдийлөн хүсээгүй ч түүний шууны яс хугарсан юм байна. 
Д.Мөнгөндалай
