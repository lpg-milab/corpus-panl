Хэлээ хилээсээ илүү хамгаалах учиртай

Хэл, уран зохиол судлалын ахлах багш Д.Дамдиндоржтой уулзаж ярилцлаа. Тэрбээр одоо "Соёл эрдэм" дээд сургуульд багшилж байгаа билээ. -Хэл соёлоо дээдлэн хадгалах нь өнөөгийн глобальчлагдаж байгаа нийгэмд хэр чухал гэж бодож байна. Хэл соёл нь тухайн үндэстний насыг тодорхойлдог гэж та хэлсэн?
-Үндэстэн гэдэг мөнхийн үзэгдэл биш, үүсэж бий болсон цаг байхад устаж үгүй болох нь ертөнцийн ёс. Гэхдээ яарах хэрэггүй биз дээ. Аливаа үндэстэн эх хэлээ мартаж, уламжлалт утга соёлоо огоорсон цагт өөрөө аяндаа хаврын цас шиг хайлж уусч дуусдаг. Хамгийн ойрын жишээ бол манж нар. Гурван жарны тэртээ Азийг донсолгож явсан тэр дайчин баатарлаг ард түмэн одоо хаана байна? Хятадын шинэ хязгаарын Шивээд байгаа гучаад мянган хүнийг эс тооцвол манж үндэстэн гэж байхгүй. Манж нар үндэстнийхээ хувьд өөрсдөө амиа хорлосон. -Тэгвэл ийм хувь тавилан монголчууд биднийг тойрохгүй гэх баталгаа байна уу. Манайд харь үг ихээхэн орж ирж байгаа? -Өнөөгийн монголчууд бидний байж байгааг харахад үндэстний маань нас сүүдэр чухам хойдох нь хол-урдах нь ойр гээч л болж байх шиг. Одоо чинь өвөө эмээ нар нь ач зээтэйгээ хэлмэрчээр дамжуулж харилцах нь холгүй болжээ. Аль ч соёлт ард түмэнд байдаг бичгийн баялаг боловсронгуй хэл гэж ярих нь өдгөө бидний хувьд бараг ч утгагүй болсон. Гадаад үгээр ч барахгүй, шоронгийн болон, гудамжны хачин этгээд муухай үг хэллэг монгол хэлэнд уруйн ус шиг хаалтгүй цутгасан. Бусад хэлний тухайлбал, орос хэлний онцлог бүхий элдэв хэлбэр загвар нь хүн хорхойчилсон хуулбар орчуулгаар чөлөөтэй нэвтэрснээс эх сайхан хэл маань бохиртсон, Монгол хүний хэл сэтгэхүйн ёс ч эвдэрч гажиж байна. Хэлээ мартаж харьд уусдаггүй юм гэхэд холимог хэлтэн болчихлоор тухайн улсын үндэстэн гэдэг утга нь алдагдана. Наад зах нь урьдын түүх, утга соёлын уламжлалаасаа бүрмөсөн тасраад, эрлийз хурлийз зонхилсон "холимог бантан" болно. Ийм бантан хорвоод мундсан биш, бид тоог нь нэмээд яах ч билээ дээ. -Тэгвэл одоо хэлээ хамгаалах нь тулгамдсан гол чухал юм гэж ухаарч болох уу? -Түмэн олны чармайлт, төр засгийн бодлогоор доройтсоныг сэргээж, уруудсаныг тогтоож болно. Одоо ч улсынхаа хилийг хамгаалдаг мөртөө хэлнийхээ "хил"-ийг задгай хаячихжээ. Хэлний хил гэдэг чинь Монгол Улсын ч бай, үндэсний ч бай, ямар ч байсан оюуны хил. Оюунд бузар орж болохгүй. Үүнийг л би үндэстнийг аажим үхүүлдэг хор гэж хэлээд байна. -Манайхан ямар нэгэн сургаал суртал ч гэх юм уу, ер нь "изм"-д их дуртай. Энэ талаар? -Харин тийм. Эхлэл нь бол бүр Түмэдийн Алтан хан, халхын Автай галзуу тайж, Цахарын Лигдэн баатрын үеэс юм. Тэгээд бүр орчин үе нь ХХ зууны эцсээр Цэдэнбал гуайгаар ерөнхийдөө дуусах шив дээ. Гэхдээ энэ байдал цаашдаа ч үргэлжилнэ. Яг үнэнийг хэлэхэд, миний үеийнхний сүүлчийн Могикан бурхны хутгийг олохоос нааш уламжлал тасрахгүй. Чухамдаа, аливаа их үзэл суртал гэдэг холын хаялгатай байдаг. Ярианы далимд хэлэхэд суртлын балай гэж аюултай өвчин байна. Илрэх анхны шинж нь "Манай нам" гэж цээжээ дэлдэхээс эхлээд цааш түргэн даамжирна. Мөн л цоо эрүүл хүнд тусдаг эрхийн тэнэг, залхуугийн балай хоёрыг бодоход илаарших нь удаан, нийгмийн хор аюул нь ч их. 1930-аад оны улаан хядлага бол чухамдаа хэт хувьсгалчид буюу гадаад дотоодын суртлын балай нарын л хийсэн ажил. Ер нь аль нэг сургаал суртлыг хэт мухар сохроор шүтэн дагасан хэн ч гэсэн өнөөгийн шашны суурь үзэлтэн гэдэг шиг суртлын балай болдог. Чухамдаа нэг үзэл сурталд хэт автсан дээрээ хувийн сонирхол нь ялангуяа сонгуулийн үеэр нэмэгдээд ирэхээр ухаантай ч улаан галзуу, цэцэн сэргэлэн ч тэнэг мангуу мэт аашилна. Хүн ёсны сэтгэл, ичиж зовох энэ тэр гэж ярих нь байтугай бодох ч сэхээгүй болно. Гэтэл "Ичиж нүүр нь улайдаг ганц амьтан бол хүн" гэж Марк Твен хэлсэн. Үүнийг эргүүлээд тавьчихвал ичих зовохыг мэдэхээ боливол адгуус болчих нь байна л даа. -Тэр хэлмэгдэл гэгчийг Монголд хариуцах эзэн байхгүй, харийнхны оролцоо хүчээр хийлгэсэн гэдэг биз дээ? -Тийм ч биз, үгүй ч биз. Чухамдаа тэр үеийн төрийн алан хядах машины хөдөлгүүр нь монгол өөрөө буюу залуурыг нь барьж асан улс төрийн ганц хүчин. Харин шатахуун нь орос байсан гэвэл учир зүйн хувьд бүх юм аяндаа тодорхой болно. -Таныг Мөрөн хотод ажиллаж байхад, өнөөх алдартай Хөвсгөлийн өлсгөлөнгийн үеэр Мянганы Пүрэв, шил Дамдиндорж хоёр л далдуур хатгаж залуусыг үймүүллээ гэж ярьдаг хүмүүс цөөнгүй тааралддаг байсан гэдэг. Энэ ямар учиртай юм бэ? -Тэр огт худал. Ерөөсөө тэр үед Мөрөн хот гэдэг чинь дарьтай торх шиг болчихоод оч үсрэхийг л хүлээх мэт байсан. Харин гал хаяхыг нь тэр үеийн аймгийн Засаг дарга асан У.Заяат гуай өөрөө хийсэн. Ялихгүй шалтгаанаар хэдэн залууг бариад хорьчихсон чинь тэр дороо бослого дэгдмээр болсноо намжингуутаа улс төрийн өлсгөлөн болоод хувирчихсан юм. Хэн ч өдөөж хатгаагүй. Харин Даваадорж баатрын талбайд болсон ардчилсан хүчний хоёр дахь цуглааны үеэр Пүрэв бид хоёр "Аймгийн дарга У.Заяатыг огцруулж оронд нь аймгийн намын хоёрдугаар дарга Батчулууныг дэвшүүлье" гэж бичээд цуглаан удирдаж байсан Лааганы Жамбалдоржид дамжуулсан. Жамбалдорж тэрийг авангуутаа ийм санал ирлээ гээд цагаан хоолойгоор цуурайтуулж гарах нь тэр. Тэгсгээд удалгүй ёсоор болсон. Өдөөн хатгасан гэвэл энэ л мөн байх. -Та бичгийн утгачийн боловсролын тухайд юу хэлэх вэ. Энэ талаарх илтгэл чинь олны анхаарлыг ихэд татаж байсан? -Бичгийн утгачийн боловсрол хэмээх нь эх хэлнийхээ яруу баялгийг тухайн үеийнхээ бичгийн хэлний хэм хэмжээн дотор төгс төгөлдөр эзэмших юм. Жишээ нь лам сэхээтэн бол төвд монгол буюу төвд монгол санскрит хэлтэй, төр ёсны сэхээтэн бол манж монгол буюу манж хятад монголтой, орчуулдаг, өөрөө бичиж туурвидаг байжээ. Монгол бичиг бол хүмүүний санаа бодлыг дүрсээр илэрхийлэх дохионы тэмдэг төдийхөн биш, наад зах нь 1000 жил монгол хүн юу мэддэг чаддаг бүхнээ үр ачдаа түүгээр уламжлан үлдээсэн. Энэ бичгээр ард түмний авьяас арвисын эрдэнэсийн санг цагийн эх мөрний урсгал сөрөн тээж ирсэн соёлын гайхамшигт хөлөг онгоц, харин бичгийн утгач нар нь түүний мэргэн залуурчид байсан гэвэл зохино. Тиймээс монголчууд бичиг номын мэргэдээ эртнээс бичгийн хүн, бичгийн эрдэмтэн, бичгийн утгач, өгүүлэхүйн арслан, улсын багш, гүүш, хэлний эрхт, их хэлмэрч, билэг танхай гэх мэтээр бөхчүүдийнх шигээ цол гуншин хайрлаж, хүндэлж байлаа. Харин шинэ цагийн Хомүнкүл буюу "Ухаангүй ноёны урагшгүй албат" болсон бид 1940-өөд оны эхээр монгол бичгээ халж солихдоо Б.Ренчин докторын тодорхойлсноор, сая орчим үгтэй гэх бичгийн баялаг боловсон хэлээ хамт огоорсон. Хүүхдээ угаасан устай нь цацаж орхисны үлгэр болж, үндэсний дархлаагаа өөрсдөө устгахад хүрчээ. Өнөөгийн даяаршлын эринд ялангуяа монгол шиг хүн цөөнтэй үндэстэн эх хэлээ, утга соёлын уламжлалаа хамгаалж үлдэх нь нэн чухал юм. 
Б.Долзодмаа
