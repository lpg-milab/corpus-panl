Өнөр өтгөн Клинт Ийствудынхан

Холливудын алдарт жүжигчдээс хамгийн олон хүүхэдтэй нь домогт Клинт Ийствуд юм. Тэрбээр долоон хүүхэдтэй, хоёр ачтай өнөр өтгөн өрхийн тэргүүн аж. 
Өдгөө 73 настай энэ эр хоёр удаа гэрлэсэн бөгөөд анхны эхнэр Мэгитэйгээ 1953 онд гэрлэжээ. Клинт, Мэги хоёр 1968 онд ууган хүү Кайлигаа, 1972 онд удаах охин Алисоноо төрүүлжээ. Тэд 1979 онд тус тусдаа амьдрах болсон бөгөөд 1982 онд албан ёсоор салсан байна. Гэрлэлтээ цуцлуулахдаа Клинт Ийствуд эхнэртээ 25 сая ам.доллар төлсөн гэсэн мэдээ тухайн үед цацагдаж байсан нь хамгийн "өндөр үнэтэй салалт"-д тооцогдож байсан юм. Клинт Ийствуд анхны эхнэр Мэгигээс салаад арван хоёр жилийн дараа өөрөөсөө гучин насаар дүү Дина Руйз гэгч эмэгтэйтэй гэрлэж Морган нэртэй охин төрүүлсэн. Хувийн амьдрал нь сонин хачнаар дүүрэн Клинт Ийствуд салсан эхнэр Мэги, хоёр дахь эхнэр Дина нараас гадна дөрвөн ч эмэгтэйтэй нууц амрагийн харьцаатай байсан. Сонирхолтой нь тэдгээр нууц амрагуудтайгаа маш бат бөх холбоо харилцаатай байсан бөгөөд тэднийг Жаклин Рийвз, Роксани Тунис, Сандра Лоук, Франчес Фишер гэдэг, зарим нь жүжигчин хүүхнүүд юм. Клинт Ийствудын долоон хүүхдийн хамгийн том нь нууц амраг Роханни Тунисээс нь төрсөн охин, өдгөө дөчин хоёр настай Кимбэр Ийствуд. Тэгвэл удаах хүү, өдгөө дөчин настай Кайли Клинт Ийствуд, гурав дахь охин, өдгөө гучин зургаан настай Алисон нар домогт жүжигчний анхны эхнэрээс төржээ. Клинт 1996 онд хоёр дахь эхнэрээсээ хамгийн бага, Морган охиноо төрүүлэх хүртлээ нууц амраг Жаклинаас хүү Скот, охин Кэтрин нарыгаа, нууц амраг Франческаас охин Франческагаа төрүүлсэн байна. Дэлхийн кино урлагийн супер од Клинт Ийствуд анх үрийнх нь зулайг үнэрлүүлсэн нууц амраг Роксани Тунистэйгээ аль 1960-аад оны эхээр "Rawhide" гэдэг кинонд хамтран тоглосноор олны нүднээ хамтдаа үзэгдэх болсон байдаг. Энэ үе бол эхнэр нөхөр Клинт, Мэги Ийствудын хамтын амьдралын долоо дахь жил байв. Тэгвэл дунд охин Франческагийнх нь ээж Франчес Фишер 1992 онд Клинтийн өөрийнх нь найруулсан "Unforgiven" кинонд тоглосон жүжигчин юм. Харин Клинт авааль эхнэр Мэгитэйгээ түүнээс албан ёсоор салдаг жилээ буюу 1982 онд "Honkytonk" кинонд хамтран тоглосон байдаг. Холливудад хэзээ ч хуучирдаггүй супер од Клинт Ийствудын зээ хүү Клинтон Ийствуд одоо 24 настай бол ач охин Грэйлин нь түүнээс арван насаар дүү. Энэ хоёр хоёулаа Ийствуд овогтой ч нэг нь нууц амрагийнх нь охиноос төрсөн гээд бодохоор Клинтийн амьдрал үнэхээр сонин. 
Н.Пагма
