Би аль болох нам жим амьдарч, ажил төрлөө өөрийнхөө эрхээр явуулахыг хүсдэг

"Ноёд" группын ерөнхийлөгч Г.Буяндорж манай "Ярилцъя" булангийн зочноор уригдлаа.
-Олон нийтэд хандаж байр сууриа илэрхийлж байгаагүй болохоор хэвлэл мэдээллийн хэрэгслүүдээр дамжиж бүтсэн таны дүр баахан болохгүй бүтэхгүй хүн гэсэн агуулгатайгаар тархсан санагддаг? -Олон жил дуугүй явлаа даа. Миний өөрийн араншин ч юм уу. Олны анхааралд элдэв хэл үг хийгээд явах дургүй. Гэвч хичнээн өөрөө хүсээд амьдрал маань олны сонирхлын гадна байж ирсэнгүй. Уг нь бусад шиг л эгэл жирийн, өөрийнхөөрөө, амар тайван аж төрөхийг хүсдэг. -Нэгэнт манай уншигчидтай анх удаа уулзаж байгаа болохоор нэлээн дэлгэрэнгүй өөрийгөө танилцуулах болж байна. Бага нас, нийгмийн гарал үүсэл гээд эхлэх үү дээ? -Би жирийн л нэг хөдөөний жижиг тосгонд төрж өссөн хүүхэд л дээ. Аав маань Гүнгэрэгжав гэж Завхан аймгийн Сонгино сумын харьяат хүн байсан. Ээж маань Дулмаа гэдэг хөгшин бий. Эцэг эхээсээ бид 13-уулаа. Би айлын найм дахь хүүхэд. Зүүнхараад төрсөн. Өөрөөр хэлбэл хоёрдугаар одонгийн хүүхэд гэсэн үг. Яг цагаан сарын урд өдөр төрсөн болохоор ээж аав маань их бэлгэшээж байсан гэдэг. Тэгээд надад Буяндорж гэдэг нэр хайрласан юм гэнэ лээ. Манай аав бол эгэл жирийн ажилчин хүн байсан. Улаанбаатар төмөр замд насаараа ажилласан. Ээж маань 13 хүүхэд төрүүлж өсгөсөн, улсад олон жил ажиллаж байгаад тэтгэвэртээ суусан. Одоо нас сүүдэр 78-тай, Дархан хотод аж төрж байна. Нэг сайхан эгч маань хорвоогийн мөнх бусыг үзүүлсэн. Одоо бид эхээс 12-уулаа байна. Ач зээ нийлээд 60 орчим хүн болсон байх. Цагаан сараар бол нэлээн сүртэй цуглаан болно шүү. Би өнөр өтгөн айлд олуулаа бужигнаж өсч торнихын бүх талыг өөрийнхөө биеэр амсаж мэдэрч өссөн. Бага байхдаа бид нар гэрээрээ газар зулаад л унтдаг. Хөнжил энэ тэр хүрэлцэхгүй шүү дээ, олон хүүхэдтэй айлд чинь. Аавынхаа хөлс ханхалсан дээлийг юм уу, ээжийнхээ сүү саалийн үнэр шингэсэн дээлийг нөмрөөд л унтана даа. Манай Зүүнхараа бол их дээр үеэс л зах зээл, аж ахуй их хөгжсөн газар байсан. Манайх гахайтай, тахиатай, үнээтэй. Төмс хүнсний ногоо бүгдийг өөрсдөө тарьдаг байсан. Ажил их шүү дээ. Бага насандаа бүгдийг л хийж явлаа. Би хүүхдүүддээ бас багаас нь ажил сургана гэж бодож байгаа. Би хөвгүүдээ сул дорой хүмүүс болгохгүй. Үүний тулд багаас нь бүх юмыг хэлж сургаж байдаг. Манайх бол гаднаас зөвхөн гурилаа л авдаг айл байсан. Бусдыг нь өөрсдөө бий болгож, өөрсдөө үйлдвэрлэж амьдардаг. Үхрээ өөрсдөө тэжээгээд идшиндээ хэрэглэчихнэ. Ногоогоо тариад тордож ургуулаад намар нь хурааж аваад хүнсэндээ хэрэглэчихнэ. Өндгөө өөрсдөө авчихна. Ээж маань бас их сайхан юм оёдог. Бид нарын бүх хувцсыг өөрөө оёж өгдөг. Дээл, бээлий, малгай бүгдийг оёод өгчихнө. Олон хүүхэдтэй айлын хүүхдүүд чинь тэр болгон шинэ хувцас авахгүй шүү дээ. Дээрээс л бууж ирнэ. Тэрийг нь би цэвэрхэн нямбай эдэлж хэрэглээд доош нь шилжүүлнэ. Ном дэвтэр, цүнх бүгд шилжиж ирнэ. Шинэ юм оногдох нь бол тун ховор. Надад ахын л юм ирнэ. Би бас доороо дөрвөн дүүтэй учраас тэднийгээ бодно. Ийм л амьдралд өсч торнисон. Одоо бодоход миний хүүхэд нас бол надад асар их ухаарал, мэдлэг чадвар, амьдралд өөрийгөө авч явах ухаан өгсөн гэж боддог. -Хүүхэд байхдаа ямар сурч байв. Та Зүүнхараагаасаа яг хэдийд гарсан юм бэ? -Би 1-6 дугаар анги хүртлээ Зүүнхараадаа сурч байгаад Сэлэнгэ аймгийн Бугант суманд шилжиж очсон. Хамгийн том ах маань тэнд ажиллаж амьдрахаар болж би тэнд ахынхаа хүүхдийг харах үүрэгтэйгээр очсон доо. Бугантад 10 дугаар ангиа төгссөн. Би ер нь 1-10 хүртлээ онц сайныг хольж сурсан л даа. Тэгээд 1990 онд сургуулиа төгсөж Санхүү эдийн засгийн сургуульд элсэн орж суралцсан. Дараа нь цагдаагийн сургуульд орж хуульч, эдийн засагч мэргэжил эзэмшсэн. Ийм л товчхон намтартай. -Төгсөөд хаана очиж ажиллав? -Зүүнхараадаа очсон. 1996 он хүртэл цагдаагийн хэлтэст эдийн засгийн төлөөлөгчөөр ажилласан. Энэ хугацаанд ерөнхий газрын ажил мэргэжлийн аваргаар гурван удаа шалгарч байсан. Тэгээд 1996 оноос манай нийгэм ч зах зээлийн системд идэвхтэй орсон. Хүн болгон л хувийн аж ахуй эрхлэхээр төрийн албанаас гарч байсан. Ингээд амьдралын эрхээр гэх үү дээ бусдын жишгийг дагаж ажлаа орхин бизнес эрхэлж эхэлсэн юм. Ах дүү амраг садан олуулаа хэн нэг нь бизнес эрхлэхгүй бол болохгүй гэж шийдээд л би эрхлэхээр шийдсэн нь энэ л дээ. -Танай арван гурав дотор танаас өөр бизнес эрхэлдэг хүн бий юу? -Үгүй дээ, намайг л дагаж явна гэх үү дээ. Би л тэднийгээ удирдаж, залж явдаг. Монгол амьдрал ахуйн хамгийн гол нэг өнгө төрх энэ юм шиг санагддаг юм. Олны жишгээр болж л явна. Эцэг эхийнхээ өмнө удам судраа өргөж, хүний дайтай явах нь үр хүүхэд болгоны л үүрэг байх тийм үү. -Тэгэлгүй яахав, ээж тань таниар их бахархдаг байх даа? -Тэгэлгүй яахав. Олон сайхан үр хүүхэд төрүүлж өсгөөд, тэд нь хүний зэрэгтэй явцгааж байгааг үзэх мэдээж ээжийн маань сэтгэлд сайхан байдаг байх. Би чинь бас нэг сайхан эгчийгээ алдчихаад явж байгаа хүн шүү дээ. Хүний амсдаг болгоныг амсаж, эдэлдэг зовлонг нь эдлээд л явж байна. Муу ээж маань өглөө болгон үр хүүхэд биднийхээ төлөө цайны дээжээ өргөж, бурхандаа залбираад л сууж байдаг даа. Би ээж рүүгээ их гүймтгий ш дээ. Ер нь боломж л гарвал ээж рүүгээ гараад давхина. Дархан ойрхон ч гэлээ хэд хоночихоор удчихсан юм шиг санагдаад болдоггүй. Саяхан бид бүгд далдуур ярьж байгаад гэнэт очиж ээжийгээ баярлуулсан. Бүгд ирсэн л дээ. Яг 12-уулаа. Ээж маань их баярласан. Энэ чинь юу болоо вэ , та нар чинь яагаад ингээд хүрээд ирэв ээ гээд л. Тэгж нэг бужигнаж, нэг өдөр ээжийнхээ цайг ууж өнжөөд ирсэн, гоё байна лээ. -Цагдаагийн ажил хүнд хүчир, зарим талаар базаахгүй нэр дуулддаг ч гэсэн зохисон эр хүндээ жавхаатай сайхан алба. Албаа орхих өөр ямар нэгэн шалтгаан байгаагүй юу? -Би ч бас тэгж бодож байна. Ер нь миний бизнес ингэж өөдтэй өнгөтэй явж байгаа нь цагдаагийн байгууллагатай их холбоотой гэж би бодож явдаг. Цагдаагийн байгууллагад анх би ажилд орж, нийгмийн олон салбарын хүмүүстэй харьцаж эхэлсэн. Тэр тусмаа эдийн засгийн албаны төлөөлөгч гэдэг бол бүх салбарынхантай харьцдаг. Санхүү, эдийн засгийн нарийн асуудлууд руу орж таньж мэддэг. Нийгэмд цаашаа эдийн засгийн салбарт орж ажиллахад тухайн үед хуримтлуулсан мэдлэг туршлага маань асар их хэрэг болсон. Энэ утгаар нь би цагдаагийн байгууллагыг өөртөө их зүйлийг өгсөн газар гэж бодож явдаг юм. -Та ямар цолтой байсан бэ. Одоо хэрвээ албандаа байсан бол ямар цолтой байх байсан бол? -Одоо манай үеийн найз нөхөд хошууч, дэд хурандаа болцгоосон байна лээ. Би тэр зиндааны л офицер байх байсан болов уу. Хааяа найз нөхөдтэйгөө уулзахаар тэгж хөгжилдөцгөөдөг л юм. -Бизнес бол зах хязгааргүй том ертөнц. Өөрийн гэсэн сүртэй өв хөрөнгөгүй атлаа тийм салбар руу зориглон орох амаргүй биз. Яаж анх эхэлж байсан тань сонин байна? -Биднийг хүүхэд байхад манай Зүүнхараагийн спиртийн үйлдвэр гэж том үйлдвэр байсан юм. Би энэ үйлдвэрээс гардаг хаягдал будааны шаарыг зөөж гахайгаа тэжээдэг байсан байхгүй юу. Манай ах эгч, хамаатан садангийнхан бүгд тэнд ажиллана. Ерөөсөө л аливаа нэг тосгонд ганц нэг том үйлдвэрлэл явагддаг, тухайн нутаг орныхон тэрнийгээ тойрч амьдардаг л дүр зураг нийт Монгол оронд бий шүү дээ. Тэр л жамаар манайхан бүгд спиртийн үйлдвэрт ажиллацгаана. Тэгээд будааны шаар авах гээд тэрэг түрээд очих болгондоо мөрөөддөг байлаа. Том болоод яг ийм том үйлдвэрийн дарга болно доо, тэгээд бүх ах дүү нараа, найз нөхдөө тойруулаад сууна даа гэж. Хүүхдийн мөрөөдөл агуу шүү дээ. Дандаа л гэгээн сайхан юм мөрөөддөг. Тэр мөрөөдөл нь заримдаа зүүд болж ирнэ. Бүр кино шиг сэтгэлд яваад л байна. Ингэж хүүхэд ахуй наснаас сэтгэлдээ ургуулж явсан мөрөөдлөө би биелүүлье гэж шийдсэн. Хамгийн эхэлж Сэлэнгэ аймгийн хүнсний үйлдвэрийг худалдаж авсан. Авснаа өргөжүүлж явсаар байгаад 2002 онд Дархан-Уул аймагт өөрийнхөө мөрөөдөж байсан үйлдвэрийг байгуулсан даа. Зургаан жил зүтгэж байж байгуулсан. -Бизнест хөлөө олох хэцүү. Та гаднаас нь харахад бол ганцаараа л яваад байдаг. Гэтэл нэг нөхөр танд бизнесээ булаалгасан гэж үргэлж хэвлэл мэдээллээр хэл үг хийдэг. Энэ ямар учиртай юм бэ? -Тэр хүн надтай 1998-2002 хүртэл хамтарч ажиллаж байсан Эрдэнэбаатар гэж залуу байдаг. Энэ залуу миний Дархан-Уул аймаг дахь "Дамон трейд" компанийн гүйцэтгэх захирлаар ажиллаж байсан юм аа. Энэ үнэн. Тэгээд явж байтал надад өөрөө санал тавьсан л даа. Хоёулаа таван жил хамтарч сайхан ажиллалаа. Одоо би хувьдаа компани байгуулж гармаар байнаа гэж. Би саналыг нь хүлээж аваад, хоорондоо ярилцаж тохироод тухайн үед 750 сая төгрөг өгөөд гаргасан. Бидний ярьж тохирсноор шүү дээ. -Мөнгөөр нь өгсөн юм уу? -Мөнгө, машин техник гээд нийтдээ 750 сая төгрөг болсон. Би хангалттай өөрийнх нь хэлснээр мөнгийг өгсөн. Тухайн үедээ манай хүн ч сэтгэл хангалуун байсан. Ингээд л зам салсан. Өөрийнх нь хүсэлтээр шүү дээ. Энэ бол бизнест байдаг л явдал л даа. Хамтарч явсан улсууд тус тусдаа компани байгуулаад гарцгаах, өөр өөрийн мөрийг хөөж явцгаах гээд байдаг л зүйл. Би ингэж л ойлгож явсан. Гэтэл тэр салсан нөхөр маань жилийн дараагаас сонин хэвлэлээр янз бүрийн юм цацаж эхэлсэн. Шууд л миний нэр төрд халдсан дайралтуудыг хийж эхэлсэн. Би үнэндээ эхлээд маш их цочирдсон. Итгэж чадахгүй байсан. Арай ч үгүй байлгүй дээ гэж. Өөрт нь эргэж хандсан. Юу болов. Яагаад ингэж байгаа юм бэ гэж. Гэтэл урдаас "Хэрвээ надад ахиад 500 сая төгрөг өгөхгүй бол би ингээд чиний нэр төр, бизнес бүх юмыг унагаж хаяна" гэж хэний ч санаанд багтамгүй шаардлага тавьсан. Монголын бүх чөлөөт хэвлэлээр намайг дайрч давшсан. Гүтгэж гүжирдсэн. Энийг нь шүүрэн авч зарим хүмүүс дэвэргэсэн. Зөвхөн надаар зогсоогүй. Миний гэр бүл рүү, бизнес рүү маш бүдүүлгээр халдсан. Саяхан бас сонинд ярилцлага өгсөн байна лээ. Нэг ч төгрөгийн ашиг аваагүй гэж. Ийм юм байж болдог юм уу. Энэ чинь арай дэндэж байгаа биз дээ. Төр түмэн чинь бас нүдтэй шүү дээ. -Та гэхдээ маш олон жил дуугүй явлаа шүү дээ. Яагаад вэ. Нийгэмд дуучин Ариунаагийн нөхөр гэж нэг үл бүтэх амьтан байдаг гэсэн ойлголт бараг өгсөн шүү дээ? -Би бол аль болох нам жим амьдарч, ажил төрлөө өөрийнхөө эрхээр явуулахыг хүсдэг. Олон нийтийн өмнө гарч ирээд л би тийм хүн, би ийм хүн гэж цээжээ дэлдээд хашгираад байхыг хэзээ ч хүсдэггүй. Надад тийм зан авир, хүмүүжил төлөвшил ч байхгүй. Хэзээ нэгэн цагт үнэн мөн нь ялна гэсэн итгэлээр олон жил дуугүй явлаа. Гэтэл сүүлийн үед арай л хэтэрч ирлээ. Худал юмыг мянган удаа давтвал үнэн болно гэгчийг үзүүлэх гэсэн шиг бүх л хэвлэлээр зэрэг зэрэг гарч, дайрч давшилж, байж боломгүй зүйлсээр ч будаж байгаа болохоор хэвлэл мэдээллийн хэрэгсэлд ингэж арга буюу хандаж байна. -Энэ асуудал шүүхээр нэлээн өргөн явах шиг болсон. Хариу харин яаж гарсан юм? -Шүүх бол 2005 онд олон талаас нь нягтлан шүүгээд эцсийн шийдвэрийг гаргасан шүү дээ. Одоо тэр хүний эцсийн арга чарга нь Буяндоржийн нэр хүндийг хэвлэлээр зохион байгуулалттайгаар унагах, дарамтлах, сэтгэл зүйгээр мохоох л болоод байна. Гэвч амьдралын үнэн гэж нэг том зүйл бий шүү дээ. -Түрүүн та ярилаа шүү дээ. Зүүнхараагийн спиртийн үйлдвэрийн дэргэд зогсоод мөрөөддөг байсан тухайгаа. Тэгээд яагаад тийм том үйлдвэр барьж байгуулчихаад нөгөө мөрөөдлөө зарчихсан юм бэ. Даян аварга А.Сүхбатад зарсан гэлүү? -Эргээд харахад энэ төрлийн бизнесийг би 10 жил хийсэн байна. Тодорхой амжилтад хүрсэн. Одоо би бизнесий арай өөр салбарт хөрөнгө оруулалт хиймээр байна. Өөрийгөө ч арай өөр салбарт бэлтгэх төлөвлөгөө бий. Тэгээд л би энэ төрлийн бизнесээсээ татгалзсан юм. Өөрийнхөө бизнесийг дараагийн үе шатанд гаргах хэрэгтэй байна шүү дээ. Тэгэхийн тулд өөрийгөө боловсруулах шаардлага гарч ирсэн. Олон улсын түвшинд ажиллахын тулд, дараагийн шинэ зах зээлд өрсөлдөхийн тулд би энэ бүх өөрчлөлтийг хийсэн. -Өөрийг тань бизнесээ бүтэлгүйтүүлчихээд баахан өр зээлтэй компаниа аваргыг гэнэдүүлээд зарчихсан гэж бичсэн байсан? -Энэ бол ор үндэсгүй мэдээлэл. Аваргатай бол би олон жил хамтарч бизнес хийж байгаа бизнесийн найзууд. Тэгээд үйлдвэрийг маань аварга цааш нь үргэлжлүүлж авч явахаар бид хоёр хоорондоо хэлэлцэж тохироод шийдэцгээсэн. Тэр цацаж байгаа шиг хэн нэгнийгээ хуурсан мэхэлсэн зүйл байхгүй. Энэ чинь тэгээд ямар нэгэн жижиг бизнес биш. Хэдэн тэрбумаар хэлцэгдэх хөрөнгө. Тэгээд дээр нь бидний хэн хэн нь олонд танигдсан улсууд. Тийм жудаггүй юм хийх эрхгүй. Тийм ч хүмүүс биш гэдгийг мэдэх хүмүүс нь мэднэ. Хувь нөхөрлөлд маань ч ямар нэгэн сэв байхгүй. -Спиртийн бизнесээ зарчихаад та гадагшаа суралцахаар явсан байгаа. Энэ шийдвэрийг тань дагаад таныг улс төрд өөрийгөө бэлтгэж байна гэсэн таамаглал тархсан. Энэ тухай та ямар тайлбар өгөх вэ? -Ер нь бол би МАХН-д 2001 онд элссэн. Энэ намын үйл ажиллагаанд идэвхтэй оролцдог. Орон нутгийн намын байгууллагад сонгуультай ажилладаг. Намын бага хурлын гишүүн. Гишүүний хувьд өөрийн үүргийг биелүүлээд л явж байдаг. Суралцахын тухайд гэвэл тодорхой хугацаанд ажиллалаа. Тодорхой амжилт байгууллаа. Бас өөрийгөө гэж анхааралгүй ажлын төлөө олон жил зүтгэсэн байна. Монгол Улс маань ч төвлөрсөн төлөвлөгөөт эдийн засгаас зах зээлийн эдийн засагт шилжээд үндсэндээ дуусч байна. Одоо бол манай эдийн засагт мэдлэгт суурилсан эдийн засаг руу орсон. Тийм учраас бид өөрсдийнхөө боловсролд анхаарал тавьж ажиллах цаг ирсэн. Олон жил бодож явсан. Нэг л цаг зав гарахгүй яваад байсан. Тэгээд зориуд ажил хэргээ орхиж байгаад алхам хийе гэж шийдээд Сингапур улсад гэр бүлийнхээ хамт зургаан сар сураад ирсэн. Одоо энэ намар Англи руу явж бизнесийн удирдлагын сэдвээр магистр цолоо хамгаалах ёстой. Сая бол үндсэндээ сургалтын программынхаа 60 орчим хувийг суугаад ирсэн байгаа. -Мэдээж таны хувийн амьдрал манай уншигчдад сонин байгаа. Та бол манай улсын нэгэн нэртэй дуучны нөхөр. Анх гэрлэхдээ та хоёр шиг их дуулиан тарьж байсан хосууд ховор байх шүү? -Магадгүй бид зүгээр л нэг эгэл жирийн хоёр залуу учраад зам мөрөө хөөгөөд явсан бол тэгтэл их шуугианы бай болохгүй байсан байх. Миний сонгосон эмэгтэй олны танил дуучин хүн байсан нь энэ бүхний шалтгаан болсон байх. Гэвч энэ бидний л амьдрал. Бидний хэн маань ч олны анхаарлын төвд ингэж амьдрахыг мэдээгүй. Нэг л мэдэхэд биднийг сонирхож сонжсон хэвлэлийн сенсаци босоод ирсэн. Одоо тэгээд яая гэхэв. Яг энэ нөхцөл байдлын дунд арав гаруй жил амьдарч ирлээ. -Та түүнтэй яг яаж танилцсан юм бэ? -1997 онд бид анх учирсан. Тэр жил нь Монголын залуучуудын жил байсан. Манай аймгийн Засаг дарга надад нэг үүрэг өгсөн юм аа. За Буяндоржоо залуучуудын жилд нэг сайхан арга хэмжээ зохион явуулмаар байна. Дуучин Ариунаагийн бүтэн концертыг аймагтаа урьж авчирч тавьмаар байна. Чи энийг зохион байгуул гэж. Ингэж л би ханийнхаа тоглолтыг Сэлэнгэ аймагт зохион байгуулж танилцсан юм даа. Олон жил залуу насны эрч хүчээр амьдралаа байгуулж зүтгэлээ. Бидний хэн хэн маань сайхан амьдрахыг л зорьсон. Хоёр талаасаа хөдөлмөрлөж байж амьдралаа босгосон. Хэрвээ би ажил үйлсгүй ерийн нэг залуу явсан бол танилцах ч үгүй байсан байх гэж боддог. -Танилцахгүй байсан байх гэж үү? -Тийм байх. -Ер нь бол олны танил эмэгтэйтэй учирсан нь амаргүй байсан байх аа? -Бид танилцаад сар гаруйн дараа л хэвлэлээр шуугиан гарсан. Гэтэл бид хүний ёсоор энгийн сайхан ажиллаж амьдармаар байдаг. Сүүлдээ сонин сэтгүүлийн зүгээс ирүүлж байдаг бүх зүйлд би дассан. Тэр талын вирусууд надад бүр устчихсан гэж би найзуудаа инээлгэдэг. -Түүнийг бид тайзан дээрээс л мэддэг. Амьдрал дээр тэр хэн бэ? -Миний хань бол хамгийн гайхалтай эмэгтэй. Хамгийн зарчимч, хамгийн хариуцлагатай эзэгтэй. Хүүхдүүдийн маань сайн ээж, айл гэрийн маань сайн эзэгтэй. Ер нь бол дуучин хүний ар гэр байх амаргүй л дээ. Асар их үүрэг хариуцлага шаарддаг. Энэ бүх шаардлагыг дааж амьдрах гэж, хөвгүүдийнхээ сайн аав, хүний сайн хань байх гэж хичээж ирсэн. Гэтэл надад хэвлэлээр их л өөр дүр бүтээгээд байдаг нь заримдаа эмзэглэх сэтгэл төрүүлдэг. -Та эхнэрийнхээ дууг сонсох дуртай юу. Бүх тоглолтынх нь хоймор хамгийн хүндтэй суудалд та уригддаг? -Миний ханийн уран бүтээлийн хамгийн эхний сонсогч нь манай гэр бүл байдаг. Би эхнэрийнхээ олон сайхан дууг сонсох дуртай. Тэднээс хамгийн дуртай нь анх хүүг маань төрсний дараа ханийн маань надад зориулж дуулсан "Чи минь" гэдэг нэг сайхан дуу байдаг юм. Өлзий-Оршихын зохиосон. Үнэхээр сайхан дуу. -Одоо ч гэсэн сонсдог уу? -Одоо ч гэсэн. -Хамгийн гоё бадгийг нь аялж өгөөч гэвэл? -Чи минь амьдрал минь билээ Чи минь сэтгэл минь билээ Чи минь минийх билээ... .(... ) 
Б.Ганчимэг
