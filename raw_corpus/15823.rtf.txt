№174 (15823)    
1984 ОНЫ ДОЛДУГААР  САРЫН 21.
САЙН ЗАМ, БҮТЭЭЛ

Сүүлийн гурван жилд манай зам, гүүрийн барилгачид Баянхонгор, Завхан, Төв, Хэнтий, Дорнод, Сэлэнгэ, Өвөрхангай аймгийн нутаг Байдраг, Чингэстэй, Туул, Хэрлэн, Орхон зэрэг томоохон голд төмөр бетон гүүр барих ажил хийж, олонхийг нь ашиглалтад оруулсны дээр сайжруулсан буюу хатуу хучилттай замыг олон зуун километрээр нэмэгдүүлж, бартаатай газруудад жижиг гүүр барих, замыг нь засч сайжруулах, нисэх онгоцны буудлын зурвас, хөдөө аж ахуйд үтрэмийн талбай байгуулах зэрэг олон зуун сая төгрөгийн ажил гүйцэтгэв. Ийнхүү авто замчид VII таван жилийн төлөвлөгөөний эхний гурван жил, зургаан сарын төлөвлөгөөт зорилтыг нийт дүнгээр амжилттай биелүүлсэн нь МАХН-ын XVIII их хурлаас тус салбарыг хөгжүүлэхээр дэвшүүлсэн зорилт амжилттай хэрэгжиж байгааг харуулж байна. 

Зам гүүрийг сайн чанартай барьж байгуулан, тэдгээрийг байнга арчилж хамгаалах нь тээврийн хэрэгслийн бүтээмжийг дээшлүүлэх төдийгүй, улс ардын аж ахуйн нийт салбарын тээврийн хэрэгцээт үйлчилгээг шуурхай болгох, байгаль орчныг хамгаалах олон талын ач холбогдолтой. Манай зам, гүүрийн барилгачид, инженер, техникчид энэ талаар чармайн ажиллаж байна. Эдгээрийн дотор Ховд аймгийн зам барилга ашиглалтын конторынхон зам гүүрийг шинээр барих болон засварлах ажлын чанарыг сайжруулах, олон салаа замыг тэмдэгжүүлэх, уул даваанд зам засч, шинэ бэлчээр нутаг эзэмшихэд чиглэсэн нэлээд санаачилга гарган хэрэгжүүлж, чанар, үр ашгийг дээшлүүлж байна. Энэчлэн Баян-Өлгий, Төв аймгийн зам, барилга, ашиглалтын контор, зам, гүүрийн зураг төсөл, үйлдвэрлэл шинжилгээний төвийнхөн илүү чармайлт гарган үр дүнд хүрч байна. 

Нийтийн хэрэгцээний тээврийн гол үүргийг гүйцэтгэдэг авто машины бүтээмжийг улам дээшлүүлэх үүднээс чанар сайтай авто замын хэмжээг нэмэгдүүлэх шаардлага манай орны хувьд улам бүр их болсоор байна << Үнэн >> сонины << Чанар, үр ашгийн аяны >> нийтлэлийн нэг чиглэл << Зам ямар байна>> хэлэлцүүлэгт уншигч, идэвхтэн, мэргэжлийн хүмүүсээс ирүүлж байгаа олон арван захидлаас үзэхэд авто зам, гүүрийн барилга байгууламжийг зураг төслийн нь дагуу чанартай барих явдал шаардлагын хэмжээнд хүрээгүй, тэдгээрийг засварлах, арчилж хамгаалах, ажлын чанар нэн хангалтгүй байгааг тодорхой баримтаар л шүүмжилж байна. Иймд тус сонины << Зам ямар байна >> хэлэлцүүлэгт нийтэлж байгаа энэ талаархи шүүмжлэл, дэвшүүлсэн саналын мөрөөр авто замын байгууллага тодорхой ажил зохион байгуулах хэрэгтэй юм. Юуны өмнө авто замын барилга, ашиглалтын байгууллага бүр төлөвлөгөөт зорилтыг жигд биелүүлж, сахилга, хариуцлагыг бэхжүүлэн ажлын чанарыг эрс дээшлүүлэх нь нэн чухал байна. 

Энэ оны эхний хагас жилд Улаанбаатар хотын зам, барилгын трест, Дорноговь аймгийн зам барилга, ашиглалтын анги төлөвлөгөөг үлэмж хэмжээгээр тасалсны дээр гүүрийн барилга контор, материал бэлтгэлийн үйлдвэр, Увс, Өвөрхангайн зам барилга, ашиглалтын анги, контор төлөвлөгөөг хэдэн нэр төрлөөр тасалж төлөвлөгөөний сахилгыг гажуудуулсан дутагдалдаа хатуу дүгнэлт хийх ёстой. 

Олонхи газарт зам, гүүрийн байгуулалт, засварын ажилд гол үүрэг гүйцэтгэдэг машин механизмын хүч чадлын ашиглалт нэн хангалтгүйн зэрэгцээ тодорхой үүний хариуцлагагүйгээс материал, зураг төслөөр. саатаж, жигд ажиллагааг алдаж, улмаар төлөвлөгөө биелүүлэхээр довтолгож чанар муутай зүйл хийхэд хүрч байна. Энэчлэн авто замын зарим байгууллагын Үйлдвэр, хөдөлмөрийн зохион байгуулалт хангалтгүй, ажлынхаа явцад урьдаас судалгаа шинжилгээ хийж, түүний үндсэн дээр ажлаа эрчимжүүлэхгүй, салбарынхаа ажилд ахицтай шинэ арга туршлага нэвтрүүлэхгүй байгааг Авто замын ерөнхий газар анхаарч дорвитой ажил өрнүүлэх шаардлагатай байна. Юуны өмнө тус салбарын байгууллага, нэгж хэсэг бүрт цаг Үеийн ажлыг хугацаанд нь дуусгаж, дайчин шуурхай ажиллах явдлыг хэвшүүлэх нь чанарын үзүүлэлтийг дээшлүүлэх нэг үндсэн нөхцөл мөн. Одоо Улаанбаатар хотын зам барилга, ашиглалтын трест, гүүрийн. барилгын контор, баруун чиглэлийн зам барилгын трест, Баруунхараа, Хөвсгөл, Өвөрхангай, Дорноговь, "Дорнодын зам" барилга, ашиглалтын анги, конторын энэ онд ашиглалтад оруулах 20 шахам объектын ажлын явц графикаас ихээхэн хоцорч байгаад дүгнэлт хийж, ажлын талбай бүрт урин дулааны өдөр бүрийг өндөр бүтээл гаргахаар үйлдвэрлэл, хөдөлмөрийг оновчтой зохион байгуулж, хүч нөөцийг төвлөрүүлэн давшингуй ажиллах хэрэгтэй. 

Эх орны хөдөө нутагт намрын ээлжит их ажил ид эхэлж байна. Иймд ургац хураалтаас өмнө үтрэмийн талбай байгуулах, ургац, тээврийн зам гүүр засварлах ажлын явцыг эрс түргэтгэж, наймдугаар сарын 20-ны дотор бүрэн дуусгах явдал зам, гүүрийн барилга, ашиглалтын анги, контор бүрийн нэн хариуцлагатай үүрэг болж байна. Ургац хураалтын бэлтгэлийн чухал хэсэг энэ ажлыг богино хугацаанд дуусгахад хүн хүч, материал техник, механизмыг төвлөрүүлэн тодорхой графикийн дагуу оновчтой зохион байгуулах талаар Авто замын ерөнхий газар их зүйл санаачлан хэрэгжүүлэх шаардлагатай юм. Үүний хамт байгууллагуудын өвлийн бэлтгэлийг одооноос сайн хангаж хүйтний улирлын ажлын фронтыг бүрэн зэхэх нь зам, гүүрийн байгуулалт, засварын ажлын чанарыг сайжруулах нэг гол нөхцөл мөн. 

Цаашид зам, гүүрийн барилга, ашиглалтын байгууллагын чанарын албадыг бэхжүүлэн, тэнд ажиллагчдын үүрэг хариуцлагыг эрс дээшлүүлж, дотоодын хяналт шалгалтыг тогтмолжуулахын хамт, шинэ байгууламжийн үе шатны ажлын чанарыг шалгаж, зураг төсөл, технологийн зааврыг ягштал мөрдүүлэх талаар аймаг, хотын чанарын албад тодорхой эрчимтэй ажил өрнүүлэх нь чухал байна. 

Зам, гүүрийн зураг төсөл боловсруулахаас эхлэн барих, үе шатны ажилд хяналт тавих, удирдаж зохион байгуулах, засвар үйлчилгээ хийх бүхий л шат дамжлагад ЗХУ-ын алдарт замчид, барилгачдын баялаг туршлагаас суралцаж, бүтээлчээр нэвтрүүлэх замаар чанар, үр ашгийн үзүүлэлтийг тогтвортой дээшлүүлэх нь манай орны авто замын барилга, ашиглалтын ажилчид, инженер техникчдийн өнөөгийн эрхэм зорилт мөн. 

