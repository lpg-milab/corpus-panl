№271 (16548)           
1986 оны арван нэгдүгээр сарын 12. 
Түүхий эдийг чанартай бэлтгэе

Түүхий эд бэлтгэлийг чанартай, жигд сайн хийвэл хөдөлмөрчдийн өргөн хэрэглээний бүтээгдэхүүний хангамж, тэрчлэн чанарын үзүүлэлт дээшлэхээр барахгүй асар их нэмэгдэл нөөц бололцоо олох эх үүсвэр бидний гарт шууд орж ирэх болно. 

Өнгөрсөн таван жилд мал аж ахуйн гаралтай түүхий эд, ялангуяа өлөн гэдэс, арьс ширний чанар, зэрэг дугаар нэлээд дээшилсэн боловч манан орны түргэн хөгжиж байгаа хөнгөн, хүнсний үйлдвэрүүдийн технологийн шаардлага, хөдөлмөрчдийн эрэлх хэрэгцээний өсөлтөөс түүхий эд бэлтгэлийн чанар хоцорсоор байна. 

Нэмэгдэл хөрөнгө, хүч төдийлөн зарцуулахгүйгээр гагцхүү хүн бүрийн ажлын хариуцлага, идэвх зүтгэл, санаачилгыг дээшлүүлэх замаар бэлтгэлийн зүйлийн чанарыг сайжруулах ихээхэн нөөц бололцоо манайд байгааг бүрэн дүүрэн дайчлан ашиглах хэрэгтэй. Хүмүүсийн хариуцлагагүй, санаачилгагүй, салан задгай, хайхрамжгүй, аж ахуйч биш ажиллагаанаас шалтгаалан арьс шир, өлөн гэдэс бэлтгэх технологи тэр болгон мөрдөгдөхгүй байна. Арьс ширийг цоолох, халим дагуулах, гүйцэд цэвэрлэхгүй дутуу давслах, буруу савлах, өлөн гэдсийг тасчих, муутгах зэргээр чанарыг доройтуулж, зэрэг дугаар бууруулснаас үлэмж хэмжээний нөөц алдаж, хохирол учруулж байна. 

1985 онд Дорнод аймгаас бэлтгэн үйлдвэрт нийлүүлсэн хонь, ямааны арьс, Сэлэнгэ аймгаас нийлүүлсэн үхрийн ширний зэрэг дугаар доогуур байснаас гадна өнгөрсөн жил өлөн гэдэсний чанарт хийсэн аттестатчиллаар нийт өлөн гэдэсний 60 хувь нь чанарын III ангид орж, 670 гаруй мянган ширхэг арьс, шир доод зэрэгт бэлтгэгджээ. Хэрвээ арьс, ширний чанарын одоогийн түвшинг тэргүүний аймаг, сумын хэмжээнд хүргэж чадвал жил бур хориод сая төгрөгийн хуримтлал хөдөө аж ахуйн байгууллагад орох боломж манайд байгаа юм. 

Ийм сайхан бололцоог ашиглахад юу саад болж байна вэ гэвэл: хөдөө аж ахуй, худалдаа, бэлтгэлийн байгууллагаас түүхий эд бэлтгэлийн чанарыг сайжруулах тухайд удирдлага зохион байгуулалтын ажлаа эрс өөрчлөн сайжруулж, түүхий эд бэлтгэх арга технологийг боловсронгуй болгох талаар санаачилга, хариуцлага дутагдсаар байгаатай шууд холбоотой юм. 

Арьс ширэн түүхий эдийн чанарыг муутгаж байгаа гэмтлийн 80 хувь нь нядалгааны үеийн, 20 хувь нь хадгалалт, хамгаалалт, тээвэрлэлийн үеийн хариуцлагагүй ажиллагаанаас шалтгаалан байгаагаас арьс ширийг хөлдөөх, хатаах, урах, хугалж нугачих зэрэг элдэв муу нөлөөгөөр чанарыг нь доройтуулж байна. 

Хатаасан буюу хөлдөөсөн арьс ширийг боловсруулахад үйлдвэрлэлийн цикл уртасч, бүтээмж буурч илүү хүч хөдөлмөр зарцуулагддагийн зэрэгцээгээр арьсанд хөндийрөлт бий болж засагдахгүй гэмтэл үүсгэдгээс гадна хөлдөөсөн буюу энгийн аргаар хатаасан арьс ширээр үйлдвэрлэсэн савхины зэрэг дугаар дав салсан ижил төрлийн түүхий эдээр хийснээс ихээхэн дор болдог байна. 

Худалдаа, бэлтгэлийн ангийн дийлэнх нь түүхий эд хүлээн авах, хадгалах, хамгаалах технологийн шаардлага хангахуйц байр савгүй, тийм материаллаг баазтай болох санаачилга, социалист овсгоо гаргадаггүй, хуучин байдалдаа дассан явуургүй хандлагатай хэвээрээ байна. 

Хөдөө аж ахуйн барилгын зургийн институт мал аж ахуйн гаралтай түүхий эдэд чанарын анхан шатны хамгаалалт хийж хадгалах цехийн барилгын нэг маягийн зураг нэгэнт зохиож гаргасан тул сум, сангийн аж ахуйнууд дотоод нөөц бололцоогоо шавхан дайчилж өөрийн хөрөнгөөр цех барьж ашиглах санаачилга өрнүүлэх хэрэгтэй байна. Цехэд шаардлагатай багаж хэрэгслийг ч орон нутгийн материал, нөөц боломжийг ашиглан хийж хэрэглэхэд ноцтой бэрхшээл хүндрэл байхгүй юм. Гагцхүү санаачилга, идэвх зүтгэл дутаж байна. Нөгөөтэйгүүр тодорхой мэргэжилгүй, бүтээгдэхүүний чанарын талаар үндсэн мэдлэггүй хүмүүсийг түүхий эдийн эрхлэгчээр тохоон ажиллуулдаг мөртлөө тэдний мэдлэг боловсролыг дээшлүүлэхэд сул анхаардаг, мэргэжлийн боловсон хүчнээр хангах асуудлыг системтэй авч хэрэгжүүлдэггүйгээс хүний хүчин зүйлийн сөрөг нөлөө арилахгүй байна. 

Орон нутагт мал нядалгааны үед түүхий эдийн чанарыг тодорхой хүмүүсийн хариуцлагатай холбож ажил хэрэгч хяналт шалгалт явуулдаггүй, эцсийн үр дүнг цалин, шагнал урамшуулалтай нь нягт уялдуулан тооцдоггүйгээс нядалгааны үеийн түүхий эдийн гэмтэл буурахгүй байна. 

Арьс, ширэн түүхий эдийг бэлтгэн нийлүүлэх, тээвэрлэх, хүлээн авах графикийг нарийн чанд мөрдөж, түүхий эд бэлтгэлийн ажилд өөрчлөлт гаргах, арга ажиллагааг боловсронгуй болгох талаар худалдаа бэлтгэл, тээвэр, хөнгөн, хүнсний үйлдвэрийн салбарын яамд санаачилга, хамтач ажиллагаагаа улам сайжруулах хэрэгтэй байна. 

Орон нутгийн нам, улсын байгууллага арьс шир болон бусад түүхий эд бэлтгэх ажлыг бүтээгдэхүүний чанарыг дээшлүүлэх талаар намаас дэвшүүлсэн зорилгыг хэрэгжүүлэхийн нэг чухал эх үүсвэр гэж үзэж онцгой анхаарах, бэлтгэлийн зүйлийн чанарыг сайжруулахад гарч байгаа тэргүүн туршлагыг нийтийн хүртээл болгоход чиглэсэн тодорхой арга хэмжээг зохион байгуулж хэвштэл ажилд өөрчлөлт зайлшгүй гарна. 

Ингэх цаг аль хэдийнэ болсныг ч улс орны эрх ашиг шаардаж байна. 

