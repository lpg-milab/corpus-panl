Хоёр тонн гаруй зэсийн баяжмал Эрдэнэтээс алдагдсан уу?

Эрүүгийн цагдаагийн ажилтнууд гурав хоногийн өмнө нэгэн ноцтой хэргийг илрүүлсэн байна. Цагдаагийнхан Эрдэнэтийн Уулын баяжуулах үйлдвэрээс алдагдсан байж болзошгүй зэсийн баяжмал буюу молибденийг хадгалж байсан хүнийг илрүүлэн саатуулжээ. Үнэндээ бол зэсийн баяжмалыг зөвхөн Эрдэнэтээс олборлодог болохоор тэндээс алдагдсан нь тодорхой биз ээ. 
Ойролцоогоор хоёр тонн гаруй зэсийн баяжмалыг хадгалж байсан хүн нь Баянзүрх дүүргийн иргэн "Д" гэгч бөгөөд 1960 онд төрсөн өдгөө 46 настай нэгэн аж. Түүнээс хурааж авсан зэсийн баяжмалыг ойролцоогоор 60-аад мянган ам.долларын үнэтэй гэж тооцоолж байгаа юм байна. Мэдээж, тэрбээр ганцаараа ийм их хэмжээний молибденийг хулгайлах боломжгүй гэдэг нь ойлгомжтой. Хоёр гурван тонноор нь ачаад явсныг мэдэхгүй өнгөрсөн гэхэд итгэхэд бэрх. Тэгэхээр одоогоор ханш өндөртэй байгаа энэ бүтээгдэхүүнээр дагнасан хулгайн сүлжээ нарийн зохион байгуулалттайгаар ажиллаж эхэлснийг цагдаагийнхан хэлж байна. Ер нь зэсийн баяжмалын бизнес сүүлийн үед цэцэглэн хөгжиж байгаа гэнэ. Дэлхийн зах зээлд зэсийн баяжмалын эрэлт хэрэгцээ эрс ихэссэнээс үнэ нь ч өсчээ. Манай орны хувьд олборлосон зэсийн баяжмалаа гэрээний дагуу хойд хөршдөө гаргадаг боловч, сүүлийн үед урд хөршийнхөн сонирхож, тэр хэмжээгээрээ хамгийн өндөр үнээр худалдан авдаг болсон байна. Үүнээс болж, Эрдэнэтийн уулын баяжуулах үйлдвэрт ажиллаж байгаа хүмүүс зэсийн баяжмалаа хулгайлан хятадуудад зарах нь ихэссэн гэнэ. Тодруулга: Олон улсын зэс судлалын төвөөс өнгөрсөн оны эхний зургаан сард дэлхийн зэсийн эрэлт хэрэгцээ нийлүүлэлтээсээ 165 000 тонноор илүү байгааг тооцоолон гаргажээ. Үүнтэй уялдаад зэсийн баяжмалын дэлхийн зах зээлийн үнэ ч өсөн нэмэгдэх хандлагатай байгааг дурдсан байх юм. Зэсийн үйлдвэрлэлт өмнөх оны мөн үетэй харьцуулахад таван хувиар нэмэгдсэн ч, ОХУ, Энэтхэг болон БНХАУ-д зэсийн хэрэгцээ тасралтгүй нэмэгдсээр байгаа аж. 2004 онд дэлхийн нийт зэсийн хэрэгцээ 760000 тоннд хүрчээ. Лондонгийн металлын зах зээл дээр зэсийн үнийг цаашид өсөх магадлалтай гэж үзсэн бөгөөд одоогийн байдлаар (жилийн өмнөх тооцоо гэдгийг сануулъя) нэг тонн зэсийн баяжмалын үнэ 4072 ам.долларт хүрч 2005 оны дундаж үнэ нь 3466,1 ам.доллар болсон байна. Энэ үнэ цаашдаа ч өсч магадгүй гэсэн дүгнэлтийг дэлхийн олон улсын зэс судлалын төвөөс гаргасан байна. 
Н.Саранчимэг
