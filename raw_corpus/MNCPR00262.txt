Хурандаа Б.БОЛДБААТАР: "Яахыгаа өөрөө мэдээрэй" гэж хэлүүлжээ

Цагдаагийн Ерөнхий Газрын дэд дарга, хурандаа Б.Болдбаатарын талаар сүүлийн үед янз бүрийн мэдээлэл цацагдаж байна. Хэрэгт холбогдсон, дүрвэсэн, курст явсан гэх зэрэг хурандаагийн эзгүйд түгэж буй энэхүү өнгө өнгийн мэдээлэл араасаа олон сонирхолтой асуулт дагуулж байгаа нь ойлгомжтой.
Нэгэн эх сурвалжийн өгүүлснээр бол хурандаа Б.Болдбаатарыг Америк руу явахад ЦЕГ-ын даргын дэргэдэх зөвлөл бараг бүрэн бүрэлдэхүүнээрээ гаргаж өгчээ. "Бараг генералаас бусад нь ирсэн байсан шүү "гэж тэр ихэд онцлон шивнэв. Зүгээр л нэг курст явж байгаа даргыгаа тэдгээр дээд түвшний офицерууд юунд тэгж их сэтгэл гарган үдээ юм бол. Өөр нэгэн эх сурвалж болохоор хурандаа Б.Болдбаатарыг нисэх өглөө VIP заалны үүдээр хүчний байгууллагын ажилтан бололтой нэг хүн сэжиг бүхий чимээ аниргүй эргэлдээд байсан. Нислэг хариугүй тулаад иртэл гэнэт хурандаа эхнэрийн хамт VIP заалаар шурхийн орж ирээд онгоц руугаа яваад орчихсон гэв. Юутай ч түүнийг ийнхүү гэнэт явснаас хойш ганц хоёрхон хоногийн дараа улс орон даяар дуулиан тарьсан том баривчилгаа явагдаж, улс төрийнхний анхааралд байдаг учир мэдэх нэгэн хэвлэл тэргүүн нүүрээрээ цагдаагийн дэд даргын нэрийг энэ асуудалд холбон зарласан билээ. Цагдаа дотор гаалийн боссын хэрэгт холбогдсон гэх дэд даргын талаар маш олон яриа өрнөж байна. Зарим тусгай албадынхан түүнийг төмрийн хэрэгт яах аргагүй холбоотой, далд шалгах ажиллагаа явагдаж байгаа хэмээн барин тавин ярьж байхад зарим нь "Цагдаагийн дарга болно гэж хэдэн жилийн турш яригдсаныг нь сана л даа. Далимдуулаад тоглоомноос бүрмөсөн зайлуулах ажиллагаа байлгүй дээ" гэх аж. Энэ мэтээр хурандааг тойрсон таамаглалууд өрнөж байна. Харин эдгээрээс хамгийн магадлалтай мэдээлэл юу вэ. Түүний нэр цагдаагийн даргад яригддаг нь үнэн. Байж болохгүй ч хувилбар биш. Гэвч өнөөдөр өдий олон жил нэрээ сэвтүүлэлгүй явж ирсэн хурандаагийн нэр энэ удаа зохиомлоор сэвтэв үү, эсвэл хэрэг төвөгт орооцолдсон гэдэг нь үнэн болж таарав уу гэдэг асуултын хариу тун эргэлзээтэй байна. Мөн ЦЕГ-ын зүгээс дэд даргатайгаа холбоотой ямар ч мэдээлэлд албан ёсны байр сууриа илэрхийлэхгүй байгаа нь өөрийн эрхгүй анхаарал татаж байгааг дурьдах ёстой болов уу. Хэдийгээр албан ёсны тайлбар өгөөгүй ч тэдний амнаас "Хурандаа Б.Болдбаатар гадаадад курст явсан. Ямар нэгэн байдлаар оргож зугтаагүй" гэх үгс унаж байгаа. Яг үнэндээ бол тэр ямар нэгэн албаны шугамаар курс семинарт яваагүй юм байна. Зарим нь түүнийг Канадад байгаа гэх болов ч тэр одоо Америкт, ердийн нэг хэлний курст суралцаж байгаа юм байна. Монголд өөртэй нь холбоотойгоор цацагдаж буй мэдээллүүдийг тэр тун сайн авч байгаа төдийгүй багагүй эгдүүцэж байгаа гэнэ. Хэд хоногийн өмнө хашир хурандаа Улаанбаатар руу утас цохин "Намайг яахыгаа өөрөө мэдээрэй. Том амладаг болохоор нь том л тоглодог гэж итгэдэг байлаа. Гэтэл том амлалтын араас нь дандаа ядарсан жижиг тоглолт гарч ирсээр залхаж гүйцсэн гэх үү дээ. Та цааш нь дамжуулахыг нь дамжуулаад, авч үлдэхийг нь үлдэнэ биз" гэсэн хэгжүүн үг шиджээ. Хуучин пионерийн ордны урд байрлах "Чингис" ресторанд уржигдар шөнө улс төр бизнесийн хүрээний гурав дөрвөн хүн олон цагаар тухлаж, эцэст нь нэг нь хаашаа ч юм утсаар "Б.Болдбаатар над руу залгаад тэгж хэллээ. Би одоо юу гэж хэлэх юм бэ" гэж нэлээн цухалдангуй ярих нь коридорт сонсогджээ. Тэр оройн уулзалтад байсан гэх нэгэн эрхмээс сураг ажиг түншиж үзтэл "Яахав дээ, нөгөө дээр байгаа молиго жанжин чинь Б.Болдбаатарт амалчихсан л байхгүй юу даа. Тэгээд цаадах нь хүлээж ядаад гадагшаа хэл сураггүй явчихсан. Явсан хойгуур нь ар хударгаар нь золигт гаргах ажиллагаа хийгдэх гээд хүн юм чинь мэдээд ёо ёо нь хөдлөнө биз дээ. Тэгээд л Америкаас манай эмч рүү ярихгүй юу" гэв. Ингээд бидний яриа тасрав. Эмч гэдэг нь хэн юм бүү мэд. Сүүлийн үед олны анхаарлын төвд явдаг улс төр бизнесийнхэн 9966-тай, 9960-тай дугааруудыг давхар барих болжээ. Учир нь толгойтой болгоны утсыг тагнаж чагнаж байгаа гэх мэдээлэл түгсэнтэй холбоотой юм байна. Гаалийн Баатарыг Дарханы зам дээр баривчилсан гэх мэдээлэл анх цацагдсан нь чулуу хөөлгөсөн ташаа мэдээлэл бололтой. Үнэн хэрэгтээ түүнийг Баянгол дүүргийн нутаг дэвсгэрт байрлах сайд Тэрбишдагвын "ТБД андууд" дэлгүүрийн үүднээс барьсан гэнэ. Гаалийн босс хотоос гадна байсан гэдэг нь ташаа мэдээлэл төдийгүй баригдахынхаа урд шөнө хэсэг нөхөдтэй биллъярд тоглож багавтар мөнгө алдаад маргааш нь ахин болзоод тоглохоор явж байсан нь тэр юм байна. Х.Баатар даргыг барингуутаа "Ганц худаг" руу аваачин нэгэн камерт тусгаарлажээ. Төд удалгүй түүний дээрээс цус нөжтэйгөө холилдсон нэг нөхөр босго даван өнхөрсөөр орж ирсэн гэнэ. Баахан занчуулчихсан байдалтай тэр залуу гутлаа тайлан улнаасаа гар утас гаргаж ирээд ярьтал Баатар "Хүүе дүү хүү ахдаа туслаач. Ах чинь нөгөө Гаалийн дарга Баатар гэдэг чинь байна. Ах нь чамд гараад хангалттай шагнал өгнө. Утсаар чинь гялс ярих хэрэг байна" гэж гуйжээ. Залуу ч утсаа өгч. Мань хүн шүүрч аваад Шадар сайдын зөвлөх Б.Өвгөнхүү болон Ш.Адьшаа руу яарч сандран ярьжээ. "Өвгөнхүү юу. Би Баатар байна. Энэ чинь юу болж байна аа. Намайг "Ганц худаг"-т авчраад хийчихлээ шүү дээ. Цаад Ч.Улаан руугаа бушуу яриачээ" гэж хашгирснаа, төдөлгүй Ч.Улаан руу залгаж мөнөөхөө давттал цаадах нь утсаа салгачихаж. Ийм нэгэн хөгжилтэй мэдээлэл тагнуул хавиар яригдаж байна. Мэдээж нөгөө цустайгаа холилдсон залуу өгөөшинд хаясан тоглоомын хүн байж таарна. Хүмүүсийн их гэнэн гэж тодорхойлдог Х.Баатар ийнхүү хөглөж байж Б.Өвгөнхүү, Ш.Адьшаа хоёрыг яах ийхийн зуургүй бариулчихаж. Гаалийн даргыг тойрсон яриа ийнхүү ид үргэлжилж байна. Эхнэр нь ажлаа хийж, харин хүүхдүүд нь сургуульдаа явж өгөхгүй зовоож байгаа гэж ойрынх нь эх сурвалж ярьлаа. Харин түүний оронд хэнийг тавих талаар МАХН-хан далд түвшинд хэдийнэ яриад эхэлсэн гэх мэдээ ирж байна. Тэд юун түрүүнд ЦЕГ-ын даргыг солих хэрэгтэй гэж ярьцгаажээ. Үүний тулд Хууль зүй дотоод хэргийн яамыг сайдтай болгох нь чухал. Мэргэжлийн бус нь хамаа алга бушуухан Су.Батболд дээр тохиръё гэж тэд ярилцсан байна. Энэ хэргийг Х.Баатараас дээш ямар ч албан тушаалтанд хавьтуулахгүй дуусгах стратеги боловсруулж, түүнийгээ Су.Батболд болон Эрүүгийн цагдаагийн газрын дарга М.Ганболд нарын гараар гүйцэтгүүлэх нь зөв гэж тохирсон сураг нууц хүрээнд нэгэнт яригдаж эхэлжээ. ЭЦГ-ын дарга М.Ганболд нь Ерөнхийлөгчийн багын найз бол Су.Батболд нь цэвэр өөрийнхөө гараар улс төрд оруулж ирэн дасгалжуулж буй гарынх нь хүн юм байна. Хэрэв бидний авсан мэдээллүүд батлагдвал нэг их удалгүй Хууль зүйн сайдаар Су.Батболд тодорч, харин цагдаагийн боссоор М.Ганболд гарч ирэх нь. Хамгийн гол даалгавар Су.Батболдыг намын удирдах зөвлөл дээр гаргаж ирэх байсан гэж намынхан нь ярьж байна. Цаад С.Баяр, Ө.Энхтүвшин хоёр чинь юу ч найруулж чадна шүү хэмээн Ерөнхийлөгчийн хүмүүс ихэд хичээн жиг жуг хийлцэж байсны хэрэг ч гарсангүй. Яагаад ч юм дээдсийнхээ зүрхэнд ганц шар ус хуруулж байгаа хатуу самар гэгдэх С.Баяр энэ удаа шууд наймаанд оролцон Су.Бат- болдыг гаргаж ирэх арга хэмжээг шулуутгалаа хэмээн тэд гайхан ярьцгааж байна. Дотоод явдлын яамны сайд гэдэг тэгэхээр үнэхээр том эрх мэдэл ажээ. Учир нь ямар ч эр зоригтон тэр хүнтэй чадвал сайн байхыг, ядвал сайн харагдахыг хичээдэг юм байна. 


