"Уурхайчин" дөрөв дэх удаагаа аваргалав

Монголын волейболын холбооноос уламжлал болгон тав дахь жилдээ зохиож буй гар бөмбөгийн залуучуудын улсын аварга шалгаруулах тэмцээн өнгөрсөн амралтын өдөр өндөрлөлөө.
Энэ жилийн тэмцээнд эрэгтэй 12, эмэгтэй есөн багийн 200 гаруй тамирчин зургаан өдрийн турш Төв аймгийн Зуунмод хотод ур чадвараа сорьцгоов. Тэмцээний эхний өдрийн тоглолтоос эхлээд л өрсөлдөөн ихтэй байсан гэж үнэнч үзэгчид хэлж байсан. Учир нь шигшээд тэр баг тодорно гэхийн аргагүй бүгд жигд тоглоцгоосон аж. Тиймээс зургаан өдрийн дотор зуунмодчуудын хоолой сөөжээ. Тэмцээний сүүлийн өдөр шагналын төлөөх тоглолтууд болсон. Медалийн төлөө тоглолтод "Залуу монгол"-ын хөвгүүд "Харх" багийг 3:2-оор хожин хүрэл медалийн болзол хангасан юм. Мөн эмэгтэйчүүдийн хүрлийг "Их тийн" баг "Эрчим-2"-ын охидыг гурван үе дараалан хожиж хүртсэн. Харин алтын төлөөх тоглолтууд тийм ч өрөлдөөнтэй болсонгүй. Сүүлийн гурван жил дараалан аваргалаад байсан Монголроцветмет нэгдлийн "Уурхайчин" багийн залуус жам юм шиг "Star" багт уламжлалт мөнгөн медалийг нь 3:1-ээр хожин олгосон. Тэд өөрсдөө залуучуудын улсын аваргын дөрөв дэх алтан медалиа зүүцгээв. Эмэгтэйчүүдийн улсын аваргаар Говьсүмбэр аймгийн нэрийн өмнөөс тоглосон "Эрчим-1"-ийн охид мөн дөрөв дэх удаагаа түрүүлсэн юм. Энэ багт дээд лигийн тэмцээнд тоглодог зарим тамирчин байв. Мөнгөн медалийг "Уурхайчин" баг хүртсэн. Тиймээс тэмцээний шилдэг дасгалжуулагчаар хоёр багаа түрүү, аман хүзүүд оруулсан "Уурхайчин" клубын багш, олон улсын хэмжээний мастер Г.Баярсайхан тодорсон. 
Б.Бадмаа
