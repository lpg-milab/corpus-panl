МОНГОЛЧУУД ҮҮЦЭЭ ЗАДЛАХ ГЭЖ ЯАРАХ ХЭРЭГГҮЙ

"Улс төрийн сонин"-ы эрхлэгч, сэтгүүлч Г.Уянгатай уулзаж ярилцлаа. 
-"Айвенхоу майнз"-ын гүйцэтгэх захирал Р.Фрийдланд "25 дугаар суваг" телевизэд ярилцлага өгснийхөө дараа та хоёрын хооронд нэлээд ширүүхэн яриа өрнөсөн юм аа даа. Энэ талаар өөрөөс тань тодруулмаар байна?
-Тэгтлээ айхавтар хэрэлдэж зөрөлдөөгүй атлаа хэзээ ч санал нийлэхгүй асуудлуудаар ярилцсан л даа. Тэгээд хэзээ ч санал нийлэхгүй юм байна гэдгээ аль аль талдаа ойлголцсон гэж бодож байгаа. Ер нь бол Оюу толгойтой холбоотой асуудлыг хөндөж ярьсан юм. Тэр хүн өөрөө хэд хэдэн санал хэлсэн. "Манай тухай, миний тухай их бичиж байнаа, танай сонин. Би үүнд чинь ямар нэг хамааралгүй. Би зүгээр л ажлаа хийж байгаа хүн" гэх маягтай өөрийгөө өмөөрөх хандлагатай зүйл ярьсан л даа. Тэгэхэд нь би "Би таны тухай ерөөсөө бичээгүй. Та надад сонин биш. Манай Монголын баялаг, тэр газар нутаг хэнд очиж байгаа нь, хэнд ашиглагдах гэж байгаа нь л сонин. Үнэхээр танд боломж байгаад, маш өндөр ашигтайгаар түүнийг ашиглаж чадаж байгаа бол тэр таны буруу биш. Тэгэхээр бид таныг огт бичээгүй. Хамгийн гол нь энэ их баялгаа зүв зүгээр гадныханд өгчихдөг, тэгэхдээ ард түмэндээ юу ч хялайлгахгүй зөвхөн өөрсдөдөө ашигтайгаар өгч байгаа өөрийнхөө авлигачдыг л бид шүүмжилж байгаа" гэсэн. Хариуд нь, Р.Фрийдланд зөвлөгөө маягтай зүйл хэлсэн. Хэрвээ та нар хуулиндаа олборлосон ашигт малтмалаа дэлхийн зах зээлийн үнээр борлуулна гээд тусгачих юм бол танайд ямар ч алдагдалгүй шүү дээ. Тийм өөрчлөлт оруулж болно шүү дээ. Тийм биш болохоор дундаас нь авлигачид чинь завшаад байгаа гэсэн. Ер нь намайг авлигын төлөө санаа зовдог, байнга бичдэг, авлигачдыг их жигшин зэвүүцдэг гэж ойлгосон уу, яасан авлигатай холбоотой ярианд анхаарал хандуулах гэж хичээгээд байна лээ. Би бол авлигачдын тухай асуудал бидний хоорондоо ярьж буй Оюу толгойн ордыг яаж ашиглахаас огт өөр асуудал гэж үзнэ. Энэ хоёр хоорондоо холбоогүй юм. Миний хувьд Оюу толгой монгол хүний гарт очиж байвал бараг хэнд нь ч яахав гэсэн байр суурийг баримтална. Манай авлигачдын тухайд дотоод сэдэв учраас хоёулаа энэ талаар ярихаа болъё гэж хэлсэн. -Түүнийг Оюу толгойн баялгийг олборлож байгаа асуудлаас ярианы сэдвийг хөндийрүүлэхийг хичээж, Монголын нийгэм авлигад идэгдсэн, улс төрчид нь авлигачид гэх тал руу хандуулаад байжээ гэж ойлгож болох нь ээ? -Тиймэрхүү л яриа болсон. Тэр үеэр би өөрийнхөө баримталдаг байр суурийг тодорхой хэлсэн л дээ. Тухайлбал, энэ их баялгийг гадны хүн орж ирээд ухаж авч яваад хөрөнгөжих, монгол хүн өөрөө эзэмшээд эндээс мөнгөтэй болох гэдэг хоёр өөр асуудал. Үнэндээ хэн нэгэн Канадад өгөхийн оронд монголчууд өөрсдөө ёстой тэр Н.Энхбаяр нь ч юм уу, Сү.Батболд нь ганцаараа авч байгаа бол өөр хэрэг. Дотооддоо шийдэх зүйл. Танай Канадад хамаагүй л гэж хэлсэн юм. Тухайн үед монгол хүн монгол хүнээ өмөөрөх эмоци хөдлөөд л нэлээн ширүүхэн маргасан. -Яагаад гэнэт буддын шашны тухай, Далай ламын тухай өгүүлэх болов? -Фрийдланд хүмүүсийг өөртөө татах гэж, эерэг сэтгэгдэл төрүүлэх гэж тэр ярилцлагын туршид оролдож байсан л даа. Нэгд, монголчууд буддын шашинтай учраас Далай ламын тухай яривал тэдэнд таалагдана гэж бодсон байх. Хоёрт, 25 дугаар телевизийн өрөө их хүйтэн байсан. Тэрээр анзаарсан бол "Говь"-ийн ноолууран цамц худалдаж аваад өмссөн, уут нь уулзалтын ширээн дээр байсан л даа. Энэ бүхнээрээ тэр юу өгүүлэх гэсэн бэ гэхээр буддын шашинг хүндэтгэдэг, "Говь"-ийн ноолууран цамц өмсдөг бараг монголжчихсон хүн болж харагдах гэж аль болохоор хичээж байгаа байхгүй юу. Үнэндээ канад л бол канад. Тэр хичнээн "Говь"-ийн ноолууран цамц өмсөөд, буддын шашны тухай юу ч яриад монгол хүн болчихгүй, бидний зүгээс Фрийдландыг сонгох шалтгаан болохгүй шүү дээ. -"Айвенхоу майнз"-аас манай Засгийн газартай байгуулах гэж чармайн хичээж байгаа "Тогтвортой байдлын гэрээ"-ний талаар тухайн үед хөндөгдсөн үү? -Яригдаагүй. Тиймэрхүү зүйлд Фрийдланд их эмзэглэж тэр тухай яриаг огт хөндөхгүй байсан. Ер нь Их тэнгэрт нэг уулзалт болсон юм шүү дээ. Тэр уулзалт дээр би очоод хариуцлагатай хоёрхон асуулт тавьсан. "Оюу толгой бол "Эрдэнэт"-ээс дутуугүй бүр хэд дахин илүү баялагтай орд газар. Үүнийг ашиглаж байгаа танай компаниас монголчууд наад зах нь "Эрдэнэт"-ээс дутуугүй бүтээн байгуулалт, үр ашгийг хүсч байгаа. Та монголчуудын энэ сэтгэл зүйг хангаж чадах уу?" гэхэд Р.Фрийдланд "Бид нар байшин барих гээгүй. Бид тийм юм хийж чадахгүй" гэж шууд хариулсан. Тэгэхээр ойлгомжтой биз дээ. -Сонгуулийн үеэр өөрөөс нь мөнгө гуйсан зарим улс төрчийн талаар ярьжээ. Өөрт нь хандсан улстөрчдийн талаархи мэдээллийг өгье гэдэг ч юм уу ямар нэг санал тавьж байсан уу? -Үгүй. Надад хууль бус, зарчмын бус зүйлээр ердөө хандаж байгаагүй. Харин намайг юу ч асуугаагүй байхад жишээлбэл, М.Энхсайхан надаас Ерөнхийлөгчийн сонгуулийн үеэр мөнгө гуйж байсан. Би татгалзсан гэж хэлж байна лээ. Ямар ч санаатай тэгж хэлсэн юм, бүү мэд. М.Энхсайхан сайдын нэрийг л тэр үед дурсч байсан. Тэгэхэд охин нь хажууд сууж байсан нь үнэн. -Р.Фрийдланд танай баялгийг би хулгайлдаггүй ээ. Хууль дүрмэнд захирагдаад ажиллаж байгаа. Танайхан өөрсдөө хулгайлж зардаг гэсэн зүйл ярьсан байх юм? -Яг тийм агуулгатай юм ярьсан. Би Монгол Улсын хуулийн хүрээнд ажлаа явуулж байгаа. Харин та нар яриад байгаа асуудлаа шийдүүлэхийн тулд хуулиндаа өөрчлөлт оруулах хэрэгтэй. Дэлхийн зах зээл дээр 450 ам.долларын үнэтэй байгаа нүүрсийг өнөөдөр найман ам.доллараар зарж байна. Энэ хоорондын үнэ дээр чинь хүмүүс ажиллаад байгаа хэрэг. Харин та нар зах зээлийн үнээр зарна гэж хуульчлаад өгчихвөл бид дагаж мөрдөж л таарна гэж байсан. Монголчууд яаж ажиллахыг, сэтгүүлчид юу гэж бичихийг та заах хэрэггүй гэсэн хариуг би хэлсэн. -Тэр бүрийг нь эсэргүүцээд байхаар юу гэж байх юм бэ? -Мэдээж, таалагдаагүй биз. Ямар ч байсан Оюу толгойдоо очоорой гэж урьсан. Би очоод ч яахав дээ. Тэнд гайхамшигтай юм юу ч байхгүй шүү дээ. Очих онцын шаардлага байхгүй. Асуудал Фрийдланд биш л байхгүй юу. -Сэтгүүлчийн чинь хувьд Оюу толгойд хандах байр суурь чинь сонин байна л даа? -Оюу толгой маш том орд. Хэн нэг хүн ийм их баялгийг гаднаас зөөж авчраад Монголын газар нутагт булчихаагүй. Хэдэн зуун жилээс өвлөж ирсэн миний нутгийн баялаг. Хэрвээ Монгол Улс хөгжих боломж байгаа бол тэр нь энэ орд. Тэр утгаараа бидний хамгийн том боломж. Тийм болохоор бид үүнийгээ хамгаалах болно. Шороон дээр сандайлсан гуйлгачин байснаас алтан дээр сандайлсан гуйлгачин байсан нь дээр гэж хүмүүс ярьдагчлан өнөөдөр яаран бүгдийг нь задлах шаардлагагүй ч байж магадгүй. Энэ бол барагддаг, шавхагддаг баялаг. Дэлхий ертөнц дэх байгалийн баялаг барагдаж шавхагдах тусам энэ үнэд орно. Хэрвээ өнөөдөр монголчууд үүнийгээ ашиглаж чадахгүй бол заавал авах гэх ч шаардлага байхгүй. Гадны хүнд гувшуулаад явах ямар хэрэг байна. Би үүн дээр сэтгүүлчийнхээ хувьд хатуу байр суурьтай байгаа. Үйлдвэр худалдааны сайд Б.Жаргалсайхан уржигдар бүх олон нийтийн байгууллага, сэтгүүлчид, иргэний хөдөлгөөнийхөнтэй хамтарч сайдын зөвлөлийн дэргэд олон нийтийн зөвлөл байгуулна гэж байна лээ. Би үүнийг 100 хувь дэмжиж байгаа. Ашигт малтмалтай холбоотой бүх асуудалд олон нийтийн оролцоог хангах өргөн боломжийг нээж байгаа хэрэг. Ер нь 51:49 гэдэг байр суурин дээрээ маш хатуу зогсч байгаа Б.Жаргалсайхан сайдад баярлаж байна. Энэ бол монголын ард түмний боломж гэж би харж байна. Яг ийм байр суурьтай байгаа, энэ баялгийг Монголын ард түмэнд үлдээхийн төлөө, Монгол орны жинхэнэ эрх ашгийн төлөө ганцаараа хатуу чанга зогсч байгаа ийм сайд өнөөдрийг хүртэл гарч ирээгүй шүү дээ. Жаргалсайхан сайдын энэ байр суурийг хатуу хамгаална гэдгээ хэлье. Ингэж дэмжих сайд тэр бүр олддоггүй шүү дээ, бидэнд. Ер нь энэ бол нарийндаа сайд Жаргалсайханы ч биш, сэтгүүлч Уянгын ч биш, Монголын ард түмний хувь заяатай холбоотой асуудал гэж ойлгож байгаа. -Америкаас Бейкер хүртэл албан бус айлчлал нэрийн дор "Айвенхоу майнз"-ын тогтвортой байдлын гэрээг яаравчлуулах зорилготой ирсэн нь тодорхой боллоо. Энэ талаар? -"Айвенхоу майнз"-ыг дэмжих гэж, Тогтвортой байдлын гэрээ байгуулах гэж ирснээ ямар ч ичгүүр сонжуургүйгээр шууд л зарлаж байна шүү дээ. Бүр улаан цагаандаа гарчихсан байна. Энэ асуудлыг яаж шийдэх вэ гэдэг нь төрийн хэрэг. Өчүүхэн бага 5-10 хувийн ашигтай байсан ч Фрийдланд "Айвенхоу майнз"-ыг орхиж явж чадахгүй. Би үүнд итгэлтэй байна. Хамгийн гол нь Оюу толгой бол бидний хувь заяа, бурхнаас өгсөн хишиг, өвөг дээдсийн маань үлдээсэн өв хөрөнгө болохоор үүнийг бид нар л эдлэх ёстой. 49:51-ийг хүмүүс хамгийн муу хувилбар шүү, хамгийн багадаа ингэж шийдэх ёстой гэж ярьж байна лээ. Үүнтэй би санал нэг байна. Бид нөхцөлөө тавья. Эдэнд ашиг байвал үлдэж л таарна. Үгүй гэж үзэж байвал гараад явна биз. Улам л үнэд орох болно. Яагаад гэхээр дэлхий дээр зэс, уран, жонш гээд бүх нөөц баялаг шавхагдаж байна. Харин Монголд дөнгөж нээгдэж эхэлж байна шүү дээ. Энэ нь урагш хөгжих том боломж гэсэн үг. 
Н.Саранчимэг
