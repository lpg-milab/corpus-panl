№110(16700)   
1987 оны тавдугаар сарын 8.
Сүү, тос бэлтгэл

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг ханган биелүүлэх ажлын жил бүр давтагддаг нэг чухал хэсэг сүү, цөцгийн тос, цагаан идээ бэлтгэх кампани эхлэх хугацаа боллоо. Төлөвлөгөө төдий л нэмэгдээгүй, үнээний тоо цөөрч хорогдоогүй байхад цөцгийн тос бэлтгэх төлөвлөгөөг жил дараалан тасалж ирсэн нь түүний бэлтгэл, зохион байгуулалтыг хангахад хариуцлагагүй ханддаг ноцтой дутагдлын уршиг мөн. 

Бэлтгэл ажлыг эртээс сайн хангаж, тугалтай үнээ бүрийг саалинд хамруулан, үйлдвэрлэлийн явцад байнга хяналт тавьж, хөдөлмөрийн хамт олны идэвх санаачилга, бүтээлч үйл ажиллагааг өрнүүлэн, цаг алдахгүй шуурхай арга хэмжээ авч ажилласан газарт амжилт, үр дүн давуутай байдаг. 

Өнгөрсөн онд 16 аймаг цөцгийн тос бэлтгэх төлөвлөгөөг бүрэн биелүүлсний дотор Увс, Ховд, БаянӨлгий аймаг, зуу гаруй аж ахуй есдүгээр сарын нэгний өмнө биелүүлсэн нь намын XIX их хурлын жилийн нэг чухал амжилт байв. 

Харин Хэнтий, Дорноговь аймаг кг тосонд зарцуулах сүүг 0, 2 - 2, 1 литрээр хэтрүүлж 2 -10 тонн, үнээг саалинд бүрэн хамарч чадаагүйгээс 14 - 80 шахам тонн цөцгийн тос үйлдвэрлэх боломж алдаж улсын төлөвлөгөөг ноцтой тасалсан байна. 

Хэнтий, Төв аймгаас бэлтгэлд нийлүүлсэн цөцгийн тосны дөнгөж 44, 2 - 47, 1 хувь дээд зэрэгт тэнцсэн нь улсын дунджаас ихээхэн доогуур юм. Энэ бүхэн нь гагцхүү ажлын бэлтгэл, зохион байгуулалт муу, хүмүүсийн хариуцлагагүй үйл ажиллагааны уршиг мөн. 

Сүү, тосны ажлыг амжилттай зохион байгуулах, ялангуяа заводыг дадлага туршлагатай хүмүүсээр бэхжүүлж, сүүг тасагт хүлээн авдаг газарт ажиллах хүн хүч, материалын бэлтгэлийг сайн хангах нь орон нутгийн нам. улсын байгууллагын анхааралд байх ёстой гол асуудал мөн. Саальчин хүрэлцээгүй гэдэг өчүүхэн төдий шалтгаанаар жилийн жилд олон мянган үнээг саалинд хамрахгүй орхиж үлэмж нөөц бололцоо алддаг дутагдлыг дахин давтахгүй байхаар бэлтгэлээ хангахыг онц чухал ажил болгох хэрэгтэй. 

Өвөрхангай аймгийн Уянга сумын сүү, тосны заводын мастер, БНМАУ-ын хөдөлмөрийн баатар П. Лонжид, Завхан аймгийн Их-Уул сумын мастер Т. Бадмаабазар, Булган аймгийн Гурванбулаг сумын мастер Ц. Даваажав, Завхан аймгийн Цагаанчулуут сумын тасгийн эрхлэгч Мягмар нарын туршлагаас үзэхэд тэд ажлын бэлтгэлийг бүрэн хангаж. сайн зохион байгуулж, сум. нэгдлийн удирдлагын дэмжлэг туслалцааг байнга авдаг байна. 

Сүү, тос бэлтгэх ажлын үр дүн юуны өмнө зөвхөн сүү хүлээн авч боловсруулах технологийн шаардлагыг хангах төдийгөөр хязгаарлагдахгүй өргөн хүрээтэй бөгөөд сүүг үйлдвэрлэгч фабрик болсон үнээ, тугалын нутаг бэлчээрийг сонгон тохируулах явдал чухлын чухалд орно. 

Түүнчлэн тасаг, заводын гар ажиллагааг бүрэн механикжуулах, сүү хүлээн авах, тос боловсруулах цэгт ажиллагчдын гүйцэтгэх үүргийг тодорхой болгож, хариуцлагыг өндөржүүлэх, саальчид, тасаг, заводын ажилчдын бүтээлч санаачилгыг өрнүүлэхэд уралдааны зохистой хэлбэрийг ашиглах зэрэг олон талтай ажлын бэлтгэлийг ойрын өдрүүдэд бүрэн хангах хэрэгтэй. 

Саальчид, малчдын дунд зохиох хүмүүжил, олон түмний ажил, соёл урлаг, ахуйн үйлчилгээг тогтмол байлгахаар бэлтгүүлэх юуны өмнө орон нутгийн бололцоог ашиглан сүүний ферм, тасагт ухуулга сурталчилгааны байр, соёл, ахуйн үйлчилгээний цэг, хүүхдийн ясли, цэцэрлэг, халуун усны газар байгуулан үйлдвэрлэлийн цогцолбор нэгж болгон тохижуулж байгаа туршлагыг өргөн нэвтрүүлэх хэрэгтэй. 

Хөвсгөл, Увс аймгийн туршлагаар отор саалийн нөхөрлөл, гуравт, тавтын системээр төлтэй бог мал, гүү, ингийг саалинд өргөн хамруулж сүүг нь ашиглан шингэн сүүтэй хольж амт чанар сайтай төрөл бүрийн цагаан идээ үйлдвэрлэх талаар аймаг, сумд санаачилга гарган ажиллавал зохино. Ер нь сүү, тос бэлтгэх ажлыг зөвхөн үнээ саах төдийгөөр хязгаарладаг дутагдлыг арилгах хэрэгтэй. Ингэ, гүү, бог мал сааж, сүү, цагаан идээ бэлтгэх боломжийг газар бүр эрж хайж энэ жил эрс өөрчлөлт гаргахыг хүн амын хүнсний хангамжийг сайжруулах бодит хэрэгцээ зүй ёсоор шаардаж байна. 

Улсын хэмжээгээр 4, 7 мянган тонн цөцгийн тос бэлтгэж, олон зуун тонн цагаан идээ, ээдэмцэр үйлдвэрлэх зорилтыг сайн бэлтгэлтэйгээр хугацаанд нь амжилттай хэрэгжүүлэх нь хөдөө аж ахуйн хамт олны тулгамдсан зорилтын нэг болж байна. Сүү, цөцгийн тос бэлтгэх ажилд олон жилийн турш саад тотгор болж ирсэн хэлбэрдэх, оронцоглох, нүд хуурах, байгууллага, орон нутгийн явцуу эрх ашгийг хөөцөлдөх зэрэг хуучирсан арга барилыг зоригтой таягдан хаяж, өнөөдөр шаардлагад нийцсэн шинэ сэтгэлгээгээр зэвсэглэн ажиллаж чадвал дээрх зорилтыг хангах бололцоо бүрэн байна. 

МАХН-ын Төв Хорооны X бүгд хурал ( 1985 оны ) БНМАУ-ын Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг сайшаан баталсны хоёр жилийн ой ирэх сард болно. 

Программд сүү, цагаан идээний хангамжийг нэмэгдүүлэх талаар дэвшүүлсэн зорилт, аймаг, сум, бригад, байгууллага бүхэн өөрсдийн боловсруулж төлөвлөснөө яаж биелүүлж байна вэ гэдэгт дүгнэлт хийж дутуугаа гүйцээхэд нийтийн хүч анхаарлыг төвлөрүүлэн зохион байгуулах шаардлагатай байна. 

Сүү, тосны тасаг, завод байгуулах, тасаггүйгээр сүү бэлтгэх зэрэг төвлөрсөн хэлбэрийг ашиглахын зэрэгцээ байгууллага, хөдөлмөрчид, сурагчдын хүчээр сүү, цагаан идээ бэлтгэх ажилд одооноос бэлтгэвэл зохино. 

