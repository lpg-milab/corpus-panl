Сургуулийн жижүүрийн амийг хөнөөжээ

Монгол III сургуулийн жижүүрийн амийг зэрлэгээр хороосон хэрэг өчигдөр гарав. Өглөө сурагчид түрүүчээсээ хичээлдээ ирэх үед үүдний жижүүр нь эзгүй хаалга онгорхой байсанд багш сурагчидгүй гайхаад өнгөрсөн аж. 
Хичээл дөнгөж эхлэх үед нэгэн багш сургуулийнхаа жижүүрийг алагдсан байхыг нь олж харжээ. Талийгаач сургуулийнхаа арын хогийн цэгийн хажууд дөрвөн мөчөө тэлсэн байдалтай амиа алдсан байсан аж. Ингээд цагдаагийн байгууллагад яаралтай дуудлага өгсөн байна. Хэдийгээр сургууль дээр аллага болсон ч хүүхдүүдийг айн цочоож, сандраахгүйн тулд сургалтын үйл ажиллагааг хэвийн явуулсан байна. Завсарлагаанаар хүүхдүүдийг ангиасаа гарахыг хориглож гадны хүн жилийнургууль руу нэвтрүүлэхгүй байх шийдвэр гаргажээ. Бид хэсэг дотогш нэвтрэхийг зорьсон боловч жижүүр эмэгтэй "Манай захирал сэтгэл санааны хүнд байдалтай байгаа. Тиймээс өнөөдөр хэн нэгнийг хүлээн авч уулзах боломжгүй" гэсэн хариултыг өгөв. Бидний олж мэдсэнээр талийгаачийг Авирмэд гэдэг бөгөөд 40 гаруй насны хүн юм байна. Тус сургуульд жижүүрээр хоёр жил гаруй ажилласан. Хань нь нас барсан, том болсон хүүхдүүдийнхээ хамт амьдардаг байсан аж. Цагдаагийнхан талийгаачтай хамт архи уусан байж болзошгүй нэгэн хүнийг тогтоосон боловч тэр нь бас хохирогч болж байгаа бололтой. Тус сургуулийн цайны газрын туслах ажилчин бэлтгэгч Ганбаатар нь талийгаачтай хэрэг гардаг орой хамт байсан гэх мэдээлэл байна. Ганбаатар нь бусдад зодуулсны улмаас биеийн байдал нь маш хүнд, эмнэлэгт хүргэгджээ. Түүнийг амьд үлдэх бараг боломжгүй, дотуур гэмтэл авсан талаар сураг дуулдав. Тэр хоёрыг хүн харахын эцэсгүй улаан нялга болтол нь зодсон гэнэ. Үүдний жижүүрийн амийг хөнөөчихөөд сургуулиас хулгай хийсэн болох нь цагдаагийн мөрдөн байцаалтын явцад тогтоогджээ. Иж бүрдэл нэг компьютер болон дөрвөн ширхэг процессор алдагдсан байна. Өнгөрсөн жил тус сургуулиас бас компьютер алдагдаж байсан аж. Ингэхдээ хулгайч шатны хонгилоор дамжиж шалыг нь цөмлөн орсон бөгөөд дахин хулгай гарахгүй байхыг сэрэмжилж тэр хэсэгт хүнд жинтэй сейф тавьжээ. Гэтэл уржигдар шөнө яг тэр нүхээр орох гэж оролдсон ул мөр байгаа аж. Тиймээс өнгөрсөн жил компьютер хулгайлсан хүмүүс энэ хэргийг үйлдсэн байж болзошгүй гэсэн таамаг төрүүлэхээр байгаа юм. Урьд өмнө нь талийгаачийн ээлжтэй өдөр сургуулиас телевизор алга болж байсан бөгөөд түүнийг цалингаасаа төлж байсан сурагтай. Ганбаатарын хувьд ганц бие, 40 гаруй насны хүн. Түүний талаар хамт олон нь төлөв төвшин зантай, хүнд гэм хоргүй нэгэн дээ гэж ярьж байсан юм. Энэ хэргийг цагдаагийнхан шалгаж байна. 
Б.Долзодмаа
