Баян Япон хийгээд ядуу Монгол

Харин тэр том гүрний Ерөнхий сайдыг ирэхэд ард түмнийхээ өмнөөс цор цор хийх хэлдэг үг байна. Япон улсаас манай улсад суугаа Элчин Сайдын яамнаас виз хүсэгч монголчууд тоогоо алдаж гүйцлээ. Цалин сайтай газар очиж хэд гурван "ногоон" төгрөг олж амьдралаа өөд нь татахыг хүссэн хүмүүс байдаг л биз.
Гэтэл түүний хажуугаар гайхамшигт Япон орныг үзэж амрах гэсэн Монголын жуулчид бас байна. Монгол гэхээрээ л ядуу гуйлгачин байж визнийхээ хугацааг хэтрүүлэн аяга таваг угааж байх юм санадаг бололтой, Элчин сайдын яамныхан. "Хагацашгүй сайн нөхөрт марташгүй муу үгийг бүү хэл" гэдэгсэн. Гэхдээ бас сайн нөхөртөө хатуу үг хэлдэг монгол заншил бий. Тэр ёсоор манай улсын дотны түнш болох Япон улсаас манай улсад суугаа Элчин сайдын яаманд гашуун үг хэлэхээс аргагүй болов. "Үг гашуун ч явдалд тустай, эм гашуун ч өвчинд тустай" гэдгийг бас санав. Арлын баян Япон бол Азийн ядуу Монголд олон тэрбум ам. доллараа зүгээр л өгчихдөг буянтай улс аа. Манай улсын гадаадаас авдаг нийт зээлийн 50 хувийг өдгөө Япон дангаараа бүрдүүлж буй. Хэдийгээр нэгэн цагт буу шийдэм зөрүүлж цусаа асгаруулж явсан ч бороо мэт цутгах олон "ногоон" мөнгийг нь авч байхын тулд нэгэн цагийн алдаа эндэгдлийг нь өршөөн хэлтрүүлж 1990 оноос хоёр орны хамтын ажиллагаа идэвхжсэн билээ. Дипломат харилцаа тогтоосон 1972 оноос тэртээ хойно 1990 он шүү дээ. Тухайн үеэс геополитикийн хувьд Монгол дэлхийн том гүрнүүдийн анхаарлын төвд өөрийн эрхгүй орсон билээ. За энэ ч яахав. Самуурай нарын тусламжтайгаар "Говь" үйлдвэрийг бариулж IV цахилгаан станц, Багануур, Шивээ-Овоогийн уурхайн үйлдвэрүүд ашиглалтад оруулж байсныг дурдах хэрэгтэй. Ирэх лхагва гаригт Япон улсын Ерөнхий сайд манай улсад албан ёсны айлчлал хийх гэж байна. Төр, засгийн түшээд баясан хөөрч дахин хэдэн тэрбумын хөрөнгө оруулалт шийдүүлчих санаатай суугаа. Харин тэр том гүрний Ерөнхий сайдыг ирэхэд ард түмнийхээ өмнөөс цор цор хийх хэлдэг үг байна. Япон улсаас манай улсад суугаа Элчин сайдын яамнаас виз хүсэгч монголчууд тоогоо алдаж гүйцлээ. Цалин сайтай газар очиж хэд гурван "ногоон" төгрөг олж амьдралаа өөд нь татахыг хүссэн хүмүүс байдаг л биз. Гэтэл түүний хажуугаар гайхамшигт Япон орныг үзэж амрах гэсэн Монголын жуулчид бас байна. Монгол гэхээрээ л ядуу гуйлгачин байж визнийхээ хугацааг хэтрүүлэн аяга таваг угааж байх юм санадаг бололтой, Элчин сайдын яамныхан. Японд суралцах, амрах, ах дүүтэйгээ уулзах хүсэлтэй монголчуудад яагаад виз олгохгүй байгаа нь хачирхалтай. Өдгөө үнэн шударгаараа визэнд ороод буцсан хүмүүс аргагүйн эрхэнд "гар арга" гээчийг хайж эхэлсэн байна. Энэ бол Японы виз тойрсон нэгэн төрлийн авлига цэцэглэх үндэс болжээ. Банкиндаа заавал 10 мянган ам.доллараас дээш хадгаламжтай байж Япон улсад зорчих ёстой тул банкны хуурамч баталгаа гаргадаг хүмүүс олширчээ. Тэд Монголын нэр бүхий банкнуудаас баталгаа гаргаж өгдөг бөгөөд яг визэнд ороход нь Японы Элчин сайдын яамны үүдэнд нь зогсож байгаад өгч оруулчихаад буцаад гараад ирмэгц нь хураагаад авчихдаг гэнэ. Энэ тухай тус Элчин сайдын яамны консулын ажилтан эмэгтэй (тэр нэрээ хэлэхийг хүсээгүй) "Манайх бүх банкуудтай хамтран ажилладаг болохоор хуурамч банкны баталгаа гэж байхгүй " гэсэн. Тэгэхээр банк болон консулын ажилтнууд үгсэн хуйвалдаж хуурамч баталгаа гаргадаг байж болзошгүй юм. Банкны баталгаа гаргахад 200-300 ам. доллар байдаг аж. За тэгээд ДОХ-ын шинжилгээ зэрэг эрүүл мэндийн бичиг гаргахад 500-1000 ам. доллар. Мөн Японд очихоор угтаж авах гэртээ байлгах япон хүний хэрэгцээ гарна. Бас түүнтэйгээ авахуулсан зураг байх хэрэгтэй гэсэн шүү. Тийм хүн олж өгөхөд зуучилдаг хүмүүс бас бий. Тэр нь 3000-4500 ам. долларын өртөгтэй. Ингээд Японы визний нийт өртөг 6000 ам. долларт багтаж гарч байгаа хэрэг. Уг нь 30 доллараар гарах ёстой визийг ийнхүү тэнгэрт тултал дамлан зарахад Элчин сайдын яамны ажилтнууд чухал үүрэг гүйцэтгэж байна гэхэд буруудах юм алга. Мунгинаж мунгинаж нэг юм визээ аваад онгоцоор нисээд л бүхний ард гарлаа гэж бас бодож болохгүй. Учир нь Японд очмогц заавал япон хүн угтаж авах ёстой гэв. Хэрвээ монгол хүн тосч авах л юм хөөрхийг онгоцонд нь суулгаад буцаачихдаг байна. Монголчууд монгол хүн гэдгээрээ, Монгол орон ядуу гэдгээрээ л буруутдаггүй юм бол хүний эрхэнд ийм бүдүүлгээр халдана гэдэг байж болохгүй зүйл мэт. Энэ мэтээс харахад Япон, Монгол хоёрын харилцаа тэгтлээ муудчихсан юм уу гэлтэй. Гэвч манай улсын Оюутолгой, Тавантолгойн орд газруудад Японы дэлхийд алдартай Иточу, Мицүбиши, Сумитомо корпорациуд хөрөнгө оруулах хүслээ одоо ч дарж чаддаггүй. Тэгэхээр Японы мөнхийн сонирхол манай улсад байсаар байна гэхэд туйлшрал болохгүй л болов уу. Бас нэгэн эх сурвалжийн мэдээлснээр Японы Засгийн газрын тэргүүн ирэх үеэр визээр хохирогсод эсэргүүцлийн жагсаал хийж Японы туг далбааг шатааж найрсаг айлчлалд сэв суулгаж мэдэхээр байна. Ийм олон хохирогсод бий болсон эсэхийг тус улсын Элчин сайдын яамны монгол ажилтнаас тодруулахад хариу хэлсэнгүй. 
Л.СУРМАА 
