ЗАРИМ ХУВИЙН ИХ, ДЭЭД СУРГУУЛИЙН ХУВЬД ЕРӨНХИЙ ШАЛГАЛТЫН ОНОО ХАМААРАХГҮЙ

"Их, дээд сургуулиудын зарим нь дахин шалгалт авч элсүүлж байна. Уг нь шинээр элсэгчдийг босго оноогоор нь шалгалтгүй элсүүлнэ гэсэн биз дээ" хэмээн эргэлзэх охид, хөвгүүд болон эцэг эхчүүд бухимдан БСШУЯ-нд ханджээ. 
Энэ талаар БСШУЯ-ны газрын дарга Р.Бат-Эр-дэнэ хэлэхдээ "Элсэгчдийн хэлээд байгаа тэр зүйл нь ур чадварын шалгалт. Тэр шалгалт тухайн элсэгчийн сонгосон мэргэжилтэй холбоотой. Өөрөөр хэлбэл, ирээдүйн дуучин, жүжигчин, сэтгүүлч, зураач бас дизайнерүүд ур чадварын шалгалт өгөх ёстой. Түүнээс сонгосон мэргэжил тус бүр дээр шалгалт аваагүй. Элсэгчид дутуу ойлгож, төөрөгдсөөр байх юм" гэлээ. Өнөө жил Монгол Улсын хэмжээнд 42 мянган сурагч ерөнхий боловсролын сургуулиа дүүргэжээ. 2000 гаруй төгсөгчдийн ерөнхий шалгалтын дүн гараагүй тухай бид өмнө нь мэдээлсэн. БСШУЯ-нд ирсэн нэрсээс тодруулбал 2000 биш, 100 орчим элсэгчийн дүн нь гараагүй байлаа. Үүнийг холбогдох мэргэжилтнүүд тухайн үед шалгалтын хуудасны баганы код бүдгэрснээс тестийн машин уншиж чадаагүй хэмээн тайлбарлаж байна. Бас шалгалтын үеэрх элсэгчдийн хариуцлагагүй үйлдэлтэй холбоотой гэнэ. Өдгөө төрийн өмчийн сургуулиудын бүртгэл дуусч, элсэгчдэд босго онооных нь дарааллаар мэргэжлийг нь сонгуулж эхэлжээ. Гэвч босго оноо нь хангалттай ч хүссэн ангидаа элсэж чадаагүй нэгний хувьд энэ нь харамсалтай хэрэг. Харин хувийн их, дээд сургуулиудын элсэлт үргэлжилсээр... Тэдний дунд босго онооны хязгаарлалт огт тавиагүй нь ч бий гэнэ. Учир нь зарим нэгийнх нь хувьд ерөнхий шалгалтын оноо нь хамаарахгүй юм байна. 
Ч.Ану
