Гурилын үнэ буураагүй байв

Хүнс хөдөө аж ахуйн яамнаас гурилын үнийг 50-90 төгрөгөөр бууруулах боломжтой гэсэн мэдэгдэл хийсний дараа зарим бөөний төвд "Алтан тариа" компанийн үйлдвэрлэсэн нэгдүгээр гурилын үнэ 30-45 төгрөгөөр хямдарч, Орос нэгдүгээр гурилын үнэ 70-80 төгрөгөөр буурсан тухай хэвлэлээр мэдээлсэн.
Мөн импортоор ирж буй 40 мянган тонн хүртэл гурилын татварыг тэглэсэн нь гурилын үнийг бууруулахад нөлөөлж буйг холбогдох яамныхан мэдэгдсэн юм. Харин энэхүү асуудал бодит байдал дээр ямар байгааг сонирхож Улаанбаатар хотын зарим бөөний төв, жирийн дэлгүүрийн гурилын үнийг судалсан юм. "Бөмбөгөр" болон "Баянзүрх" худалдааны төвийн гурилын лангуу бүрт уг бүтээгдэхүүний үнэ харилцан адилгүй байна. Учир нь "Алтан тариа", "Улаанбаатар" зэрэг гурилын томоохон үйлдвэрийн албан ёсны борлуулагчид дээрх үнийн бууралтын талаар мэдээгүй байгаа аж. Зарим нь "Үнэ буурсан гурил үйлдвэрээсээ хараахан ирээгүй. 30-50 төгрөгөөр л хямдарч байгаа болов уу. Хямдарсан үнэтэй гурил удахгүй ирэх байх" гэсэн таамаг төдий зүйл ярьцгааж байна. Зарим лангуунд "Алтан тариа" болон орос нэгдүгээр гурилын үнэ буурчээ. Гэвч "Гурилын үнэ өснө үү гэхээс буурна гэж юу байхав. Гаднаас оруулж ирж буй гурилын үнийн татварыг тэглэж, үнэ нь хямдарсан гэж сонсоогүй юм байна" гэх худалдагчид нэлээд байсан. Харин Баянзүрх дүүргийн нутаг дэвсгэрт орших "Шинэ од" хэмээх жирийн дэлгүүрт Алтан тариа гурилын үнэ буурах нь битгий хэл нэмэгджээ. Түүнчлэн дээрх газруудад "Улаанбаатар гурил" компани сүүлийн өдрүүдэд гурил нийлүүлэхгүй байгаа хэмээн "Баянзүрх" захын борлуулагчид хэлж байв. Чухам ямар шалтгаанаар тус компанийн гурил тасарсан нь тодорхойгүй гэнэ. Тиймээс Улаанбаатар гурилын үнэ хэвээрээ байгаа юм байна. Үнэ нь буурах тухай мэдээлэл одоогоор байхгүй гэсэн. "Бөмбөгөр" бөөний худалдааны төв Бөөний лангуу Алтан тариа/дээд/-1 кг- 700 төгрөг Алтан тариа I-1 кг-640 төгрөг Алтан тариа II-1 кг-400 төгрөг Улаанбаатар I-1 кг-600 төгрөг Алейка/дээд/ -1 кг- 750 Алейка I-1 кг- 650 төгрөг "Баянзүрх" худалдааны төв Алтан тариа/дээд/-1 кг- 720 төгрөг Алтан тариа I-1 кг  680-700 төгрөг Алтан тариа/дээдийн дээд/1кг -800 төгрөг Улаанбаатар 1кг-650 төгрөг Алейка/дээд/1кг 650-700 төгрөг Алейка I-1 кг 580-650 төгрөг Алейка II-1 кг 450-500 төгрөг Жирийн лангуу Алтан тариа /дээд/ 1 кг-750 төгрөг Алтан тариа I-1 кг -700 төгрөг Алтан тариа II-1 кг -550 төгрөг Алейка I-50 кг-26 мянган төгрөг /30 мянгаас хямдраад/ Улаанбаатар I-1 кг-650 төгрөг "Шинэ од" дэлгүүр Алтан тариа/дээд/1 кг -850 төгрөг Алтан тариа I-1 кг-750 төгрөг 
