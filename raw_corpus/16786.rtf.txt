№196(16786)  
1987 оны наймдугаар сарын 16.
Хүүхдүүд хүлээж байна

Хичээлийн шинэ жил эхлэхэд хагас сар үлдэж, хүүхэд багачууд, пионер, сурагчдын гол хөдөлмөр болох хичээл сурлагын ажил эхлэх цаг хаяанд туллаа. 

Хичээлийн шинэ жилийн бэлтгэлийг хангах олон талтай, өргөн хүрээтэй ажлыг чанартай, цаг алдалгүй гүйцэтгэж чадвал сургалт хүмүүжлийн зорилтыг хэрэгжүүлэх арга хэмжээний үр өгөөж найдвартай сайжрах нэг гол нөхцөл бүрдэх нь мэдээжийн хэрэг юм. Сургалт, хүмүүжлийн ажил тасралтгүй явагдах гол цех болсон сургууль, цэцэрлэгийн барилгын засварыг төлөвлөсөн хугацаанд чанартай хийж дуусгах нь хичээлийн шинэ жилийн бэлтгэл хангахад шийдвэрлэх бүрэлдэхүүн хэсэг мөн. Гэтэл өмнөх хичээлийн жил дууссанаас хойш 55 хоногийн урт хугацаа өнгөрөөд байгаа өнөөгийн байдлаар их засвар хийх төлөвлөгөөтэй сургууль, цэцэрлэгийн далаад барилгын дөнгөж 60 хувийг засварласан дүнтэй байна. Засварын ажил ингэж удааширдаг нь олон жил үргэлжилсэн архаг дутагдал, хоцрогдсон арга барил, хуучин сэтгэлгээний гай юм. Засварын ажлын гүйцэтгэлийг хангах нөхцөл бүрдүүлэх талаар их барилгын гэрээний дүрэмд заасан үүргийг барилгын гүйцэттэгч, захиалагч байгууллагууд жилийн жилд сунжруулж сургууль, цэцэрлэгийн барилгыг хоёрдугаарт үзэж, гарын үзүүрээр аргацааж ирснийг эцэслэх цаг хэдийнэ болжээ. 

Улаанбаатар хотод 1987 онд их засвар хийх төлөвлөгөөтэй сургууль, цэцэрлэгийн хориод барилгын зөвхөн арав гаруйхныг саяхан дуусгалаа. Хэнтий, Сүхбаатар аймагт сургууль, цэцэрлэгийн барилгын төлөвлөгөөт засвар ихээхэн сунжирч байгаагаас заримыг нь дуусгаж амжилгүй, нэлээдийг нь хагас дутуу будаж өнгөлөөд л хичээлийн шинэ жилтэй золгох төлөвтэй байна. 

Нийслэлийн арван жилийн 61 дүгээр дунд сургуулийн засварын ажлыг зургадугаар сард эхэлсэн боловч хүн хүч, материалаар оновчтой хангаж, олигтой зохион байгуулж чадаагүйгээс хоёр сар гаруйн дотор төлөвлөгөөт ажлын дөнгөж арван хувийг хийжээ. Төв аймгийн Эрдэнэсант, Баянцогт, Увс аймгийн Цагаанхайрхан сумын сургууль, цэцэрлэгийн барилгын засварыг аравдугаар сарын нэгний наана буюу хичээл эхэлснээс хойно сарын дараа дуусгахаар төлөвлөгөөнд тусгаж цаг алдаж тайвшруулах зохисгүй хандлага гаргажээ. 

Сургууль, цэцэрлэгийн барилгын их засварт зориулсан улсын хөрөнгө оруулалтын ашиглалтыг сайжруулж, сургалт, хүмүүжлийн материаллаг баазыг тордож тохижуулан өгөөжийг дээшлүүлэх нь нэгэнт бий болсон потенциалыг ашиглахад чухал ач холбогдолтой учраас чанарын үзүүлэлтийг онцлон анхаарах шаардлагатай байтал хүүхэд багачуудад хайнга ханддаг хоцрогдсон сэтгэхүйн уршгаар сургууль, цэцэрлэгийн барилгын засварыг чанаргүй хийдэг архаг дутагдал давтагдсаар байна. Хэнтий аймгийн төвийн арван жилийн дунд сургуулийн барилгад 1981 оноос хойш хоёр удаа их засвар хийсэн боловч олигтой засал аваагүйгээс ашиглалтын шаардлага хангаж чадахгүй хэвээр үлджээ. Нийслэлийн арван жилийн 17 дугаар сургуулийн их засварын ажилд технологийн шаардлага зөрчиж, төсөвт заслын ажлыг хагас дутуу хийж, дулааны холболтыг чанаргүй гагнаж, дулаалгыг огт хийлгүй хүлээлгэн өгөхийг урьдал болгосон байна. Тэрчлэн Сэлэнгэ, Өмнөговь, Төв аймагт сургууль, цэцэрлэгийн барилгын их засварыг маш чанаргүй хийжээ. Дорнод, Хэнтий, Төв аймгийн боловсролын байгууллага өнгөрөгч онд хичээлийн жилийн бэлтгэлийг дутуу хангаж сургууль, цэцэрлэгийн барилга, уурын зуухны засварыг оройтуулан, хүйтний улиралд хүүхэд багачуудыг зутраасан дутагдлаа дахин давтах шинжтэй назгайрсаар байна. Хэнтий аймгийн Биндэр, Төв аймгийн Баянцагаан сумын сургууль, цэцэрлэгийн өвлийн бэлтгэл, уурын зуухны засвар үйлчилгээг чанаргүй хүнсний уршгаар 1986 онд халаалтын систем хөлдөж сургалт, хүмүүжлийн ажлын жигд ажиллагааг алдагдуулж байсан бол одоо хэр эдгээр сургууль, цэцэрлэгийн засвар мөн л дуусаагүй байна. 

Сургууль, цэцэрлэгийн барилгын их засварыг сайжруулахын тулд түүний төлөвлөлт, зураг, төсвийн ажлыг боловсронгуй болгох, төлөвлөгөөний сахилгыг бэхжүүлэх хэрэгтэй байна. Засварлавал зохих барилгын зураг төсвийг хугацаанд нь бэлэн болгодоггүй, бэлэн зураг төсөвтэйг нь их засварын төлөвлөгөөнд тусгадаггүйгээс болж барилгын болон засварын чанар сайжрахгүй, чирэгдэл үргэлжилсээр байна. Төв аймгийн Лүн сумын сургуулийн хичээлийн байрын их засварын зураг төсөв 1985 онд бэлэн болсон боловч төлөвлөгөөнөөс жил дараалан хасагдсаар байтал уул барилга ашиглах боломжгүй болтлоо сунжирсан байна. Завхан аймаг, Дархан хотод ийм ноцтой дутагдал жил дараалан давтагдсаар байна. 

Одоо засвар нь дуусаагүй барилгын ажилд барилгачдын ээлж нэмж, шаардлагатай материал, машин механизмыг тэргүүн ээлжинд хуваарилан өгч тодорхой графикаар дайчин шуурхай ажиллан, газар дээр нь биечлэн сайн зохион байгуулах нь гүйцэтгэгч, захиалагч байгууллагын аль алины хойшлуулшгүй хариуцлагатай үүрэг болж байна. 

Шугам, сүлжээ, холболт, тэдгээрийн туршилт тохируулга олонхи сургуулийн засварын ажил дээр доголдож байгааг анхаарч, газар дээр нь тодорхой үзлэг хийж, туслан гүйцэтгэгчийн ажлыг идэвхжүүлж, хичээл эхлэхийн өмнө бүх бэлтгэлийг бүрэн хангахын тулд аймаг, хотын АДХ-ын гүйцэтгэх захиргаа, олон нийт, хяналтын байгууллага зориуд арга хэмжээ авах шаардлагатай байна. 

Жилийн жилд засварын ажил сунжирдаг боловч иймд хүргэсэн хүмүүс гэм зэмгүй өнгөрдөг архаг дутагдлыг арилгаж, хүн хүч, техник, материалын хангамжийг нөөц бололцоогоо дайчлан сайжруулж, үр хүүхдийн эрх ашгийн төлөө шуурхай, тууштай халамж тавихыг нийтийн аж ахуй, үйлчилгээний Яам, Ардын боловсролын Яам, Улсын барилгын хорооны Удирдлага зориуд анхаарах цаг болжээ. 

Үр хүүхдийн төлөө тавих халамж анхаарал бол манай социалист нийгмийн хамгийн эрхэм зорилт, түүний давуу тал, хойч ирээдүйгээ бодох алсын хараа, ахмад үеийн үүсгэсэн аугаа их үйл хэргийн ялан бадрахын хэтийн төлөвийг найдвартай баталгаажуулах бүх ард түмний үйлс гэдгийг санаж сургууль, цэцэрлэгийн барилгын ажлыг шуурхай, чанартай гүйцэтгэх хэрэгтэй байна. 

Хүүхдүүд үүнийг хүлээж байна! 

