Хүүхдээ өвчин зовлонгүй өсгөх шиг жаргал байдаггүй

Олон хүүхэдтэй өнөр өтгөн гэр бүл манайд олон бий. Тэдний нэг нь Ч.Жигмэд агсных. 18 настайдаа гал голомтоо бадрааж гэр бүлийн амьдралаа зохиосон бурхан болоочийн гэргий Г.Баламтай уулзаж ярилцлаа.
-Таныг 22 хүүхэд төрүүлсэн гэхэд ануухан харагдаж байна. Та аль нутгийн хүн бэ. Манай уншигчдад өөрийнхөө туулж өнгөрүүлсэн амьдралын дурсамжаас ярьж өгөхгүй юу? -Баярлалаа. Эмээ нь Хэнтий аймгийн Батширээт сумын уугуул хүн. Тэнд төрж, өссөн болохоор амьдралын минь бүхий л үеийн дурсамж нутаг устай маань уяатай. Би айлын бага охин. Одоо нас сүүдэр 73 хүрч байгаа. Дээрээ нэг ах, бас эгчтэй. Намайг гурван настай байхад, 1937 оны намар аавыг маань хувьсгалын эсэргүүн гээд бариад явсан гэдэг. Тэр цагаас хойш зургаан жилийн дараа бид ээжийгээ алдаж өнчирч үлдсэн. Би есөн настай байсан юм. Дараа нь удалгүй ахыг цэрэгт татсан. Тухайн үед 6-7 жилийн хугацаатайгаар цэрэг татдаг байж билээ. Эгчтэйгээ хоёулхнаа амь зуухын эрхэнд ажил хийхээр шийдсэн. Ажил ч гэж дээ. Тэр үеийнхээр бол баян, малтай айлын зарц болсон. Эгч гэр орныг нь цэвэрлэж, үнээ саана. Харин би малыг нь хариулдаг байлаа. Ажлын хөлсөнд нэг бод авдаг болохоор хүссэн үедээ гэртээ харина гэж үгүй. Айлын эзэд зөвшөөрвөл гурван сар болоод гэртээ нэг удаа харьдаг байлаа. Өвөл, зунгүй мал хариулж, амь зогоодог эгч бид хоёрт өмсөх гутал ч олдоггүй байсан. Зуны халуунд голын ус байнга гаталснаас хөлөө саарьтуулж, өвөл нь даарч бээрнэ. Саарьтсан хөлөндөө сүү түрхэж, хорсож өвдөхийг нь намдаадаг байлаа. Өвөл ч адил. Гуталгүй болохоор элдвийн зүйл хөлөндөө ороосон ч дүн өвлийн хүйтнийг тэвчдэггүй байж билээ. Мал хариулж яваад даарахдаа үхрийн хэвтэр, нойтон баасанд хөлөө дүрж дулаацдаг байсан үе зөндөө. Үхэр шээхийг хүлээж байгаад хөлөө тосч дулаацуулна гээч... Ингэж л ажиллаж, аж төрсөөр арваад жил өнгөрсөн. 18 нас хүрч хүүхдүүдийнхээ аав болох Ч.Жигмэдтэй гэр бүл болоод том охиноо төрүүлсэн дээ. -Олон хүүхэд төрүүлж, өсгөх амаргүй байсан байх. Одоо таны хүүхдүүд хаана ямаршуухан амьдарч яваа бол? -Эмээ нь 22 хүүхэд төрүүлж өсгөсөн. Одоо 17 нь амьд сэрүүн сайн сайхан яваа. Хэнтийн Батширээт, Бор-Өндөр, Өмнөдэлгэр, бас Улаанбаатарт амьдарч, ажиллацгааж байна. Ихэнх нь хуучнаар техникум төгсөцгөөсөн. Манай гэр бүлд нягтлан бодогч, зоо техникч, багш олон бий. -Гэр бүл болоод ямар ажил хийж байв даа? -Батширээт сумын нэгдэлд малчин, саальчин, тогооч, гуталчин гээд надад хийж үзээгүй ажил байхгүй ээ. Насаараа нэгдэлд ажиллаад өндөр насны тэтгэвэрт гарсан даа. Харин өвгөн маань нэгдэлд нягтлангаар ажилладаг байлаа. -Олон хүүхэд төрүүлж, бас цаг завгүй ажиллаж байжээ. Та энэ бүхнийг хэрхэн зохицуулдаг байв? -Мэдээж хүүхэд төрүүлж, бас ажил хийх нь тийм амар байгаагүй. Тэгээд ч дээр үед хүүхэд төрүүлсэн ээж одоогийнх шиг олон хоногоор амардаггүй байлаа. Төрөөд 45 хоногийн дараа ажилдаа орох ёстой болохоор тэр дүрмийг зөрчинө гэж үгүй шүү дээ. Нялх хүүхдээ тэргэнд суулгаж түрээд л ажлаа амжуулна. Төдөлгүй хүүхдүүд маань ч өсч том болоод бие биенээ уйлах үед нь аргадаж, унах үед нь босгож эрийн цээнд хүрцгээсэн. Тухайн үед дэлгүүрийн лангуунд бараа цөөн, хүүхдийн хувцас хунар тэр бүр олддоггүй, их ховор байлаа. Шөнөжингөө сууж, дэнгийн гэрэлд хөвөнтэй дээл, дулаан гутал оёж өмсүүлдэг байсан юм, хүүхдүүддээ. Дээр үед сургуулиуд эцэг, эхийн хурлыг нэг өдөр, нэг цагт хийдэг байсан. Манай найман хүүхэд нэг сургуулийн I-VIII ангид сурдаг болохоор хуралд нь ч тухтай сууж амждаггүй байв. Эхнээс нь анги ангид орж багштай нь хальтхан уулзаад гарна. Ингэж явсаар хурлын цаг дуусдаг байв. -Таны хүүхдүүдийн том, бага нь хэдтэй вэ? -Хамгийн том нь охин. Тэр маань 56 нас хүрээд саяхан бурхан болсон. Бага нь 33 настай. Бүгдээрээ л ээжтэйгээ хамт өтөлж байна даа. -Өнөр өтгөн гэр бүлд хөгтэй, хөгжилтэй явдал олон тохиолддог байх. Ингэхэд олуулаа нэг гэрт хэрхэн багтдаг байв? -Олон хүүхэдтэйгээ нэг гэрт амьдардаг байхдаа аз жаргалтай сайхан байдаг байж. Одоо ч гэсэн манайхаас хөл хөдөлгөөн тасардаггүй. Нэг нь ирж байхад нөгөө нь үр хүүхэд гэр бүлээрээ буцаж байх жишээний. Баяр ёслолын үеэр ач, зээтэйгээ нийлээд нэг гэрт багтахгүй шүү дээ. Харин хүүхдүүдээ бага байхад гэр, байшинд хоёр хувааж унтуулдаг байлаа. Тэр хэрээр хоолыг тогоо тогоогоор нь хийж, бараг л ээлж дарааллаар ундална. Өвөлдөө 5-6 бодоор идэш бэлддэг байсан гээд бод доо. Адууны махаар хуушуур, бууз их хийж өгнө. Эхнээс нь хооллуулж, багынх нь ундыг өгөх гэж байтал түрүүлж идсэнийх нь хоол шингэчихнэ. Ер нь манай нутгийнхан цай бага уудаг болоод ч тэр үү хүүхдүүд маань хоолны дараа дөчийн бетон дүүрэн булгийн усыг талд нь ортол уучихдаг байж билээ. Мөн 70 килограммын шуудайтай гурилаар талх жигнэхэд 14 хоног хүрэлгүй дуусчихна. Одоо бодоход хөгжилтэй бас дурсамжтай санагддаг. Багын дурсамжаа үе үе ярьж хөөрөлдөцгөөн инээдэм болцгоож л байдаг юм. -Одоо үр хүүхэд, ач зээтэйгээ цуглавал хэдүүлээ вэ? -Саяхан хүүхдүүд тоолоод 120 хүрч гэж байсан. -Танай удамд олон хүүхэд төрүүлсэн нь бий юу. Хүүхдүүдээс тань... -Надаас өөр 22 хүүхэд төрүүлсэн хүн байхгүй. Миний хүүхдүүдээс зургаан хүүхэд төрүүлсэн нь бий. -Орчин үеийн залуу ээж, охид, бүсгүйчүүдэд сургамж болохоор юу хэлмээр байна вэ? -Олон хүүхэд төрүүлэх тусам эмэгтэй хүн эрүүлждэг. Үр хүүхдээ эрүүл, өвчин зовлонгүй өсгөх шиг жаргал байдаггүй. Амьдрал ахуйд ч гэсэн нэг нь өвдөж зовоход, хоёр нь амьд байна шүү дээ. Ертөнцийн гурван баяны нэг хүүхэд байдаг. Үр хүүхдээдээрээ бахархаж, баян яваарай гэж хэлье. -Үр хүүхдэдээ юу гэж зааж, сургадаг вэ? -Шударга, аливаад чин сэтгэлээр хандаж тусалдаг байх. Хүнд буруу муу зүйл санахгүй, үнэнч, сайн сайхан амьдрахыг л сургаж ирсэн дээ. -Тухайн үед олон хүүхэдтэй өрхөд төрөөс ямар тусламж олгодог байв? -Өлгий сүүний мөнгө, тэтгэмж олгодог байсан юм. -Таныг төрөөс шагнаж, урамшуулж байв уу? -"Алдарт эх"-ийн I, II одонтой. Монголын эмэгтэйчүүдийн холбооноос 2004 онд "Эрхэм ээж" өргөмжлөл гардуулж өгсөн. -Улаанбаатар хотод суурьшаад хэдэн жил болж байна? -Найман жил боллоо. Ач, зээ нар маань оюутан болоод л нийслэлийг бараадсан. Тэд эмч, хуульч, эмзүйч гээд бүгд дээд боловсрол эзэмшсэн. Нэг зээ маань одоо Иракт энхийг сахиулахад ажиллаж байгаа. Эцэст нь хэлэхэд, нялхаараа өнчирч, айлд зарцлагдан, бас олон хүүхэд төрүүлж өсгөн, цаг наргүй ажиллаж байхдаа ч эмээ нь өвдөж, ядарч байгаагүй. Зөв явбал, хүссэн бүхэн бүтдэг юм байна лээ. 
Чапаевын Анна
