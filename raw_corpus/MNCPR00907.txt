Манай Мянгаа орой ирэхэд хоолоо бэлдчихсэн суудаг

Хөгжмөө хангинуулсан "Nissan Extral" маркийн машин хурдалсаар Соёлын төв өргөөний үүдэнд ирж зогслоо. Машинаас нүдний хар шил, задгай намирсан урт үс, пүүз, өргөн өмд, малгайтай цамц чөлөөт стилээр хувцасласан Д.Пүрэвсүрэн бууж ирсэн.
Түүнийг загвар өмсөгч, жүжигчин гэхээсээ илүүтэй "Монгол газар" компанийн захирал Ц.Мянганбаярын гэргий гэдгээр нь хүмүүс андахгүй. Д.Пүрэвсүрэн "Чамайгаа алдмааргүй байна" жүжигт тоглож байгаа юм. Тоглолт эхлэхээс өмнө залуу уран бүтээлчид хоёр цагийн өмнө ирж нүүр будалтаа хийж тайзан дээр гарахад бэлтгэдэг юм билээ. Энэ үеэр түүнтэй уулзаж ярилцлаа. -Жүжигт тоглоход хэр хэцүү байв. Ямар дүр бүтээж байгаа вэ? -Ш.Гүрбазарын зохиосон "Чамайгаа алдмааргүй байна" жүжиг нь өнөөгийн залуусын хайр сэтгэлийг харуулсан сайхан жүжиг болсон. Энэ жүжигт Уран гэдэг рольд тоглож байгаа. Урьд нь биеэ даасан уран бүтээл хийж байгаагүй ч дипломын ажил гэж жүжгэн дээр ажиллаж байсан. -Сургуулиа өнгөрсөн хавар төгссөн бил үү? -Тийм. Монголд анхны хөгжимт драмын анги байгуулагдсан. Манайх анхны төгсөлт нь. Ангийнхнаараа "Хувьсал" продакшнд орсон. Бид анхныхаа уран бүтээлийг хийж байна. Цэнгэлжаргал, Отгонцэцэг, би мөн Одбаяр, Мөнхбат гэсэн таван гол дүр бий. Мэргэжил эзэмшсэнийхээ дараагаар анхныхаа жүжигт тоглоход практик байхгүй учраас жаахан хэцүү санагдсан. Юутай ч одоо жүжгээ судлаад тоглож л байна. -Чиний бүтээж буй анхны жүжгийн чинь Уран гэж хэн бэ? -Хүмүүс их инээгээд байдаг юм. Инээдмийн дүр юм байлгүй. Ер нь сөрөг талын дүр гэж ойлгож болно. -Урьд өмнө нь "Гэрэгэ" интернэйшнлтэй хамтарч уран бүтээл хийж байсан. Инээдмийн жанр өөрт чинь таалагдсангүй юу. Яагаад тэдэнтэй хамтарч уран бүтээлээ хийхээ больсон юм бэ? -Инээдмийн жанр, драмын жүжиг аль аль нь уран бүтээлчийн хийдэг ажил. "Гэрэгэ" интернэйшнлтэй хамтарч байх үед би оюутан байсан. Инээдмийн шоуны ганц хоёр тоглолтод нь оролцож байсан болохоос яг тэдний үндсэн мэргэжилтэн болоогүй. -Урлагт хүчээ сорихоор шийдсэн үү. Тэр дундаа драмын жанрыг хөөх бодолтой байна уу? -Ямар ч гэсэн мэргэжил эзэмшсэн юм чинь энэ мэргэжлийнхээ үр шимийг үзэх юмсан гэж бодож байна. -Хоёулаа ярианыхаа сэдвийг бага зэрэг өөрчилье. Бага насныхаа дурсамжаас хуваалцаач. Айлын хэд дэх хүүхэд вэ? -Айлын бага хүүхэд. Хоёр ах, хоёр эгчтэй. Арван жилийн 24 дүгээр сургууль төгссөн. Төгсөөд СУИС-д орсон. Арван жилд байхдаа Хүүхдийн ордны Жагаа багшийн бүжгийн дугуйланд явдаг байсан. Наймдугаар ангидаа "Супер охин" тэмцээнд оролцсон. Үүний дараа "Монголжингоо"-д ороод хоёуланд нь тэргүүн байр эзэлснээр урлаг, тайзан дээр гарах анхны гараа эхэлсэн юм болов уу. Загвар өмсөгч болох анхны гараа бас эндээс эхэлсэн. -Загвар өмсөх, клипэнд зураг авахуулах, жүжгийн бэлтгэл сургуулилт гээд цаг зав багатай байдаг байх. Энэ их ажлын хажуугаар гэрийн эзэгтэйнхээ ажлыг хэр амжуулж байна. Танайх гэрийн үйлчлэгчтэй юу? -Жүжгийн бэлтгэл сургуулилтын үеэр өглөө гараад оройдоо гэрийн бараа хардаг. Энэ үед жаахан хүндрэлтэй байсан. Одоо жүжиг тоглогдоод эхэлсэн болохоор өдөртөө гэрийнхээ ажлыг амжуулчихаад явж байна. Манай ээж, аав хоёр охиныг минь хардаг. Тэр хоёр маань тэтгэвэртээ гарсан, настай хүмүүс бий. Охин минь бид хоёртой цуг байдаггүй учраас зав гарахаараа охинтойгоо очиж уулздаг юм. -Танай охин чинь хэдэн нас хүрч байгаа вэ. Охиндоо ямар нэр өгсөн бэ? -Манай охиныг Цооцкоо гэдэг. Аавынх нь өхөөрдөж өгсөн нэр. Одоо хоёр нас, таван сартай. Овоо хөөрхөн том болоод л байна. -Танайх шинэ байшинд орсон сураг дуулдсан. 500 саяын үнэтэй Сөүл хотхон гэсэн үү? -Чингисийн хойд талын Сөүл хотхонд манай гэр байдаг. -Хэдэн өрөөтэй вэ? -Найман өрөө юм уу даа. -Гэртээ яг хэдүүлээ амьдардаг вэ? -Нөхөр, охинтойгоо гурвуулаа. -Чи хэр сайн гэрийн эзэгтэй вэ. Хоолоо оройд өөрөө хийдэг үү? -Ер нь хоолоо өөрөө хийхийг боддог. Одоо найман цагаас тоглолттой учраас орой гэртээ 11 гэж харьж байгаа. Иймээс одоохондоо хоол хийж чадахгүй л байна. Харин манай Мянгаа намайг орой ирэхэд хоолоо бэлдчихсэн сууж байдаг. Халуун цайгаа чаначихсан... -Ц.Мянганбаяртай хамгийн анх хэзээ танилцаж байв. Анх хараад тэр хүн чамд ямар сэтгэгдэл төрүүлж байсан бэ? -Анх би аравдугаар ангидаа танилцаж байсан ш дээ. Яаж анх танилцсан тухай урьд нь нэг бус удаа хүмүүс сонирхож асууж байсан. Бидний танилцсан тэр үе нандин болохоор би энэ талаар хэнд ч ярьдаггүй юм. Аравдугаар ангийн хавар танилцаад нэгдүгээр курс төгссөний дараа гэрлэлтээ албан ёсоор батлуулсан. Гэрлээд дөрвөн жил болчихож. -Дунд сургуулийн сурагч байхад чинь Найрамдал зусланд Ц.Мянганбаяр эргэж очиж байсан гэдэг үнэн үү? -/Нэлээд инээв/ Аравдугаар ангиа төгсөж дунд сургуулиасаа салж байгаа гээд намайг Найрамдал зусланд амруулаад, эргэж очиж байсан нь үнэн. -Камертон хамтлагийн нэлээн олон клипт тоглосон харагддаг. Танай нөхрийн компаниас тэднийг ивээн тэтгэдэг болохоор өөрийг чинь клиптээ тоглуулах санал ирүүлдэг үү. Эсвэл модель гэдэг утгаар нь уу. Тэдэнтэй хэр дотно харилцаатай байдаг вэ? -Энгийн сайхан анд нөхдийн харилцаатай байдаг. Ажил дээр бол ажлын журмаар харьцдаг. Ц.Мянганбаярын эхнэр гэдгээр нь биш, мэргэжлийн дагуу суралцаж байгаа модель гэдэг утгаар нь клиптээ тоглуулдаг болов уу гэж боддог. Магадгүй намайг Ц.Мянганбаярын эхнэр гэдгээр нь тоглуулдаг гэвэл бүх клиптээ тоглуулах байсан болов уу. Жишээ нь Болдын бүх клипт тоглох ч юм уу. Шинэ залуу охидууд төрөн гарч ирж байна. Тэд нараас тус хамтлагийнхан клиптээ тоглуулж л байдаг. Магадгүй мэргэжлийн жүжигчнийх нь хувьд тоглолт хийхээр клиптээ намайг сонгодог байж болох юм. -Реклам, клипэнд тоглоод хэр мөнгө авдаг вэ? -Клипэнд тоглоод би Камертоныхноос бол мөнгө авдаггүй юм аа. -Танд мөнгө хэрэггүй юу? -Мөнгө бол хэрэгцээ гэдэг утгаараа хүнд хэрэгтэй байлгүй яахав. Мэдээж Мянгаагийн талд тэдэнтэй хийсэн гэрээ байдаг. Би нөхөртэйгөө хамааралтай болохоор тэд нараас мөнгө аваад байдаггүй. -Мөнгөний хэрэгцээ хэр гардаг вэ. Амьдралдаа хэр сэтгэл хангалуун байдаг вэ? -Амьдралдаа сэтгэл дүүрэн байлгүй яахав. Жүжгийн бэлтгэл сургуулилтын үеэр гэхэд хоол унд идэхээс эхлээд мөнгө хэрэг болдог. Гэхдээ өдрийн хэрэгцээнд тэгж их мөнгө би зараад байдаггүй. Бензинийн мөнгө, гэртээ талх авах ч юм уу, айл гэрт хэрэгцээтэй зүйлээ худалдан авах хэмжээний мөнгөтэй байдаг. Түүнээс биш бусдаас сонин содон өөр байдаггүй. -Загвар өмсөх, жүжигт тоглох зэргээр тодорхой хэмжээгээр хөдөлмөрлөж байгаа. Чи өөрөө хэр мөнгө олдог вэ. Нөхрөөсөө ямар тохиолдолд мөнгө авдаг вэ? -Жүжигт тоглохоосоо өмнө бид нар гэрээ байгуулсан. Одоо тоглогдож дуусаагүй болохоор цалингаа аваагүй байгаа. Мэдээж хэрэгтэй үедээ нөхрөөсөө мөнгө авалгүй яахав. -"Хувьсал" продакшнд данстай албан ёсны жүжигчин нь болсон. Цаашид загвараа хөөх үү. Эсвэл загварын тайзыг орхиж байна уу? -Наймдугаар ангиасаа эхлээд зургаан жил загвар өмсөж байна. Би байнгын бэлтгэл хийгээд үргэлж загвар өмсөөд байдаггүй. Өвөл ганцхан "Гоёл"-д оролцдог. Тийм болохоор биеийн жингээ хадгалахыг хичээдэг. -Ямар нэгэн тэмдэглэлт баяраар нөхөр тань бэлэг барьдаг байх. Нууц биш бол хамгийн сэтгэлд үлдсэн бэлэг юу вэ? -Сая дөрөвдүгээр сард бид хоёрын танилцсаны дөрвөн жилийн ой болсон. Тэгэхэд манай нөхөр надад 300 сарнай бэлэглэсэн. -Танай гэр бүлийн хүнийг ДОХ-ын халдвар авсан гэсэн яриа нэг хэсэгтээ олныг хамарсан. Энэ яриа танд мэдээж хүндээр туссан байх. Тэр хэцүү үеийг яаж туулав? -Нэгдүгээрт манай нөхөрт хамгийн хэцүү байсан байх л даа. Хүн төрөлхтний хамгийн аймаар зүйл бол ДОХ гэж яригдаж байхад манай хүнийг туссан гэхээр тэр хүнд ямар олигтой байхав. Гэр бүлийн хүн надад ямар санагдах вэ. Гэхдээ хүн ер нь өөртөө болон бие биендээ итгэлтэй байхад худал ярианаас болж гуниж гутраад байх юм юу байхав. Манай нөхөр худал юм цаг хугацааны шалгуураар тэртэй тэргүй гараад ирнэ гэж хэлж байсан. Хэрвээ манай нөхөр ДОХ-той бол би ч гэсэн ДОХ-той байна. Ганц Ц.Мянганбаяр гэдэг хүнийг биш бүхэл бүтэн гэр бүл, удмыг доромжилж байгаа хэрэг гэж тэр үед би үзэж байсан. Ийм зүйл сонсоод сэтгэл эвгүй л байдаг юм билээ. Нэгдүгээр курсээс эхлээд намайг тойрсон үнэн худал яриа их гарах болсон. Эхэндээ хэцүү л байдаг байсан. Одоо ч бараг элдвээр хэлүүлээд сурч байна даа. -Нөхрийнхөө өмнөх гэр бүлийг хэр сайн мэдэх вэ. Тэдэнтэй ямар харилцаатай байдаг вэ? -Хоёр том болсон хүүхэд байгаа. Тэр хоёр намайг Пүүжээ эгчээ гэдэг. Тэр хүнтэй танилцахаас өмнөх амьдрал надад хамаагүй. Харин хувь заяагаа холбосноос хойшхи нь надад хамаатай болохоор би үүнийг нэг их асуудал болгон авч үздэггүй. -Анх аравдугаар ангид нөхөртэйгөө танилцахдаа түүнийг гэр бүлтэй гэдгийг нь гадарлаж байсан байлгүй. Тэр үеийн жаахан охинд гэр бүлтэй хүнтэй амьдралаа холбох шийдвэр гаргахад хамгийн гол нөлөөлсөн зүйл юу вэ? -Зарим нэг хүмүүс Мянгаагийн эд хөрөнгөнд нь болж суусан гэх яриа гаргаж байсан. Энэнд нэг хариулт хэлэхэд би чинь дөнгөж аравдугаар ангийн сурагч байсан. Орчин үеийнх шиг мэдээлэл дөрвөн жилийн өмнөхийг бодвол харьцангүй бага байсан. "Монгол газар" компани байдгийг ч мэддэггүй, сонсоогүй байсан. "Гоёл"-д орж ч үзээгүй байсан. Нөхөртэйгөө анх танилцахдаа юу хийдгийг нь мэдэхгүй байсан. Дараа нь л "Монгол газар" гэдэг компанийн захирал юм байна гэдгийг мэдсэн. Би Ц.Мянганбаярт үнэхээр хайртай болоод хамт амьдрах шийдвэр гаргасан. -Танай гэр бүлийн хүнийг нэг бус удаа эмэгтэйчүүдтэй холбогдсон талаар яригддаг. Та хэр хартай вэ. Энэ бүхнийг хэрхэн хүлээж авдаг вэ? -Ер нь хэцүү л дээ. Миний талаар ч гардаг. Манай нөхрийн талаар сонин хэвлэл дээр олон мэдээлэл гардаг. Ийм үед гэр бүл хоорондоо харилцан бие биенээ ойлгож, ярилцаж байж нэг шийдвэрт хүрнэ. Түүнээс биш гарсан мэдээлэл болгонд тайлбар өгөөд хэрэлдэж уралцаад байвал шал утгагүй гэж би боддог. Магадгүй хүүхнүүд эр хүнд дурлаж болно. Гэр бүлтэй учраас тоохгүй байхад хүүхнүүд өшөө авах маягаар ч юм уу худал мэдээлэл тараадаг. Манай нөхөр "Эрэгтэй хүмүүс анд найз бололцсоныхоо дараа бие биенийхээ итгэлийг алдаж, хуурах тохиолдолд их эмзгээр хүлээж авдаг. Түүнээс өөр бусад хов живийг тэр болгон тоож үздэггүй" гэж хэлж байсан. Ер нь гадуур гарч буй шалдар булдар мэдээллийг хүүхнүүд голчлон гаргадаг байх гэж би боддог. Би ер нь эмэгтэйчүүдтэй нэг их найзлаад байдаггүй. Эрчүүд хов жив яриад байхгүй амар байдаг юм. Эрэгтэйчүүдтэй анд найзын журмаар их найзалдаг болохоор ангийнхантайгаа нэлээд холбогдож яригддаг байж магадгүй. -Өөрөө хамтлагт дуулдаг гэв үү? -"Фанк питт" хамтлаг тарчихсан л даа. Энэ хамтлагийн Далай гэдэг хүүхэд манай их сургуулийн ангийнх. Бид хамтарч ажиллаж байсан. -Нөхрийг чинь Центрпойнтын хэрэгт дарамтлуулдаг байсан хохирогчдын нэг гэж байснаа эцэстээ ямар ч гомдолгүй гэж мэдэгдсэнээр энэ хэрэг хаагдаж байсан. Олны танил, алтны магнатуудын нэг. Та нөхрийнхөө аюулгүй байдалд хэр санаа зовдог вэ? -Мэдээж санаа зоволгүй яахав. Гэхдээ бүр тэгж нэг их айж сүйд болдоггүй. Яагаад гэвэл манай нөхрийг хамгаалагч нь байнга дагалдан явдаг. -Хувцсаа хаанаас авдаг вэ? -Ихэвчлэн гадаадаас хувцсаа авдаг. Нөхрийгөө дагаж уулзалтад явсан үед ганцаараа үлдчихээд хийх юм олдохгүй дэлгүүр хэсэж өгнө шүү дээ. Монголоос заримдаа л ганц хоёр хувцас авдаг. -Гадаад руу хэр олон явж байна? -Нөхрийгөө дагаж явна аа. Мөн ээж, охин хоёртойгоо Сингапур явж далайн эрэг дээр биеэ шарах дуртай. -Пүүжээгийн нэг өдөр? -Өглөө есөн цагт босоод нөхрөө ажилд нь явуулна. Усанд орчихоод 10 цагаас "Фовер" бодибилдэнгийн клубт нэг цаг хүртэл хичээллэдэг. Хоол идчихээд, дэлгүүр хоршоо орж идэж уух юмаа цуглуулна. Үүний дараа эмээ өвөөгийндөө байгаа охин дээрээ очдог. Хоёр, гурван цаг охинтойгоо цуг байж байгаад Соёлын төв өргөөнд ирж хувцсаа өмсч, нүүр будалтаа хийгээд тоглолтдоо оролцдог. Орой 11 цаг гэж харьчихаад бид хоёр зурагт жаахан үзэж байгаад 01 цагийн орчимд орондоо ордог. Б.ДОЛЗОДМАА 
