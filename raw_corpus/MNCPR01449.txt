"Бух" болох уу, "бөх" байх уу гэдгээ шийдэх цаг иржээ, Ерөнхий сайд аа

Хоёр жилийн өмнө ч билүү дээ. ОХУ-ын "Торгуулийн суман" нэртэй олон ангит кино манай телевизүүдээр гарч байсныг та бүхэн санаж байгаа байх. Түүн дээр нэг сонин яриа гардаг. Үүнийг би та бүхэнд сануулах гэсэн юм. 
Хаант Оросын үед Сибирьт цөлөгдсөн эрүүгийн гэмт хэрэгтнүүд оргох тухай яриа л даа. Оргодлууд хүнс хоол чадахаараа л бэлдэж байгаад оргодог ч энэ нь Сибирийн их тайгын хаана нь ч хүрэхгүй дуусна гэдгийг мэдэж байдаг. Тэд хүнд ачаатай явбал газар хороож чадахгүй. Дээрээс нь зугтаж яваа, хөнгөн байх шаардлагатай гэх зэргээр их хүнс бэлтгэн гарч чаддаггүй. Иймээс хүнсэнд хэрэглэх зорилгоор золиосны нэг гэнэн нөхрийг дагуулж явдаг. Түүндээ юу гэж "чамайг замдаа иднэ ээ хөө" гэж хэлэх вэ. Элдвээр онгироон, сэргэлэн толгой, үгэнд ордог, залуу сайхан нөхөр замд цуг явахад ханьтай гэх зэргээр хөөргөн дагуулж гардаг. Бэрхшээл тохиолдтол (өөрөөр хэлбэл хүнс дуустал) ийм зорилгоор дагуулж яваагаа тухайн багийг ахалж  яваа овгор, түүний гал хам хоёр л мэдэж байдаг аж. Нөгөө золионы нөхрийг ядраахгүй байлгах, сэтгэл санааг нь байнга хөөргөж явахаа тэд мэдэлгүй яахав. Золионы нөхөр ч хөл нь газар хүрэхгүй онгироод л ах нарын нөмөр нөөлөгт би алзахгүй хэмээн бодож явсаар хүнс дуусгадаг. Харин ах нар нь түүнийг нууцаар "бух" хэмээн нэрлэж ядарсан цагт идэх хоол минь юм шүү хэмээн өхөөрдөн харж явдаг. Хүнс дууссан нэгэн харанхуй шөнө овгорууд нөгөө "бух"-аа төхөөрөн, өөх алагласан булбарай махыг нь хувааж үүрэн цаашилна. Өлссөн цагтаа нөгөө хайрт "бух"-ныхаа махыг чанаж идсээр их хотын бараа харцгаадаг гэж киноны гол баатар хуучилдаг. Энэ кино гарснаас хойш ард түмний дунд хэзээ нэг цагт "гол гаргах" гэж байгаа хүнээ, түүний нүднээс далд "энэ манай "бух" байгаа юм" хэмээн хэлэлцэж инээлдэх болсон билээ. Яг энэ яриа Ерөнхий сайд М.Энхболдыг харахаар санагдаад байдаг болчихлоо. Ялангуяа УИХ-ын чуулганы нээлт дээр бүүр илүү тод санагдсан. Түүнийг улс төрийн тавцанд гаргаж ирсэн Н.Энхбаяр, Ц.Нямдорж хоёр хэзээ нэг цагт "бух" болгоно гэж бодож гаргаж ирсэн мэт. МАХН-ын энэ хахсан олон боловсон хүчин дотроос М.Энхболдыг сонгохдоо сорын сор нь гэж сонгоогүй. Сонгох болсон хүчин зүйл нь төв нутгийнханд байдаг нэг л нөхөрлөвөл урваж шарваад байдаггүй, тэрэнтэйгээ хамт дуусдаг үнэнч байдал, үгнээс гардаггүй томоотой чанар, ардаа нутаг усгүй мэт явдаг (эдэнтэй харьцуулахад) боргил занг нь голлож сонгосон мэт харагддаг. М.Энхболдыг Н.Багабанди гуай анх олж хараад аажуухнаар төрийн албанд дэвшүүлэн ажиллуулж байсан гэж ярьцгаадаг. Түүнийг анх хотын нийтийн аж ахуйн даргаар тавина гэхэд тэрбээр "Би ааваас асууж байж болъё" хэмээн хэлж байсан гэдэг юм. "Сайн хүү юм даа" гэж тэгэхэд хэлэлцэж байжээ. Ингэж байтал эгзэг нь таараад хотын дарга болчихов. Үүнээс хойш л түүнийг Н.Энхбаяр өөрийн болгон авчээ. Сайн хүүг авалгүй ч яахав. Тэрбээр Ерөнхийлөгч болон дэвшихдээ "Би нэг л хүний нэртэй орж ирсэн" хэмээн хэлж зүтгүүлсээр байгаад, хүн болгонд хүрч ажилладаг өөрийнхөө арга мэхээр М.Энхболдыг намын дарга болгов. Дараа нь УИХ-ын гишүүн болгоотохлоо. Гэтэл нэг өдөр түүнийг Ц.Элбэгдоржийг унагаж Ерөнхий сайд бол хэмээн үүрэгдэв. Харин энд М.Энхболд "Би 65 дугаар тойрогт тохироод нэрийг нь татуулчихсан яах вэ" хэмээн "тэнэгтсэн" байдаг. Тэгэхэд Ерөнхийлөгч "Улс төрд өчигдөр гэж байхгүй, маргааш гэж байхгүй, өнөөдөр л гэж байдаг юм. Цаадах чинь Баатараас эхлээд намайг, дээр нь чамайг ч бас ухаад эхэлнэ. Хоёр сар гэдэг чинь урт хугацаа" хэмээн загнажээ. Ингэж Энхбаяр гэдэг шидэт саваа түүнд өөрөө ч ухаарч амжаагүй байхад бүхнийг бүтээж өглөө. Ерөнхий сайд боллоо. Нээрэн би Ерөнхий сайд юм байна гээд ажил хийх гэтэл болсонгүй. Түүний мэдэж байгаа юм гэж ганц ч алга байжээ. Үүнийг ч би авна гэж Ерөнхийлөгч хэлээд, тэрийг ч би томилно гэж УИХ-ын дарга загнаад Энхбаяр, Нямдорж хоёрыг дээрэлхээд байхаар нөгөө худалдагдаж ирсэн сайдууд нь ч дур дурандаа мөнгө хармаалцгаан давхилдаад түүнд юу ч үлдсэнгүй. Төрийн ажил ч завхарч байгаа нь илт мэдэгдэж иржээ. Ерөнхий сайд үнэхээр мэдэлгүй байдгийн нэг жишээг энд дурдъя. Түүнтэй нэг эхийн сүү хөхөж өссөн Ж.Жанцан гэж нэг хүн бий. (Нөгөө Ерөнхий сайд П.Жасрайн хүү) Тэрбээр Монгол шуудангийн захирал хийж байгаад ажлаасаа халагдсан. Түүнийг Ерөнхий сайд буцаагаад шуудангийн дарга болгох санаатай байгаагаа Ерөнхийлөгчид дуулгасан чинь цаадах нь "Одоо байтлаа чи мэддэг болсон уу" хэмээн зад загнан буцаажээ. Энэ үеэс хойш л тэр эздийнхээ үгэнд орохгүй болж эхлэв. Эрхбиш дотроо нэг юм бодоо биз. Сайн хүү муу хүү болсон гэцгээдэг. Үнэндээ ч улс төрд "сайн" Ерөнхий сайд байх ямар хэрэгтэй юм. Энд би "сайн" гэж хүний үгээр явдаг зөөлөн занг хэлж байна. Өөрөө мэдэж юм хийх гэж оролдож эхэлсэн гэж ойр тойрных нь хүмүүс ярьдаг. Юм өнгөрөөж үзээгүй, өс хонзон авч байж л санаа нь амардаг нөгөө хоёр "ах" нь үгийг нь авахгүй болохоор элдвээр хэлж, тал талаас нь загнаж эхэлсэн гэцгээдэг. Өөр хоорондоо түүнийг хэлэх хэлэхгүй үгээр хочлон, шоолон инээлдсэн хүмүүс л байдаг болсон гэж дуулддаг. Сая чуулганы нээлтийг хар. Тэд дуу дуугаа аван Засгийн газраа шүүмжилцгээсэн. Өнгөц харахад их ардчилалтай хүмүүс засгаа шүүмжилж байгаа мэт харагдавч үнэндээ М.Энхболдыг л загнаж байгаа нь тэр. Түүнээс юу гэж өөрийн намдаа тэд хир хүргэхэв. Одоо огцруулна гэж хэлэлцэх гэж байгаа нь яг нарийндаа үгэнд орохоо больсон "бух"-аа л номхруулах гэж байгаа нэг хэлбэр юм. Мөн олон түмэнд өөрсдийн хүчээ мэдрүүлж дараагийн "бух"-ндаа сануулга өгөх. Н.Энхбаяр явчихлаар МАХН баларч байгааг харуулах, Төв нутгийн хүн засаг барьж чадахгүй байгааг нөгөөдөх нь бас үзүүлэх гэхчилэн их олон зүйлийг ард түмэнд мэдрүүлэх гэсэн санаархал юм. Тэвчиж чаддаггүй шунал, барьж дийлдэггүй амнаасаа болоод улс төрийн түүх нь төгсч байгаа энэ хоёр "өвгөнд" ноолуулан "бух" болж байхаар, өөрийн үеийн намын шинэчлэгч нөхөдтэйгээ нийлэн тэдний энэ заваан торыг ганц сэжин гарч намаа бат бөх болгон авмаар харагдах юм. Гэвч тэр хоёртойгоо адилхан ч болчихсон хүн юм билүү. Бид гаднаас нь хараад яаж ч мэдэх билээ дээ. Бух болох, бөх болох (бат бэхийн) хоёрын аль нь вэ гэдгээ ялгах түүхэн цаг ирлээ дээ Ерөнхий сайд минь! 
Ж.Сандагдорж

