№273 (16236)
1985 ОНЫ АРВАН НЭГДҮГЭЭР  САРЫН 13.
Бүтээлийн шалгуур

Түүхэн тэмдэглэлт ой, чухал үйл явдлуудад зориулах буюу уран бүтээлчдийн тайлангийн хэлбэрээр урт богино хугацааны үзэсгэлэн байгуулж, олон нийтэд өргөн үзүүлдэг заншил манай соёлын амьдралд хэдийнэ уламжлал болж, үзэсгэлэнгийн байнгын танхимууд ч бий болсон билээ. 

Үзэсгэлэн бол манай хөдөлмөрчдийн чөлөөт цагаа үр ашигтай өнгөрүүлж, мэдлэг, оюунаа баяжуулах, шинийг танин мэдэх нэг ёсны гэгээрэл соёлын чухал суртал ухуулгын ажлын өвөрмөц хэлбэр юм. Үзэл суртал, соёл гэгээрлийн ажлын ийм сайхан бололцоот үр нөлөөтэй, өгөөжтэй ашиглах талаар БНМАУ-ын Соёлын Яам, Монголын урчуудын эвлэлийн жороо ажлын арга барилаа улам боловсронгуй болгох шаардлагатай байна. Улсын үзэсгэлэн чимэглэлийн газрын үзэсгэлэнгийн төв танхим, Монголын урчуудын эвлэлийн хорооны үзэсгэлэнгийн танхимд ажил томоохон үзэсгэлэн нэлээд хэдийг байгуулсны дотор германы фашизм, японы милитаризмыг бут ниргэсэн түүхэн ялалтын 40 жил, Монголд гэрэл зургийн алба байгуулагдсаны 50 жилийн ойд зориулсан үзэсгэлэн зэрэг ур хийд, агуулга сайтай хэд хэдэн үзэсгэлэн олон нийтийн талархлыг хүлээлээ. Монголын урчуудын эвлэлийн хорооны үзэсгэлэнгийн танхимд гол төлөв уран бүтээлчдийн үзэсгэлэн гарч байгаа бөгөөд энэ жил гуч гаруй үзэсгэлэн байгуулж, хоёр зуун мянга гаруй хүн сонирхож үзлээ. 

Тооны хувьд бага биш үзүүлэлт боловч чанар, агуулга, үр, өгөөжийн талаар урчуудын бүтээлийн үзэсгэлэн тэр бүрий сайн сайхан болж чадахгүй байв. Юуны урьд тоо хөөцөлдөж олон үзэсгэлэн гаргаж, аль болох олон бүтээл тавьж үзүүлэх эрмэлзэлд хөтлөгдөн, түргэн, түүхий, яаруу сандруу ажилладгийн балгаар үзэсгэлэнгийн агуулга гүехэн, чанар тааруухан болж, улмаар үзэгчдэд өгөх өгөөж нь хомсдоход хүрдэг дутагдал арилаагүй байна. Зураач урчуудын уран бүтээлийн үзэсгэлэн нь гоо сайхны өндөр түвшинд зохион байгуулагдсанаараа эрс ялгарч байх шаардлагатай юм. 

Үзэсгэлэнд тавих бүтээлийг шилж сонгохоос эхлээд үүнийг байрлуулах, гэрэлтүүлэх, тэмдэглэх, тайлбарлах зэргээр цогцолбор ажиллагаа шаардагддаг учраас уршгийн олон төрөл зүйлийг үзэсгэлэнд зөв найруулан байрлуулахын тулд зураач, архитектор, урлаг судлагч, дизайнч нарын хүчийг нэгтгэж, төлөвлөлт, цомнолыг нарийвчлан боловсруулж байх хэрэгтэй. Манай үзэгчдийн уран сайхны мэдлэг, соёлжилт өсч, сонирхлын хүрээ тэлж байгаа нь үзэсгэлэнгийн танхимыг тохижуулах, үзмэрийн хэмжээ, харьцаа, гэрэл гэгээ, засал, байршил, чимэглэлийг ул суурьтай боловсруулан, үзэгчдийн гоо сайхны хүмүүжил, соёлын өсөлтийг ахиулахад нөлөө үзүүлж чадахуйцаар зохион байгуулахыг шаардаж байна. 

Зөвлөлт Холбоот Улс, социалист хамтын нөхөрлөлийн бусад орны жишээгээр үзэсгэлэн байгуулж, үзмэрийг байрлуулах, чимэглэх, тайлбарлахад шинжлэх ухаан, техникийн ололтыг өргөн ашиглах нь чухал байна. Түүх хувьсгал, цэрэг эх орон, улс ардын аж ахуй, соёлын хөгжил зэрэг тодорхой сэдэвтэй үзэсгэлэнд тавьсан зүйлийг цаг үе, агуулгатай нь уялдсан дуу, хөгжим, соронзон болон дүрс бичлэгээр чимж тодруулан, өсгөгч, томруулагчийн тусламжтайгаар гоо сайхны өндөр түвшинд үзүүлдэг туршлагыг өнгөрүүлбэл зохино. Үзэсгэлэн байгуулах, үзмэрийг урнаар найруулан дэглэх, тод харуулах цэг, байршилд техникийн хэрэгсэл, гэрэлтүүлгийн аргыг ашиглах, ер нь театрын тайз заслын шаардлагаас илүү өндөр хэмжээнд гүйцэтгэх ёстой юм. Тал бүрээс нь харахаар зориулж хийсэн мод, чулуу, ясан сийлбэр, баримал зэргийг буруу байрлуулснаас тэр нь үзэгчдийн хараанд өртөхгүй өнгөрөх, гоёл чимэглэл, хэрэглээний урлагийн бүтээлийг дэлгэн тавьсан хорго, сав, суурь, тавцан зэрэг нь өнөөгийн хүний таашаал сонирхолд нийцэхгүй зэрэг дутагдлаас болж үзэсгэлэн, үзмэрийн татан мэдүүлэх, хүмүүжүүлэх чанар буурсан байна. 

Зураач, урчуудын хөдөлмөрийг өргөн олон үзэгчдэд хүргэх гол үүрэг бүхий үзэсгэлэн байгуулах, сурталчлах ажилд эрэл хайгуул хийдэггүй, хэлбэрдэх, загварчлах маягаар ханддагаас үзэгчдийн сэтгэлийг хөдөлгөхгүй, эд юмсын цуглуулга мэт үзэсгэлэн ч хааяа гарахад хүрч байна. Бүтээлчийн овог нэр, алдар цол, бүтээлийн сэдвийг өнгөц дурдах төдийгөөр үзэсгэлэнгийн тайлбарыг хязгаарлаад урлаг судлалын үүднээс задлан шинжиж, уран сайхны дүрслэл, илэрхийллийн онцлог, урлан бүтээхийн нууцыг нээн Тайлбарлахын зэрэгцээ дүрслэх урлагийн тухай мэдлэгийг үзэгчдэд олгох талаар олигтой анхаардаггүйгээс зарим үзэсгэлэн ур өгөөж багатай өнгөрч байна. 

Одоогийн байдлаар хөрөг, байгаль, аж байдлын сэдэвтэй гэхчлэнгээр төрөлжсөн үзэсгэлэн бараг гарахгүй байна. Шинжлэх ухаан, техникийн дэвшлийн улмаас үүдэн гарч, биеэ даасан төрөл болон хөгжиж байгаа дизайн чимэглэлийн үзэсгэлэн байгуулах нь бүтээгдэхүүний чанар, үзэмжийг дээшлүүлэхэд үзэгчдэд тус болох ёстой. Нэлээд үзэсгэлэнг баяр ёслолын байдалтай нээснээс хойш анхаарлаа сулруулдгаас үзэсгэлэнг тойруулан явуулах соёл гэгээрлийн ажил хаягдаж, уулзалт, яриа маргаан, бага хурал, зөвлөлгөөн хийх талаар санаа тавьдаггүй байна. Үзэсгэлэнг байгуулахад их хөрөнгө хүч зарсан мөртөө үр ашгийг нь гаргаагүйгээр цөөн хоногийн турш зөвхөн үзүүлэх төдийгөөр идэвхгүй байлгаж байгаад хааж, дараагийн үзэсгэлэнг яаран байгуулдаг хандлагыг хянан үзэх хэрэгтэй юм. Үзэсгэлэн бол аливаа уран бүтээлийн том шалгуур, шилдэг сайн зүйлийн цогцолбор, танин мэдэх, соёлжиж гэгээрэхийн бодит үзүүлэн бүхий амьд хичээл, тэргүүн туршлагын үзүүлэх сургууль болохоор иж бүрэн боловсорсон нийтлэг бүтээл байх ёстой. 

Үзэсгэлэн байгуулах ажилд урлаг судлалын ухааны үүднээс өндөр шаардлага тавьж, зөвхөн үзүүлэхийн төдий биш харин соёлжуулан гэгээрүүлэх, танин мэдүүлэх зорилгыг голлон анхаарч үр ашиг гэж сайтай байгуулж байх нь манай хүмүүсийн оюуны соёлын хэрэгцээ болж байна. 

