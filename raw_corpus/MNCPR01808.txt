Нийгмийн "илүүдэл жин"-г хасахаар нийтээрээ хэлэлцэв

Миний авч өгсөн гутлаар намайг зодов" гэж яруу найрагч З.Түмэнжаргал наргиа болгосон удаатай. Харин Засгийн газраас санаачилсан "Авилгалын эсрэг" хэлэлцүүлэгт уригдагсад тохой залган суугаа Ерөнхий сайдыгаа "бут авцгаав".
Хүмүүс төр засгаа шүүмжилж байна аа. Харин өнгөрсөн дөрвөн жилийнх шиг "Үг хэлэх боломж олдохгүй байна" гэсэн өгүүлбэр сонсогдоогүй. Иргэний нийгмийн бүх л дуу хоолой энд цуурайтав. "Эрүүл нийгэм-иргэний хөдөлгөөн"-ний Ж.Батзандан хүртэл авилгалтай тэмцэх "Шонд өлгөж, шоронд хатаах" өвөрмөц жороо танилцуулсан. "Засгийн газар тодорхой авилгачтай хариуцлага тооцох ажил хийгээгүй. Энэ Ерөнхий сайд авлигачидтай олигтой тэмцээгүй шүү. Ерөнхийлөгч Н.Энхбаяр авилгалын загалмайлсан эцэг..." гээд л тэр хэд хэдэн авилгачдыг дор нь "тодруулж" орхив. Авилгалтай тэмцэнэ гэхээр "Юун гуя" гээд гүйчихдэг нөхөд түүний жорыг хүлээж авах болов уу. Юутай ч энэ өдөр Төрийн ордны "А" танхимд цугласан олон хүн Ерөнхий сайдаас авилгалтай эрчимтэй тэмцэхийг хүслээ. Зарим нь бүр УИХ-ын хаврын чуулганы нээлтэд хэлсэн үгийг нь иш татна. Харин Ерөнхий сайд "Би энэ улсын Ерөнхий цагдаа биш, Ерөнхий шүүгч ч биш" гэж сануулав. "Хууль хяналтын байгууллага ажлаа хийж чадахгүй бол авилгалтай тэмцэх бие даасан байгууллага бий болох"-ыг тэр үгүйсгэсэнгүй. "Эрс шинэчлэлт" хөдөлгөөний тэргүүн С.Ганбаатар "Хэрэгцээгүй дүрэм заавар Монголыг хүлсэн байна" гэж оношлов. Харин өмнөх бор хавтсанд нь мөнөөх "хэрэгцээгүй" хэмээх ангилалд багтах Гаалийн ерөнхий газраас гаргасан 63, Татварын ерөнхий газраар овоглосон 10 гаруй дүрэм, зааврыг "заазлахаар" хийснийг Ц.Элбэгдорж дурдсан. Нийгмийн жин, илүүдэл өөхийг хасах Засгийн газрын "Бульдозер" хөтөлбөрийн хүрээнд энэ бүхнийг хийж эхэлжээ. Иргэний нийгмийнхнээс гадна олон улсын байгууллагууд ч "Авилгалтай тэмцэхгүй бол дэмий шүү" гэх өнгө аяс илэрхийлэв. "Авилгал улам бүр газар авбал Мянганы сорилын данснаас тусламж авах цаашдын боломжийг аюулд учруулж болзошгүй. Иймд Монголд газар авч эхлээд буй авилгалтай тэмцэх асуудалд үр өгөөжтэй, шийдэмгий алхмуудыг хийхийг Мянганы сорилтын сан Монголын Засгийн газарт онцгойлон зөвлөж байна" гэсэн сануулга ч сонсогдлоо. Өөрсдөө тэд авилгалтай холбоотой шүүмжлэлийг эмзэг хүлээж авна лээ. Эдийн засагч Н.Дашзэвэг "Гадаадын хүмүүс Монголд орж ирж байгаа мөнгөнөөс хумсалдаг" гэж пал хийтэл хэлж орхив. "Төсөл хэрэгжүүлэхэд зориулж, Дэлхийн банкнаас сая доллар гаргасан ч нэг гадаад нөхөр судалгаа хийнэ гээд 250-ыг нь авчихсан" гэж эдийн засагч жишээ татлаа. Гэсэн ч Дэлхийн банкыг төлөөлдөг "бараан" нөхөр "Бид олон улсын зарчмыг баримталж ажилладаг. Та буруу ойлгосон байна" гэж "шүүмжлэлийг жадалсан". Харин Ерөнхий сайд Ц.Элбэгдорж санал, шүүмжлэл хэлсэн хүн бүрт "Баярлалаа" гэж хэлнэ лээ. Засгийн газрын тэргүүн хэлэлцүүлэг нээхдээ энд ирсэн хүмүүсээс шийдэл нэхсэн болохоор үг хэлсэн хүн бүр гарц санал болгохыг хичээж байлаа. Монголын Худалдаа аж үйлдвэрийн танхимын дарга С.Дэмбэрэл "Бусад орны туршлагаар Зохицуулалтыг шинэтгэх хороо байгуулах", харин С.Ганбаатар "Хороо бүрт Ард түмний зөвлөл", эдийн засагч Н.Дашзэвэг "Хүнд суртал авилгалын эсрэг ТББ-уудын эвсэл", "Өдрийн сонин"-ы тоймч Г.Дашрэнцэн "Авилгалтай тэмцэх хүсэл эрмэлзэлтэй сэтгүүлчдийн фронт" байгуулахыг санал болгов. Ерөнхий сайд хэлэлцүүлгийн төгсгөлд "Ийм хэлэлцүүлэг бүх аймаг, сумдын түвшинд хийж, шийдвэр гаргахдаа иргэдийг оролцуулахыг үүрэг болгож буй"-гаа дуулгасан. Хэлэлцүүлгийн дараа ажлын хэсэг байгуулж, авилгалтай тэмцэх үндэсний хөтөлбөр боловсруулах хэрэгтэй гэж Засгийн газрын тэргүүн үзэж байна. Хэдийгээр өмнө нь ийм хөтөлбөр гарсан ч хүмүүст ойлгомжтой биш гэсэн шүүмжлэл гарч байсан юм. НҮБ-ын Авилгалын эсрэг конвенцид нэгдсэний дараа тус байгууллага ийм хөтөлбөр боловсруулахыг Засгийн газраас шаардах болсон юм байна. Шинэ хөтөлбөр хийхдээ иргэний нийгэм, донор байгууллага, хувийн хэвшил Засгийн газар хамтрах аж. Ерөнхий сайд Ц.Элбэгдорж мөн Захиргааны эрх зүйн баримт бичгийг боловсронгуй болгоход туслахыг олон улсын байгууллагын төлөөлөгчдөөс хүссэн. Албан тушаалтан дур зоргоор шийдвэр гаргахыг болиулж, зөвхөн хууль дүрмэнд заасныг баримтлаасай гэж тэр хүсч байгаа гэнэ. Авилгалын хэмээх тодотголтой хуралд олонтаа сууж буйгаа хүмүүс тодотгож байв.Харин энэ удаа хэн ч үүрэглээгүй. 
Б.Янжмаа
