ОХУ-ын Засгийн газрын тэргүүн М.Е.Фрадковтой уулзлаа

Москва хотноо болж байгаа Шанхайн хамтын ажиллагааны байгууллагын Засгийн газрын тэргүүнүүдийн зөвлөлийн хуралд оролцож буй Ерөнхий сайд Ц.Элбэгдорж дагалдан яваа төлөөлөгчдийн хамт Москвагийн Бутово суурингийн ойролцоо орших улс төрийн хэлмэгдэгсдийн хөшөөнд цэцэг өргөлөө.
Тэрбээр ШХАБ-ын Зөвлөлийн өргөтгөсөн хуралдаанд оролцож үг хэллээ. Мөн Засгийн газрын тэргүүн нарын хамтран хийлгэсэн Хэвлэлийн бага хуралд оролцож, ШХАБ дахь Монгол Улсын оролцоо, хамтын ажиллагааны чиглэлийн талаар мэдээлэл хийв. ШХАБ-ын Зөвлөлийн хуралд оролцож байгаа БНХАУ-ын Төрийн зөвлөлийн Ерөнхий сайд Вэнь Зябао болон Лалын бүгд найрамдах Иран улсын тэргүүн дэд ерөнхийлөгч Парвиз Давудитай уулзаж, хоёр талын харилцаа, хамтын ажиллагааны өнөөгийн байдал, хүрсэн түвшин, цаашдын хөгжлийн талаар санал бодлоо солилцлоо. Монгол улсын Ерөнхий сайд Ц.Элбэгдорж ОХУ-ын Засгийн газрын дарга М.Е. Фрадковтой уулзаж, хоёр улсын хамтын ажиллагааны талаар ярилцлаа. Хоёр улсын харилцаа, хамтын ажиллагааг өргөжүүлэн хөгжүүлэх талаар анхаарал хандуулан ажиллаж байдагт нь Ерөнхий сайд ОХУ-ын Засгийн газрын газрын даргад талархал илэрхийлэв. Хөршийн уламжлалт найрсаг харилцаа улстөр, нийгэм, эдийн засгийн шинэ нөхцөлд ч өргөжин хөгжиж байгаад Ерөнхий сайд нар сэтгэл хангалуун байгаагаа санал нэгтэй тэмдэглэлээ. Монгол улсын Ерөнхий сайд "ОХУ-тай сайн хөршийн найрсаг харилцаа, бүх талын хамтын ажиллагааг гүнзгийрүүлэн хөгжүүлэх нь Монгол улсын гадаад бодлогын тэргүүлэх чиглэлийн нэг гэж үзэн, онцгой ач холбогдол өгдөг билээ. Манай хоёр оронд Засгийн газар хоорондын комисс, Бүс нутаг, хил орчмын хамтын ажиллагааны дэд комисс, худалдааг либеральчлах болон тээвэр, эрчим хүчний ажлын хэсэг зэрэг хамтын ажиллагааны механизм ажиллаж байна. ОХУ дэлхийн худалдааны байгууллагад элсэхтэй холбогдуулан хоёр талын тарифын хэлэлцээг дуусгавар болгох тухай протоколд гарын үсэг зурсан нь ч хамтын ажиллагааны хөгжилд чухал ач холбогдолтойг тэмдэглэн хэлсэн байна. Уламжлалт харилцааг улам бүр идэвхжин хөгжүүлэх талаар хоёр тал хүчин чармайлт гарган ажиллах ёстойг ОХУ-ын Засгийн газрын дарга илэрхийлэв. Засгийн газрын тэргүүнүүд худалдаа , эдийн засгийн талаарх хамтын ажиллагаанд татвар, тарифын бус саад бэрхшээлийг арилгах талаар идэвхтэй ажиллах тухай зэрэг уламжлалт харилцаагаа өргөжүүлэн хөгжүүлэх талаар яриа хэлцэл өрнүүллээ. Монгол улсад тааламжтай цагтаа айлчлахыг Ерөнхий сайд Ц.Элбэгдорж урьж, урилгыг ОХУ-ын Засгийн газрын дарга М.Е.Фрадков сэтгэл ханамжтай хүлээн авсан байна. В.В.Путин: Ард түмнүүдийнхээ сайн сайхны төлөө хамтран ажиллах болно Шанхайн хамтын ажиллагааны байгууллагын гишүүн орнуудын Зөвлөлийн хуралд оролцож байгаа Засгийн газрын тэргүүн нарыг ОХУ-ын Ерөнхийлөгч В.В. Путин хүлээн авч уулзлаа. Тус байгууллагын нэр хүнд, үйл ажиллагааны цар хүрээ нь өсөн нэмэгдэж байгааг ОХУ-ын төрийн тэргүүн онцлон тэмдэглээд, санхүү, эдийн засаг, дэд бүтэц зэрэг өргөн хүрээтэй салбарт хамтын ажиллагааг өргөн хүрээтэй, илүү нээлттэй болгох талаар хүчин чармайлт гарган ажиллана гэдэгт итгэж буйгаа илэрхийлэн хэлсэн байна. Шанхайн хамтын ажиллагааны байгууллагын гишүүн орнууд олон улсын алан хядах ажиллагааны эсрэг хамтран тэмцэж, ард түмнүүдийнхээ сайн сайхны төлөө нягт хамтран ажиллах хүсэл эрмэлзэлтэй байдагт Ерөнхийлөгч В.В.Путин талархаж байдгаа тэмдэглэн хэллээ. Гурван тэрбум гаруй хүн ам, дэлхийн газар нутгийн тэн хагасаас илүүг хамарсан ШХАБ нь санхүү, эдийн засаг, техник технологийг хөгжүүлэх талаар илүү идэвхтэй хамтран ажиллах ёстой гэж үздэг хэмээн ОХУ-ын Ерөнхийлөгч хэлсэн байна. Засгийн газрын тэргүүн нарыг хүлээн авч уулзаж байгаад Ерөнхий сайд Ц.Элбэгдорж талархал илэрхийлээд, Шанхайн хамтын ажиллагааны байгууллагын ажиглагч орны хувьд Монгол улсын оролцоо, үйл ажиллагааг өргөжүүлэн хөгжүүлэх талаар хөндөн ярив. ШХАБ нь практик арга хэмжээнд үйл ажиллагаагаа чиглүүлж, олон талт хамтын ажиллагаа, бүс нутгийг хамарсан төслүүдийг хэрэгжүүлж, Хамтын ажиллагааны зөвлөл, Хөгжлийн сан, санхүүгийн байгууллагын хамтын ажиллагааг хөгжүүлэх шийдвэр гаргаж байгаа нь тус байгууллагын үйл ажиллагааг өргөн утга агуулгатай болгож байна. Монгол улс ШХАБ-ын гишүүн орнуудтай худалдаа, эдийн засгийн харилцааг өргөтгөх, түүний дотор дэд бүтцийн төслүүдэд идэвхтэй оролцох, эрчим хүч, зам тээврийн салбар дахь хөрөнгө оруулалтыг дэмжих чиглэлд ажиллах нь Монгол улсын хувьд харилцан ашигтай хамтын ажиллагаа байх болно гэж гэж Монгол Улсын Ерөнхий сайд онцлон хэлсэн байна гэж Москва хотоос Ерөнхий сайдын хэвлэлийн төлөөлөгч Д.Болдхуяг мэдээллээ. 

