№41 (16004)         
1985 оны хоёрдугаар сарын 16.
УРЛАЛЫН БҮТЭЭГДЭХҮҮНИЙ ҮЙЛДВЭРЛЭЛ

Хөдөлмөрчдийн гоо зүй, аж байдлын өдөр тутмын хэрэгцээг хангах зориулалт бүхий гар урлал, гоёл, чимэглэлийн бүтээгдэхүүний тоо хэмжээг нэмэгдүүлж, ур хийц, үзэмж чанарыг сайжруулж, улам олон нэр төрөлтэй болгох нь манай уран сайхны соёлын бодлогын салшгүй хэсэг мөн. Энэ бодлогыг хэрэгжүүлсний үрээр ардын урчуудын өв уламжлалд үүссэн хэвлэл чимэглэл, гар урлал, зоос гоёлын зүйлийг үйлдвэрлэлийн аргаар хийдэг төрөлжсөн үйлдвэрүүд бий болж байна. 

Гэвч манай орны амьдралд гарч байгаа шинэ шинэ өөрчлөлт, тухайлбал, хөдөлмөрчдийн ерөнхий соёлын түвшин түргэн дээшилж, социалист аж төрөх ёс улам өргөн хүрээнд хэвшин, гадаад харилцаа ихээхэн өргөжиж байгаа нь урлал, гоёл чиглэлийн зүйлс хийдэг үйлдвэрүүдэд шинэ өндөр шаардлага тавьж байна. Энэ бодит хэрэгцээний үүднээс авч үзвэл учир дутагдалтай зүйл цөөнгүй байна. Юуны өмнө нилээд хэдэн жилийн өмнө хийж байсан зүйлийнхээ хийц маяг, хэлбэр, зохиомжийг шинэчилж баяжуулахгүй дахин давтсаар байна. Өөрөөр хэлбэл, улиг домог болсон хэдхэн янзын баримал, цөөн төрлийн хөөмөл төдийхнөөр өнөөгийн өргөн хэрэгцээг хангаж чадахгүй боллоо. Энэ нь хэрэглэгчдийн аж амьдрал, оюун санааны өсөлтөд тус нэмэр болж, гоо сайхны таашаал төрүүлэхүйц ур хийц, утга агуулга сайтай. гоёл, чимэглэл, бэлэг дурсгалын бүтээлийг элбэгжүүлэх талаар дорвитой арга хэмжээ авч өөрчлөлт гаргах цаг болсныг харуулж байна. Түүнчлэн уран сайхны үйлдвэрийн бүтээгдэхүүнийг олшруулах явцад зураач урчуудын дахин давтагдашгүй өвөрмөц шинжийг бүрхэгдүүлэх, тэрчлэн эх загвар зохиолчдын зарим нь уран зураг, баримлын аргаар хийдэг зохиомж, сэдвээр хөөцөлдөөд, гар урлалын үндсэн чиглэлийг алдагдуулахад хүрч байгаа дутагдлыг анхаарч арилгах ёстой. 

Угсаатны зүй, язгуур урлагийн цуглуулга, уран сайхны үйлдвэрийн шилдэг бүтээлийг төв, орон нутгийн музей, кабинет, үзэсгэлэнд тавьж, ардын урлалын зарим мартагдаж байгаа төрлийг сэргээх, уран гоё эдлэл хэрэглэл, сав суулгыг үйлдвэрийн бүтээгдэхүүний эх загвар болгож, бэлэг дурсгалд зориулан олшруулах нь чухал байна. Аливаа мал, амьтны дүрсийг ямар ч сонин төрх байдал, уран хэтрүүлэхгүй хуулбарласан, тооны хойноос хөөцөлдсөнөөс мод, чулуун сийлбэр, шил, шаазан, ваар эдлэл нь өнөөгийн уран сайхны шаардлагыг хангаж чадахгүй байгаа дутагдлыг газар авахуулж болохгүй. 

Уран сайхны үйлдвэрийн бүтээгдэхүүн, бэлэг, дурсгал, чимэглэлийн бүтээлийн ур хийц, чанарыг сайжруулахын тул уран сайхны зөвлөлийн үүрэг хариуцлагыг дээшлүүлэх шаардлагатай байна. Зураачийн бодож сэтгэсэн уран сайхны онцлог, зохион бүтээгчдийн эх загварыг зөвхөн үйлдвэрлэх технологийн амар хялбар талаас нь төдийгүй, ардын урлал, угсаатны зүйн уламжлал, шинэчлэл, уран сайхан, үзэл санааны бүх талаас нь нягтлан үзэж, шийдвэрлэж байх хэрэгтэй юм. Ардын урчуудын хурц мэргэн ухаан уран хошин санаа, амьдралын баяр баясгаланг илтгэсэн алиа хошин хэлбэр дүрсийг орчин үеийн урлагийн хэллэг, үйлдвэрлэлийн гоо зүй, чимэглэлтэй нийцүүлэн баяжуулахын хамт уран сайхны үйлдвэрийн материаллаг баазыг бэхжүүлж, техник төхөөрөмжийг сайжруулах нь тулгамдсан шаардлага болж байна. 

Урлал, чимэглэлийн үйлдвэрийн бүтээгдэхүүний үзэл суртал, уран сайхны түвшин, түүний цаашдын хөгжил нь мэргэжлийн боловсон хүчнээс ихээхэн шалтгаална. Иймээс дүрслэх урлагийн дунд сургуулийн ардын урлагийн анги төгссөн залуу урчуудыг холбогдох газрууд анхааран халамжилж, мэргэжлийн тодорхой дэмжлэг туслалцаа үзүүлж байх явдал чухал байна, Увс аймгийн урчуудын салбар нутгийн урчууд, материалд түшиглэн зөөлөн чулуун сийлбэрийн тасаг байгуулсан нь дэмжүүштэй эхлэл юм. Энэчлэн бусад аймаг, хотод өөрийн онцлогт тохируулан хатгамал, сүлжмэл, нэхмэл, төмөр, мөнгөний дархан зэрэг аль нэг төрөл зүйлийн урчуудыг нэгтгэн тасаг хэсэг байгуулах талаар санаачилга гаргаж нь зүйтэй юм. 

1986 онд зохиогдох олон улсын уран сайхны гар урлалын үзэсгэлэнгийн арга хэмжээнд амжилттай оролдохын тулд зураач, урчууд болон уран сайхны үйлдвэр, бэлэг дурсгал, чимэглэлийн зүйлс эрхэлдэг яам, тусгай газар одооноос бэлдэх шаардлага гарч байна. Үүнтэй уялдан уран сайхны үйлдвэр, ардын гар урлалыг хөгжүүлэх талаар амжилт олж байгаа социалист хамтын нөхөрлөлийн орнуудын туршлагыг судалж, ажилдаа нэвтрүүлэхийг чухалчилбал зохино. 

Уран сайхны үйлдвэрийн бүтээгдэхүүн, сайн дурын урчуудын бүтээлийн зааг ялгаа, шүтэлцээ холбоог өнөөдөр онол, практикийн үүднээс тодорхойлж, тэдгээрийн бүтээлийн төрөл зүйлийн уламжлал, шинэчлэл, ард түмнүүдийн соёл, угсаатны зүйн харилцаа холбоо, харилцан нөхөрлөлийг шинжлэн дүгнэж, Уран сайхны үйлдвэрийн бүтээлийн чанарыг сайжруулахад нөлөөлөх явдал урлаг судлаач, шинжээчдийн чухал зорилт болж байна. Урчуудын онол улс төрийн боловсрол, мэргэжил мэдлэгийг дээшлүүлэх асуудлыг нам, захиргааны байгууллага хэдийнээ анхаарвал урлал, чимэглэлийн үйлдвэрийн бүтээгдэхүүний үзэмж, чанарыг дээшлүүлэхэд тэр чинээгээр ахиц гарна гэдгийг мартаж болохгүй. Түүнчлэн урлал, гоёл чимэглэлийн зүйлсийн нэлээд нь гадаад оронд илгээгдэж, тэнд өөрийн орны уран сайхны болон үйлдвэрлэлийн соёлын түвшинг харуулах биет үзмэр болж байдаг учраас намын байгууллага түүний ур хийц, утга агуулгад байнга хяналт тавьж байх ёстой. 

