№51(16014)        
1985 оны хоёрдугаар сарын 28.
АППАРАТЫН  АЖИЛ ӨНДӨР ТҮВШИНД БАЙХ ЁСТОЙ

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх саяхан Намын Төв Хорооны аппаратын ажилтнуудтай уулзаж, намын удирдлагын чухал зэвсэг болсон намын аппаратын ажлыг дайчин шуурхай, ажил хэрэгч, дээд зэргийн эмх цэгц, зохион байгуулалттай, улам үр нөлөөтэй болгох талаар удирдамжийн нэн чухал ач холбогдолтой дэлгэрэнгүй үг хэллээ. 

Намын аппаратын ажил өнөөгийн өндөр шаардлагын хэмжээнд байгаа газарт нам, улс хөдөлмөрийн сахилга чанга, намын зохион байгуулалт, үзэл суртал, аж ахуйг удирдах ажлын нэгдэл сайн хангагдаж, улсын төлөвлөгөөт зорилтыг амжилттай биелүүлж байна. VII таван жилийн төлөвлөгөөний жилүүдэд социалист уралдаанд удаа дараа шалгарсан Хөвсгөл, Баян-Өлгий аймгийн намын байгууллагын туршлага үүнийг харуулж байна. Гэтэл намын байгууллага бүрийн аппарат ингэж дайчин шуурхай бүтээлч ажиллаж чадахгүй байна. Цаг, цаас барж боловсруулсан олон тогтоол шийдвэр ажил болохгүй өнгөрөх, аппаратын ажилтнууд нь сум, байгууллагад өдий төдий хоног томилолтоор яваад үр дүн гаргахгүй байх, орон нутагт үр дүн багатай үзлэг шалгалт хийх, бичиг баримт боловсруулах, албан хэрэг хөтлөх ажилд хайш яйш хандах, намын хурлын чанарыг сулруулах зэрэг дутагдал гарсаар байгааг аймаг, хотын намын бага, намын хороодын бүгд хурал, намын үүрийн бүх гишүүдийн хурлууд дээр удаа дараа шүүмжилсээр байна. 

Намын нийгэм эдийн засгийн зорилтыг бүрэн хэрэгжүүлэх, намын ээлжит XIX их хуралд эрчимтэй бэлтгэж байгаа өнөө үед намын аппаратын ажлын чанар, үр нөлөөг улам дайчин шуурхай, ажил хэрэгч болгож сайжруулах хойшлуулшгүй зорилт тулгарч байна. Нөхөр Ж. Батмөнх << Намын амьдралд олон арван жилийн турш хуримтлагдаж ирсэн туршлага, өв уламжлалыг үргэлжлүүлэн цаашид ажлын шинэ арга барилаар, ЗХУКН, ах дүү бусад намын баялаг туршлагаар улам арвижуулан баяжуулж, намын төв, орон нутгийн аппаратыг орчин үеийн өндөр шаардлагын түвшинд байлгах явдал намын бүх шатны байгууллагын нэн чухал зорилт мөн >> гэж тэмдэглээд намын ажлын үр нөлөөг дээшлүүлэх талаар чухал чухал удирдамж чиглэл өглөө. 

Намын бүх шатны байгууллагын гол зорилт, гол ажил нь боловсон хүчинтэй, хүнтэй ажиллах ажил мөн. Удирдах ажилтан, мэргэжлийн боловсон хүчнийг шилж сонгох, хуваарилах, хүмүүжүүлэх, ур бүтээлтэй ажиллуулахад намч, зарчимт байр сууриас хандаж, тэдэнд тавих зарчимт шаардлага, халамж анхаарлыг зөв холбох, залуу ажилтан мэргэжилтэнд туслах ажлыг уйгагүй хийх нь намын байгууллага, ажилтны нэн чухал зорилт мөн. 

Намын ажлын үр нөлөөг дээшлүүлэхэд шалган зааварлах ажил онцгой үүрэгтэй. Гүйцэтгэлийн хяналт шалгалтыг зохих ёсоор шинэ арга барилаар хийж чадвал хүнд суртал гаргах, хэлбэрдэх, ерөнхийлөх, худал амлах, хуурч мэхлэх, ор нэр болгох зэрэг хэвийн бус үзэгдлийг шийдвэртэй арилгаж, боловсон хүчин алдаа дутагдал гаргах, ажил хохирох явдлаас бүрэн урьдчилан сэргийлж чадна. Ийм учраас намын бүх шатны байгууллага шалгаж зааварлах ажилд байгаа хуучирсан аргыг таягдан хаяж, ажил хэргийн жинхэнэ үнэн мөнийг хурц соргогоор олж харж, авах арга хэмжээг цаг алдалгүй газар дээр нь шийддэг байх нь нэн чухал зорилт болж байна. 

Үзэл суртал, хүмүүжлийн ажил бол намын байгууллагын онцгой хариуцлагатай ажил мөн. Энэ талаар бэлэн байгаа нөөц бололцоог сайн ашиглах шаардлагатай байна. Юуны өмнө удирдах ажилтан, нийгэм, соёлын зүтгэлтэн, ахмад коммунист, тэргүүний хүмүүсийг хүмүүжлийн ажилд өргөн оролцуулах ялангуяа залуу хүн бүрийг ухамсартай сахилгаар хүмүүжүүлж хэрэг зөрчлөөс сэргийлэхэд чиглэсэн олон хэлбэрийн үлдэцтэй, ул мөртэй сонирхолтой ажлууд зохион байгуулах хэрэгтэй юм. 

Намын байгууллагын аппаратын ажилтан бүр намын үзэл суртал, ухуулгын ажилд идэвхтэй оролцож, хөдөлмөрийн тэргүүний сайчууд, ахмад хүмүүсийн санал бодлыг байнга сонсож, залуучуудыг халамжлан сургаж хумүүжүүлэхэд идэвх санаачилга гаргавал зохино. Аппаратын ажлын нэг гол үзүүлэлт бол нам, ард түмний нэгдэл нягтралын илэрхийлэл болсон хөдөлмөрчдийн захидал, мэдээлэлтэй шуурхай ажиллах, шийдвэрлэх ажил байдаг. Намын аль ч байгууллага хөдөлмөрчдийн захидал, эрэлт хүсэлтийг тогтсон журмын дагуу цаг алдалгүй шуурхай шийдвэрлэж байхын чухлыг нөхөр Ж. Батмөнх онцлон анхааруулж заав. Намын байгууллагаас аппаратын ажилтан нэг бүртэй тодорхой ажиллаж, бичиж боловсруулах дадал туршлага эзэмшүүлэхийг онцгой анхаарч, баримт бичиг боловсруулалтад тавих шаардлагыг эрс өндөржүүлэх хэрэгтэй байна. 

Нөхөр Ж.Батмөнхийн хэлсэн үгэндээ дэвшүүлсэн зорилт, өгсөн чухал заалтыг бүхэлд нь ажил амьдралдаа бүтээлчээр хэрэгжүүлэх нь намын байгууллага, түүний аппаратын ажилтан, коммунистуудын чухал зорилт болж байна. Намын нийт байгууллага энэ хэрэгт ихээхэн ажил хэрэгч, бүтээлч хандаж, аппаратын ажлыг нэн шуурхай улам үр дүн сайтай болгохын тулд намын ажилтан, идэвхтэн, сонгуультан, коммунистуудын хүч анхаарлыг төвлөрүүлэн шинэ арга барилаар ажиллах ёстой. Үүний тулд аймаг, хотын болон тэдэнтэй адил эрх бүхий намын хороод юуны өмнө аппаратынхаа үйл ажиллагаа, ажлынхаа арга барилд зарчимт дүгнэлт хийвэл зохино. Ингэхдээ дутагдлыг ерөнхийлөн тоочиж, хавтгайруулан ярих биш, товчооны гишүүд, нарийн бичгийн дарга нараас эхлээд хэлтэс, тасгийн эрхлэгч, ажилтан нэг бүр аппаратын болон өөрийн ажлын арга барил, үр дүнд шүүмжлэлтэй, тодорхой дүгнэлт хийж, эмх цэгц, зохион байгуулалт, соёлч шуурхай байдлыг сайжруулах тодорхой ажлыг алгуурлахгүй санаачилж хийх хэрэгтэй. Аппаратын ажил ямар байх нь ажилтан нэг бүрийн ногдсон ажлаа хариуцах хариуцлага, санаачилга, идэвх зүтгэлээс шууд шалтгаалах учраас намын байгууллагууд ажилтнуудынхаа ажил байдлыг орчин үеийн өндөр шаардлагын түвшингээс дүгнэн ярилцаж, удирдамж чиглэл өгч туслан дэмжиж байх нь зүйтэй Аппаратын ажлын арга барилыг шинэчлэн өөрчилж, үр нөлөөг улам дээшлүүлэх асуудлыг намын хорооны товчооны хурал, нарийн бичгийн дарга нарын зөвлөлгөөн, намын хорооны дэргэдэх намын үүрийн бүх гишүүдийн хурлаар хэлэлцэж, чиглэсэн зорилготой, хүрэх үр дүнг тодорхойлсон заалт шийдвэр гаргаж ажиллах хэрэгтэй. Аппаратын ажлын туршлагыг нэгтгэн дүгнэх, дэмжин дэлгэрүүлэх, ажилтнуудын санаачилга, идэвхийг дээшлүүлэх зорилгоор хэлтэс, тасгийн болон лектор, зохион байгуулагчдын өдөрлөг, намын ажлын өдөрлөг зохиодог туршлагыг өргөнөөр хэрэглэвэл зохино. 

Гүйцэтгэлийн хяналт шалгалтын үр нөлөөг дээшлүүлэх, ам, ажлын нэгдлийг хангах, боловсон хүчинтэй ажиллах ажлыг сайжруулах, үзэл суртлын ажлын өгөөжийг нэмэгдүүлэх, хөдөлмөрчдийн захидал, эрэлт хүсэлтэд байнга анхааралтай хандах зэрэг нэн чухал асуудлуудыг намын хорооны хэтийн болон цаг үеийн төлөвлөгөөнд зонхилох байр эзлүүлэн төлөвлөж, хэрэгжүүлж, байвал зохино. Намын аппаратын ажлын үр нөлөөг дээшлүүлэхэд хэлтэс, тасгийн ажлын уялдаа холбоо, хамтач ажиллагаа, ялангуяа аппаратын дотоод бүртгэл хяналтын ажлыг сайжруулах явдал онцгой ач холбогдолтойг мартаж болохгүй. 

Намын хорооны аппаратын ажилтан нарын ажлын байдлыг аппаратын зөвлөлгөөн, намын үүрийн хурлаар сонсож, үнэлэлт дүгнэлт өгдөг практикийг өргөнөөр хэрэгжүүлбэл зохино. Бичиг барилгын боловсруулалт, албан хэрэг хөтлөлт, дотоод хяналтын ажлын талаар ч байнга хэлэлцэж байх нь зүйтэй. 

Намын байгууллагын аппаратад тавигдаж байгаа шинэ өндөр шаардлагыг хангах, аппаратын ажлын дайчин шуурхай байдал, ажил хэрэгч чанар, үр нөлөөг дээшлүүлэх асуудлыг МАХН-ын XVIII их хурлаас дэвшүүлсэн нийгэм, эдийн засгийн зорилтыг бүрэн биелүүлэх, намын ээлжит XIX их хурлын бэлтгэлийг сайн хангах ажилтай нягт холбон зохион байгуулах нь намын бүх шатны байгууллагын хойшлуулшгүй зорилт болж байна. 

