Монголын газрын амьд толь болсон загалмайлсан эцэг

Хүн гүрний хаан Модун Шаньюу "Газар бол улсын өмч" гэж зарлан тунхагласнаас хойш түм түмэн үеийн эх оронч, тэмцэгчид дахин давтагдаж бий болдоггүй эл баялгийн төлөө амь, амьдралаа өргөж байв.
Тожигносон жаахан биетэй, хүүхэд шиг хөнгөн хөдөлгөөнтэй энэ хүн өөрийн амьдралын зорилгоо газартай салшгүй холбожээ. Алс баруун хязгаар Увс аймгийн Сагил суманд 1933 онд малчин ард Даржаагийнн ууган хүү болон төрсөн Жамц гуай эдүгээ улс орондоо ихийг хийж бүтээсэн, хэлэх үгтэй нэгэн суунам. Дэлхийн хоёрдугаар дайны утаа суунаглаж байсан тэр л жилүүдэд Улаангомынхоо долоон жилийн сургуулийн төгсөж, улсынхаа нийслэлийн зүг эрдмийн хүлгийн жолоо залснаар хөдөө аж ахуйн техникумын гидротехникийн ангийг 1951 онд дүүргэв. Тариан талбайд эцгийнхээ татсан шангийн мөрөөр алхаж явсан тэрбээр тухайн үеийн МАА-н яамны коллегийн сайшаалаар Москвагийн газар зохион байгуулалтын дээд сургуульд суралцан онцсайн дүнтэй дүүргэн диплом гардаж, Монгол Улсын анхны газар байгуулахын инженер болсноор олон үйл явдлын "загалмайлсан эцэг" болох үүд хаалга нээгджээ. Түүнийг дипломоо хамгаалах үед их сургуулийнх нь хичээлийн байрны гол хананд гэрэл зургийг нь хүндэтгэлтэй залсан байсан гэдэг. Газрын албаны мэргэжилтэн ганц ч байгаагүй болохоор улсдаа энэ салбарыг байгуулж олон ажлын шав суурийг тавьжээ. 1957 онд ажлаа Зөвлөлтийн мэргэжилтэн Г.И.Чермисинээс хүлээж аваад 45 хоногт арав гаруй аймагт ачааны машинтай явж байсан анхны томилолт байлаа. Монголын газрын харилцааны түүхэнд түүний оруулсан хувь нэмэр үлэмж их ээ. Зарим нэгээс нь дурьдвал, бүх аймаг, сум, мөн нийслэлийн нутаг дэвсгэрийн хилийг газар дээр нь нягтлан тогтоож, хилийн цэсийг АИХ-ын тэргүүлэгчдийн зарлигаар батлуулсан төдийгүй газар нутгийг 360 нэгдэл, 25 сангийн аж ахуйд эзэмшүүлсэн байна. Тэр бүү хэл, Монголынхоо нийт газар нутгийг анх удаа гагийн хэмжээтэй нарийвчлалаар хэмжсэн нь эдүгээ хүртэл мөрдөгдсөөр. Дэлхийд нэг хүнд ногдох газар нутгаараа толгой цохидог Азийн Монголыг 156411575.0 га гэж тогтоосон нь нэг сая таван зуун мянган хавтгай дөрвөлжин газар нутагтай гэдэг газар зүйчдийн тойм төдий хэмжээг бүүр нарийн няхуур судалгааны эргэлтэд оруулсан гэсэн үг юм. Тэрбээр улсынхаа чухал ажлын нэг болоод байсан хөрсний үржил шим, бэлчээр хадлангийн талбай, тариалангийн газрын судалгааг гаргасан нь атар эзэмших цаг үеийнхээ шаардлагад загатнасан газар маажихтай адил үйл явдал болжээ. Тэр үед улсын хэмжээгээр тариа тарьж байсан газар дөрвөн зуун мянга орчим га байсны 68.0 мянган га нь тариаланд тохиромжгүй гэж тогтоогдсон нь өнөө ч хэвээр мөрдөгддөг нь газар зохион байгуулалтын хэлтсийн залуухан дарга Д.Жамцын хөлс хүчээ урсгасны шагнал юм. Манай улсын нийт газар нутгийн хөрс, ургамал, газар эдэлбэрийн гурван төрлийн судалгааг хийж, зураглал гарган, бэлчээр, тэжээлийн нөөцийг тодорхойлон, хаана ямар мал өсгөх, бэлчээрийн даац нь хэр зэрэг юм бэ гэдгийг хамгийн анх тогтоосон хүн бол гагцхүү тэр бүлгээ. Газар эдэлбэрийг сайжруулах, хөрсийг эвдрэлээс хамгаалах талаар хорь гаруй заалт бүхий хоёр том тогтоол боловсруулан гаргаж, улс даяар мөрдүүлж ажилласан нь үржил шимт хөрс шороогоо хамгаалахад чухал үүрэг гүйцэтгэсэн байна. Энэ мэт том ажлыг гардан хийнэ гэдэг хил дээр буу бариад харуулд зогсохоос ч эрхэм үүрэг биелүүлжээ гэж үзэж болох юм. Монгол Улс анх удаа газраа иргэддээ үнэ төлбөргүй хувьчлах шийдвэр гаргахад түүний удирдаж байсан газрын албаныхны мэргэжлийн чиг баримжаа гол суурь болж өгсөн билээ. Д.Жамц гуай эрдэмтэн, мэргэжилтэн хүний хувьд газрын чанарыг тодорхойлох үндсэн ажил болох газрын төлөв байдал, чанарын үнэлгээ хийж хууль тогтоомжид тусгуулж өгсөн нь зах зээлийн эдийн засгийн нөхцөлд улам ч ач холбогдолтой болж байна. 1961 онд 18 отряд байгуулан манай орны зүүн талын Дорнод аймгаас алс баруун хязгаарын Баян-Өлгий аймгийг хамарсан хээрийн нүсэр их судалгааны ажлыг хоёрхон жилийн дотор нугалж байжээ. Эл нөр ажилд 100 гаруй мэргэжилтэн гар бие оролцсон аж. Газрын албаны төлөө нойр хоолоо умартан зүтгэсэн тэрбээр газрын мэргэжилтэн бэлтгэхэд сэтгэл зүтгэл гаргасан түүчээлэгч болжээ. Энэ тухай түүний шавь, Монгол Улсын 18 дахь Ерөнхий сайд, газар зүйн шинжлэх ухааны доктор Ж.Наранцацралт "Газар зохион байгуулалтыг Монголд хамгийн анх үндэслэсэн хүн бол Жамц гуай юм. Энэ хүн ХААЯ-нд анх хэлтсийг нь байгуулаад газрын албыг үүсгэн байгуулсан. Миний үеийн бүх хүмүүс сургуульд явахдаа Жамц гуайгаас зөвлөгөө авч, буцаж ирээд мөн энэ хүнээс томилолтоо авдаг байсан даа" хэмээн энгүүн дотноор хүүрнэсэн нь бий. Газар зохион байгуулагч, хөрс судлаач, геоботаникч, агро химич зэрэг олон зуун мэргэжилтнээр эгнээгээ тэлсэн газрын алба үүссэн хагас зуун жилийн 43 жилд нь тасралтгүй энэ салбартаа ажиллаж, 35 жил алба удирдсан гээд бодоход тийм ч чамлах үзүүлэлт биш ээ. Д.Жамц Украйн улсын Харьков хотын ХАА-н академид "Монгол Улсын газрын сан, түүнийг зүй зохистой ашиглах арга замууд" гэсэн сэдвээр эдийн засгийн ухааны дэд эрдэмтний зэрэг хамгаалжээ. Тэрбээр сум, аж ахуйн төвийн олонхийг суурьших газар шав тавьж явжээ. Тухайлбал, Увс аймгийн Зүүнхангай сумын төвхнөх буурийг зааж өгсөн хүн. Түүнд Монголын бүх сумдын нутгаар яваагүй, очоогүй газар байхгүй бөгөөд хаана нь юу тарих, аль газар ямар ургамал ургадаг гээд өөрийн төрсөн нутгаас илүүтэй гарын арван хуруу шигээ бүрэн дүүрэн мэддэг нь гайхалтай. Ийм ч учраас хүмүүс түүнийг "Монголын газрын толь", "Газар зохион байгуулагчдын загалмайлсан эцэг" гэж хүндэтгэдэг байна. Түүнээс өнөөдөр том албан тушаалтнууд газрын наймаанд нэр холбогдоод байх юм, та энэ талаар ямар бодолтой байдаг вэ гэхэд "мэргэжлийн ёс зүйгээ уландаа гишгэсэн тийм хүмүүс байдаг бол түмэн олон, түүхийн өмнө шившиг бузар болох нүгэлтэн гэдэг чинь тэр" хэмээн үнэн голоосоо ундууцаж байсан. Арга ч үгүй биз дээ. Амьдралынх нь эрхэм зорилго энэ л орныхоо газрын төлөө цохилох зүрхтэй байсан юм чинь. 1960-аад онд Жоу Энь Лай, Цэдэнбал дарга хоёр гэрээ байгуулж БНХАУ-тай хил тогтооход Дорноговийн Замын-Үүдийн ганц км төмөр замыг булаалдаж байлаа. Хятадууд манай нутаг гээд төмөр зам дээр хэвтээд босдоггүй дээ. Хэрвээ тэгэхэд тэр ганц км замыг өгчихсөн бол одоогийн Замын-Үүд байгаа нутаг чинь өмнөд хөршийнх гэж байгаа шүү дээ гэж хуучлах Д.Жамц гуай ХАА, байгаль орчны, газрын харилцааны тэргүүний ажилтан юм. Газрын харилцааны тэргүүний ажилтны 001 тоот үнэмлэхийг 2005 онд авсан байна. УИХ-аар 1994 онд батлагдсан "Газрын тухай хууль"-ийг 12 аймгийн урилгаар очиж тайлбарлаж таниулжээ. Д.Жамц гуайг газрын талаар мэргэжсэн хүн гэхээс гадна нийгмийн бүхий л салбарт үр бүтээлтэй ажилласан хүн гэх юм билээ. Ганц жишээ дурьдахад 1966 оны аюулт үерийн гамшгийн дараа нийслэл хотыг усны үерээс хамгаалах далан барихад ХААЯ-ны байгууллагуудын гурван мянган хүнийг сайн зохион байгуулж ажилласан хэмээн яамны комиссын дарга Д.Жамцыг нийслэлийн хүндэт жуух бичиг, тухайн үедээ ихээхэнд тооцогдох мөнгөн шагналаар шагнасан түүхтэй. Ер нь Жамцгүй комисс гэж ХААЯ-нд байдаггүй байжээ. Түүний гавьяа зүтгэлийг төрөөс үнэлж Хөдөлмөрийн гавьяаны улаан тугийн одон, Алтан гадас одонгоор хоёр удаа, Ардын хувьсгалын 40, 50, 60, 70, 80 жилийн ойн медаль, Засгийн газрын хүндэт жуух бичиг, VI таван жилийн гавшгайч, Монголын Байгаль орчныг хамгаалах нийгэмлэгийн хүндэт гишүүн болон салбарын олон шагналаар мялаажээ. Монгол Улс газар зохион байгуулалтын анхны инженертэй болсны 50 жилийн ой тохиож буй энэ онд газрын албаны амьд толь болсон эл хүнд төр засаг маань хүндэтгэлтэй хандах нь ойлгомжтой юм. Д.Жамц хэмээх ажилч хичээнгүй энэ өвөө эдүгээ Сэлэнгэ аймгийн Мандал сумын нутаг Бороогийн хөндий, Хараагийн тохойд жимс, төмс, хүнсний ногоо тарьж, байгалийн цэвэр бүтээгдэхүүнээр хүн зоноо дайлсаар аж төрж сууна. 
Л.Цэнгэл 
