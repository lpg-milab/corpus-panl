Франц бол Монгол Улсын гурав дахь хөрш

АНУ-ын Ерөнхийлөгч Жорж Буш манай улсад айлчлах үеэрээ "Монгол бол АНУ-ын гурав дахь хөрш" гэж хэлсэн нь дуулиан тарьж билээ.
Авлигад идэгдсэн төртэй, хуучин коммунистууд нь хүчирхэг хэвээрээ байгаа Азийн нэг өчүүхэн орныг Ж.Буш өөрийн орны гурав дахь хөрш гэсэн нь дэлхий нийтийг алмайруулсан явдал яах аргагүй мөн байлаа. Харин Монгол Улсын хувьд маш том үнэлэмж байсан талаар дэлхийн хэвлэл мэдээллийн томоохон агентлагууд шуугиж байсан билээ. Бүгд Найрамдах Франц Улсын Ерөнхийлөгч Жак Ширакийн урилгаар Монгол Улсын Ерөнхийлөгч Н.Энхбаяр тус улсад албан ёсны айлчлал хийх үеэрээ "Франц бол Монголын гурав дахь хөрш" гэлээ. Хэн ч, юу ч гэсэнгүй. Ямар ч шуугиан болсонгүй. Айлчлалын бүрэлдэхүүнд багтсан Монголын хэдэн сэтгүүлч л гайхамшигтай үг хэлсэн мэтээр мэдээлэв. Харин нутагтаа үлдсэн монголчуудад огт өөр зүйл ажиглагдаж байна. Тэр нь эрхэмсэг ноён Ерөнхийлөгч Жак Ширак манай Ерөнхийлөгчийг урьсан атлаа Шарль де Голлийн олон улсын нисэх онгоцны буудалд түүнийг өөрөө биш Хөдөө аж ахуй, загас агнуурын сайдаараа угтуулсан явдал юм. Монголын Ерөнхийлөгчийг угтсан Хөдөө аж ахуйн сайддаа Францын ГХЯ-ны ёслолын газрын дарга болон хоёр офицер хань болсон бол манай улсаас тус улсад суугаа Элчин сайд, мөн тэнд сурч буй зохиолын дууны шүлгийн мастер З.Түмэнжаргал нар Ерөнхийлөгч Н.Энхбаярыг тосчээ. Энэ бол манай улсын Ерөнхийлөгчийн хэр хэмжээнд нь тааруулан хүлээн авсан хэрэг байлаа. Сумогийн их аварга Д.Дагвадоржийн фэн Монгол Улсын Ерөнхийлөгчийг үл тоов. Мөн Сангийн сайд Н.Баяртсайхан, Боловсрол, соёл, шинжлэх ухааны сайд Ө.Энхтүвшин Д.Дагвадоржийн баруун зүүн сугаар булталзаж авахуулсан зураг Европын холбооны орнуудын хэвлэлийн хуудаснаа дурайж байна. Тэд хичнээн муу ч гэлээ тусгаар Монгол Улсын төрийн сайд нар. Тэгээд Ерөнхийлөгчийн албан ёсны айлчлалын үеэр харьд барилддаг нэгэн бөхөөс дорд үзэгдэх нь өнөө цагийн аяс уу, энэ Ерөнхийлөгчийн авир уу. Аль нэг улсын Ерөнхийлөгчийг юунд дуртайгаас нь хамаараад түүнийг нь авч очдог төрийн тэргүүн гэж урьд өмнө сонсогдож байсангүй. Бразилийн Ерөнхийлөгч Рональдиногоо, Т.Блэйр Элтон Жонноо дагуулаад төрийн айлчлал хийж байсан удаа бий билүү. Өнгөрсөн оны аравдугаар сарын 20-нд Ж.Ширак манай өмнөд хөрш БНХАУ-д айлчилсан боловч арван нэгэн жилийн турш урьж байгаа манай улсын урилгыг хүлээж аваагүй. "Завгүй, амжихгүй, хөтөлбөр шахуу" гэдгээр хаацайлаад өнгөрсөн. Харин дипломат ёсны найрсаг харилцааг сахин манай Ерөнхийлөгчийг урьсанд нь Н.Энхбаяр ийнхүү өргөн бүрэлдэхүүнээр нисч очсон хэрэг. Ж.Ширакийн урилга бол "уучлаарай" гэсэн үгийн хариуд "зүгээр зүгээр" гэдэг шиг зүйл байлаа. Гэвч манай Ерөнхийлөгч яваад оччихов. Ингэж очсоноороо айлчлалынхаа үр дүнг бууруулж байгаа хэрэг. Учир нь Францад Ерөнхийлөгчийн сонгуулийн сунгаа эд явагдаж байгаа. Дөрөвдүгээр сарын 22-нд болох Францын Ерөнхийлөгчийн сонгуулиар Жак Ширак албан тушаалаа өгнө. Ийм үед манай улсын төрийн тэргүүн албан ёсны айлчлал хийх нь зохимжтой эсэх талаар дипломатчид санал зөрөлдөж байгаа. Зарим нь "Ж.Ширакийн бүрэн эрхийн хугацаа дуусаагүй байгаа үед хийж буй айлчлал болохоор нэг их санаа зовох зүйлгүй." гэж үзэж байгаа бол "Сонгуулийн сунгаа явагдаж байгаа үед төрийн албан ёсны айлчлал хийх нь дипломат ёсонд харш" гэж байна. Гэхдээ энэ айлчлал үр дүн муутай байх нь зүй гэдэг дээр маргалдагч талууд санал нэгдэж байгаа юм билээ. Н.Энхбаяраас арван нэгэн жилийн өмнө буюу 1996 онд манай анхны Ерөнхийлөгч П.Очирбат тус улсад айлчилж байлаа. Өнөөг бодвол тэр үеийн айлчлал халуухан бөгөөд хатуухан байсан болов уу. Учир нь социализмын үед Францын Элчин сайдын яаманд манай улс байр өгч байгаагүй. "Улаанбаатар" зочид буудлын хэдэн өрөөнд Элчин сайдын яам нь байрлаж байлаа. Дараахан нь айлын хэдэн өрөө байр түрээсэлж байсан. Тухайн үед манай НАХЯ-ныхан Францын элчин сайдыг биеэ үнэлэгч бүсгүйтэй нэр холбох гэж үзсэн. Гэвч тэр нь амжилтгүй болсон. Том улсын элч том л байдаг тэр жишгээр Францын Элчин сайдын яам Монголд байрлахаа байж Москвагаас түр хамаарах болсон билээ. Харин 1990-ээд оны дундуур эргэж манай улсад байран суурин ажиллах болсноор хоёр улсын дипломат харилцаа сэргэсэн гэж үздэг. Гэвч Монгол Франц хоёрын дипломат ёсонд харш бас нэг үйл явдал одоогийн Ерөнхийлөгчийг Ерөнхий сайдаар ажиллаж байхад болсон билээ. С.Зориг агсны амь насыг бүрэлгэсэн хэрэгт холбоотой хэмээн Дамирангийн Энхбатыг Францаас хулгайлж ирсэн дуулиан. Тэнд цагаачлан амьдарч байсан гэм зэмгүй нэгэн иргэнийг Н.Энхбаярын Засгийн газрын даалгавраар Монголын тагнуул, цагдаагийнхан баривчлан амьд хүнийг унтуулдаг тариа хийж хоолны саванд чихэж авчирсан аймшигт хэрэгт францчууд маш их эмзэглэдэг. Жирийн нэг цагаачлагчийн эрхийг хамгаалж чадаагүйдээ тэд харамсдаг байх. Бас хүний эрхийг олон улсын хэмжээнд тун аюултайгаар зөрчсөн манайхны зэрлэг бүдүүлэг авирт дургүйцдэг ч байх. Зөвхөн хүний эрхийг зөрчөөд зогсоогүй Франц Улсыг доромжлон гутаасан хэмээн үздэг юм билээ. Монголын коммунистууд Францыг тэгж үл тоож байсан бол Франц Улс 1910 оноос эхлэн Парисын Дорно дахины хэл иргэншлийн дээд сургуульдаа Монголын түүх болон монгол хэл зааж өнөөг хүртэл жил бүр элсэлт авсаар ирсэн бөгөөд дэлхийд монгол судлалаар нэгдүгээрт ордог улс билээ. Одоогоор манай улсын Ерөнхийлөгчийн Францад хийсэн албан ёсны айлчлал төгсч айлчлалын нүсэр бүрэлдэхүүн Япон улсад буужээ. 
Л.Мөнхбаясгалан
