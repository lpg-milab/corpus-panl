№11(15660)
1984 ОНЫ НЭГДҮГЭЭР  САРЫН 13.
Уралдааны үүргийн үндэслэл

Манай орны хөдөлмөрчид урьд оныхоо уралдааныг дүгнэж, түүхт ойн жил 1984 онд шинэ шинэ амжилт гаргахаар бүх ард түмний социалист уралдаанд дайчин шахуу үүрэг авах ажил орон даяар өрнөж байна. 

Сэлэнгэ аймгийн нам, улс, олон нийт, аж ахуйн байгууллагууд ажилдаа шүүмжлэлтэй дүгнэлт хийж нөөц бололцоо бүхнийг нарийн тооцоолсны үндсэн дээр жилийн эхнээс социалист уралдааныг олон хэлбэрээр өрнүүлэн, улсын төлөвлөгөө, уралдааны үүргийн биелэлтийг хангах аймгийн нэгдсэн удирдамж боловсруулан мөрдөж ажиллаад 1983 онд мал өсгөх улсын төлөвлөгөөг төрөл бүр дээр нь давуулж, ургацын төлөвлөгөөг 126, 9 хувь биелүүллээ. 

Уралдааны бүтээл урагшлуулагч хүч чадлыг сайн ашиглаж байгаа Завхан аймгийн Тосонцэнгэлийн мод боловсруулах комбинат, Улаанбаатар хотын техник туслалцааны угсармал орон сууцны барилгын трест, Дархан хотын царууц тоосго, шохойн үйлдвэр зэрэг олон үйлдвэр, аж ахуйн газар, хөдөлмөрийн хамт олон шинэ оныхоо уралдааны гарааг эрчимтэй эхэлж байна. 

Гэвч Намын Төв Хорооны сүүлчийн бүгд хурлууд дээр удаа дараа цохож шүүмжилсэн уралдаан зохион байгуулах ажилд ор нэрийн төдий хандаж хэлбэрддэг, загварчлан хуулбарладаг дутагдлыг арилгах талаар газар бүхэнд жигд дайчин шуурхай ажиллахгүй, уралдааны хүч, бололцоог бүрэн дүүрэн ашиглаж чадахгүй байна. Энд юуны өмнө уралдааны үүргийн үндэслэл тооцоо, чанарыг эрс сайжруулахыг муу анхаарч байна. 

Уралдааны үүрэг нь нарийн үндэслэл, тооцоотой, нөөц бололцоог шавхан дайчилсан, шахуу, биелэх бодит үндэстэй байх ёстой атал Дорноговь аймгийн хүнсний үйлдвэр, Дорнод аймгийн Баян-Уул, Хэнтий аймгийн Баян-Овоо сум зэрэг нэлээд газар өнгөрсөн оны уралдаанд тооцоо судалгаагүй, хандсан урьд оныхоо амжилтыг бууруулсан үүрэг авсан, өмнөх оны үүргийг шууд хуулсан зэрэг ноцтой дутагдал гаргажээ. Ийм дутагдалд намын байгууллагууд зарчимт дүгнэлт хийж, уралдааны үүргийн үндэслэлийг сайжруулахын тулд үзэл суртал, зохион байгуулалтын системтэй ажил хийх хэрэгтэй байна. 

Уралдааны үүргийг боловсруулах ажилд байгууллага бүр тодорхой төлөвлөгөөтэй бүтээлчээр хандвал зохино. Энэ ажилд яам, тусгай газар, үйлдвэр, албан байгууллагын удирдлагаас эхлээд инженертехникчид, эдийн засагчид, мэргэжлийн боловсон хүчин нэг бүрийг тодорхой үүрэг рольтой оролцуулж ажилчид, малчдад уралдааны үүрэг авахад нь бодитой туслалцаа үзүүлж байвал зохино. Бүх шатны боловсон хүчнийг уралдаан зохион байгуулах ажилд тодорхой үүрэгтэй оролцуулах иж бүрэн систем боловсруулан хэрэглэж, үр дүнд хүрч байгаа Зөвлөлтийн аж үйлдвэрийн салбар, үйлдвэрчний эвлэлийн байгууллагын туршлагыг манай яам, салбарын үйлдвэрчний эвлэлийн байгууллагууд судалж, ажилдаа тууштай нэвтрүүлэх нь зүйтэй. 

VII таван жилийн төлөвлөгөөний шамдах жил 1984 оны социалист уралдаан нь хөдөлмөрийн бүтээмж, үйлдвэрлэлийн үр ашиг, ажлын чанарыг дээшлүүлэх, ажлын цаг ашиглалтыг сайжруулах. хөдөлмөрийн сахилгыг бэхжүүлэх, үйлдвэрлэлийн хүч чадлыг бүрэн дүүрэн ашиглах, социалист өмчийг арвижуулж, түүхий эд, материал. түлш, эрчим хүчийг хэмнэхийн төлөө бүх нийтийн тэмцлийг өрнүүлэх, өнгөрсөн онд мал аж ахуйд гарсан хохирлыг нөхөж. нэг малаас авах ашиг шимийг нэмэгдүүлэх, газар тариаланд олсон амжилтыг бататгахад чиглэх ёстой. Иймд нийгмийн үйлдвэрлэлийн эцсийн үр дүнг тодорхойлдог хөдөлмөрийн бүтээмжийн өсөлт, өөрийн өртгийн бууралт, фонд гаргаж, нэгжийн өгөөж, бүтээгдэхүүний чанарын дээшлэлтийг илтгэх эдийн засгийн гол гогцоо үзүүлэлтийг социалист уралдааны үүрэг ашиглалтад маш тодорхой тусгасан байх шаардлагатай юм. 

Уралдаанд авсан үүрэг аяндаа биелэгддэггүй учраас түүнийг биелүүлэх үзэл суртал, зохион байгуулалт, техникийн нөр их ажлыг үүрэг авсан анхны өдрөөс эхлэн төлөвлөгөөтэйгөөр хийж хэрэгжүүлэх ёстой. Оны эхэнд уралдаанд сайхан үүрэг амлалт авч, болзол зарлаад биелэлтийг хангах зохион байгуулалт, хяналтын ажлыг урсгалд нь орхидог дутагдал үйлдвэр, аж ахуйн нэлээд газарт жил дараалан давтагдаж байгаад аймаг, хотын намын хороо, АДХ-ын гүйцэтгэх захиргаа. яам, тусгай газар, үйлдвэрчин. хувьсгалт залуучуудын эвлэлийн байгууллагууд зарчимт дүгнэлт хийж. түүнийг таслан зогсоох үр нөлөө бүхий арга хэмжээ авч хэрэгжүүлэх цаг болоод байна. 

Ажлын уялдаа холбоо бүхий байгууллагууд уралдааны гэрээ байгуулах, хоцрогчгүй хамт олон болох, тэргүүний сайчуудтай эн зэрэгцэн, аваргуудын амжилтыг ердийн норм болгох хөдөлгөөн өрнүүлэх, интернационалч уралдаанд оролцож ах дүү орны ажилчдын дээд амжилтад хүрэх үүрэг авах, угтвар төлөвлөгөөтэй ажиллах зэрэг уралдааны дэвшилт хэлбэрийг дэмжин дэлгэрүүлж бүх нийтийн хөдөлгөөн болгох нь зүйтэй байна. 

Сүүлийн үед манай үйлдвэрүүдэд хөдөлмөр зохион байгуулалт, урамшууллын бригадууд бий болж үр дүнтэй ажиллаж байна. Энэ шинэ эхлэл хөдөлгөөн социалист уралдаанд бүрэн тусгалаа олсон байвал зохино. Өөрөөр хэлбэл аж ахуйн социалист олон, хамтын харилцаанд үндэслэж хүмүүсийн санал бодол, санаачилгыг өргөн тусгах нь бригадын уралдааны гол зарчим болж байна. 

Социалист уралдаан зохион байгуулах ажлыг байнга боловсронгуй болгох асуудлыг намын анхан шатны байгууллагууд анхаарлынхаа төвд ямагт байлгаж, улс, олов нийт, аж ахуйн байгууллагуудыг удирдахдаа тэдгээрийн үйл ажиллагааг уралдааны эцсийн өндөр үр дүн, чанарыг гол болгоход чиглүүлэх хэрэгтэй. 

МАХН-ын III их хурал хуралдсаны болон БНМАУ-ыг тунхагласны 60 жил, Халхын голд Японы милитаристыг бут ниргэсний 45 жилийн түүхт ойг угтан, 1934 оны төлөвлөгөөт зорилтыг давуулан биелүүлэх, үйлдвэрлэлийн үр ашиг, нийт ажлын чанарыг дээшлүүлэх уриан дор бүх ард түмний социалист уралдааныг өрнүүлж, өндөр шахуу үүрэг авч нэр төртэй биелүүлцгээе! 

