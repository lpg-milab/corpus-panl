Монгол хүн солонгос хүн биш

Монголын телевизүүд солонгос савангийн дууриар ҮзэгЧдийн тархийг угаасаар байх уу? Монголд арилжааны телевизийн тоо хэдийнэ арав гараад явчихаж.
Тэд өнөөдөр энэ жаахан зах зээл дээр өрсөлдөж бөөн л юм болж байна. Хоёр сая гаруйхан хүнд арван хэдэн телевиз арай ч дэндэнэ ээ гэж эгдүүцэх зарим хүн байдаг ч энэ бол чөлөөт зах зээл, тиймээс хэн ч ямар ч үйл ажиллагаа явуулж өрсөлдөөнд оролцох эрхтэй. Тэр тусмаа мэдээллийн эх сурвалж олон талтай бөгөөд мэдээлэл цацагдах суваг аль болох олон байх тусмаа үзэгч сонсогч түмэнд хэрэг тус нь илүү л дээ. Шударга өрсөлдөөн дундаас л хүн хамгийн чанартайг нь олж авах боломж нээгддэг учраас тэр. Зүй ёсоор нь бодвол ийм. Гэхдээ энд телевизийн олон цөөнтэй хөөцөлдөх гэсэнгүй. Солонгосын телевизийн цуврал киногоор монголчуудаа залхааж байгаад л дуугүй сууж төвдсөнгүй. Энэ олон телевиз өнөөдөр солонгос савангийн дууриар л амьсгалж байна. Ингэж муухан солонгос савангийн дууриар амьсгалаад олон жил өнгөрөв. Үндсэндээ нэг төрлийн гажиг болоод тогтчихлоо. Хамгийн харамсалтай бас аюултай нь энэ гажиг чинь зөвхөн хэдэн телевизэд өөрсдөд нь биш Монголын үзэгч олон түмэн, залуучуудын сэтгэхүйд маш хүчтэй нөлөөлж, бараг нийгмийг түгшээх хэмжээнд хүрчихлээ. Ийм цуврал киноны нийгэмд тарьж буй хор уршгийн барим тавим баримт цөөнгүй бийг дараа өгүүлье. Монголчууд солонгос кинонд тийм дуртай болохоор нь телевизүүд нь сонгож гаргаад байна уу гэвэл үгүй юм. Солонгосын найруулагчид ямар савангийн дууриас өөр юм хийж чаддаггүй улс биш энэ улсад кино урлаг манайхыг бодвол өндөр түвшинд хөгжчихсөн шүү дээ. Заавал солонгос кино гаргамаар байгаа бол өөр өөр төрөл жанрын сайн сайн киноноос нь сонгочихож болмоор. Гэтэл тэгдэггүй. Дандаа бүтэлгүй дурлал, өвчин зовлонгийн тухай нус нулимсандаа холилдсон цувралууд байх. Тэгээд тэр цувралуудаа их ойролцоо цагуудаар гаргахыг нь яана. Хэрвээ өөр өөр цагт гаргавал үзэгчид солонгос цуврал үзэхгүй, манайхаас өөр телевиз үзчихнэ гэж боддог бололтой. Программын захиргаад нь харилцан ярилцаж ойролцоо цагт солонгос киногоор үзэгчдээ нүдье гэж арай л тохиролцдоггүй байлтай. Аль ч телевизийн сувгийг нээсэн тухайн цагт нөгөө л нус нулимс болсон солонгос кино гарч байх юм. Телевиз болгонд кино программын алба ажилладаг. Тэр алба нь орчуулгын ч бай, үгүй ч бай ямар кино эфирт гаргахаа сонгодог юм. Сонголтод нь тухайн телевизийн программын захиргааны зүгээс ямар нэг бодлого нөлөөлдөг үү гэвэл бараг л үгүй. Тиймээс кино программын ажилтнууд нь л солонгос савангийн дуурь сонгон орчуулж, зарим нь ч гаднаас хөлсөөр авч гаргадаг гэсэн үг. Тэгвэл ямар ч сонголт хийх боломж өгөлгүй үзэгчдээ солонгос савангийн дууриар бөмбөгдөж байгаа телевизүүд цаанаа чухам ямар санаа зорилго агуулж байна вэ гэдэг асуулт өнөөдөр үнэхээр ноцтой тавигдаж байна. Статус нь чөлөөт, арилжааны гэж байгаа болохоор л эфирт дуртайгаа цацаж болно гэж ойлгож байгаа бол үүн шиг эндүүрэл үгүй. Яагаад гэвэл телевизүүдэд үзэгч олон, нийгмийнхээ өмнө хүлээсэн үүрэг гэж байдаг. Энэ үүргийг нь архи согтууруулах ундаа, тамхинаас өгсүүлээд садар самууныг сурталчлахгүй байх гэх мэтчилэн Зар сурталчилгааны тухай хуульд заагаад өгчихсөн байдаг. Гэхдээ энэ хуульд хэвлэл мэдээллийн тухайн хэрэгслийн үйл ажиллагаа тутамд хэмжээ хязгаар тогтоох боломж угаасаа байхгүй. Хууль зөвхөн эрүүл нийгмийн тусын тулд тогтоогддог болохоор зөвхөн архи тамхи мэтийн хор уршиг нь тодорхой зүйлтэй холбоотой ганц хоёр заалт л орсон байгаа. Жишээ нь савангийн дууриар олон нийтийн тархийг угаахыг хориглоно гэсэн заалт хуульд оруулах үндэслэл бараг байхгүй юм л даа. Тэгэхээр нийгмийн сэтгэхүйд өөдтэй юм авчрахгүй солонгос цуврал мэтийн юмыг гаргасан ч арай жаахан хязгаартай хандах эрүүл ухаан телевизүүдийн программын захиргаанд байх ёстой зүйл. Энэ бол хуульд заагаагүй ч ерөөсөө хүнд өөрт нь байвал зохих ёс суртахууны хэм хэмжээ юм. Ямар ч юманд хэм хэмжээ гэж байдаг. Тэр тусмаа нийгэм хэмээх олон нийтээр амьдарч буй хамтын гэр бүлд. Жор хэтэрвэл хор болдог нь жам учраас ердөө л хэмжээ хязгааргүй цацагдаж байгаа солонгос киноны хор уршиг монголчуудын амьдралд хангалттай тусч буйн баримт олон байна. Тийм учраас л олон нийтийн сэтгэл оюунд хүчтэй нөлөөлдөг гэдэг утгаараа телевизүүд ямар ч мэдээлэл, ямар ч урансайхны чөлөөт нэвтрүүлэг, ямар ч кино, шоу нэвтрүүлэг зэрэгт заавал хэм хэмжээг барьж байх зайлшгүй шаардлагатай байдаг. Энэ нь уран бүтээлчдээ нэг хэвэнд цутгаж нэг хэм хэмжээг барина гэсэн үг биш. Ердөө л нийгмийн хүмүүнлэг ёс зүйн хэмжээг, хүний амьдралын хэм хэмжээг барина гэсэн үг. Дэлхийн улс орнуудын телевизүүд ийм л зарчмаар ажилладаг. Нэг л сайхан хайр дурлалдаа шатсан, хийх ажилгүй тансаг амьдрал ихэнх солонгос киноноос харагддаг. Хийх ажилгүй эзэгтэй нар хов ярьсан, нэг нэгэндээ дурласан хоёр залуу уйлж унжин хөөцөлдөөд л, эсвэл хорт хавдар, цусны өвчин туссан зовлонтой нэгэн заавал байх нь энүүхэнд. Үргэлж уйлж унжсан юм эфирт цацаад байхаар наад зах нь хүмүүсийн сэтгэл зүйд таатай байхгүй нь мэдээж. Үнэндээ теле сериал гэдэг телевизийн киноны төрлийг зарим ядуу буурай оронд нийгмийн олонхид сэтгэл зүйд нь нөлөөлөх зорилгоор зай завсаргүй гаргадаг гэсэн яриа ч бий. Тиймээс ч ядуу буурай орны Засгийн газар нь иргэдээ номхон хүлцэнгүй байлгах зорилгоор ийм үзэгдлийг өөгшүүлэн дэмждэг, цаагуураа бүр санхүүжүүлж байдаг нь нууц биш ээ. Тэгвэл монголчууд одоо теле сериалд ид мансуурч байгаа нь яах аргагүй санаа зовоосон асуудал. Солонгосын сериал үзчихээд юу ч хийхгүй уйлаад л суугаад байдаг, эсвэл хоол идээд, сөөжүү уугаад хов яриад л сууж байдаг тэдгээр киноны үйл явдлыг амьдрал гээд итгэчихсэн олон олон монгол охид, бүсгүйчүүд тэгж "жаргаж" амьдрахаар тус орныг зорьсоор байна. Теле сериал үзээд солонгос эрчүүд амьдралынхаа мөч бүрийг эмэгтэй хүнийг жаргаахад зарцуулдаг улс гэж манай охид бүсгүйчүүдийн ихэнх нь ойлгодог бололтой. Их ч мөнгөтэй улс юм байх. Ингэж ташаарсан монгол охид солонгос л бол ямар ч хамаагүй хүнтэй суухын мөрөөдөл болдог байна. Саяхан нэг багш эмэгтэй дүүгийнхээ тухай ярьж байна. Дүү нь хорь гаруй насны сайхан охин "Би Солонгос л явмаар байна. Солонгост л очвол би аз жаргалаа олно" гэсээр байгаад явсан байна. "Солонгос хүнтэй гэр бүл болоход зуучилна" гэсэн зарын дагуу нэгэн зуучлах товчоонд хандаж түүгээр зуучлуулан явсан юм байх. Тухайн үед ах эгч нар нь хичнээн хориглож ятгаад ч дийлээгүй гэж байв. Гэтэл удсан ч үгүй хоёр гурван сарын дараа дүүгээс нь нулимстай захиа ирэх болсон байна. "Намайг хурдан ирж аваач. Би гэрийн хорионд орчихлоо. Нөхөр маань зоддог, би хадмынхаа гэр орны бүх муу муухай, хар бор ажлыг хийдэг. Хурдан ирж намайг авраач" гэсэн захиа хэд хэд ирүүлсэн гэнэ. "Хориглоод сануулаад байхад тэндээс л аз жаргалаа олно гээд зүтгээд явсан хүнийг бид яах вэ дээ. Хохь нь, амьдрал үзэг гээд бид тэр чигт нь орхичихсон. Тэгж байгаад бүр болохгүй бол ямар нэг аргаар очиж дүүгээ авчрах л байх" гэж тэр багш эмэгтэй ярив. Өнөөдөр монголчуудын амьдралд ийм жишээ олон. Сайхан гэр бүлтэй болж аз жаргалтай амьдрахаар Солонгост очоод хөгшин солонгостой дэр нэгтгэсэн бас нэг эмэгтэйн гунигт амьдрал. Тэр мөн л гэрийн хорионд орж зовж зүдэрч байгаад нэг өдөр нөхрөө ажилдаа явсан хойгуур цонхоороо гарч зугтсан гэдэг юм. Тэрбээр өөр хотод очиж тэнд ажилладаг хэсэг монголчуудынхаа тусламжтайгаар ажилд орсон сонстсон. Хорионд орсон эмэгтэйчүүдэд зугтах боломж бараг л байдаггүй аж. Бүх хаалга үүдээ цоожилчихдог, цонхоо ч онгойлгох аргагүй болохоор шилийг нь хага цохиж байж гарч зугтсан гэж байгаа юм, тэр эмэгтэй. Одоо тэндээ хараар ажиллаж байгаа гэсэн. Ийм замаар тус орныг зорьж хувь заяа нь бүүдийж байгаа монгол бүсгүйчүүд хичнээн олон байгааг таахад бэрх. Хамгийн сүүлийн жишээ гэхэд л монгол охид бүсгүйчүүдийг зуучлан Солонгос руу гаргадаг нэг солонгос эрийг манай тагнуулынхан Гадаадын иргэн, харьяатын асуудал эрхэлсэн газрынхантай хамтран уржигдар баривчиллаа. Хууль бусаар зуучлах товчоо байгуулан үйл ажиллагаа явуулж байсан юм байна. Түүнийг Монгол Улсаас албадан гаргалаа. Чухам түүнийг хууль бус үйл ажиллагаа явуулж байсан гэж үзсэн юм бол өөрийн улсын хуулиар эрүү үүсгэн шалгаж болоогүй юм уу гэдэг бас л асуудал. Тэр солонгос эрийн гараар хэдэн монгол хүний амьдрал хохирсон байхыг үгүйсгэхгүй. Ер нь манайх л тоодоггүй болохоос ямар ч улс оронд нэг иргэнээ алдана гэдэг улс орны хувьд хохирол гэж үздэг. Чухам тийм л учраас манайхаас бусад улс хилийн чанад дахь нэг иргэнээ ганц нэг юм гэлгүй маш их анхаардаг юм билээ. Бүр хажуугийн ойр жишээ хэлье. Хоёр жилийн өмнө манай улсад ажиллаж амьдарч байсан нэг вьетнам хүн хэрэгт орооцолдчихсон юм. Түүнд манай улсын хуулиар эрүүгийн хэрэг үүсгэн шалгахад Вьетнамын тал хүнээ авъя, хэргийг манай талд шилжүүлж өгөөч гэж мөн ч их хөөцөлдөж билээ. Вьетнам улс иргэнээ тэгж хамгаалж байсан учраас тэр хэрэг шийдэгдэхгүй нэлээд удааширсан юм. Ямар ч хэрэг хийсэн бай хамаагүй тэр бол вьетнам хүн учраас Вьетнамын засгийн газар хөдлөх ёстой гэсэн зарчмаар л асуудалд хандсан хэрэг л дээ. Ийм үйл явдал хаа нэг гарах үед сэтгүүлчийн хувьд бяцхан атаархдагаа ч нуух юун. Гэтэл монгол хүн гадаадын улс орнуудад, тэр дундаа Солонгост боолчлогдож, худалдагдаж, элдвээр золиослогдсоор байхад Монгол Улс, түүний Засгийн газар огт хөдөлдөггүй. Монголчуудынхаа төлөө хуруугаа ч хөдөлгөдөггүй байна шүү. Монгол залуус солонгос кинонд гардаг залуусыг их олон талаар дуурайдаг болж. Нэг шавилхан залуу найз хүүхэн нь бололтой нэг хүүхнийг үүрчихсэн явж байх юм. Гудамжинд шүү дээ. Нөгөө үүрүүлсэн хүүхэн замыг нь зааж байгаа янзтай гараараа дохин залуугаа хүссэн зүг рүүгээ хөдөлгөх юм. Хөөрхий дөө, хүүхэн нь тахир дутуу юм болов уу гэх өрөвч бодол тэрхэн зуур бодогдов. Анзааран харвал тахир дутуугийн шинж алга аа. Залуу нь гуйвж дайваад байхаар нь тэгсэн үү яасан хүүхэн газар бууж хөтлөлцөөд явчихлаа. Тэр хөөрхий залуу тэрэг хөллөөгүй л болохоос яг л хөлсний хүн тэрэг шиг харагдсан шүү. Үүрч яваа "ачаандаа" түүртсэн мөнөөх залуугийн нүүр нь минчийн улайж үрчигнэж харагдсаныг хэлэх үү цоо эрүүл байж яасан маягтай хүүхэн бэ гэсэн шиг юм бодоод өнгөрч билээ. Иймэрхүү янзтай явах хос залуус Улаанбаатарын гудамжинд цөөнгүй харагдах юм аа. Солонгосын савангийн дуурьт л хүүхэн үүрсэн залуу эрчүүд их гардаг. Манайхан түүнийг дуурайж байгаа нь тэр юм гэнэ. Солонгос маягаар хайрлалцаж дурлалцаж яваа нь тэр юм байх. Ер нь хэзээдээ монгол эр хүн хүүхэн үүрээд явж байлаа даа. Тэр тусмаа гэгээн цагаан өдрөөр олны хөлийн газар. Нүдэнд нэг л бууж өгөхгүй юм билээ. Дээрээс зохицуулдаг эрхтэй нь тоодоггүй юм бол үзэгч олон түмэн энэ хэдэн телевизийнхээ дунд тендер зарламаар ч юм уу. Тэгвэл эрүүл сэтгэлгээгээр хөтөлбөртөө хандах ч юм билүү. Бүтэлгүй дурлал, өвчин зовлонгийн тухай солонгос савангийн дуурийг ийн өдөр шөнөгүй цацахыг хориглоход болохгүй нь юу байхав дээ. Залуучууд хүүхдүүдээ бодсон ч үүнд тодорхой хэмжээгээр хаалт хашилт тавьчихвал учиргүй муу үр дагавар гарахгүй нь лавтай. 
Н.Пагма
