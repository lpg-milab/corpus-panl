Эрдэнийн хувиас авах уу, Эх орны хишгийг горьдох уу?

Сүүлийн жилүүдэд МАХН дунд сургуулийн дулимагхан сурлагатай хүүхэд шиг л аашлах боллоо. Тийм хүүхдүүд арай дөнгүүр сурлагатай нэгнээсээ эрээ цээргүй хуулж аз нь таарвал  онц дүн, буруу хуулбал тэгэсхийгээд балраад өнгөрдөг. Өмнөх сонгуулиар Ардчилсан нам хүүхэд бүрт арван мянган төгрөг өгье гэж санал гаргамагц МАХН хуулбарлаж сайжруулдаг сүрхий юм болж шинэ гэр бүл, шинээр төрсөн хүүхэд бүрт мөнгө өгнө хэмээн  амлалт үүрэг өгч байсан санагдана. 
Түүнийх нь үр дүнд баахан зохиомол гэр бүлүүд үүссэн гэхэд болно. Дараа нь бодит амьдрал дээр юу болсныг сонгогчид санаж байгаа байх. Иргэдээ гэрлэсэн он цагаар нь ялгаварлан  мөнгө өгнө, өгөхгүй дээрээ тулсан.  Одоо ч тэр будлианы үр дагавар тасраагүй л байна. Харин энэ удаагийн сонгуулиар бэлтгэл багахан базаасан болоод ч тэр үү, дулимагхан мөрийн хөтөлбөр оруулж ирснийг нь намынх нь гишүүд хүртэл хараад Бага хурал дээрээ  шүүмжилж байсан. 
Сонгуулийн ерөнхий хороонд очиж бүртгүүлэхдээ хууль зөрчиж сонгуульд оролцох эрхээ хасуулах дээрээ тулж байж яаран сандран Бага хурлаа хуралдуулан мөрийн хөтөлбөрөө хам хум баталж орхисных нь гор гарч Ардчилсан намаас дахиад л хууллаа. Ардчилсан намын хувьд ард түмнээсээ асууж мөрийн хөтөлбөрөө боловсруулсан билээ. Нэлээдгүй эртнээс нарийн тооцоо судалгаа гарган байж хийсэн, нэг саяар тогтохгүй өсөх магадлалтай, хувь хувьцаа болон ард түмэнд очих ёстой  Эрдэнийн хувийн нөгөө талд МАХН Эх орны хишиг гээчийг   тооцоо судалгаа ч хийлгүйгээр гаргаж тавьж байна. Мөрийн хөтөлбөртөө бол Эх орны хишигээ 50 мянган төгрөг байхаар тусгасан байсан. Гэтэл гэнэтхэн л хэд дахин өссөн хувилбараар ороод ирлээ. "Уулын бугыг хараад унасан морио голов" гэгчээр Ардчилсан намын  санал санаачилгыг  ингэж хуулбарлах нь МАХН өөртөө итгэл муутай байгаагийн шинж юм. Айхад аргал хөдөлнө ч гэдэг. Ямар ч байсан өөрсдийнх нь баталсан мөрийн хөтөлбөр жулдсан болоод л хажуу хавиасаа санаа авч суугаа байх.  
Зөвхөн сонгуулийн саналын төлөө ийнхүү ард түмний тархи угаах зорилготой өрсөлдөгч намаасаа хуулж байгаа нь  төдийлөн үр дүн багатай юм. Тэгээд ч ард түмэн Эрдэнийн хувь хүртэх үү, Эх орны хишиг горьдох уу гэдгээ аль хэдийнэ шийдсэн биз. 
Нэрнээсээ  л ялгаа нь харагдана. Эрдэнийн хувь гэдэг нь газар нутгийнхаа эзэн хүний хувьд хувиа авах гэсэн илэрхийлэл юм. Харин Эх орны хишиг гэдэг нь эрх мэдэлтнүүд хэзээ хишиг хүртээх бол гэж горьдож суухын нэр гэдэг нь ч ойлгогдохоор  байна. 
Ардчилсан намын Эрдэнийн хувь иргэн бүрт нэг саяыг гэж тодорхойлмогц МАХН Эх орны хишиг нэртэй саналыг нэгэнт батлагдчихсан мөрийн хөтөлбөртөө хууль зөрчин оруулж ирлээ. Тэгээд бас Эх орны хишгээсээ ард түмэнд нэг сая таван зуун мянгыг өгнө гээд арай ахиулж дуугарч байх юм.  Тэдний тооцоогоор бол Эрдэнийн хувь хүртэх гэж Ардчилсан намд саналаа өгөх хүмүүсийг Эх орны хишгээр уруу татах гэсэн бололтой юм. Далд сурталчилгаа хийлээ гээд нэр дэвшигчдийг хуулиар далайлган айлгаад байсан Сонгуулийн ерөнхий хороо хууль зөрчсөн МАХН-тай хэрхэн хариуцлага тооцохыг хүлээж л сууя.  Нэгэнт батлагдсан мөрийн хөтөлбөрөө  ийнхүү өөрчилж байгаа нь Намуудын тухай хууль болон УИХ-ын сонгуулийн тухай хуулиудыг ч зөрчиж байгаа юм.  
МАХН-ын сонгуульд зориулсан амлалтууд эхнээсээ бүтэлгүй болж байгааг ард түмэн харж  байгаа. Атрын гуравдугаар аян гээчийг намын дарга нь сандал суудал авсан даруйдаа зарлан тунхаглаж байсан ч ачир дээрээ бүтэшгүй зүйл болох нь харагдаж, үрийн будаа нь одоо болтол орж ирээгүй байгаа. Тариа тарих цаг аль хэдийнэ өнгөрчихсөн болохоор ирэх намар лав Атрын аяны үр дүн болсон эх орны үйлдвэрийн гурил будаа хүлээлтгүй нь.  МАХН-ын сонгуульд бэлдсэн шоуных нь эхлэл ийнхүү хаврын салхитай хамт хаашаа ч юм одлоо. 
Сонгууль болоогүй байхад бүтэшгүй амлалтууд нь эхнээсээ ийнхүү замхарч байна.  Баригдаж харагддаг,  хэрэгжиж хийгддэг зүйлд ард түмэн итгэнэ үү гэхээс базаахгүй амлалтын төлөө тархиа гашилгахаа больсон цаг гэдгийг МАХН-ынхан бас санах ёстой. 
Д.Мөнгөндалай
