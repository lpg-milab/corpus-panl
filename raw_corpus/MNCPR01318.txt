МАХН-ын бүлгийнхэн бас толхилцдог болчихоод иржээ

Л.Одончимэд гишүүний хэлсэнчлэн "Амраад сэтгэхүй нь эмнэг болчихсон" гишүүд ажилдаа оров. Өчигдөр болсон МАХН-ын бүлгийн хурлаар УИХ-ын даргын захирамжийн дагуу намрын чуулганаар хамгийн түрүүнд хэлэлцэгдэх болсон сонгуулийн хуультайгаа гишүүд "зууралдаж" эхэллээ.
Сүүлийн үед МАХН-ын дотоодод өрнөөд байгаа шүүмжлэл бүлэгт ч бас халдварласан юм болов уу энэ өдөр олон томоотой гишүүн "хэлд оров". Хэлэлцэх асуудал нь харьцангуй томоотой сэдэв байсан ч гишүүд боломж олдонгуут дарга нартайгаа сөргөлдөөд л. Л.Одончимэд гишүүн бүр бүлгийн дарга Д.Идэвхтэнг "Та эндээс гарч болно шүү" гээд "аваад хаясныг" яана. Д.Идэвхтэн ч бас мөчөөгөө өгсөнгүй мөнөөх өгүүлбэрийг нь давтаж, өөрт нь хариу барилаа. "Эмнэгшээд ирсэн" Л.Одончимэд гишүүн бага зэрэг хоцросхийж орж ирсэн ч "Оройхон гарч, ширүүхэн дайрав". -Намуудын тухай хууль гарсан. Эхнээсээ хэл ам татлаад, түрүүч нь Үндсэн хуулийн цэцэд очиж байх шиг байна гэж ундууцсан тэрбээр "Өрсөлдөөд олон түмнээс гарч чадахгүй байгаа лидерүүдэд нүх малтсан ийм л хууль юм байна лээ" гэж хэл амаа билүүдсэнээ сүүлийн өгүүлбэрийг нь хүмүүс сэртэсхийн хүлээн авч байгааг анзаараад "Би өөрийнхөө намыг ярьж байгаа юм биш" хэмээн бушуухан нэмэлт тайлбар хийв. "Квотоор орж ирдэг мундаг хүүхнүүд нь ч хаана байгаа юм билээ" гэж тэр шүүмжлээд ийм чухал хуулийг нэг жил байтугай хоёр жил ч ярьсан яарах юм алга хэмээн өндөр дуугаар мэдэгдлээ. Урт ярианд тэсвэр алдсан Д.Идэвхтэн дарга "За" хэмээн яриаг таслахыг оролдоод "Нэг бол загнаад, нэг бол албан тушаалаар боодгоо боль" хэмээн загнуулав. "Хүнд суртлын нүсэр аппарат" болохоо шахсан Д.Идэвхтэн -Та хожимдож орж ирчихээд загнаад байна шүү дээ гэж хариуд нь гомдоллосон. Хамгийн ахмад гишүүн Д.Дэмбэрэл ч бас спикерийн ач холбогдол өгч намрын чуулганаар хэлэлцэх асуудлын нэгдүгээрт жагсаасан мөнөөх сонгуулийн хуулийг нь "Энэ онд батлагдана гэдэгт эргэлзэж байна" гэнэ. "Манай намын шинэчлэлийн бодлогын үүднээс авч үзсэн ч" гэдэг үгийг тэр энэхэн зуур хоёронтаа хэлж амжив. Сонгуулийн хуулинд "нухацтай хандах учиртай" гэж хэлсэн Д.Дэмбэрэл гишүүн, -Би гарын үсэг зурахдаа тайлбар хийе гэсэн ч "Дараа дараагийн шатанд ярина биз" гэхээр нь гарын үсгээ зурсан хэмээн гомдоллов. "Олон түмнээр хэлэлцүүлэх хэрэгтэй" гэсэн түүний саналыг Д. Лүндээжанцан дарга таатай хүлээж авсангүй. "Үүн шиг их олон түмнээр хэлэлцэгдсэн хууль байхгүй" гэж тэр тайлбарлав. Сонинуудад хэлэлцүүлэг тавигдаж, радио, телевизээр ч яригдаж ТББ, иргэдийн саналыг олноор нь хүлээж авсан гэдгийг мань эр учирласан. "20-30 эмэгтэйчүүдийн байгууллагатай хэлэлцээрийн ширээний ард суусан" гэж тэр ярилаа. "Хэлэлцүүлэг хангалттай" гэсэн дэд даргын үгтэй санал нийлэхгүй хэд хэдэн гишүүн байлаа. "Хэлэлцүүлэг олон түмний анхаарлыг татаж чадахааргүй, бүрхэг болсон" хэмээн тэд эсэргүүцсэн. Ц.Нямдорж даргын хэлсэнчлэн сонгуулийн хуулийн анхны хэлэлцүүлэг "Ерөнхий яриа болоод явчихлаа". Гишүүд сонгуулийн хуулинд нэлээд аажуухан хандах уур амьсгал ороод ирмэгц "Шаварт унасан шарын эзэн хүчтэй" гэгчээр захирамж гаргасан Ц.Нямдорж "Сайтар засвар оруулбал маргаантай асуудлыг шийдэх боломж бий. Үндсэн хуульд өөрчлөлт оруулсныхаа дараа Сонгуулийн хуульд өөрчлөлт хийнэ гэвэл бүтэхгүй. Ийм ойролцоо бүрэлдэхүүнтэй парламентын үед Үндсэн хуульд өөрчлөлт оруулж чадахгүй. Үүнийг тооцоод энэ хуулиа хэлэлцэх хэрэгтэй" гэж санал болгов. "Ийм бүрэлдэхүүнтэй парламентын үед ойлголцож байгаад шийдэлд хүрвэл хожим улс төрийн тогтвортой байдлыг хангахад дөхөм болох учиртай"-г ч тэр санууллаа. А.Цанжид гишүүн энэ үеэр "Энэ хууль энэ хэвээрээ байвал 2008 онд үүнээс таатай нөхцөл байдал үүсэх вий" хэмээн ёжлов. А.Цанжид БСШУ-ны яамыг толгойлж байсан хүн гэхэд "Бүх нийтийг компьютержүүлэх хөтөлбөр"-т таагүй хандаж буйгаа хавчуулаад авлаа. "Айл болгон хоолтой байж чадахгүй байхад айл болгоныг компьютертэй болгох тухай ярилаа" гэж тэр засгийн бодлогыг шүүмжлэхэд Д.Арвин гишүүн өлгөж аваад "Эвдэрхий компьютер оруулж ирдэг" энэ тэр хэмээн муулахаа мартсангүй. Улсын хөгжлийг ядуус биш боловсролтой хэсэг нь чирч явдгийг өөрсдөө ч "боловсролтой" хэмээх ангилалд багтаж яваа тэд "таг саначихсан" байх л даа. А.Цанжид гишүүн бас "сандал суудлын яриа" хэт өрнөж буйг сануулсан. "Ардчилалгүй байна гэж ярьж байгаа бол өөрт нь сандал ширээ олдсонгүй гэсэн үг болж таараад байна" гэж тэр тодорхойлов. "Сонгуулийн хуулийг хэлэлцэх эсэхээ шийднэ" хэмээн андуураад байсан зарим гишүүнд Д.Идэвхтэн дарга "Хэлэлцэх эсэхээ бид аль хэдийнэ шийдсэн шүү дээ. Хэлэлцэнэ гээд шийдсэн учраас өнөөдөр бид ингээд сууж байгаа" хэмээн сануулах хэрэг гарав. Хуралдаа суугаагүй гишүүд л ингэж будилж байгаа гэсэн утгатай түүний сануулгыг хэд хэдэн гишүүд эмзэг хүлээж авлаа. "Хэлэлцэх эсэхийг тэгсхийгээд л баталчихсан шүү дээ. Засгийн газрыг огцруулна гээд хэсэг улс төрийн будлиан дунд баахан юм баталсан. Асуудлыг шийддэг манай арга энэ" гэж Л.Пүрэвдорж гишүүн хатуухан хэлсэн. Тэр энэ өдөр нэлээд уцаартай байлаа. Энэ бүх толхилцооны эцэст УИХ-ын дарга хариуцлагын тухай ярьж эхлэв. Гишүүдийн хариуцлагын тухай ярих цаг болсон гэсэн түүний үгийн хариуд Л.Пүрэвдорж гишүүн "Тэгээд нөгөө дүрмийнхээ дагуу хасах уу" хэмээн ам асууж байна. Спикер хариуд нь "Ажил хэрэг ярьж байхад хэрүүл болгож хувиргадаг" хэсэг нөхдийн тухай сануулав. "Дотор талдаа биенээ мэрэх биш гадагшаа ярьдаг байх хэрэгтэй" гэж тэр зөвлөсөн. Амарч орж ирээд "эмнэг" байгаа болохоор ч тэр үү "шинэчлэлийн салхи" үлээгээд ч тэр үү гишүүд юутай ч энэ удаа дарга нарын үгээр гар өргөж, хүмүүжилтэй царайлсангүй. 
Б.Эгшиглэн
