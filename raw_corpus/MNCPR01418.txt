Уурга чирсэн үнэний хойноос үзгээр өргөж, үгээр цогьсон тэмдэглэл буюу "Тэмээлзгэнэ"

Олон адуун дотроос ороо морь уурга аван хулжаад зүг чиггүй алдарч эцэсгүй эрэл, сураггүй сурал болдгийг монголчууд юу эс андах билээ. Гэтэл алдсан хүн арван тамтай, авсан хүн нэг тамтай гэж хуучцуул ярьдаг юм.
Аливаа эрлийн хойноос чих тавин сураглаж, аль эсвэл эмээлээ эгштэл дөрөөгөө дөлөртөл явсаар туурайн мөрөөр мөшгиж, туулайн бүжингээс ч асуусаар газрын мухар тэнгэрийн хаяанаас алдуул морио хөтлөөд ирэх шиг сайхан юм хаа байх вэ. Үүн лугаа адил бас нэгэн алдуул үнэний мөрөөр нэлээд хоног бэдэрч эцэст нь эрлээ олж үнэнийг оосорлоод хөтөлж ирлээ, би. Цаас нухаж цагийг бардаг үзгээ довтолгож үйлээ үздэг хүний хувьд алт шиг цаг хугацаандаа учиргүй их харам явдаг над руу гэнэт нэгэн өдөр Улаанбаатар хотоос сайн морь мэт сайхан ах минь утасдлаа. -Заа дүү минь, нэг асуудал байна. Энэ жил их Монгол Улс байгуулагдсаны 800 жилийн их ойг бэлгэшээж Ерөнхийлөгч Н.Энхбаяр сартай зээрд морь унаж авахуулсан зураг байдгийг чи мэдэх үү гэв. -Мэдэхээр барах уу, ёстой сайхан зураг ард түмэн их хүндэтгэлтэй хандаж байсан шүү гэлээ. -За тэгвэл тэр морийг чинь хулгайн морь гээд "Улс төрийн сонин"-ы арванхоёрдугаар сарын №46 дугаарт биччихэж. Бүр зургийг нь тавиад шүү. Танай аймгийн Баяндэлгэр сумын алдуул морь гэсэн байна. Чи орон нутагт нь амьдардаг сэтгүүлч хүний хувьд үүний учрыг судалж сурвалжилж өгнө үү хэмээн ярилаа. -Үгүй байх аа. Тэр чинь яавч Баяндэлгэрийн морь биш. Харин энд нэг хэсэг хүмүүс тэр хүрэн морийг чинь миний хулгайд алдсан морь гэж яриад байгааг чихээрээ сонссон юм гэлээ. -Би бодлоо. Уг нь амьд хүний гэрч болсноос үхсэн хүний дэр бол гэдэг хуучны үг байдаг. Үнэний төлөө үхэр тэрэгний хигээсэнд толгойгоо хавчуулахаас айхгүй сэтгүүлч миний хувьд тэр үг шинэ цагт мөн чанараа алдсаныг би хэдийнэ ухаарсан хүн. Тэгээд ч нөхрийн өмнөөс адууны төлөө, төрийн Ерөнхийлөгчийн нэр төртэй холбоотой эл хэргийн халуун чихийг атгаж үнэнийг үрээ шиг хөтлөхсөн гэх бодол надад төрсөн юм. Өнгөрсөн намар Дэлгэрхааны наадам дээр энэ тухай яриаг анх сонсоод жаахан тавгүйрхсэн боловч "хэрвээ үнэн бол олж болно шүү дээ" гэж ганцхан үгийг л гэсэн боловч бусдад анзаарагдаа ч үгүй байж болох юм. Үнэн худлын заагт золбин нохой шиг тэнэх цуу яриа болгонд сортосхийгээд байх нас нь ч өнгөрсөн болохоор түүнийг чихнийхээ хажуугаар "гоожуулчихсан" хэрэг. Гэтэл Ерөнхийлөгчийн унасан тэр морь манай аймгийн Зоригтбаатарын алдсан долоон адуун дотор явсан даага юм байх гээд амьтан цуурч л байсан. Би морины эзэн гэх залууг таних юм. Удам сайтай, ах дүү олуулаа, их ч хурдтай, сайхан ч адуутай манай Асгатын уугуул, ажилдаа сайн нэр хүндтэй нэгэн. Миний бие цаг гарган түүнтэй уулзлаа. Бүх зүйл үнэн гэж байна. Би 1998 оны намар С.Зориг алагдсан уйтай өдрүүдэд долоон тооны адуу алдсан, түүний дотор өндөр үнэтэй авсан хар морь хэдэн гүү явсан. Энэ яригдаад байгаа зээрд морь чинь даага байсан. Би морио мөн гэдэгт эргэлзэхгүй байна. Би гайхлаа. За яахав, учир нь олдох биз. Хот явж барьцтай хөөцөлдье, би бол хүлэг морь алтан тууртын төлөө бол нутаг нуга гэхгүй буриад, тангад хамаагүй үнэнийг л олно шүү гэлээ. -Тэгээрэй, надад айх зүйл байхгүй. Хоёулаа гар барилаа. Түүнээс салахдаа за муу нөхөр минь ингээд л төрийнхөө Ерөнхийлөгчийг зураг авахуулахад нь хулгайн морь олоод унуулчихсан болж таарлаа гэх маягийн бодол өвөрлөөд хотод ирснээ нуугаад яах вэ. Хонины цэцэг өвчинд хоригдож байгаад хотод орж ирэхэд Улаанбаатар хотод минь улс төрийн цэцэг өвчин дэлгэрчихээд хорхой идсэн шүдийг ч өдөр өнжиж авахуулдаг атал хотлоо жаргуулах учиртай төрийн сайд нараа нэг нэгээр нь өдөр дараалан ховхолж хашаа давуулан шидэлж байх юм. 2001 онд Сүхбаатар аймагт малын шүлхий өвчин гарч олон ч малыг буудаж устгасныг мартаагүй. Тэр үед би "Буянт малаа устгахаар буутай цэргүүд давшиж байна. Буурал намаа аврахаар дуутай найрагч дагшиж байна" гээд л тэрлэж суусан. Гэтэл өнөө өвөл чинь махны үнэ тэнгэрт хадаад МАХН-ын нэр газарт унаад, агаарын бохирдол амьсгал таглаад Ардчилсан намын сүр шороонд хутгалдчихсан юм шиг санагдаад байна. Миний санааг төр, засгийн хэрүүлийг харъя гэхээсээ түмний итгэлийг хүлээсэн ноён Ерөнхийлөгчийн зээрд морины тухай бүрхэг яриа амар суулгахгүй байлаа. "Улс төрийн сонин"-ы арванхоёрдугаар сарын №46 дугаарт "Гэхдээ ганц сайхан мэндчилгээний зураг авахуулаад олон сая адуутай монголоос морь олдоогүй юм шиг заавал хулгайн морь таардаг нь ч юу билээ..." гэсэн нь улс төрийн хар турхиралт уу, урагшгүй хүний увайгүй гүтгэлэг үү... Нөхөр маань энэ удаад намайг тун ч бухимдуухан угтлаа. Тэр ярьж байна. "Монгол хүн бие биедээ тусалж болохоо больжээ. Их Монгол Улс байгуулагдсаны 800 жилийн ойд зориулж Ерөнхийлөгч зураг авахуулахад сайхан бие бялдартай морь хэрэгтэй байна гэхээр нь энэ яригдаад байгаа сартай зээрд морийг олж өгсөн юм. Энэ зээрд морийг шүдлэнд нь Багануурын "Азийн чоно" компанийн захирал Шагдарын Мөнхбат манай дүүд бэлэглэсэн юм гэлээ. Саяхан би Мөнхбаттай уулзаж асуухад Хэнтий аймгийн Баян-Адарга сумын Сайхан багийн малчин Багануур-Бага Хэнтийн зүүн бүсийн алдарт уяач Дашзэвэгийн Дүнгээбаатар гэдэг хүнээс тэр үедээ буюу 1998 оны зун 450.000 төгрөгөөр дурлаж байж авсан эрлийз адуу шүү дээ гэж байсан гэлээ. Ийнхүү эрлийн үзүүр уртасч бид орсон буурын орой цоорч, ороо нь гарсан ооны цорой агшсан өвлийн хүйтэн үдшээр хотоос гарч давхин 480 км замыг туулж, төөрч будилан даарч хөрөн давхисаар өвгөн уяачийнд хүрч очлоо. Хуучнаар Сэцэнхан аймгийн хөвчийн Жонон вангийн хошуу одоогийн Хэнтий аймгийн Баян-Адарга сумын малчин ард Сүрэнхорын Дашзэвэгийн Дүнгээбаатар гэж ус нутагтаа нэртэй нэгэн. Цэнгэлийн саарал, Мандаагийн бор зэрэг халхын цуутай хурдан хүлгүүд эдний адуунаас гаралтай аж. Эднийх Улаан шовхын ар, Шуусын голын Хөх буланд өвөлжиж байв. Учрыг олж хужрыг тунгааж ярилцсаар бага үд хэвийлээ. Зээрд үрээг дааганд нь ам хагалж, шүдлэнд нь сургасан тэдний хүү Сэр-Оддамба тэгэхэд 12 настай байсан ч өнөө намар цэргийн алба хаагаад ирлээ. Улаа бутарсан залуу мордож давхиад аавын буянаа гилж, алтан тууртаа илж, 200-гаад адуу хураагаад ирлээ. Бүгд адилхан тамгатай юм. Насаараа мал маллаж баг, бригадын дарга зэрэг алба хашиж явсан Дүнгээбаатар гуай "Ах нь уг гарал Дадал сумынх. Олон хавцал гэдэг газар 1948 онд төрсөн, хулгана жилтэй, найман хүүхэдтэй. Би өөрөө Ардчилсан намын гишүүн. Намайг 12 настайд манайх энэ нутагт нүүж ирсэн юм гэнэ лээ. Дөрвөн настайд буюу 1952 онд энэ хавчиг тамга хийгдсэн юм гэсэн. Өсч өөдөлж өвгөн болтлоо энэ гол усанд нэр бүтэн мөр цагаан явна. Үнэн юм гэж байдаг бол бурхан харах л байх. Энэ морь бол миний унаган адуу. 1996 оны унага. Сумаасаа урагш 12 км-т Өлзийт овооны энгэрт унаж тэнцсэн хүлэг. Эх нь хээрэгч, сонгоол гүү. Бурхан Халдуны Мандаад (Мөнхдаш) өгсөн. Эцэг том буурал азаргыг Мандаагийн төрсөн ах Дашаад өгсөн. Хөгшин азарга одоо байгаа эсэхийг мэдэхгүй. Зээрд морины цусны болон зүсний содонгууд энэ л хэдэн адууг та бүхэн харж байгаа биз дээ. Тэр газраас жил болж өвлийн хүйтэнд ирсэн өвгөн би баярлаж байна. Юм гэдэг учиртай юм. Ерөнхийлөгчийн маань ээж нь манай нутгийн хүн шүү дээ. Уг нь хэл ам дагуулаагүй бол голомтны маань унаган адуу сайхан бэлгэ дэмбэрэлтэй бахархмаар зүйл боллоо. Тэр зураг манай энэ нутагт ирсэн бол би хараад л морио таних байсан. Одоо харин ганц зураг олж хоймортоо залах юмсан гээд залбирч сууна. Би тамгыг нь барлаж зурж аван бас камерт бичиж, гэрэл зургийг нь авлаа. Уг нь би анх хурдан морь хийнэ гэж санаж байсан юм. Гэтэл зээрд даага маань тар сунгаанд хэд сайхан харайгаад л суучихдаг юм. Ямартаа л "Тэмээлзгэнэ" гэж нэр өгөх вэ. Томроод сайхан морь болсон юм байна гэв. Үнэнийг үрээ шиг уургаллаа гэж ойлгосон бид хот руугаа буцлаа. Буцах замдаа Багануурт өнөөх "Азийн чоно" компанийн захирал Мөнхбаттай уулзаж, уяа галаар нь орж, зээрд морины төрсөн дүү шарга азарганы зураг тамгыг тодруулж билээ. Хаврын уралдаан дөхөөд тэдний гал хөл хөдөлгөөн ихтэй байлаа. Багануур-Бага Хэнтийн уяачдын холбооны дарга Ч.Элбэгсайхан, Дулааны станцын дарга Д.Баянмөнх, Багануурын Засаг даргын орлогч Н.Баярсайхан, н.Тавинбэх, Га.Баярсайхан нараас эхлээд тэр хавийнхан андахгүй юм. Тэд инээлдэж, намайг ч танай Сүхбаатарынхан хурдан сайхан л бол манайх манайх хэмээн сахлаа будах болжээ хэмээн ичээв. Тэр жил тод манлай уяач Э.Эрдэнэчулууны домогт хурдан бага шарга азаргыг завсаргүй дөрвөн их наадамд түрүүлснийх нь дараахан хушгагүй асман, дэлтэй морь төдийхөн л юм гээд баахан цуу яриа гаргаж, хар цагаан хэл амаар шавхуурдахад эзэн хүн нь голдоо ортол гомдож, хань ижил нь бурхны орноо буцаж, морины тэнгэр хэлтийж Монголын хийморь үхмээр худал үгс тарсан. Эрээн могой шиг ааштай энэ цаг үед хүнийг байтугай адгуусыг гүтгэх гүжир хар хүч хаанаас юунаас эхтэй вэ. Уламжлалаа мартсаных уу, улс төрд донтсоных уу, ухаан санаа ялзарсных уу. Нэг удаа Монголын уяачдын их хурал болж би индэр дээрээс үг хэлэхдээ (Эрдэнэчулууныг огт танихгүй байсан)... гүү гишгэдгийг нь азарга гэдэг, сүү гардаг бол гүү гэдэг, аль нь ч биш бол морь л байдаг юм. Ард түмэн өнөөдөр адгууснаасаа дор болж уу гээд зандарсан чинь олон хүн сандарсан. Намайг индрээс буухад уяач өөрөө индэрт гарч нулимстай үгээ хэлж билээ. Хэн үүнийг яриад байгааг ч би мэднэ гэлээ. Хэн ч хариу дуугарсангүй. Үүнээс хойш хурдан шаргын талаар хэн ч юу ч дуугараагүй. Тэр хурдалдгаараа хурдалж, салхилдгаараа салхилсан. Түүний хэд хэдэн сайхан төл нь аавынхаа шийрийг хатааж, цахиур хагалах гээд... байгааг саяхан Монгол улсын Ерөнхийлөгчийн зарлигаар "Тод манлай уяач" цол хүртсэн Эрдэнэчулуун өөрөө хуучилсан. Түүнд ард түмэн хайртай юм билээ. Энэ явдал бол өнөөх идүүлсэн бут ургаж, идсэн эрүү хувхайрахын шинэ цагийн үлгэр болсон юм. Монголчууд бид Хэрлэнгийн хөдөө аралын дэлтэй сум, алдарт Сүрэнхорын хээр азаргыг ч яаж эцэслэснийг мэднэ. Түүнд бас хар, цагаан хэл амны халуун сум туссан юм. Мөн хэдэн жилийн өмнө алдарт уяач Д.Ононгийн хээр морийг ч бас хурдалж эхлэхэд нь Сэлэнгэ зүгээс гарсан хулгайн морь манай нутгийн эрлийз энэ тэр гэж худлаар хулдаж, буруугаар бурж байсныг эрхэм уяач харамсан ярьдаг юм. Хавчиг насандаа халхын их наадамд түрүүлж түмний магнай тэнийлгэсэн Дарамренчингийн алаг азаргыг ч бас Сүхбаатар аймгийн Мөнххаан сумынх гэж цуурцгаасан. Гэтэл тэр чинь Баян-Адарга сумын Лувсаншаравын Дансранцогтын унаган адуу. Нөхрийгөө шоронд явах хооронд эхнэр нь амьдрахын эрхээр 40000 төгрөгөөр мах бэлтгэлд өгсөн юм гэж мөнөөх Д.Дүнгээбаатар гуай бас хуучилсан. Тэр хоёр нэг багийнх аж. Хурдан морио булаацалдаж, хүчит бөхчүүдээ ч чангаалцалдах болсон энэ явдал монгол хүний мөс жудагт нийцэж байна уу. Монгол түмэн минь морь бөхдөө хайртай бол хүн чанарын хүүдий байж, мөн чанарын мөндий явцгаая. Би ус нутгийнхаа уяачдыг буруутгах гээгүй. Тэр алт шиг хэдэн адуугаа алдаж, борц шиг хар царайлж эрэлд хатсанаа ярьсан. Тэр бас л алдсан хүний арван тамыг эдэлж яваа нь үнэн. Харин зураг, сураг хоёроор зууралдаж чулуу хөөж байгаа шиг санагдах юм. Хорвоо дээр хоёр үнэн байдаггүй юм. Бүтэн нэг насны зөрүүтэй эрлийз, монгол хоёр цустай, том жижиг хоёр морины тухай тов тодорхой энгийн нотолгоо энэ байна, шинжлэх ухаан техникийн эрин өнөө үед лабораторийн нарийн нотолгоонуудыг ч гаргаж болох юм гэдгийг мэргэн уншигч нар минь тольдон болгоох биз ээ. Ноён Ерөнхийлөгчийн хулгайн морь уналаа гэх мөрөөр сурвалжилсан минь энэ. Тэр зээрд морь чинь нэртэй хүний, зүстэй адуу байна. Харин ч ээжийн тань голомт нутгийн унаган хүлэг болохоор адууны бурхан Хаянхярваа өршөөх буй за. Ноён Ерөнхийлөгч та хулгайн морь унаагүй юм байна. Эцэст нь хэлэхэд, олон сая адуутай Монголоос морь олдоогүй юм шиг эзэнтэй хүлгийг хулгайн морь байсан гээд байгаа бол Монгол их төрийн минь сүлдний эзэнгүй моринд хэн нэгэн харийн хүн эзэн сууж, бид заргаа алдах юм биш биз дээ.
Монголын Зохиолчдын Эвлэлийн шагналт яруу найрагч, сэтгүүлч Ай.Төмөр-Очир 
Сүхбаатар-Улаанбаатар-Баян-Адарга 

