Гааль ажиллаж, ноолуурын ченжүүд номхорч эхлэв

Ноолуурын цаг эхэллээ. Гуравдугаар сарын 20 гэхэд зүүн аймгуудаас эхний ноолуур ачигджээ. Ер нь монголчуудын ямаа самналт зүүн гурван аймгаас эхэлдэг. Байгалийнхаа онцлогоос шалтгаалж зүүн талын ноолуур түрүүлж хөндийрдөг юм билээ.
Гуравдугаар сарын эхээр дээрх аймгуудын түүхий эдийн зах дээр Улаанбаатар болон Хөвсгөл, Өвөрхангай, Говь-Алтай, Завханаас очсон ченжүүд ноолуур авч эхэлжээ. Тэдний авч буй ханш гуравдугаар сарын 22-нд 40 мянга байв. Одоо бол энэ ханшаасаа буугаад өнөөдөр Дорнодод гэхэд ноолуур 33 мянга байна. Магадгүй маргааш гэхэд 31 мянга болох биз. Ноолуурын гаралт нэмэгдэхийн хэрээр ханш унадаг. Ийм үзэгдэл сүүлийн таван жил дараалан давтагдаж байгаа. Тийм болохоор мал нь царигтай орсон малчид ноолуураа амжиж борлуулах цаг нь яг одоо. Өнөөдрөөс хойш бол ченжүүдийн аманд унана. Харин баруун аймгуудын хувьд ямаа самналт эхлэл төдий байна. Өмнөговь, Өвөрхангайн урд сумд, говийн аймгуудаас бага сага ноолуур үзэгдэх төдий байна. Малчид эр сувай малаасаа ганц нэгийг самнаж ойр зуурын хэрэглээ, бензин тосныхоо хэрэгцээнд зарцуулж буй аж. Өнөөдрийн байдлаар ноолуурын үнэ эдгээр нутагт хар цагаан гэлтгүйгээр 32,800 төгрөг байна. Харин Улаанбаатар хотод гуравхан хоногийн өмнө 37 мянга байсан ноолуур өнөөдрөөс суларч эхэллээ. Монголын зах зээл дээрх нийт ноолуурын 60 гаруй хувийг хятад эзэнтэй монгол ченжүүд хамчихдаг. Үлдсэн дээр нь дотоодын хэдэн үйлдвэр ажилладаг. Ченжүүд цуглуулсан их хэмжээний ноолуураа цааш нь яаж борлуулдаг нь нууц биш. "Гашуун сухайт", "Бургастай", "Шивээ хүрэн", "Бичигт" гэсэн тодорхой хэдэн боомтоор түүхийгээр нь гаргадаг. Ингэж хууль бусаар гаргадаг хил-гааль-ченж гэсэн бүхэл бүтэн сүлжээ бий болсон. Харин бидэнд ийм мэдээлэл ирэв. Дээрх боомтуудаар олон жил түүхий ноолуур гаргаж гаршсан томоохон ченжүүдэд урьд жилийн их хэмжээний ноолуур нь хадгалагдаж байгаа юм байна. Гуравдугаар сарын дундуур Дорнод аймаг руу гурван том хөсөг дараалан гарсан байна. Эх сурвалжийн мэдээллээр бол нэг тэвш нь хоёр тонн орчим, үлдсэн хоёрт нь гурван тонн ноолуур ачигдсан аж. Энэ нь урьд жил дарсан ноолуураа ханш өндөр байгаа газар аваачиж хурдхан далд оруулах гэсэн хэдэн "том гар"-ын ачаа гэнэ. Тэд Өмнөговийн "Гашуун сухайт"-ын хилийн боомтоор түүхий ноолуур гаргаж сурсан нөхдүүд юм байна. Гэтэл гаальд ажилладаг нөхөд нь Ганц худаг руу "шилжсэн" учраас өнгөрсөн жилийн дарсан ноолуураа энд шахахаас өөр аргагүй болсон гэнэ. Түүхий ноолуурын хууль бус урсгалын гол цэг болсон боомтуудын удирдлага өөрчлөгдөж хууль бус ажиллагаа нэг мөр болох бололтой. Үр дүн нь бол гадаад дотоодын хөрөнгө оруулттай 40 орчим ноолуурын үйлдвэр түүхий эдээ хангалттай нөөцлөх боломжтой болох аж. Харин энэ хаврын ноолуурын ажил дөрөвдүгээр сарын сүүлээс оволзох бололтой. Яг өнөөдөртөө монголын хамгийн их ямаатай Өвөрхангай, Говь-Алтай, Хөвсгөл, Баянхонгор аймгуудын нутгаар хаваржаа хавгүй, салхи шороо ихтэй байна. Мөн хамгийн чанартай ноолуурын цөм нутаг гэгдэх Сүхбаатар аймгийн сумдаар хүчтэй цасан болон шороон шуурга нүдэж мал битгий хэл хүн үхэж байна. Хил гааль нь чангарч, хангай дэлхий нь хатуурхсан энэ хавар ноолуурын орчин дахь үнэ ханш цаашид хэрхэн өөрчлөгдөхийг урьдчилан хэлэхэд төвөгтэй байна. Иймд мэргэжлийн хүний үгийг сонсохоор Монголын Ноос Ноолуурын Холбооны дэд тэргүүн Г.Ёндонсамбуутай уулзаж товч мэдээлэл авлаа. - Энэ хавар, зун ноолуурын үнэ ямар байх бол? - Урьд жилүүдийн үнэ ханшаас нэг их буухгүй байх. - Өнгөрсөн жил хамгийн доод үнэ хэдэд хүрлээ? - Хорин найман мянгаас доош унаагүй дээ. - Гааль чангарсантай холбоотойгоор урьд жил дарсан их хэмжээний ноолуур одоо гарч ирж байна гэх юм. Энэ үнэн үү? - Тийм байж болно. Гэхдээ бидний ажиглалтаар бол ченжүүд өнгөрсөн жил цуглуулсан ноолуурынхаа дийлэнхийг түүхийгээр нь урагш нь гаргаж амжсан юм шиг байна лээ. - Урагш нь түүхийгээр нь гаргах тийм ашигтай байдаг юм уу? - Үнийн зөрүү байлгүй яахав. Тэр чинь ашиг шүү дээ. - Одоо ноолуур 30 мянга гарантай байна. Цаашид яах бол? - Унана. Гэхдээ өнгөрсөн жилийнх шиг 28 мянгаас доош нэг их унахгүй байх. Мэргэжлийн хүний яриа ийм байна. Ер нь бол ноолуурын ченжүүдийн барин тавин яриа, зах зээл судлаач ганц нэг хүмүүсийн үгээр бол түүхий ноолуур хууль бусаар гаргадаг үзэгдэл энэ жилээс мэдэгдэхүйц цэгцэрч буйг баталж байх юм. Тийм болохоор дотоодын үйлдвэрүүддээ ноолуур хангалттай бэлтгэхэд нь санхүүгийн дэмжлэг үзүүлэхийг МННХ-оос төр засагт албан ёсоор тавьжээ. Энэ асуудлыг Сангийн сайд, Үйлдвэр худалдааны сайдууд дэмжсэн байна. 

