Ерөнхий гуйлгачин

Өнөөх чинь дахиад л элдэв долоон юм яриад эхлэв. Ард түмнээ хэт басамжилсан, үнэнийг гуйвуулсан зүйл эрээ цээргүй ярих тоолонд нь үндэсний сэхээтнүүд бослого гаргах шахдаг билээ. Сүүлийн хэдэн сар яах аргагүй олон нийтийн анхаарлын төвд М.Энхболд, С.Баяр хоёр л байлаа. Од одныхоо гэрэлд бүдгэрдгийн адил түүний нэр нөлөөг хэвлэлүүд дурсахаа больсон энэ цагт тэр гэнэт гарч ирэв. Түүнийхээр бол Монгол Улсын Ерөнхийлөгч Ерөнхий гуйлгачны үүрэг гүйцэтгэх болоод удаж байгаа юм байна. "Монгол, Оросын бизнес форумд та орос хэлээр илтгэл тавьсан.
АНУ-ын Ерөнхийлөгчтэй уулзахдаа ч англиар ярьсан. Тусгаар тогтнол, эх хэлээ үгүйсгэлээ гэсэн сэтгэгдэл олон хүнд төрсөн байна билээ" гэсэн сэтгүүлчийн асуултад "Би орос, англиар ярих дуртайдаа ярьдаггүй. Аргагүйн эрхэнд ярьдаг. Ж.Буштай уулзахдаа цаг хэмнэхийн тулд би англиар ярьсан. Хэлээр нь юм гуйвал өгөхдөө ч амархан байдаг. Ний нуугүй хэлэхэд оросоор ярьсны ачаар Их өрийн асуудлыг шийдсэн. Би оросоор ярьсан, оросоор уурласан, оросоор гуйсан, оросоор хундага тулгасан" гэдэг байгаа. Ингэхэд хэн түүнийг АНУ болон Оросоос юм гуйгаад ир гэсэн юм бэ. Хөөрхий хүчинд автагдаж аргагүйн эрхэнд ярьж, хийж буй дүртэй суугаа түүнийг хэн ч албадаагүй билээ. Өөрөө л "Би Ерөнхийлөгч болъё, намайг сонгоод өгөөч. Би жинхэнэ монгол Ерөнхийлөгч байна" гээд гуйгаад айл айлын хаалга тогшоод амар заяа үзүүлэхгүй явсан цаг саяхан биш үү. Их өрийг оросоор ярьсны хүчинд тэглэсэн гээд ачирхаж байна. Их өрийг тэглэсэн нэрээр 250 сая ам.доллараа алдсандаа Монголын ард түмэн өнөөг хүртэл бухимдсаар байгаа шүү дээ. Хэн ч түүнийг "Их өрийг тэглээд аль" гэж гуйгаагүй гэдгийг мартсан бололтой дог. Тэгээд бас улс орныг төлөөлсөн Ерөнхий сайд байхдаа Их өрийг тэглэх нэрийдлээр Орост очиж архи ууж нүдний булай болсноо гайхуулж нүүр улайлгав. Өөрийнх нь ярьж байгаагаар бол архи ууж согтож оросуудын өмнө хөгөө дэлгэсэн бололтой юм. Оросуудыг яаж уудгийг монголчууд ямар мэдэхгүй биш. Тэгээд ч Оросын тагнуулын байгууллага дор нь баримтжуулаад, архивлаад авсан нь мэдээж. Зуун сэтгүүлчид сонсогдсон шинэ бөгөөд содон мэдээ энэ л байлаа. Бас тэрбээр юм гуйхдаа гайхалтай мэргэжсэн байна. "Хэлээр нь юм гуйвал өгөхдөө ч амархан байдаг" гэв. Улаанбаатар хотын гудамжинд хаа сайгүй хэвтэж байгаа гуйлгачинд хичээл заавал гайгүй ажил хэрэгч уулзалт болох төлөвтэй. Гадаад оронд айлчлах бүрт нь хий дэмий явж төсвийн мөнгийг үрж байна гэж харддаг маань юу ч биш байж. Өнөөх чинь очсон газар бүрээсээ юм гуйж шившиг болдог байх нь. Хэзээ ямар гуйлгачин эхнэрээ дагуулчихаад тив алгасан гуйлга гуйж явлаа даа. Түүнтэй уулзсан харь орны Ерөнхийлөгч нар Монгол Улсыг маань аргаа барсан гуйлгачингийн орон хэмээн дүгнэж түүнийг Ерөнхий гуйлгачин нь гэлцдэг байж таарах нь. Одоо бас Оросоос улаан буудай гуйх юм гэнэ. Үүнийг Монголын ард түмэн зөвшөөрнө гэж үү. Зах зээл өөрийнхөө дутууг нөхөж, дундуураа гүйцээх ид шидтэй биш билүү. АНУ-ын Мянганы сорилтын сангаас манай улсад 285 сая ам.долларын тусламж үзүүлж байгааг Монголын ардчиллыг шагнаж байгаа хэрэг гэж бодож байлаа. Гэтэл мань эрийг Буштай уулзахдаа англиар сайн ярьж гуйсны эцэст олгосон гэв. Энэ асуудлыг АНУ-аас манай улсад суугаа ноён Элчин сайдаас асуух нь зөв. За тэгээд цааш нь "Путин, Буш, Ху Жинтао нар монгол хэл сурах завгүй юм. Би өөрийгөө их чамладаг. Дөнгөж хоёрхон хэлтэй. Испани, Хятад хэлийг сурах минь яав даа гэж боддог. Ер нь таваас доошгүй хэл мэддэг хүнийг Ерөнхийлөгчөөр сонгодог баймаар юм" гэв ээ. Мань хүн завтай болохоороо хятад, испани хэл сураад бас гуйлга гуйх нь л дээ. Харин өөрийгөө голж байгаа нь сайн хэрэг. Таван хэл мэддэг хүнийг Ерөнхийлөгчөөр сонгоё гэж нэгэнт ам алдсан хойно Сүхбаатарын талбай дээр хашгираад байдаг Арслан гэж нөхөрт зайгаа тавьж өгөх болж дээ. Гуйлга яаж гуйдаг талаараа баахан ярьсныхаа дараа бүхнийг уучилна, өршөөнө гэж мэдэгдэв. Монголын ард түмэн, Монголын сэтгүүлчид, тэр тусмаа "Өдрийн сонин" тэрэнд өршөөгдөх ямар ч гэмт хэрэг хийгээгүй. Тэгээд ч мэргэжлийн гуйлгачин өршөөж уучлаад, гуйлгачны өршөөлд багтаад байдаг ард түмэн гэж байдаггүй билээ. Монголын төр, Монголын түүх, Монголын ард түмэн, хойч үе тэрнийг уучлах эсэхээ шийднэ үү гэхээс тэр зэргийн аавын хүүгийн аманд багтаад байдаг улс орон гэж үгүй. Энэ мэтээр түүний үг үндэстний сэхээтнүүдийн эгдүүцэл, бухимдлыг төрүүлж байна. Ард түмний эв нэгдлийн бэлгэ тэмдэг байх ёстой түүний амнаас унасан үг бүр нь өрөөл бусдыг хооронд нь тэмцэлдүүлж хагалган бутаргаж байдаг нь гайхалтай. Уг нь хэрэлдэж муудалцсан хүмүүс тэрний өрөөнд ороод инээлдээд гарч байх ёстой. Тэр Ц.Нямдоржийг огцруулахгүй үлдээж, Засгийн газраа парламенттайгаа эвлэрүүлж, Ц.Элбэгдорж, М.Энхсайхан хоёрыг дайсан биш нөхөд байлгахын төлөө ажиллах ёстой. Гэтэл байдаггүй ээ. Түүний сүүдэр тусч, үг нь хүрсэн бүхэн үл ойлголцлын хавцалд унаж байх жишээтэй. Монголын ард түмний эв нэгдлийн бэлгэ тэмдэг гэдгийг хашир арай өөрөөр, хаан гэж ойлгоод байх шиг байна. Тэгээд хаантай орнуудаар аялж шүлсээ гоожуулаад яваа юм болов уу. Уг нь байна аа, Монголын ард түмэн 76 тойргоор парламентаа сонгож чаддаг байхад бас нийлээд нэг тойрог болоод ч нэг хүнийг сонгож чаддаг гэдгээ л үзүүлэх гэж энэ хачин албан тушаалыг бий болгосон юм ш дээ. 
Л.Мөнхбаясгалан
