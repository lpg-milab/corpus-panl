Таван даргын санаа тавхан үгнээсээ танигдаад байна

Монголын намар хоёр онцгой үйл явдал болдог. Эхнийх нь хэний хүү хэнтэй суусныг намрын дунд сарын 17-нд харж болно. Аз жаргал, баяр хөөр, битүүхэн гуниг дагуулсан олон олон хуримын тухай хүмүүс хэсэгтээ ам дамжин ярьдаг. 
Харин удаа нь хэн гэдэг дарга ямар үг хэлэхийг УИХ-ын намрын чуулганы нээлтээс харж болно. Улс орны байдал, хүн ардын аж амьдрал, хийж бүтээсэн цаашид хийх ажлынхаа тухай ярих дарга нарын үгийг ард түмэн чих тавин сонсдог. Сонсоод байхад чихний хажуугаар урсаад өнгөрөх үг ч байх. Сонсоогүй байхад ам дамжсаар сонсдох үг ч бас бий. Энэ намрын чуулганы нээлтэд Монгол Улсын Ерөнхийлөгч, Ерөнхий сайд, УИХ-ын дарга, МАХН, Ардчилсан намын бүлгийн дарга нар үг хэллээ. Эдэн дундаас Ерөнхий сайд Ц.Элбэгдоржийн үг дуулиан шуугиан тарьж байна. Сайнаар ч хэлэгдэж байна. Муулж ч байна. Ингэж бүгдээрээ түүний үгэнд татагдаж байхыг бодоход тэр жинтэй сайн үг хэлсэн нь лав. Харин сайн үг хэлснийх нь төлөө бусад нь нийлж түүнийг муулах кампанит ажил өрнөө юү гэлтэй хэвлэлээр ижил үгтэй муулсан өгүүллүүд цуварч эхэллээ. Дээрх таван даргын хэлсэн үгэнд дүн тавивал хамгийн мууг нь Ерөнхийлөгч Н.Энхбаяр авах нь. Өмнө нь ард түмэн хэлсэн үг нь шуугиан тарьдаг Ерөнхийлөгчтэй байлаа. Н.Багабандийн хэлсэн үгнээс нийгэм дайвалздаг байсан. Тийм Ерөнхийлөгчтэй байсан ард түмэн Н.Энхбаярын анхны үгийг хүлээсэн. Харин сонсоод урам хугарлаа. Арай НҮБ-ын чуулганд тавьсан илтгэлээ андуураад уншчихаагүй байлтай. Ерөнхийлөгч Н.Энхбаяр хүний хөгжлийн тухай үгэндээ оруулсан нь хамгийн зөв санаа байсан ч албаны, муу найруулгатай, хуурай урт өгүүлбэрүүдээс хүмүүст юу ч наалдаж үлдсэнгүй. Ерөнхийлөгч ч бай, жүжигчин дуучин ч бай, олны өмнө гарахад өөрийг нь тоохгүй байх шиг гутамшиг байхгүй. Шинэ Ерөнхийлөгч маань юу ч юм нэг зүйл яриад л байсан. Санаж буйгаас Манай Монгол Улс хүний хөгжлөөр дэлхийн судалгаанд орсон 177 орны 114-т бичигдсэн байна. 63 орон ардаа байгааг чамлахаар чанга атга гэж байсан. Тэгвэл тэр 63 орны нэрийг хүн төрөлхтөн мэддэг эсэх нь тодорхойгүй. Цаашид Н.Энхбаяр Ерөнхийлөгч үгээ хурцалж, сайн сайхан үг хэлнэ биз ээ. УИХ-ын дарга Ц.Нямдорж өндөр сэнтийд тухалснаас хойш анх удаа ард түмэндээ хандаж үг хэллээ. Тэр их хорон үгтэй хүн. Ард түмэн түүнийг үг хэлж байхыг биш хэн нэгэнтэй хэрүүл хийж байхыг л харсан байх. Барагтай инээдэггүй энэ эрхэм гадаадад явахдаа харин инээдэг гэсэн шүү. Спикер муу үг хэлсэн. Авууштай нь татварын хуулийг өөрчилнө гэдэгтэй санал нэг байна лээ. УИХ-д сонгогдохоос өмнө бизнес хийж байсан, хуулиа мэдэх туршлагатай хүмүүсийг энэ хуулийг өөрчлөхөд сайн оролцоорой гэж байсан. Эдийн засгийн гол үзүүлэлтүүд муу байгаа, Засгийн газар өмнөхөөсөө муу ажиллаж байгаа учраас шахаж шаардана гэсэн түүний үг чихний хажуугаар өнгөрсөн. УИХ дахь МАХН-ын бүлгийн ахлагч, УИХ-ын гишүүн Д.Идэвхтэн хэн хүнд говь тал нутгийн хээгүй гүндүүгүй нэгэн шиг харагддаг. Ийм хүмүүс хүний үгэнд амархан оромтгой байдаг учраас цаана нь хэн нэгэн залж захирч явдаг. Дотор нь хоёр хүн байгаагийн нэг нь өөрөө, нөгөө нь залагч. Түүний чуулганы нээлт дээр хэлсэн үг бас л хоёр хүнийх шиг байлаа. Тэрбээр эхлээд "МАХН бусад нам хүчинтэй зөвшилцөх зарчмыг баримталж ажиллахдаа үнэнч байна" гэсэн нь монгол ах дүү нар минь тайван амгалан байя гэсэн сайхан сэтгэгдлийг төрүүллээ. Гэсэн ч төгсгөл рүүгээ "Үндсэн хуулийн Цэц ардчилсан намын бүлгийг хүлээн зөвшөөрөөгүй нь улс төрийн шинэ нөхцөл байдлыг бий болгож, манай нам УИХ-д суудалтай бусад намуудтай зөвшилцөн ажиллах шаардлага бий боллоо" хэмээн дурдсан. Үүнийг нь улс төр судлаачид Н.Энхбаярын үг гэсэн дүгнэлт хийжээ. Дээрх үг зөвшилцлийг заавал Ардчилсан нам биш бусад намуудтай ч хийж болно гэсэн далд агуулгатай гэж тайлсан байна. Одоогийн Ерөнхийлөгч Н.Энхбаяр өмнө нь МАХН-ын дарга байсан хүн. Өнөө хэр тэр намаасаа савраа татаагүй, Д.Идэвхтэн даргаар дамжуулан өөрийн үгээ хэлж байна гэж ажиглагчид, улс төр судлаачид үзэж байгаа юм. Д.Идэвхтэн дарга үг хэлэх ярих хоёрын дундуур урсгасаар үгээ дуусгасан. Тийм муу үг хэлээгүй. УИХ-ын гишүүн, Ардчилсан намын бүлгийн дарга Р.Гончигдорж "УИХ-д олонхи болоогүй нэг бүлэгтэй, 39 гишүүнтэй ийм бүтэц ажиллуулахыг хүсч байгаа хүсэлт бол парламентыг сулруулах, зөвхөн Ардчилсан намд хүнд байдал бий болгож, хүчийг сулруулах гэсэн оролдлогоосоо төрийг сулруулах гэсэн ийм л хүсэл зориг. Үүнийг Ардчилсан нам ч, МАХН ч өнөөдөр хүсээгүй. Би үүнд итгэлтэй байна. Үндсэн хуулийн Цэцийн дүгнэлтийг УИХ хэлэлцэхдээ энэ зарчим дээрээ хатуу байна гэдэгт би эргэлзэхгүй байна. Үндсэн хууль ард түмний хүсэл зориг гэдгийг дээдлэх зарчмаар энэ шийдвэрээ эргэж харна гэдэгт бид итгэхийг хүсч байна"гэсэн. Түүний үгнээс тал зассан өнгө мэдрэгдэж байв. Бүлэггүй болчихсон, яах эсэх нь дараагийн шатанд давж заалдахаар явж байгаа хүнээс ийм үг гаралгүй яахав. Гэхдээ үүнийг хүмүүс Ерөнхийлөгч Н.Энхбаярын эсрэг хэлсэн үг гэж үзэж байна. Парламент нь олхиогүй, төр нь уначихсан тогтворгүй үед ард түмэн хүчтэй Ерөнхийлөгчийн засаглалыг үгүйлдэг. Н.Энхбаярыг ийм санаатай Ерөнхийлөгч болсон гэж хүмүүс үздэг билээ. Энэ намрын чуулганы нээлт дээр хамгийн сайн үгийг хэлсэн хүн бол Ерөнхий сайд Ц.Элбэгдорж. Гэм нь юм бүгдээ тайлбарлах гэж баахан нуршсан. Өмнө үг хэлсэн хүмүүс дандаа улс төр ярьсан бол тэрээр ажил ярилаа. Уран илтгэгч энэ хүн бусдаасаа хамаагүй амьд үг хэлсэн. Хэлсэн үгнээс нь хэдийг иш татаж үзье. Ажилгүйдлийг бууруулахын тулд мэргэшсэн ажилчдыг бий болгоё. Хоёр гурван дээд сургууль төгссөн хүнээс гарын уртай нь илүү амьдарч байна. Үүний тулд хуучнаар ТМС-уудыг олноор байгуулъя. Ойрын саруудад олон улсын санхүүгийн зарим байгууллагатай хамтарч дөрвөн бүсийн төвд дээд зэргээр тоноглогдсон ТМС (хуучнаар)-уудыг нээнэ. Олон улсын байгууллага, олон нийттэй хамтарч авилгалын эсрэг тэмцье. Гар аргаар алт олборлогчдод талбай олгоно. Ашиглаж дууссан талбайд тэднийг ажиллуулна. Төрийг хүнд суртлаас салгах субботникийг бүх шатанд хамтдаа хийе. Ашигт малтмалын ногдол ашигт суурилсан тогтворжилт хөгжлийн сан байгуулъя. Уг сангийн мөнгийг өөр юунд ч биш ард түмнийхээ эрүүл мэнд, боловсрол хоёрт л зориулъя. Улиг болсон 36 дугаар маягтыг хална. Ирэх жилээс гадаадад 5000 хүүхэд сургая. Гэх мэтээр чихэнд чимэгтэй ажил хэрэгч олон санааг хэлсэн. Мөн тэрбээр өмнө нь тэр болгон дэлгээд байдаггүй тоо баримтыг үнэн мөнөөр нь ард түмэндээ дуулгалаа. Монгол Улс урд хормойгоороо хойд хормойгоо нөхөж тэтгэвэр тэтгэмжийн нэмэгдэл, нийгмийн чиглэлтэй урсгал зардалд 199 орчим тэрбум төгрөг тавиад туучихжээ. Энэ нь тэтгэврийн нэрийн дансанд төлөх улсын өр. Өөрөөр хэлбэл, ирээдүйд бидний авах тэтгэврийн мөнгийг зээлээд идчихсэн гэсэн үг юм. Үүнээс гадна ард түмнээ баярлуулах гэгээ гэрэлтэй мэдээллийг бас хүргэсэн. Монголын эдийн засгийн чадавхи ойрын жилүүдэд хурдтай нэмэгдэх боломж бий. 2005 оны гүйцэтгэлээр манай дотоодын нийт бүтээгдэхүүн мөнгөн дүнгээр анх удаа хоёр триллион төгрөгийн босгыг давна. Энэ оны эхний есөн сард 137 үйлдвэр шинээр үүдээ нээлээ. Өсөн нэмэгдэж, өргөжин тэлж буй эдгээр мэдээлэл хүний сэтгэлд уур бухимдал, хар сэр төрүүлнэ гэж үү. Монголчууд бид ядуугийн зовлонг мэддэг улс. Мөнгө байхгүй гэсэн үг хэлээд, сонсоод чихэнд дасал болчихсон. Тэгвэл "Бидэнд мөнгө байна. Үүнийг зөв юманд зарцуулъя" гэж сэрхийтэл тэр хэллээ. "Эрдэнэт" үйлдвэрээс ирэх 2004, 2005 оны ногдол ашиг болох 60 гаруй сая доллар тэр хэвээрээ байгаа гэнэ. Ийм сэтгэлд өег, тайван алхах гэрэл гэгээтэй зүйлийг сонсолгүй хүмүүс их уджээ. Монголчууд бидний сонгосон ардчилсан нийгэмд засгийн эрх барих гэж улс төрийн намууд тэмцдэг. Энэхүү тэмцлийн зэвсэг нь буу шийдэм биш. Зүгээр л үг юм. Хийж байгаагаа, хийснээ, хийж бүтээх ажлаа хэлэхгүй л юм бол хичнээн хийгээд хийгээд тэр хүн гарч ирж чадахгүй. Тэмцлийн энэ зэвсгийг атгасан хүн нь өнөөдөр яах аргагүй Ц.Элбэгдорж ажээ. Ийм байхын тулд төрийн түшээд маань үг хэлэхдээ маш сайн бэлтгэх хэрэгтэй болжээ. Хэн нэгний бэлтгэсэн нуршуу урт илтгэлийг доошоо харж байгаад унших биш товч тодорхой, оновчтой үгийг хүмүүс рүү харж байгаад уриалан дуудаж хэл. Хүмүүсийг нирхийтэл инээтэл, уурлатал бүр сэртэл үг хэлдэг байя. 
О.Туяа
