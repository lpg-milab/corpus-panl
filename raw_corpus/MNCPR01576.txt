Дайны хажуугаар дажин

Засаглалын хямрал үргэлжилж буй энэ өдрүүдийн хажуугаар гадаа гэртгүй жор нь хэтийдсэн элдэв зохиомол гэж үзэж болохуйц үйл явдлууд гаарч, хөөрсөн түмний уур хилэн дээр тоглож буй харамсалтай үзэгдлүүд ажиглагдаж байна.
Нийгэм маань ашиг хонжоо хайгчдаар дүүрчээ. Тэдийг эд мөнгөний, эрх мэдлийн, нэр төрийн гэх мэтээр дотор нь ангилж ч болохоор ил тод харагдана. Тухайлбал улс төрийн хүрээнийхний дотор ашиг хонжоо хайгчдын үнэн дүр төрх хэрхэн яаж нүүр улаймаар илрэн гарч ирж байхыг та бид хэдэн өдрийн турш үзлээ. Улс төрийн хойморт орон зай олохын төлөө арван долоо найман жилийн турш энд тэнд бултганан, ил нэг гарч, далд нэг орж явсан завсрын тоглогчид хоёр том намын дунд өрнөсөн ээлжит "дайн "-аас ашиг хонжоо олчих санаатай мөн ч их зүтгэв. Нэгэнт зүгээр суугаагүй "ажиллаж" амжсан болохоор тэдний зарим нь нэр нүүрээ золигт гарган байж бас ч гэж багахан хувь хүртчих боломжтой болоод авсан сураг дуулдана. Буян Жагаа Аялал жуулчлал, зам тээврийн яамны, Л.Гүндалай Эрүүл мэндийн, "Эрэл"-ийн Б.Эрдэнэбат шадар сайд ч гэх шиг хачирхалтай мэдээллүүд төвийн хэвлэлүүдээр дурайтал гарсныг уншигч авхай та бас олж харсан байлгүй. Эрх мэдлийн төлөөх цусгүй дайн жинхэнэ өрнөж байгааг редакци руу утасдсан олон арван уншигч баримт нотолгоотойгоор өгүүлэн буруушааж байна. Саяхан улсын хилээр 847 мянган ширхэг хуурамч дуслын шингэн оруулж ирж байгаад газар дээрээ Мэргэжлийн хяналтынханд баригдсан нэг эмнэлгийн дарга Эрүүл мэндийн яаманд Л.Гүндалай очих сургаар зусардан сээтэн хаяж, гааль дээр гардуулсан бузар хэргээ дарахаар "Би таныг дэмжиж байгаа шүү" хэмээн цай унд болон гүйж яваа шившигтэй мэдээ ирж байна. Т.Гандийг анх сайд болоход энэ салбарынхан жаахан таагүй хүлээж авсан нь үнэн. Гадны хүн, мэргэжлийн бус гэж ирэн тоомсоргүй угтсан ч эл ертөнцийнхөн төдөлгүй дуугүй болж, анхааран ширтэцгээж, зарим нь дэмжин хүрээлж эхэлсэн нь ч бас үнэн билээ. Т.Ганди ч хортой, шартай, бодолтой үзсэн. Сүүлийн үед түүнийг Нийгмийн хамгаалал хөдөлмөрийн яам руу буурь сэлгэн нүүнэ хэмээн таацгааж байна. Энэ шилжилт түүний хувьд тийм ч хүршгүй, барьшгүй зүйл биш. Гэвч нэгэнт эхэлсэн ажлын эцсийг нь үзчих бодол түүнд байгаа болов уу. Энэ жишээ рүү халтирсан шалтгаан тангараг өргөсөн эмч нар хүртэл өвчтний өвчин зовлон дээр бизнес хийн хөлжиж, эрээ цээргүй ширээ сандал хөөцөлдөн гүйлдэх болсныг жигшин зэвүүцэж буйгаа илэрхийлэх гэсэн явдал юм. Түүнээс биш хэн нь ирж буцах, явж суух нь гол биш.Эмч хүн, эмнэлгийн дарга хүн хуурамч дусал оруулж ирж байгаад баригдлаа, тэгээд зогсохгүй зохих ял шийтгэлээ хүлээн цагдаагийн хаалганы гадаа зогсож байхын оронд сайд дарга нарын сургаар шившгийн лобби хийгээд гүйж явна гэхийг тэвчих арга алга. Энэ бол төрийн хүч сулран үнэгүйдэх сиймхийг ашиглан ашиг хонжоо хайгчид галзуурч буйн тод томруун жишээ. Ашиг хонжоо хайгчид чухам ийм л цагийг хүлээн анаж байдаг гэлтэй. Нийслэлийн Засаг даргын орлогч Б.Баатарзоригт Нийслэлийн иргэний бүртгэл мэдээллийн төвийг гартаа оруулж авах бусармаг санаа сэдчихсэн тууж яваа тухай мэдээ ирэв. Албан тушаал нь багадсан юм болов уу, ашиг орлого нь чамлагдсан юм болов уу. Юутай ч сонгууль монгуулийн үеэр гол хорыг найруулчихаж болдог улс төрд үнэ цэнэтэй эл газар чадвал өөрийн хүнийг тавьчих санаатай хөөрхөн хор найруулж явна гэх мэдээ хотын захиргаа хавиар сүрхий хүчтэй тархжээ. Чоно борооноор гэдэг энэ. Тэрээр НИТХ-ын дарга Н.Болормаатай үгсэн тохирч боловсролтой, элдэв бүлэглэлд хутгалдаагүй, нэр цэвэр залуусыг үеэ өнгөрөөсөн матаас энэ тэр бичүүлэн коммунист аргаа ашиглан зайлуулах ажил нэлээд хийх болсон гэж ярилцах аж. Дайны хажуугаар иймэрхүү дажин хаа сайгүй дэгдэж байна. Сүүлийн үед шатсан "САПУ" худалдааны төвийн түрээслэгчид гэж нэг баахан даврагсад гарч ирлээ. Эхлээд Ц.Элбэгдоржоос болоод шатсан гэж орилолдож байснаа одоо М.Энхболдоос болж шатсан гээд хашгиралдаж явна. Байчихаад адилхан хохирол амссан "Алтжин" групын захиргаанд дайран орж ажилчдыг нь харааж зүхэн барьцаалж, ална тална, буудна хэмээн айлган сүрдүүлж хэрээс хэтэрсэн хууль бус шаардлагуудыг амныхаа хэрээр асгаж суух болжээ. Хэрэг бүртгэх газрын мөрдөн байцаагчдыг хүртэл гудамжны жагсаалаар сүрдүүлэн нөлөөндөө оруулах гэж хичээх болов. Мөрдөн байцаах арга тактик руу хүртэл халин орж, хаа хамаагүй улстөрчдийн нэрийг хутган лоозон өргөж, шинээр баригдах ажлын байрныхаа ажлаар гадаад ажиллаж байгаа "Алтжин" групын ерөнхийлөгчийн эрх чөлөөнд халдан явж суухыг нь зааж, санаанд багтамгүй бүдүүлгээр авирлах болсныг дайны хажуугаарх дажингийн жишээнд иш татан оруулахаас өөр арга алга. Энэ мэт хөөрөл хэмжээ хязгаараасаа нэгэнт халин гарчээ. Төрийн хүч хэзээ сэхээрэн өндийж, хууль бус, ёс суртахуунгүй эдгээр балмад үйлдлүүдэд цэг тавигдаж ард олны сэтгэл амирлах вэ? 

