№274 (17177)      
1988 оны арван нэгдүгээр сарын 15
ШИНЭЧЛЭЛИЙГ СОЁЛЫН САЛБАРТ

<< Соёлыг хөгжүүлэх асуудалд түүний жинхэнэ үүргийг ойлгох үүднээс хандахын чухлыг цохон тэмдэглэж байна >> гэж МАХН-ын XIX их хурал заасан нь манай орны улс ардын аж ахуйн бүтцэд ихээхэн чухал байр суурь эзэлж, нийгэм, хөдөлмөрчдийн оюуны амьдралд тодорхой үүрэг гүйцэтгэдэг соёл, урлагийн салбарт хийх шинэчлэлийн гол утга санааг агуулжээ. 

Соёлын жинхэнэ үүргийг хайхардаггүй хуучирсан зуршил газар авснаас хөдөлмөрчдийн дунд зохиож байгаа соёлын арга хэмжээнүүд улам бүр өсөн нэмэгдэж байгаа нийгмийн хэрэгцээг бүрэн дүүрэн хангаж чадахгүй байна. Соёл, урлагийн салбарын удирдлагын шинжлэх ухааны үндэслэл, материаллаг бааз, боловсон хүчний хангамж, мэргэжлийн сэхээтний зүгээс эрхэлсэн ажилдаа шинэ сэтгэлгээ, шинэчлэл өөрчлөлт нэвтрүүлэх бие даасан санаачилга, бүтээлч эрэл хангалтгүй байна. Соёл, урлагийн байгууллагуудын ажилд захиргаадах хэвшмэл арга голлосон хэвээр байгаагийн дээр салбарын ажилтнуудын идэвхийг өрнүүлж, эрхлэн гүйцэтгэж буй ажлын чанар, үр нөлөөг дээшлүүлэхэд эдийн засаг, урамшууллын хөшүүрэг төдий л идэвхтэй хэрэглэж чадахгүй байна. 

Уран бүтээлийн чанар, үзэл суртал уран сайхны түвшинг дээшлүүлэхэд эргэлт гаргахаар зохион байгуулалтын шинэ механизм, хөшүүрэг үгүйлэгдсээр байна. БНМАУ-ын Ардын Их Хурлын IV чуулганы шийдвэр соёлын амьдралд хэрэгжих тухайд ч мэдэгдэхүйц шинэ зам нэвтрэхгүй байна. Хөдөлмөрчдийн дунд зохиох соёл олон түмний ажилд өнөөх хэлбэр хөөцөлдөх, загварчлах, тооны үзүүлэлт, дүн мэдээг гол болгох, нийгмийн хурц асуудлаас тойрох, идэвхгүй ажиглаж, урсгалд автагдан харж суух хуучирсан зуршил, явуургүй арга барил суурь байраа бат эзэлсэн хэвээр байна. 

Соёлын хэрэглээний хүртээмжийг сайжруулах, манай орны нөхцөлд хурц асуудал болсон хөдөөгийн хөдөлмөрчид, ялангуяа малчдын соёлын үйлчилгээний хүртээмжийг өргөтгөхөөс гадна эдийн засгийн шинэ сэтгэлгээ, арга барилаар амьдарч, аж төрөх шинэ нөхцөлд тохируулан ажлынхаа зохион байгуулалт, арга хэлбэрийг үндсээр нь өөрчлөх талаар гүнзгий шинэчлэл шаардагдаж байна. 

Соёлын салбар дахь шинэчлэлтийн анхаарлын төвд байх асуудлын нэг бол хөдөлмөрчдийн гоо сайхны хүмүүжил юм. Юуны өмнө хөдөлмөрчдийн гоо сайхны хүмүүжлийн улсын гэгдсэн систем боловсруулах, хүн амын бүх давхаргад гоо сайхны хүмүүжил, хэрэгцээг төлөвшүүлэхэд чиглэсэн ажлыг хүүхдийн бага балчир наснаас эхлэн, хүүхэд, залуучууд, хөдөлмөрчдийн дунд зохиох гоо зүйн хүмүүжлийн ажлыг шинжлэх ухааны бодит үндэслэлтэй нэгдсэн хөтөлбөрийн дагуу тодорхой үе шаттай явуулахад Соёлын Яам, уран бүтээлийн эвлэл, холбоод, төр, олон нийтийн бүх байгууллага онцгой анхаарал тавих хэрэгтэй болж байна. 

Соёлын жинхэнэ үүргийг орлогоор хөөцөлдөх, тооны үзүүлэлтээр төлөөлүүлэх болсноос уран бүтээл, соёл, гэгээрлийн ажлын чанарын шаардлага суларч, үйлчлүүлэгч олноос хөндийрөхөөр барахгүй уран бүтээлчдийн эгнээ сийрэгжихэд хүрч болохгүй гэдгийг онцгой анхаарч соёлын орон нутаг, үндсэн байгууллагын эрх мэдэл, санаачилгыг өргөтгөх, соёл урлагийн улсын чанартай зарим газрыг тухайн чиглэлээрээ ижил төрлийн бусад байгууллагын ажлыг мэргэжил арга зүйн удирдлагаар хангаж байх үүрэгтэй болгон өөрчлөн зохион байгуулах, ер нь захиргааны аргаар биш уран сайхны аргаар соёл, урлагийг удирдан хөгжүүлэх хэрэгтэн билээ. Тэрчлэн уран бүтээлийн эрх чөлөө, ардчилал, бүтээлч, бие даасан байдлыг идэвхтэй нэвтрүүлж олон нийтийн үндсэн дээр ажиллах зөвлөл, идэвхтннй байгууллагыг өргөн ажиллуулж соёлын, ажлыг удирдан зохион байгуулах хэрэгт хөдөлмөрчдийн оролцоог өргөжүүлэх, тэдний хүч туслалцаа, авьяасыг өргөн дайчлах хэрэгтэй юм. Соёл, урлагийн ажлыг удирдан зохион байгуулах аргыг бүрэн шинэчлэн өөрчилж, соёлын ажлын цэг, салбар бүрт ардчилал, ил тод байдлыг хөгжүүлэн, салбарын ажилтан, ажилчдын цалин хөлс, шагнал урамшуулал, орон сууц зэрэг нийгмийн асуудлыг шуурхай шийдвэрлэхгүйгээр шинэчлэлийг энэ салбарт амжилттай хийхэд бэрхшээлтэй болно. 

Соёлын удирдлагыг онол, шинжлэх ухааны үндсийг бэхжүүлэх, соёл, урлагийн салбарт шүүмжлэл судлал, эрдэм шинжилгээний ажлыг хөгжүүлэхийн тулд юуны урьд өндөр мэргэжил, боловсролтой эрдэм шинжилгээний боловсон хүчин бэлтгэх, бэлтгэснээ давтан сургах асуудал соёлын салбарын тулгамдсан зорилтын нэг мөн. Соёлыг хөгжүүлэх, ард нийтийн гоо зүйн мэдлэг, боловсрол, хүмүүжлийг дээшлүүлэн хөдөлмөрчдөд урлаг уран сайхны ололтыг өргөнөөр хүртээхэд БНМАУ-ын Соёлын Яам, МҮЭийн Төв Зөвлөл, МХЗЭ, уран бүтээлийн эвлэл, холбоодын ажлыг тус тусын онцлогоор жигд сайжруулж, өөр хоорондын хэлхээ холбоо, уялдааг зузаатгаж улмаар байгууллага, газрын явцуу хүрээнд салангид ажиллан ирсэн тулгамдал өрөөсгөл байдлыг нэн даруй өөрчлөх ёстой. Үүний тул улс орны соёлын бодлогыг төвлөрүүлэн зангидаж явуулах зохион байгуулалтын оновчтой хэлбэрийг боловсруулж хэрэглэх шаардлагатай юм. Соёлын ажлыг эрхлэн явуулдаг төр, олон нийтийн байгууллага, уран бүтээлийн эвлэл, холбоодын хүч чармайлтыг нэгтгэн улс орны хэмжээний соёлын байгууллагуудын үйл ажиллагааг харьяалал харгалзахгүйгээр нэгдсэн бодлогод захируулах нь чухал байна. Бүх нийтийн гоо зүйн сургалт явуулахыг ч цаг үе маань шаардаж байна. 

Ах дүү орнуудын соёлын хамтын ажиллагаа өргөжиж байгаа нөхцөлд ажлын хуучирч ёс төдий болсон хэв загвараас ангижирч, соёлын гадаад харилцааны үр өгөөжийг дээшлүүлэх, арга хэлбэрийг шинэчлэх ч хэрэгцээ гарч байна. ЗХУ, социалист бусад орны соёлын ажлын шинэчлэлт, өөрчлөлтийн туршлагыг судлан, түүнээс өөрийн орны хөгжлийн бодит онцлог, нөхцөл, шаардлагад тохируулан бүтээлчээр хэрэглэх нь их ач холбогдолтой юм. Соёл урлагийн байгууллага. ажилтан бүрийн ажилд шинэ уур амьсгал өөрчлөлтийг эрчимтэй нэвтрүүлж, тэдний бие даасан ажиллагаа, бүтээлч санаачилгыг эрс дээшлүүлээгүй цагт соёлын салбарт иж бүрэн шинэчлэл, төгөлдөр амжилтад хүрч чадахгүй гэдгийг харгалзан манай уран сайхны соёлыг эрчимтэй хөгжүүлж, нийгмийн оюун санааны эрдэнэсийг баяжуулах нь соёлын салбарын тулгамдсан зорилт мөн. 

