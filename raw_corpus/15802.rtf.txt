№153 (15802)   
1984 ОНЫ ЗУРГАДУГААР САРЫН 27.
ТЭЭВРИЙН ШУУРХАЙ БАЙДАЛ

МАХН-ын XVIII их хурлаас << Тээврийн байгууллагын ажлын үр ашгийг дээшлүүлэхийн тулд хөдлөх бүрэлдэхүүний ашиглалтыг эрс сайжруулан, бүх төрлийн тээврийн үйл ажиллагааг уялдуулж, тэдгээрийн ажлыг улс ардын аж ахуйн бусад салбарынхтай холбон зохицуулах хэрэгтэй >> гэж тээврийн салбарын үндсэн зорилтыг тодорхойлсон юм. Материаллаг үйлдвэрлэлийн бүхий л үе шатны ажлыг холбогч судас болсон тээвэрт нарийн дэг журамтай үйл ажиллагаа чухал юм, Тээврийн энэ үүргийг онцгойлж << Тээвэрт сахилга бат хоёр. гурав дахин чухал >> гэж В. И. Ленин сургасан билээ. Энэ шаардлагыг хангахад тээвэрчдийн хувийн ухамсартай сахилга, дэг журам шийдвэрлэх үүрэгтэй. 

Манай улсын нийт ачаа тээврийн 70 гаруй хувь, зорчигч тээврийн 90 гаруй хувийг гүйцэтгэдэг авто тээврийн ажилд шуурхай байдал, ухамсартай сахилга одоогийн шаардлагаас ихээхэн хоцорч байна. Зөвхөн Тээврийн Яамны системд ажлын цагийн гарздал тууштай буураагүйгээр барахгүй ажил таслалт, нэг машинд ногдох техникийн саатал ч өмнөх үеийнхээсээ нэмэгдсэн байна. Түүнчлэн техникийн үйлчилгээ засварын материаллаг баазыг хангалтгүй ашиглаж байгаагаас машин техникийн бэлэн байдалд ашигтай ахиц гарахгүй байна. Тухайлбал 200 - 1500 машинд ээлжит үйлчилгээ, засвар хийх хүч чадалтай техникийн үйлчилгээний газартай Баянхонгор, Завхан, Сэлэнгэ, Хөвсгөл аймгийн тээврийг удирдах газар, Улаанбаатарын автокомбинат, XXII авто баазад нэг машинд ногдох техникийн саатал системийн дунджаас хорь гаруй хувь их байна. Ийм тусгай зориулалтын газаргүй боловч нөөц бололцоогоо дайчлан ажилласнаар Ховд, Баян-Өлгий аймгийн тээврийг удирдах газар, 29 дүгээр автобааз засвар үйлчилгээний байр цехийг аж ахуйн аргаар өргөтгөн, төлөвлөгөөт урьдчилан сэргийлэх засвар, үйлчилгээг тогтмолжуулж техникийн бэлэн байдлыг тогтвортой дээшлүүлж байна. 

Тээврийн шуурхай байдлыг эцсийн өндөр үр дүнтэй хослох шилдэг арга замын нэг бол тээврийг шинжлэх ухааны үндэслэлтэй зохион байгуулах явдал мөн. Сүүлийн жилүүдэд манай авто тээврийн байгууллагууд үр тарианы талбай, үтрэмийн тээвэрт цагийн нэгдсэн графикаар ажиллах, зохион байгуулалттай цуваа гаргах зэргээр цаг үеийн кампанит ажлыг богино хугацаанд амжилттай хийдэг туршлага хуримтлууллаа. Ноос, цөцгийн тос, түүхий эд, тэжээл зэрэг цаг үеийн тээврийг шугаман программчлал зэрэг аргад тулгуурлан тооцоолох электрон машин хэрэглэж төлөвлөх, ачаа ачих, буулгах цэг, замын сүлжээг оновчтой сонгон авахад авто тээврийн байгууллагын инженер техникч, эдийн засагчид онцгой санаачилга гаргаж ажиллавал зохино. Энэ талаар эрдэм шинжилгээний байгууллага, их дээд сургуулийн лаборатори, тэнхмээс хийж байгаа ажил туршилт сорилтын хүрээнээс төдийлөн гарч чадаагүй байгааг анхаарвал зохино. 

Түүнчлэн зарим тээвэрчин ачих ачаа, явах замыг голж шилэх, хувийн эрх ашиг харах зэрэг ноцтой дутагдал мэр сэр гаргаж байна. Тээврийн диспетчерээс эхлээд бүх шатны удирдах хүмүүсийг ийм илрэл бүртэй хатуу тэмцэж, асуудлыг гагцхүү улсын эрх ашгийн үүднээс шийдвэрлэдэг болгон хүмүүжүүлэх, ерөөс иймэрхүү илрэл бүртэй нийтээрээ эрс шийдвэртэй тэмцдэг зарчимт уур амьсгалыг тээвэрчин хамт олны дунд бий болгон төлөвшүүлэхэд нам, олон нийтийн байгууллагын үзэл суртал, зохион байгуулалтын ажлыг чиглүүлбэл зохино. 

Тээврийн шуурхай байдал, улмаар үр ашиг нь үйлдвэр, худалдаа, материал техникийн хангамж зэрэг зэргэлдээх салбарын ажил хариуцсан хүмүүсээс багагүй шалтгаалж байна. Ачаа ачих, буулгах, дагалдах бичиг баримтыг бүрдүүлэх, тооцоо хийх ажлыг удаашруулж, тээврийн хэрэгслийг сул зогсоож, тээвэрчдийг чирэгдүүлдэг дутагдал цөөнгүй байгааг анхаарч, зарчмын дүгнэлт хийх хэрэгтэй байна. Ялангуяа сумдын худалдаа, бэлтгэлийн ангийн агуулах, сүү тосны тасаг, фермд ачаа ачих, буулгах ажил механикжаагүй, байгаа заримыг нь бараг ашиглахгүй байгаа нь тээврийн хэрэгслийг удаан хугацаагаар саатуулж, бүтээмжийг бууруулахад хүргэж байна. Ийм байдалд Тээврийн Яам, холбогдох газрууд зарчмын дүгнэлт хийж, энэ ажилд тодорхой ахиц гаргах шаардлагатай байна. Улс ардын аж ахуйн ач холбогдол бүхий энэ ажилд байгууллагын явцуу эрх ашгийн үүднээс хандах, нэмэгдэл орон тоо, хөрөнгө хүч шаардах, өндөр үнэтэй импортын тоног төхөөрөмжөөр тоноглохыг урьдал болгох зэрэг хандлагыг хэрхэвч гаргаж болохгүй. Бага хэмжээний ачааг гол төлөв улирлын чанартай тээвэрлэдэг орон нутгийн нөхцөлд ачих буулгах ажилд өндөрсгөсөн тавцан, хөшүүрэг зэрэг бага механикжилтын хэрэгслийг ашиглах нь зохистой. Ийм хэрэгслийг зохион бүтээж турших, олноор үйлдвэрлэх боломж нэлээд салбарын эрдэм шинжилгээний байгууллага, засварын газарт байна. 

Тээврийн үр ашгийн интеграл үзүүлэлт бүтээмжийн өсөлтийн болон өөрийн өртөг хямдруулах төлөвлөгөөт даалгавар авто тээврийн салбарт нэлээд хэмжээгээр тасалдаж байна. Өнгөрөгч онд Тээврийн Яамны системийн авто тээврийн байгууллагын зарим нь хөдөлмөрийн бүтээмж дээшлүүлэх төлөвлөгөөг тасалж, 40 гаруй хувь нь хөдөлмөрийн бүтээмж, дундаж цалингийн зохистой харьцааг алдаж, нэг тонн километрийн өөрийн өртгийг өндөржүүлсэн байна. Ийм дутагдал энэ оны эхний улиралд ч давтагдаж, авто тээврийн байгууллагын 30 гаруй хувь нь хөдөлмөрийн бүтээмж дээшлүүлэх төлөвлөгөөг тасалжээ. Гэтэл хөдөлмөрийн бүтээмж дээшлүүлэх гол хүчин зүйл ажлын цагийн ашиглалт авто тээвэрт туйлын хангалтгүй байна. Өнгөрөгч онд тус салбарт ажлын цагийн гарздал гурван жилийн өмнөхөөс бараг хоёр дахин нэмэгджээ. Түүнчлэн бүрэн бус техникээр замд гарах, согтуугаар автомашин жолоодох, Дэмий сэлгүүцэх, хувийн тээвэр хийх ноцтой зөрчил тууштай буураагүй байгаад авто тээврийн байгууллага хатуу дүгнэлт хийх хэрэгтэй. 

Авто тээврийн нийт байгууллагын ажилд шүүмжлэлтэй дүгнэлт хийж, хөдөлмөрийн сахилга, ажлын хариуцлагыг жигд дээшлүүлэхэд аймаг, хотын намын хороод онцгой анхаарал тавивал зохино. 

