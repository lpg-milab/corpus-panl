№230(16193)
1985 ОНЫ ЕСДҮГЭЭР САРЫН 24.
Бие даасан ажиллагаа

Үйлдвэрлэлийн анхан шатны нэгж бол улс орны эдийн засгийн потенциалын үндсэн эд эс учраас орлогоороо зарлагаа нөхөж, аж ахуйн тооцооны зарчмыг тууштай нэвтрүүлж, бие даасан ажиллагааг хэвшүүлэх гол тулах цэг байх ёстой. 

Техник, тоног төхөөрөмж, материал баялаг, хөдөлмөрийн нөөцийг оновчтой ашиглаж, бага зардлаар өндөр үр дүнд хүрч, улсын төсвийн өмнө хүлээсэн үүргээ тогтмол биелүүлдэг үйлдвэрийн газар, комбинат, нэгдэл олширсоор байгаагийн дотор Хөнгөн, хүнсний үйлдвэрийн Яамны харьяа арьс шир, ноосны үйлдвэрийн нэгдэл, Зүүнхараагийн спирт бал бурмын үйлдвэр үйлдвэрлэл хөгжүүлэх фонд, нийгэм соёлын арга хэмжээ, орон сууцны фондын, хөрөнгөөр үйлдвэрлэлийн явцуу дамжлагыг арилгах, хэсэгчилсэн шинэчлэлт хийх, ажилчдын гуанз, халуун усны газар, ахуйн үйлчилгээний бусад барилга байгууламжийг аж ахуйн аргаар барьж, ажиллах нөхцөлийг сайжруулах, техникийн хүч чадал ашиглалтыг нэмэгдүүлэх арга хэмжээг хэрэгжүүлэн, хөдөлмөрийн бүтээмжийг дээшлүүлж, бүтээгдэхүүний чанарын ахиц гаргаж байгаа нь бусдад үлгэртэй туршлага болжээ. Улаанбаатарын мах консервын комбинатын яс боловсруулах үйлдвэр, ноосны үйлдвэрийн нэгдлийн сүлжмэлийн үйлдвэр үйлдвэрлэлийн техник, технологийн бодлогыг бие даан бүтээлчээр шийдвэрлэж, шинэ технологи нэвтрүүлж, өргөн хэрэгцээний барааны нэр төрлийг олшруулан, чанарыг сайжруулах, нөөцийг ашиглах талаар үр дүнд хүрсэн нь аж ахуйн санаачилга хичнээн чухлыг харуулж байна. 

Үйлдвэрлэлийн хөгжлийн зүй тогтол, ирээдүйг мэдэх мэргэжилтнүүдийг төвлөрүүлсний хувьд үйлдвэр, аяс ахуйн газрууд үйлдвэр, завод инженер, техникчдийн потенциалыг бүрэн дайчилж, зөвхөн сар улирлын төлөвлөгөө биелүүлэх, өдөр тутмын ажлын хүрээнд эргэлдэх биш харин үйлдвэр аж ахуйн бие даасан ажиллагааг хангахад тус хүргэхүйц уян хатан систем нэвтрүүлэх. зохион бүтээх хөдөлгөөн өрнүүлэх, үйлдвэрлэлийн процессыг жолоодох, төлөвлөх ажилд электрон тооцоолон бодох техник, дэвшилт аргыг гүнзгий нэвтрүүлэх, үүнд чиглэсэн техникийн бодлогыг боловсруулж хэрэгжүүлэх ёстой. Орчин үеийн шинжлэх ухаан техникийн ололтыг үйлдвэрлэлд нэвтрүүлэн эзэмшихэд инженер, техникч, эрдэм шинжилгээний ажилтнуудыг дайчилж бие дааж ажиллах чадварыг нь хөгжүүлэн бүх талаар дэмжих асуудал үйлдвэр, завод комбинат, үйлдвэрлэлийн цэглэл, эрдэм шинжилгээний байгууллагуудын өөрсдийн бие даасан байдлыг бэхжүүлэхэд хөшүүрэг болох ёстой. 

Техник, технологийн нарийн түвэгтэй асуудлыг шийдвэрлэхдээ үндэсний мэргэжилтнүүдийн хүчийг зөв, идэвхтэй дайчилж ажиллах нь ялангуяа үйлдвэр, аж ахуйн анхан шатны нэгжид нэн их шаардлагатай байна. Хоёрдогч түүхий эдээс үнэт металл ялгах төхөөрөмж, олон ажиллагаат суурь машин зэрэг манай инженер техникчдийн зохион бүтээсэн машин төхөөрөмжийг ашиглаж байгаа мөртлөө ажиллах зарчмын хувьд ижил, бүтээмжээр нэг их илүүгүй тоног төхөөрөмжийг гадаадаас захиалж аваад түүнээ гүйцэд ашиглаж чаддаггүй зэрэг дутагдал байсаар байна. 

Материал орцыг багасгах, хэмнэх, үр ашигтай болгох, хаягдал багатай эсвэл хаягдалгүй технологи нэвтрүүлэх, хоёрдогч түүхий эд, хоёр дахь эрчим хүчийг өргөн ашиглаж, шинжлэх ухаан техникийн дэвшилт ололтыг нэвтрүүлэх, аж ахуйн механизмыг боловсронгуй болгох, тайлан тооцоо, хяналт шалгалтын үр бүтээлтэй аргыг нэвтрүүлэх энэ бүхэн нь бие даасан ажиллагааг хангах хөшүүрэг мөн тул чадварлагаар ашиглавал зохино. 

Сүүлийн жилүүдэд манай эдийн засаг удирдлагын системд зорилтот программын арга удирдлагын автоматжуулсан систем зэрэг орчин үеийн арга нэвтэрч, хэтийн төлөвлөгөө, прогнозчилол улс ардын аж ахуй, түүний салбаруудын түвшинд үндсэндээ нэвтэрч байгаа боловч үйлдвэр, завод, цех, хэсгийн хэмжээнд асуудлыг хангалтгүй хэрэгжүүлж байна. Нийт үйлдвэрлэх хүчний хөгжил, байршлын ерөнхий схем, БНМАУ, ЗСБНХУ-ын эдийн засаг, шинжлэх ухаан техникийн хамтын ажиллагааг 2000 он хүртэл хөгжүүлэх урт хугацааны программ, тухайн салбаруудыг хөгжүүлэх хэтийн схем, хөдөө аж ахуй, хүнсний зорилтот Программ болон бусад баримт бичгээр тодорхойлсон хөгжлийн чиг шугамын дагуу үйлдвэр, барилга, тээвэр, худалдаа, үйлчилгээ, хангамжийн салбарын анхан шатны үйлдвэр, аж ахуйн газар бүр үйлдвэрлэлээ хөгжүүлэх хэтийн төлөвлөгөө боловсруулж, техникийн бодлогоо бие дааж бүтээлчээр хэрэгжүүлэхэд инженер, техникч, бүтээлч ажилчдын хүч санаачилгыг төвлөрүүлэх, үүнд нь салбарын яам, тусгай газар, тэдгээрийн намын байгууллагууд нэн тэргүүнд анхаарах ёстой. 

Үйлдвэр аж ахуйн газрууд зөв, оновчтой тодорхойлсон техникийн бодлогыг шат дараатай хэрэгжүүлэх эдийн засаг, ёс суртахууны болон материаллаг боломж улам бүр сайжирч байна. Хөнгөн, хүнсний үйлдвэр, барилга холбооны салбарт аж ахуйн механизмыг төгөлдөржүүлэх, үйлдвэрийн газруудын эрхийг өргөтгөн үйлдвэрлэлийн удирдлага, төлөвлөлтөд хамт олны оролцоог нэмэгдүүлэхэд чиглэсэн эдийн засгийн туршилт нь үйлдвэрлэлийг бие даан аж ахуйчаар эрхлэн хөтлөх өргөн боломжийг олгон байна. 

Үйлдвэрлэл хөгжүүлэх болон нийгэм соёлын арга хэмжээ, орон сууцны фонд зэрэг үйлдвэр, аж ахуйн газрын аж ахуйн үйл ажиллагааны ашгаас байгуулсан фонд, түүнчлэн шинжлэх ухаан техникийг хөгжүүлэх болон ШВОС-ын зэрэг фондуудын технологийг төгөлдөржүүлэх, үйлдвэрлэлийн дамжлагыг шинэчлэх, өргөтгөх замаар явцуу хэсгийг арилган хөдөлмөрийн бүтээмжийг нэмэгдүүлэх, бүтээгдэхүүний чанарыг сайжруулахад чиглэсэн техник, зохион байгуулалтын арга хэмжээг бие даан шийдвэрлэхэд зарцуулах эрх хэмжээг нь өргөтгөхийн зэрэгцээ түүний материал, түүхий эд, сэлбэг хэрэгслийг хуваарилан материаллаг боломжоор бататгах талаар эдийн засгийн төв байгууллагууд, салбарын яам, газрууд оновчтой арга хэмжээ авч үйлдвэр, аж ахуйн газруудын бие даасан ажиллагааг бүх талаар дэмжин хөгжүүлэх хэрэгтэй байна. 

