Амьтанд хайртай сэтгүүлч нинжин сэтгэлийн шагнал хүртлээ

Манай сонины Нийгэм соёл, танин мэдэхүйн албаны сурвалжлагч Ч.Чулуунцэцэг "Цаазын тавцан дахь Мишад амьдрал хайрлая" хэмээх асуудал дэвшүүлсэн нийтлэлээрээ Монголын амьтан хамгаалах сангийн "Амьтанд ээлтэй хүн" шагналыг хүртлээ.
Нийгмийн ядуурал, улс төрийн бухимдал дээд цэгтээ тулсан өнөө үед араатан, амьтдыг хайрлан хамгаалах сэтгэлийн агаар түгээсэн хүнчилсэн нийтлэлүүдээр нь Ч.Чулуунцэцэгийг уншигчид андахгүй билээ. Түүнийг нинжин сэтгэлийн шагнал хүртсэнийх нь дараагаар дараахь асуултад хариулт авлаа. -"Амрита" бааранд хоригдож байгаад улсын циркт шилжүүлсэн Миша бамбаруушийн тухай бичсэн нийтлэлүүдийг уншигчид андахгүй. Ингэхэд Мишагаа анх яаж олсон юм бэ? -"Амрита" баарны гадаа бамбаруушийг гинжлэн хүмүүст үзүүлэн болгож, олны анхаарлыг татаж ашиг олох зорилгоор тэжээж байсан юм билээ. Бамбарууш өдөр ирэх тусам томорч идэх хоол нь дийлдэхээ болиод зан ааш нь хувирч эхлэхийн цагт циркт шилжүүлж өгсөн байсан. Циркийнхэн улсаас төсөвтэй байгууллага учраас бас түүнийг тэжээж дийлэхээ больсон байлаа. Ингээд БОЯ-нд хандаж Мишаг устгах уу эсвэл тусгайлан хөрөнгө мөнгө зарж тэжээх үү гэсэн асуудлыг тавьсан байсан. Тэр үеэс л Мишагийн тухай бичиж эхэлсэн дээ. Чухам үнэндээ тэрхүү мэдээлэл "Амьтан хамгаалах сангийнхны сонорт хүрснээр Миша цаазын тавцнаас амь хэлтэрч, идээ бээрээсээ салж, хоолтой залгаж, хуурай хэвтэрт тухлах болсныг хэлж болно. БОЯ уг асуудлыг сайдын зөвлөлийн хэмжээнд авч үзсэн боловч учир нь олдтол амьд байлга гэх үүргийг циркийнхэнд өгснөөс цаашгүй. Гэхдээ миша маань сайхан сэтгэлт хүмүүс, багачуудын буянаар хоногийн хоолтой байгаа. БГД-ийн 40 дүгээр сургуулийн 8 "В" ангийн сурагчид мөн дүүргийн "Эрдмийн ундраа" цогцолбор сургуулийн Х.Даваа-Ажрахгүй багштай 5 "Г" ангийн хамт олонд баярлаж буйгаа илэрхийлэхийн хамт "Амьтанд хайртай анги хамт олон"-оор шалгарсанд баяр хүргэе. -Мишаг ойд нь явуулчих "виз" өгч болоогүй юм уу? -Болохгүй л дээ. Угаасаа ойд амьдарч сураагүй хүний гар хараад сурчихсан амьтан болохоор ойд нь буцаан тавьсан ч хүн бараадах нь гарцаагүй. Тэгэхээр хүмүүст аюултай. Тийм болохоор одоо циркт арматурын төмөр торон дотор хөлийн чимээ чагнаад хэвтэж байсан нь түүнд өлзийтэй байж мэдэх юм. -Таны нийтлэлийн дараа сургуулийн сурагчид, бага насны хүүхдүүд эцэг эхээ дагуулан очиж хоол унд өгч байна гэж сонссон. Одоо ямархуу байгаа вэ? -Тийм ээ, хүүхдүүд чихэр боов аваачиж өгдөг. Бас жимс зардаг улсууд өөрсдийнхөө бараанаас илүүчилсээр байгаа. Нэгэнт түүнд зориулан хөрөнгө мөнгө гаргаагүй байгаа болохоор амьтанд хайртай сайн санаат хүмүүсийн ачаар амьдарч байгаа. -Ингэхэд та яагаад амьтны тухай нийтлэлүүд бичдэг юм бэ. Өмнө нь улс төрийн сэдвээр бичиж байсан байх аа? -Нэгэн өглөөний шуурхай дээр говьд мазаалай суурьшуулах төсөл хэрэгжих гэж байгаа мэдээг хэлснээс үүдэлтэй юм. Тэгэхэд ерөнхий эрхлэгч маань "Чи өөрөө яваад энэ тухай бич" гэсэн. Эхний удаа мазаалайн тухай бараг 10, 20 дахин бичиж түүнээ урж дахиад л шинээр бичиж байлаа. Тэгээд эрхлэгчийнхээ "Долоо дахь хөхний гавар" номыг уншсан. Бас зөвлөгөө авсан. Надад оюуны өмчөө харамгүй өгсөн ерөнхий эрхлэгчдээ баярлаж явдаг юм. Ч.Чулуунцэцэг "Амьтан хүнтэй л адилхан амьдрахын төлөө өрсөлдөж, үр зулзагаа хайрлах сэтгэлтэй байдаг юм. Гэтэл хүн бид дөнгөж төрсөн хүүхдээ хогийн саванд хийчихдэг болоод байгаа шүү дээ. Энэ тухай би хүмүүст хэлмээр санагддаг юм. Тэгээд амьтныг хүнчлэн бичиж эхэлсэн дээ" гэлээ. Тэрбээр өнгөрсөн жил "Зарааны хүү бөөдий эхдээ л зөөлөн" хэмээх нийтлэлийн номоо бүтээсэн билээ. 
Л.Шинэ 


