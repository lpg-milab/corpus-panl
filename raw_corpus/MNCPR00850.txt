Хоёр эмэгтэйн нэг нь ажлын байрандаа бэлгийн дарамтад өртдөг

"Ажлын байран дахь бэлгийн дарамтыг зогсооё" уриан дор хүний эрх, болон эмэгтэйчүүдийн төрийн бус 16 байгууллага хамтран эвсэл байгуулан ажиллаж байна. Эвслийн зохицуулагч "Эмэгтэйчүүдийн конвенц" ТББ-ын гүйцэтгэх захирал Ж.ГАНЧИМЭГТЭЙ энэ талаар ярилцлаа. 

-Ажлын байран дахь бэлгийн дарамт гэж юу вэ. Энэ талаар яриагаа эхлэе. 
-Энэ бол хүний эрхийн ноцтой зөрчил. Хүйсийн ялгаанаас үүдэлтэй хүчирхийллийн нэг төрөл гэж олон улсад хүлээн зөвшөөрдөг байна. Мөн эмэгтэйчүүдийг бэлгийн сэдэлтэйгээр дооглон тохуурхахаас эхлээд хүсээгүй байхад шахалт дарамт үзүүлж бэлгийн харилцаанд оруулах хүртэл үйлдэгддэг дарамт юм. 
-Ажлын байран дахь бэлгийн дарамт гэмт хэрэг мөн үү?
-Яах аргагүй нууц, далд явагддаг, ихэнхдээ гэрчгүйгээр үйлдэгддэг гэмт хэрэг мөн. Гэтэл манай нөхцөлд гэмт хэрэг гэж үзэх нь хэцүү л дээ. Энэ нь олон учир шалтгаантай. Ажлынхаа байранд хамт олны дунд янз бүрийн, тухайлбал бие биенээ хөгжөөх гэж насанд хүрэгчдийн асуудлаар онигоо ярих, биед хүрэх тохиолдол байдаг.Тэр бүхнийг бэлгийн дарамт гэж үзэж болохгүй. Мөн судалгаанаас харахад бэлгийн дарамтад өртөгч хуулийн байгууллагад хандах, түүнийг нь шийдвэрлэсэн тохиолдол байдаггүй. Үүнийг хууль, эрх зүйн орчин байддаггүйтэй холбон тайлбарлаж болно. Хамгийн гол нь санаатайгаар, бэлгийн харьцаанд орох зорилготой, бэлгийн сэдэлтэй яриа өдөх, биед нь хүрэх зэрэг нь ажлын байран дахь бэлгийн дарамтлал юм. Гэхдээ энэ асуудлыг ганцхан эмэгтэйчүүдийн хувьд авч үзэж болохгүй л дээ. Учир нь эрэгтэй хүмүүс ч энэ төрлийн дарамтад өртдөг. Өнөөгийн нийгэмд ихэнх тохиолдолд эрэгтэй хүмүүс удирдах түвшинд байна. Тиймээс эмэгтэйчүүд ажлын байран дахь бэлгийн дарамтын хохирогч болж байгаа юм. Би дээр хэлсэн хууль эрх зүйн орчноос гадна хохирогчийн орчин тойрныхны хүлээн авах чадвар муу, энэ талын мэдлэг дутуу байдаг нь эмэгтэйчүүд дуугүй өнгөрөх нэг шалтгаан болж байгаа юм. 
-Богино банзал, энгэр задгай хувцас өмссөн эмэгтэй хүнийг "нүцгэлж" хардаггүй эр хүн гэж байхгүй шүү дээ. Тиймээс эмэгтэйчүүд өөрөө өөрийгөө өгөөш болгоод байгаа юм шиг санагдах юм? 
-Энэ тухай олон хүн хэлдэг л дээ. Ажлын байран дахь бэлгийн дарамтлыг сэдээж байна гэж. Энэ бол тийм биш юм. Ямар хувцас өмсөж зүүх нь тухайн хүний эрх.
-Ажлын байран дахь бэлгийн дарамт асуудал талаасаа их ээдрээтэй, ойлголтын хувьд хэцүү асуудал шиг санагддаг. 
-Тийм л дээ. Тухайн нөхцөл байдал, зорилго энэ тэр гээд олон асуудлыг хамтад нь авч үзэх хэрэгтэй. Тухайн эмэгтэйг хүсээгүй байхад гэдгийг л чухалчилж авч үзэх хэрэгтэй. Энэ нь нэгдүгээрт эмэгтэй хүн хүйсээр. Хоёрдугаарт сайхан зүс, гоо биетэй төрснөөрөө гадуурхагдаж байгаа хэрэг. 
-Хэлбэрийн хувьд? 
-Үндсэн дөрвөн хэлбэртэй гэж ярьдаг. Хэл амаар, үйл хөдлөлөөр, биеэр дарамтлах хэлбэрийн илрэл, тэгээд үр дагавраар дарамтлах хэлбэр гэж байна. Эхний гурав нь ойлгомжтой байгаа байх. Үр дагавраар дарамтлах гэдэг нь өндөр цалин, сайн дүн, боломж амлаж оронд нь бэлгийн таашаал үзүүлэхийг шаардах, тулгах юм. Ерөнхийдөө хэл амаар, үйл хөдлөлөөр дарамтлах хэлбэр нь хэвшил болсон байдаг. Энэ нь амьдралын олон жишээнээс харагддаг. 
-Эрэгтэй хүмүүс дарамтанд өртдөг гэж та хэллээ? 
-Цөөхөн л дөө. Гэхдээ цөөхөн гэлтгүй, хүйсийн ялгаанаас үүсч байгаа ажлын байран дахь бэлгийн дарамтын тухай л ярьж байгаа юм. Хохирогчдын 90 хувь нь эмэгтэйчүүд байдаг учраас би энэ талаар арай түлхүү яриад байна. 
-Бэлгийн дарамтлагчид албан тасалгаанд гэлтгүй сургуулийн орчинд байсаар л байна.
-Тийм шүү. Саяхан хийсэн судалгаагаар боловсролын салбарт бэлгийн дарамтлалын асуудал өндөр хувьтай гарсан байна лээ. Тэгэхээр ажлын байр гэдгийг ганцхан албан тасалгаа гэж ойлгож болохгүй. Багш хүн бэлгийн дарамтлагч болж, ёс зүйгүй байна гэдэг бол харамсалтай. Манай байгууллага судалгаа хийсэн. Эндээс харахад ЕБС-ийн зарим багш эмэгтэй хүүхдийг бие бялдрын хөгжилтэй холбоотойгоор хэл амаар доромжлох, хочлох зэрэг явдал байгаа нь тогтоогдсон. Ажлын байран дахь бэлгийн дарамтлал нь хүнлэг байх, хүний эрх, ёс зүйтэй холбоотой болж таарч байгаа юм. 
-Өнөөдөр танай байгууллагад ажлын байран дахь бэлгийн дарамтад өртсөн хүмүүс хандсан тохиолдол бий юу? 
-Одоохондоо байхгүй байна. Гэхдээ байсаар байгааг нь бид мэдэж байгаа шүү дээ. Тиймээс хэн ч, хэний ч хүлээн авалгүй бэлгийн шинжтэй үйлдлүүдээс татгалзах, дүргүйцлээ илэрхийлэх, түүнийг эсэргүүцэх бүрэн эрхтэй. Хэрэв хэн нэгэн ямар нэг дайралтад өртсөн, эсвэл хүчиндүүлсэн бол манай байгууллагад хандаж болно гэдгийг хэлмээр байна. Ажлын байран дахь бэлгийн дарамтлалыг зогсооё гэсэн сэдвээр орон нутагтаа 30 сургагч багш бэлдээд байна.
-Хоёр эмэгтэйн нэг нь ажлын байран дахь бэлгийн дарамтанд өртдөг гэсэн таамгийг Монголын эмэгтэйчүүдийн сангаас гаргасан байна лээ. Манай аймгийн хувьд? 
-Одоохондоо судалгаа хийгдээгүй байна. Гэхдээ хүмүүс хоорондоо дарга тэглээ, ингэлээ гэсэн яриа алхам тутамд л сонсогдож байна.
-Тэгвэл ажлын байран дахь бэлгийн дарамтлалыг зогсоох хамгийн эхний гарц юу вэ? 
-Энэ чиглэлээр орон нутагт мэдээлэл, сурталчилгаа сайн хийх хэрэгтэй байна. Дараагийн алхам бол хууль эрх зүйн орчинг таатай болгох, бусад хуулиудад нэмэлт өөрчлөлт оруулах юм. Тэгэж байж энэ гэмт хэрэгт хариуцлага тооцох нөхцөл бүрдэнэ.
