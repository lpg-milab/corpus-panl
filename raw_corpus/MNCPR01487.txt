Алтан жишиг

Үе үе сэтгэл сэргэм, бараг афоризм болчихмоор зүйл хэлдэг хүмүүс мэр сэр байдаг. Энд улс төрийн хүрээнийхнийг өгүүлж байна л даа.
Саяхан УИХ-ын гишүүн Р.Гончигдорж "Үзэл бодол гэдэг хүнд өөрт нь хадгалагдаж явдаг эрх чөлөө юм. Түүнийгээ харин хэрхэн зарцуулах нь өөрийнх л хэрэг" гээд урвалтын өнгийг тодорхойлохыг хүсэхэд "Улаан дээрх хар" гэжээ. Зарчим нь тодорхой, үзэл бодол нь бэхэжсэн байхын гайхамшгийг түүний энэ хоёр өгүүлбэрээс л олж харж болно. Үзэл бодол хэмээх өөрийн өмчөө хайр найргүй зарвал хувь хүн улс төрчийн хувьд мөхөх болно гэсэн үг л дээ. Бага товч томъёололтой, их агуулгатай ийм энгийн дүрмээр амьдрал, түүний дотор их улс төр зохицуулагдаж байдаг бололтой. Ийм л хэм хэмжээ, алтан жишигтэй байж юмсыг цэгцэнд оруулж, эрэмбэнд байршуулна. Саяхан дунд сургуулийн манай зэрэгцээ ангийн залуу нийтийн амьдралд тогтоод буй буруу жишгийн тухай хөндсөн байна. Зөв юм. Гэхдээ нийтийн жишиг гэж байдаггүй. Жишиг бол хэм хэмжээ юм. Хэм хэмжээ учраас тухайн системийн тогтсон хууль, зүй тогтлын хүрээнд яригддаг. Тиймээс нийгэмд буй гаж үзэгдлүүд жишгийн хэмжээнд харагдах учиргүй. Өөрт буй үзэл бодол хэмээх эрх чөлөөгөө бололцооны, аль эсвэл хувь зохиолынхоо эрхээр зарцуулаад ирэхээр улстөрчийн, ёс суртахууны, засаглалын гэх мэт хувийн жишиг бий болно. Энэ бүгдийг нэгтгээд жишиг гэх аргагүй. Хувийн жишгүүдийн дундачлал нийтлэг жишиг гэх нь ч учир дутагдалтай. Бүр их осолтой байж ч мэднэ. Нийтийн хэмжээний нийтлэг үйл хөдлөлийн хүрвэл зохих, түүний тэмүүлэх, түүнийг чиглүүлэгч өндөрлөг нь жишиг байдаг. Жишигт олон түмэн нийтлэг утгаараа ойртож очихоос бус хүрч чадамгүй. Олон нийтийн дийлэнх олонхи хүрвэл зохих жишгийг хөтөлдөг тэргүүний хүмүүс нийгэмд үргэлж байдаг. Улс орныг хаашаа явахыг хөтлөх эрх, үүрэг бүхий субъектын хувьд улстөрчдийн тогтоож буй жишгийг ийм учраас энд алтан жишиг гэж нэрлээд байгаа юм. Тогтсон зүй тогтол, хуулийн хэм хэмжээнд тусгагдаагүй ч тэдгээрийн үзэл санаа, утга агуулгатай нийцсэн, тэдгээрийн дээр байдаг эрхэм зүйлийн тухай яриа юм л даа. Яригдаад буй буруу жишгийн хувьд түүнийг хөтөлж яваа тохиолдлын үйл явдал, үзэгдэл (зүй тогтол биш гэсэн үг) байж таарах нь. Энэ тохиолдолд "жишиг нь ийм юм" гэсэн нэрийн дор өөрийн дургүйг, эсвэл хууль бусыг үйлдэж, өөрийн бодсоноос өөрийг хийх үйлдлээ нуух оролдлого л байдаг. Угтаа бол жишигтэй огт хамааралгүй зүйл юм. Түүнийг илрүүлж устгах нь харин тогтсон жишиг юм. Оршин тогтнохын тулд бусдын оршин тогтнолд гэм хор учруулж болохгүй, үгүй ядаж санаатай учруулахаас зайлсхийж явах нь ардчилсан нийгмийн үндсэн санаа юм. Өмнө Р.Гончигдоржийн хэлсэн өөрт хадгалагдаж буй эрх чөлөөг (үзэл бодлыг! !! ) хэрхэн зарцуулах нь өөрийн хэрэг мэт боловч бусдад байгаа бас тийм эрхээр зохицуулагддаг, хязгаарлагддаг. Өөрт байгаа эрх чөлөөнөөс айгаад ирэхээрээ, зугтахаараа нийтийн жишиг гэж өөрийн зохиосон домог руу орж нуугддаг. Эрх чөлөөнөөс айх ёсгүй, түүнийгээ омог бардам ашиглах ёстой, өөрийн эрх чөлөө бусдын эрх чөлөөг боогдуулах үндэслэл биш гэсэн үнэт зүйлийг хамгаалж байдгаараа улс төрчийн хувьд Ц.Элбэгдорж бас л алтан жишгийг энэ нийгэмд тогтоож өгчээ. Хүн бүр түүн шиг эрх чөлөөтэй байж чаддаггүй ч түүнд тэмүүлж буй учраас түүнийг дэмжиж хайрладаг. Эрчим хүчний эх үүсвэрийн төлөөх дэлхийн дайны хөлд жижигхэн Монгол маань өртчих вий хэмээн айн адислаж, өглөө үдэшгүй сэтгэлээ чилээж яваагаараа Э.Бат-Үүл эх орончийн жишгийг тогтоогоод байна. Гадаад зах зээлд идэвхтэй оролцож, эдийн засгийн өсөлтөд бага, оновчтой хөрөнгө оруулалт чухлыг номлож байдгаараа Да.Ганболд, Р.Амаржаргал, О.Чулуунбат нар эдийн засгийн сэтгэлгээний жишгийг тогтоожээ. Монгол хүн сэтгэлгээний цараар бусдын жишигтэй адил, их уншиж мэдэх, бичихийн гайхамшгийг Б.Баабар, Ц.Гомбосүрэн нар харуулж байна. Ийм л алтан жишгийн тухай яриад байна. Нийгэмд үүссэн бэрхшээлийн талаар олон нийтийн чөлөөт ярилцлага чухал, олон нийт асуудлын голыг олж харах, тэнцвэртэй мэдээллээр хангагдах жишиг тогтох учиртайг Нээлттэй Нийгэм Форум, Ногоон Намын Д.Энхбат нарын хүмүүсийн хийсэн "Форум" нэвтрүүлэг нээн тогтоосон гэж боддог. Монголын улс төрийн хамгийн том намын дарга, гүйцэтгэх засаглалыг тэргүүлж байгаа хүний хувьд С.Баярын тогтоож буй, тогтоох гэж хичээж буй жишгийн талаар арай илүү дэлгэрэнгүй тоочих нь зүйд нийцнэ гэж үзсэнийг маань хүлээж авна биз ээ. Юуны түрүүнд С.Баяр хариуцлагын жишгийг тогтоож байна. Нэг багийн гишүүн гэх тогооны улс төрийн болхи сэтгэлгээгээр даварсан, хууль зөрчсөн хэнийг ч хайрлахгүй, бүр өршөөхгүй байх учиртай жишиг ноёлбол түүний энэ цаг үед тогтоосон алтан жишиг болно. Үүнтэй адил зөвшөөрөл олгодог эрх мэдлийг хэтрүүлэн ашигладаг, нийтийн ой санамж муу, мэдээлэл шуурхай хүрэх боломж хязгаарлагдмалыг ашиглан, мэдээлэл түгээхгүй байх, худал мэдээлэл цацах замаар хувийн эрх ашгаа урьтал болгон байгаа төрийн албаны бусармаг үйлдлүүд хариуцлагад татагдах учиртай. Гэхдээ нийгэмд ажиглагдаж байгаа буруу үйл явдлуудын нэг болох хэн нэгэнд таалагдаагүй бол ул үндэсгүй гүтгэдэг арга барилаар хийгдсэн үндэсгүй мэдээлэл маягийн гүтгэлэг, матаас хариуцлага тооцох шалтаг, шалтгаан болох учиргүй. Зөвхөн нотлогдсон баримт л хариуцлага тооцох үндэслэл байх учиртай. Ажил хийхэд гардаг зайлшгүй алдаа, ажил хийсэн нь арван тамтай байгааг тооцсон өршөөнгүй хариуцлагын тогтолцооны жишиг байх нь зүй. Хариуцлага тооцох нь гарцаагүйг хариуцлага хүлээх этгээд өөрөө, бүр урьдчилаад ухаарсан байх, үг дуугүй хүлээн зөвшөөрдөг торгон жишгийг энд хэлж байна. Засаг төрийн ажил ойлгомжтой хэлээр, товч тодорхой явахын утга учрыг, жишгийг С.Баяр тогтоож эхлэв. Засгийн газрын ажил бол өдөр тутмын хийх л ёстой, тэгж онцгойлж, сүржигнээд байх зүйл биш, хэт их ярьдаггүй, огт дуугүй байж болдоггүй хэм хэмжээтэй, парламентын дор үг дуугүй захирагддаг жишигтэй гэдгийг олон "нялх" бөгөөд байгалийн цагаараа харин нялх биш болсон улс төрчдөд сануулж байна. Улс төрийн нөлөөгөө ашиглаж, улс төрийн муйхарлалаар явж болохгүйг тэрбээр сургаж байна. Болох, болохгүйн зааг гээч жишиг энэ улс төрд байдгийг энэ богино хугацаанд харуулж чадаж байна. Асуудлыг шийдэхийн тулд л шийддэг муйхар арга барилаас буцаж харилцан хүндэтгэлийн, нийтлэг сэтгэлгээний улстөр хийхийг намуудад, парламентад сануулж үлгэр үзүүлэв. Улс төрийн хөлөг дээр тавих өргийн дүрмээ бүхэнд нээлттэй ил тод болгодог зарчмыг хэрэгжүүлж жишгийн хэмжээнд С.Баяр хүргэв. Улстөрч хүн зөөлөн, уучлал гуйх чадвартай байх жишгийг тавив. Алдаагаа нуудаггүй байхыг ч сургалаа. Хонгорын хордлогын эмгэнэлт явдлын гэм бурууг Засгийн газар хүлээж байгааг тэр мэдэгдсэнээр төр засаг бол нэг цул юм, өмнө нь хэн байснаас үл хамааран иргэдээсээ хүлцэл өчих улс төрийн шинэ жишгийг тогтоож эхэллээ. Асуудал гарвал буруутныг хайх бус, өмнөх хүмүүс рүүгээ бухаж булздаг хөгийн явдлыг халж, ард олон хэний хийсэн лай ланчиг болохыг ухаарах сөхөөтэйг хүндэлдэг гэдгээ С.Баяр үүгээр нотолсон юм. Юмыг түр зуур аргалаад өнгөрөхгүй, хүн мартамхайг ашиглахгүй байх алтан зарчмыг тунхаглав. Ийм л учраас түүний нэр хүнд иргэдийн дунд тогтвортой өссөөр байна. Улстөрчийн хувьд улс төрийн тамын тогоонд олон жил чанагдаж, ялж ялагдаж сурсны хүчинд шийртэй улс төрчийн буурь зааж байгаа нь манай улсын улстөрчдийн цөм болсон цөөнгүй хүмүүсийн эгнээнд багтах жишигт хүрчээ. Тухайн асуудлаар парламентын хэлэлцүүлгээр ялагдсан ч за яахав, би хичээгээд үзлээ, болсонгүй, дахиад л оролдъё гэх итгэл тээж яваа биз ээ. Бухимдаж уурлан, занаж хорсон сүржигнэхгүй нь сайхан байна. Төв талбайд "нээлттэй" өдөрлөгүүд хийгдэж хэрэггүйгээр албан хаагчдаа ядраагаагүй л байна. Харин хэлэлцүүлэг, харилцан ярилцлага, улс төрийн буулт, уян хатан чанарууд, хатуу чанга хариуцлага түүнийг чимж байна. Тогооны улс төрийн сураг үнэртэхгүй байгаа нь сайшаалтай. Тийм учраас бага гэсэн ч зөв уур амьсгал, мартагдсан шинэ жишгүүд тогтож эхэлсэнд нийгэм, түүний олон салаа мөчир итгэл найдвараар дүүрэн байна. Муу юм болох нигууртай бол нэгэн цагт болж таарна гэх Эдди Мерфигийн алдарт хууль, анхааруулга байдаг. Хөгжсөн орнуудад нийгмийн сэтгэлгээний загвар болтлоо тогтсон жишиг бол энэ юм. Амьдрал ээдрээтэй, шоглоом наргиантай, хүн өөрөө төгс төгөлдөр биш учраас хаа нэгэн газарт эмзэг, сул тал нь хамгийн тохиромжгүй цаг үед гарч ирэн түүнийг баллахад бэлэн байдаг гэсэн л үг. Тиймээс хаа ч, хэзээ ч сул тал, муу бүхнээ анхаарч яваарай гэсэн захиас юм. Амьдрал өөрөө хүслээс ч илүү баялаг учраас нийгэмд тогтож байгаа шинэ жишигт зохицсон сэтгэлгээгээ ч хөгжүүлэх шаардлагатай болжээ. 
