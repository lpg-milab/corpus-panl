№164 (15813) 
1984 ОНЫ ДОЛДУГААР САРЫН   10.
ХАГАС ЖИЛИЙН ДҮН, ӨНӨӨГИЙН ЗОРИЛТ

Манай орны улс, ардын аж ахуй, соёлыг хөгжүүлэх энэ оны эхний хагасын төлөвлөгөөт зорилт амжилттай биелсэн нь << Үнэн >> сонины уржигдрын дугаарт нийтэлсэн Статистикийн төв газрын мэдээллээс тодорхой байна. Улс ардын аж ахуйн гол салбарууд хөдөлмөрийн бүтээмж өсгөх төлөвлөгөөг давуулан, өнгөрсөн оны мөн үеийнхээс 9, 2 хувь илүү аж үйлдвэрийн бүтээгдэхүүн үйлдвэрлэж, 4 - 8, 4 хувь илүү барилга угсралт, ачаа тээврийн ажил гүйцэтгэсэн байна. Худалдаа, үйлчилгээ, материалтехникийн хангамж, ардын боловсрол, соёл, шинжлэх ухааны байгууллагын төлөвлөгөөт зорилт амжилттай биелжээ. Энэ бүхэн нь МАХН-ын удирдлагаар, ЗХУ, ах дүү социалист бусад орны тусламжид түшиглэн МАХН-ын XVIII их хурлын шийдвэрийг хэрэгжүүлэх үйлсдээ манай орны хөдөлмөрчдийн олж байгаа ололт амжилтын нэг хэсэг, Монгол ардын хувьсгалын 63 жилийн ойд барьсан хөдөлмөр бүтээлийн бэлэг мөн. 

Уулын баяжуулах << Эрдэнэт >> комбинат, Цагаан-Овоо, Таван толгойн нүүрсний уурхай, арьс ширний үйлдвэрийн нэгдэл, нэхий эдлэлийн үйлдвэр, хөнгөн бетоны завод зэрэг олон арван үйлдвэр, аж ахуйн газрынхан үйлдвэрлэлийн жигд ажиллагааг хангаж, эдийн засгийн үзүүлэлтийг тогтвортой дээшлүүлэн, энэ оны бүх ард түмний социалист уралдаанд хошуучилж явна. Бүх салбарт материал түүхий эдийг хэмнэх, бүтээгдэхүүн, ажил үйлчилгээний чанарыг дээшлүүлэх талаар шинэ ахиц амжилт олж байна. 

Монголын ард түмэн энэ оны сүүлийн хагасад МАХН-ын III их хурал хуралдсаны болон БНМАУ-ыг тунхагласны 60 жил, Зөвлөлт, монголын цэрэг Халхын голын районд японы түрэмгийлэгчдийг ялсны яруу алдарт 45 жилийн ойг анд нөхдийнхөө хамт ёслон тэмдэглэх болно. Эдгээр их ойг ажил хөдөлмөрийн гарамгай амжилтаар угтах нь манай олон нийт хөдөлмөрчний хариуцлагатай үүрэг, нэр төрийн эрхэм үйлс мөн. 

Өнгөрсөн зургадугаар сард Москва хотноо ЭЗХТЗ-ийн гишүүн орнуудын Дээд хэмжээнд болсон эдийн засгийн зөвлөлгөөн дэлхий дахины ач холбогдолтой түүхэн шийдвэр гаргалаа. Улс ардын аж ахуй, соёлын бүх салбарт улам эрчимтэй шургуу ажиллаж 1984 оны аж ахуй, соёлын төлөвлөгөөт бүх зорилтыг жигд давуулан биелүүлснээр тус зөвлөлгөөний шийдвэрийг хэрэгжүүлэхэд тодорхой хувь нэмэр оруулж, бодит социализмын хүч чадлыг бэхжүүлэх, энх тайвныг сахин хамгаалах үйл хэрэгт бүх хүч бололцоог дайчлах нь манай орны хөдөлмөрчин. хөдөлмөрийн хамт олон бүрийн интернационалч ариун үүрэг мөн. 

Иймд нам, улс, олон нийтийн бүх шатны байгууллага боловсон хүчин бүр хийж гүйцэтгэсэн ажлынхаа хүрсэн түвшин, чанар, эцсийн үр дүнг бодитойгоор дүгнэн үзэж, өндөр үр дүнд хүрэхийн төлөө хөдөлмөрчдийн улс төр, хөдөлмөрийн идэвхийг дайчлан өрнүүлэх нь цаг үеийн нэн чухал зорилт болж байна. 

Машин тоног төхөөрөмжид эвдрэл гарсан, материал, түүхий эдээр тасалдсан зэрэг шалтгааны улмаас Дарханы цементийн завод, Булганы Сайхан-Овоогийн нүүрсний уурхай, Ховд аймгийн нийтийн аж ахуй үйлчилгээний газар эхний хагас жилд бараг сар дараалан төлөвлөгөө тасалж, хэрэглэгч байгууллага, хөдөлмөрчдийн хэрэгцээг тохируулжээ. Ийм байгууллага бусад аймаг, хотод ч цөөнгүй байна. Ашиглалтад өгөх болон онц чухал барилгын төлөвлөгөөг биелүүлсэнгүй. Ажил хэрэгт хуучин арга барилаар, хариуцлагагүй хандсан болон эцсийн бүтээгдэхүүний гаргалтад шууд нөлөө бүхий тээвэр, хангамжийн байгууллагын ажлын уялдаа хангалтгүй байгаа тийм газарт л төлөвлөгөө тасарч байна. Энэ учраас эхний хагас жилийн төлөвлөгөө тасалсан байгууллага бүр нөөц бололцоогоо шавхан дайчилж, төлөвлөгөөний дутууг нөхөж, улмаар 1984 оны төлөвлөгөөг заавал биелүүлэх бодит нөхцөлийг хангаж үр бүтээлтэй ажиллах хэрэгтэй. Бүх нийтээр анхаарах одоогийн гол чухал асуудлын нэг бол цаг агаарын тааламжтай нөхцөлд найдаж тайвшрах, эхний хагас жилийн ажлын зарим амжилтад сэтгэл ханаж ажил цалгардуулахын аливаа илрэлтэй газар бүр эрс шийдвэртэй тэмцэх явдал мөнийг мартаж болохгүй. 

Мал оторлолт болон үнээ, гүүний нийлүүлгийг сайн зохион байгуулах, зун цагийн малын хорогдлыг таслан зогсоох, ноос бэлтгэлийн дутууг яаралтай гүйцээх, цөцгийн тос бэлтгэх төлөвлөгөөг есдүгээр сарын нэгний дотор биелүүлэхээр шуурхайлах явдал манай хөдөө аж ахуйн хөдөлмөрчдийн хойшлуулшгүй чухал үүрэг мөн. Одоо хадлан тэжээл бэлтгэх, тариа ногоо хураах, өвлийн бэлтгэл хангах зэрэг цаг үеийн ээлжит ажил эхлэх боллоо. Эдгээр ажлыг аль болох богино хугацаанд чанартай хийж гүйцэтгэхэд социалист уралдаан, үзэл суртал зохион байгуулалтын ажлыг бүрэн чиглүүлж, хамт олны идэвх санаачилгыг өрнүүлэх явдал Төв, орон нутгийн нийт байгууллагын нэн чухал зорилт болж байна. 

Энэ оны дөрөвдүгээр сард МАХН-ын Төв Хороо, БНМАУ-ын Сайд нарын Зөвлөлд болсон төв, орон нутгийн удирдах ажилтны зөвлөлгөөний шийдвэрийг хэрэгжүүлэх ажлын явцад аймаг, сумын намын байгууллага байнга хяналт тавьж дутагдлыг цаг алдалгүй арилган, ололт амжилтыг арвижуулахад бүх хүч нөөцийг дайчлах ёстой. Үүний хамт үйлдвэрлэл үйлчилгээний бүх нэгж хэсэг сахилга, дэг журмыг улам бэхжүүлж, арвилан хэмнэх, чанарын үзүүлэлтийг дээшлүүлэхийн төлөө тэмцлийг хүчтэй болгож, ам, ажил, шийдвэр, гүйцэтгэлийн нэгдлийг ягштал хангах талаар манай орны коммунистууд манлайлан ажиллах хэрэгтэй. 

Өчигдөр БНМАУ-ын Сайд нарын Зөвлөлийн хуралдаан болж, улс ардын аж ахуй, соёлыг хөгжүүлэх 1984 оны төлөвлөгөөний эхний хагас жилийн дүнг хэлэлцэж цаашид хийж гүйцэтгэх ажил, биелүүлэх арга замыг тодорхойлон заалаа. Иймд аймаг, хотын АДХ-ын гүйцэтгэх захиргаа, яам, тусгай газар бүр БНМАУ-ын Сайд нарын Зөвлөлийн хуралдаанаас өгсөн заалт, шийдвэрийг хэрэгжүүлэх ажлыг улсын баяр наадмын маргаашаас эхлэн шуурхай зохион байгуулж, их ой угтсан социалист уралдаан, ажлын эрч далайцыг нэмэхэд гол ажлаа чиглүүлбэл зохино. 

