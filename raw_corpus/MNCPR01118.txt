Яаралтай тусламжийн төв зуу орчим шинэ машинтай болно

Яаралтай түргэн тусламжийн төвийг шинэчлэх, өргөтгөхөд зориулан улсын төсвөөс 1.6 тэрбум төгрөг төсөвлөөд байгаа билээ. Энэ нь тус төвд 1996 оноос хойш сүүлийн арав гаруй жилд хийгдээгүй том санхүүжилт юм. Энэ талаар тус төвийн дэд захирал С.Ариунболдтой уулзаж ярилцлаа.
-Танай төвийг шинэчлэх зорилгоор улсын төсвөөс нэлээд хэмжээний мөнгө гаргаж байгаа. Энэ ажил хэзээнээс хэрэгжиж эхлэх вэ? -Манай яаралтай тусламжийн төвийн парк шинэчлэлт болон тоног төхөөрөмжийн асуудалд УИХ-аас 1.6 тэрбум төгрөгийн төсөв гаргаж өгсөн. Одоогийн байдлаар санхүүжилт зөвхөн цаасан дээр батлагдчихсан байгаа. Энэ нь ажил хэрэг болох гэсээр ирэх оны таван сараас ажил эхлэх төлөвтэй байна. Үүгээр авто машин, тоног төхөөрөмжүүдийг шинэчлэх, эмч нарынхаа тоог нэмэгдүүлэх болон дүүргүүдэд салбар эмнэлгүүд байгуулахаар тусгагдаад байгаа. -Одоо танай төв техник технологи, боловсон хүчний хувьд ямар түвшинд үйл ажиллагаа явуулж байна вэ? -Өнөөдрийн байдлаар манай төв дуудлагад явдаг 42 машин, 68 эмчтэй үйл ажиллагаа явуулж байна. Авто машинуудын 80 гаруй хувь нь ОХУ-ын Пургон, "ГАЗ 24" маркийн машин эзэлдэг. Тоног төхөөрөмжийн хувьд гэхэд л дуудлагын машин маань дамжуурганаас өөр тоноглолгүй. Мөн захиргаа, авто аж ахуй гэсэн хоёр байртай. Нэг өдрийн ээлжинд 18 эмч, таван машин гардаг. -Санхүүжилт ирснээр хэрхэн шинэчлэгдэх вэ. Одоо тулгамдаж байгаа асуудлуудыг бүрэн шийдвэрлэж чадах уу? -Энэ удаагийн шинэчлэлээр манай бүтэц зохион байгуулалт хоёр дахин нэмэгдэнэ. Ямар ч гэсэн бүрэн тоноглогдсон 100 авто машинтай болно. Тэхдээ зүгээр нэг машин биш ЭМЯ-наас гаргасан түргэн тусламжийн авто машинд хамрагдах 23 нэр төрлийн хэрэгслээр тоноглогдсон байх гэдэг шаардлагыг бид тавьж байгаа. Машин бүр өвчтөн авч явах тохь духтай нөхцөл бүрдсэн дамжуурга, амьсгалын аппарат, дусал залгадаг, бүр шаардлагатай үед машин дотор төрөх боломжтой байх гэсэн шаардлагуудыг тавьж байгаа. Дуудлагад явдаг эмч нарын тоог 80-100 хувь нэмэгдүүлнэ. Ингэснээр тус бүр 30 эмч, сувилагч, жолооч, бүрэн тоноглогдсон машиныг нэг өдрийн ээлжинд гаргах юм. Мөн СХД, ХУД, ЧД, БЗД, БГД-д шинээр түргэн тусламжийн салбар эмнэлэг байгуулна. Уг нь бид түргэн тусламжийг дээд тал нь 20 минутын дотор үзүүлэх ёстой байдаг. Гэтэл бодит байдал дээр замын бөглөрөө, замбараагүй хаягнаас болоод нэгээс хоёр цаг явж байж очих газраа очдог. Тэгээд өвчтөнөө аваад явахад тусламжийн машин маань дотор эмчилгээ хийх боломж хомс хүндрэл их гардаг. Харин шинэ бүтцээр машиндаа эмчилгээ хийх, дүүргүүдэд салбартай болсноор цаг хугацаа хожих гээд олон асуудлууд хөнгөрөх боломжтой байгаа. Ер нь 1996 оноос хойш хотын хүн ам 500 мянга байхад тохирох бүтцээрээ л ажилласаар өдий хүргэлээ. Гэтэл одоо манай хотын хүн ам нэг саяд хүрчихээд байна. Ачаалал үнэхээр ихэссэн нь тодорхой. -Танай төвд өдөрт хичнээн дуудлага ирж байна. Аль төрлийн дуудлага давамгайлдаг вэ? -Дунджаар 350-400 дуудлага ирдэг. Манай статистик мэдээгээр энэ онд нийт 125 мянган дуудлага ирсэн байна. Ирж байгаа дуудлагуудын ихэнх хувийг таван төрлийн өвчлөл эзэлдэг. Нэгд, зүрх судасны өвчлөл хамгийн өндөр байр эзэлдэг. Хоёрт, сүүлийн үед их гарч байгаа осол гэмтлийн дуудлага, гуравт, артерийн даралт ихсэх, амьсгалын замын өвчлөлүүд. Дөрөвт, төрөх болон эмэгтэйчүүдийн дуудлага ихэсч байгаа энэ нь гахай жилтэй холбоотой болов уу. Төрөлтийн дуудлага энэ жил хоёр дахин ихэссэн. Сүүлийн үед манай дуудлагын ихэнх хувийг 350-400 дуудлагын 10 гаруй хувийг архидан согтуурахтай холбоотой дуудлага эзлэх болсон. Энэ нь баяр ёслол ихэссэнтэй холбоотой. Үүнийг олон жилийн дунджаас харж болно. Жирийн өдрүүдэд өдөрт согтуугийн 10 дуудлага ирдэг байсан. Харин одоо 40 гараад явж байна. Энэ нь бидний ажилд их хүндрэл учруулдаг. Үнэхээр хэрэгцээтэй дуудлага дээрээ очмоор байхад архи их хэмжээгээр хэрэглэн хордлогод орсон дуудлагууд их ачаалал болдог. Сүүлийн үед хөлдөлт, осголтын дуудлага өдөрт гурваас дөрөв гарч байна. П.ЭНЭБИШ 
