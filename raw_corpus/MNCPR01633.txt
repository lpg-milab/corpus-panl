Гандан, Ерөнхийлөгч хоёрын аль нь том бэ?

Цагаан сарын шинийн нэгний өглөө бүх ард түмнээс сонгогддог монгол төрийн тэргүүн шашны нүсэр том ёслолыг үйлдэж түүнийгээ нэгд нэгэнгүй үзүүлж харуулдаг нь уламжлал боллоо. Улаан шарыг намируулсаар, Чингэсийн Монголыг чирч гулдчин Гандангийн шороотой гудамжаар чихцэлдэн орж ирж Мэгжид Жанрайсэгийн өмнө сөгдөж гудайна.
Н.Багабанди,Н.Энхбаяр зэрэг хувь хүн бол болохгүй нь юу байхав. Монголын төрийн тэргүүн бол болохгүй гэж хуулиндаа заагаа биз дээ. "Шашин нь төрөө дээдэлнэ ээ..." гээд. Сүүлдээ манай төрийн гурван өндөрлөг гурвуулаа "Арслан тайж" болцгоон хамба лам өөд мөлхөн малгайгаа авч дагаар орох дүрийг бүтээн "даган баясцгаав". Төр лам дээр хэрхэн очиж золгож буйг төд удалгүй болох цагаан сараар нэвтрүүлдэг мэдээллийн хэрэгслээр хараарай. Тэд хоёр гараа хавсран гүнээ залбирч нүдээ анин амандаа юм шивнэн их уддаг. Бодвол өөрсдийгөө хэл амнаас холдуулж хэрэг түвэгт холбогдохоос зайлуулж аль гэж гуйдаг биз. Олон түмнийхээ төлөө бурхан багшдаа үгээ хэлж байгаа бол бувтнахгүй харин чарламаарсан. Ноёдууд эгэл ардаас өрсөн сүм хийд орон шашинтай танимхайрах ёслол цааш шат шатандаа сум аймагт зэрэг болно. Цагаан сарыг яваандаа лалын "Рамадан" сар шиг шашны лүнжгэр арга хэмжээ бүхий баяр болгож хувиргалаа. Бүтэн 14 хоног тасралтгүй маани уншина. Жилийн заслага, даллага үргэлжилнэ. Энэ бүгдэд төрийн тэргүүн оролцож, даган баясах ёстой юу? Уг нь Гандан өөрөө идэвх санаачилгаараа төрөө хүндэтгэн тэднийд буюу ажил дээр нь очиж золгохоор тогтсонсон. Үндэсний хэмжээний баяр ёслолоор зориуд нэг шашны байгууллагаар орохдоо тулбал Гандангаараа орчихоод дараа нь Казахын аль нэг Мешитэд гутлаа тайлж залбирал үйлдэх нь нийтийн эв нэгдлийн эрхэм бэлгэдэлд хамаатай. Цаана нь өдрөөс өдөрт өсөн нэмэгдэж байгаа "Ертөнцийн эзэн"-ий олон мянган үр хүүхдийг Чингэс хаан хүртэл ивээлдээ авч байсан түүхийг бас яалтай. Аль нэг Христийн цуглаанаар орж ёсыг нь дагаж уйлж, дуулж байгаад гарвал цагаан сарын өдөр эвгүй. Эвтэй гээд эв нэгдлийг илэрхийлж байгаа нь энэ буюу хэмээх үү. Энэ мэт санаагүй юмыг нь сануулбал үндэстэн хоорондын, шашин хоорондын алаг үзсэн асуудал босно. Дэмий юмнаас дэмий юм үүсч болзошгүй талаархи мэдээлэл нь нууцсаад байхгүй ил билээ. Шашин шүтэх, эс шүтэх нь зөвхөн хувь хүнд хамаатай асуудал. Хувь хүн ямар шашин шүтэж, ямар итгэл үнэмшилтэй байх эсэх нь бүх ард түмний дурын эрх чөлөө юм. Монгол улсын Ерөнхийлөгч болон бусад төрийн тэргүүний хувьд шашныг орой дээрээ залаад, дамаа хууль зөрчин зориудын арга хэмжээ болгон үндэсний их баярын өдрөөр анхаарал татан явцгаахыг бид анхааран харах ёстой биз дээ. Хараал жатга, бөө мөргөлөөр дагнасан хүмүүс байсаар ирсэн. Одоо ч бас байдаг бөгөөд амьдрал хэцүү олон түмэн ардын эцсийн найдварыг дулдуйдан "үзэж харж" суусан хэвээрээ. Тэдний яриаг сонирхон сонсч байхад төрд зүтгэсэн төрийн хар хүний бодол санааг эргүүлж болдоггүй, харааж дийлдэггүй гэлцдэг. Домог нь гэвэл эрт урьд цагт эзэн Чингэс хаан даварсан нэг бөө Тив Тэнгэр гээчийг хөнөөж орхиход хариу нөлөөг бусад нь үзүүлж бараагүй бууж өгсөн гэнэ. Энэ цагаас хойш Монголын төр хүчтэй байх үедээ шашныг өмнөө тавьдаггүй, ядарсан үедээ оройдоо залдаг тогтолцоо тогтжээ. Одоогийн манай төр засгийн ардчилсан сонгуулиар гарч ирсэн удирдагч нар чухам юунаас айж хар толгойгоо хамбад даатгаад байдгийг цагаан сарын энэ өдрүүдэд анхаарах аваас сэжиг бүхий санагдана. Шашныг хэт хорьж байсан үе задарсны дараахь үеийн улстөрчид олон түмэнтэйгээ адил гэдгээ харуулах далимд нь өөрсдийгөө чамгүй сурталчлах зорилготой ийм нүсэр ёслол хийдэг байв. Энэ нь ард түмнийг ядуурлаас гаргахаас хамаагүй амархан ажил тул жил ирэх тусам улам боловсронгуй болсоор жирийн мөргөлчдийг ч Гандан оруулж амжуулдаггүй чангалан болгосон. Хэрэв би улс төрд орж, орон нутгийн сонгуулиар ялаад хорооны Засаг дарга болдог юм бол цагаан сараар монгол ёсыг бодож хамгийн өндөр настан дээрээ очиж золгоно. Харин дүүргийнхээ шалдан банди нарт хандаж: -Та нар төрийг хүндэтгэж хороон даргадаа ирж (гэхдээ хувь хүн надад биш) хүндэтгэл үзүүл. Эс тэгвээс та бүхнийг энэ нутаг дэвсгэр дээрээ шашны үйл ажиллагаа явуулах эсэх асуудлыг тань авч хэлэлцэнэ шүү! хэмээн төр ямар байдгийг харуулахсан. 
Ж.Гангаа
