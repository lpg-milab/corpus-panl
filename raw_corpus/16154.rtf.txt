№191(16154)
1985 ОНЫ НАЙМДУГААР САРЫН 9.
Багш нарын бага хурал

Багш нарын наймдугаар сарын уламжлалт бага хурал хичээлийн шинэ жилийн сургалт, хүмүүжлийн ажлын зорилт, арга зүйг хамтын ухаан бодлоор боловсруулах үр дүнтэй хэлбэр болдог билээ. Сургалтын процессыг улам оновчтой болгох асуудлыг чухалчлан ярилцах энэ жилийн бага хурал хичээл, хүмүүжлийн ажлын үр нөлөөг дээшлүүлэх, сурагчдад социалист нийгмийн бие хүний эрхэм чанарыг төлөвшүүлж, шинжлэх ухааны төрөл бүрийн салбарын гүн бат мэдлэг олгох, сургалтыг амьдрал үйлдвэрлэлтэй холбох зэрэг сургуулийн үндсэн зорилтуудыг шийдвэрлэхэд манай багш сурган хүмүүжүүлэгчдийг шинэ мэдлэг, тэргүүн туршлага, бүтээлч санаа бодлоор зэвсэглэх онол практикийн сургууль болох ёстой. Тиймээс уг хурлыг энэ өндөр шаардлагын түвшинд сайн бэлтгэлтэй зохион байгуулах хариуцлагатай үүрэг аймаг, хот, районы ардын боловсролын байгууллагуудын өмнө тулгарч байна. 

Багш нарын бага хурлын анхаарлыг төвлөрүүлэх нэг гол асуудал нь сургалтын процессыг нэлэнхүйд нь сайжруулах үндсэн суурь дэвсгэр болсон бага ангийн хичээлийг чанаржуулах явдал мөн. Сүүлийн үед бага ангийн сургалтад чанарын зохих өөрчлөлт гарлаа. Өнгөрөгч хичээлийн жилийн цагаан толгойн сургалтын программын биелэлтээр үзэхэд нэгдүгээр ангийн сурагчдын 96, 8 хувь хугацаандаа уншиж сурч, 74 хувь нь 12 үетэй үг бичиж чаддаг, 73, 2 хувь нь уншсанаа ярьж чаддаг болсон юм. Уншиж, бичиж сургах ажлын чанарын талаас нь авч үзвэл энэ үзүүлэлт өмнөх жилүүдээс 1 3, - 3 хувь ахисан байлаа. 

Улаанбаатар хот, Ховд, Булган, Говь-Алтай, Хэнтий аймгийн бага ангийн олонхи багш, сурган хүмүүжүүлэх аргадаа сурагчдыг хөгжүүлэх чигийг барьж, уйгагүй хөдөлмөрлөсний дүнд өнгөрөгч хичээлийн жилд сурагчдынхаа 96, 9 - 99, 4 хувийг хугацаанд нь уншуулж сургажээ. Гэхдээ бага ангийн багш нар сурагчдыг хичээл номд дуртай, хэмжих, тооцоолох, унших, бичих ярих чадвартай, зан үйлийн зөв дадалтай болгох, дараагийн дэвших ангид нь зохих суурь мэдлэгтэй оруулах талаар бас л хангалтгүй ажиллаж байна. Түүнчлэн дунд, ахлах ангийнхны сургалтыг амьдрал, үйлдвэрлэлтэй холбох, сурагчдыг хөгжүүлэх, хүмүүжүүлэх ач холбогдол бүхий хичээл, сургуулиас гадуурхи үйл ажиллагаанд хэлбэрдэх хандлага арилахгүй байгаа юм. Эдгээр дутагдлын гол шалтгаан, арилгах арга замыг бага хурлын явцад нухацтай сайн ярилцах хэрэгтэй. 

Сургалтын программд өөрчлөлт орж, сурагчдад орчин үеийн нийгмийн хөгжлийн шаардлагын дагуу шинжлэх ухааны гүн бат мэдлэг эзэмшүүлэх, тухайлбал тооцоолон бодох техникийг улс ардын аж ахуйд хэрхэн хэрэглэх, микропроцессор, компьютерийн тухай гүнзгийрүүлэн ойлгуулах асуудал амьдралаас урган гарав. Манай багш нар нийгмийн амьдралын практикаас үндэслэн сургалтад гарч байгаа ийм шинэ шаардлага, дэвшлээс алхам ч хөндий байж болохгүй. Үүнтэй уялдуулж секц, дугуйлан, сонгон ба гүнзгийрүүлэн сургах хичээлийг чанаржуулж сурагчдын мэдлэг, чадвар, дадлыг сайжруулж, авьяас сонирхол, бие даасан бүтээлч сэтгэхүйг хөгжүүлэхийг онцгой анхаарах хэрэгтэй юм. Үйлдвэр, аж ахуйн газруудад мэргэжлийн дугуйлан хичээллүүлж байгаа сайн эхлэл, санаачилгыг дэмжин дэлгэрүүлбэл зохино. 

Хичээлийн бэлтгэлийг чамбай хангаж, сурагчдын танин мэдэх хэрэгцээ, сонирхлыг өрнүүлэн, сурагч бүрт эрэл хайгуул хийж << нээлт >> гаргах хүсэл төрүүлсэн тийм хичээл л хүүхдийг хөгжүүлэх, хүмүүжүүлэх үр нөлөө сайтай байдаг нь сурган хүмүүжүүлэх ажлын практикаар нэгэнт нотлогдсон билээ. Иймээс шинэ мэдлэгийн төлөө сурагч бүр өөрсдөө бүтээлчээр тэмүүлэх эрмэлзлийг өрнүүлэн хөтлөх арга замаар хичээл, хүмүүжлийн ажлын үр дүнг дээшлүүлэх асуудлыг мэргэжлийн багш нарын салбар хуралдаанаар нарийвчлан ярилцах нь чухал. Хичээлийн үр дүнг дээшлүүлэх нэг гол нөхцөл нь программын үндсэн материалыг сурагчдад гүн бат ойлгуулах, тэдний бие даасан бүтээлч ажиллагааг хөгжүүлэх явдал мөн. 

Сурагчдад хөдөлмөрийн үнэ цэнийг ойлгуулах, тэднийг нийгмийн тустай хөдөлмөрт оролцуулахдаа айл гэрийн амьдралын явцад болон хичээлийн агуулгаар, түүнчлэн анги, сургуулиас гадуурхи ажлаар хэрэгжүүлэх нь илүү өгөөжтэйг анхаарвал зохино. Математик, байгалийн шинжлэх ухааны зэрэг хичээлд тухайн хот, аймаг, нэгдэл, сангийн аж ахуй, үйлдвэрийн хөгжлийн эдийн засгийн үндсэн үзүүлэлтийн тоо баримтыг ашиглан сурагчдаар тооцоо, дүгнэлт хийлгэж байх нь зүйтэй. Хөдөлмөр сургалтад хэрэглэж байгаа материал, түүхий эдийг ариг гамтай зарцуулах, физик, биологи, химийн хичээлийн лабораторийн ажлын бодис урвалж, тоног төхөөрөмж, үзүүлэн таниулах, ном дэвтэр, сургуулийн мебелийг хайр гамтай эдэлж хэрэглэхэд сургах нь тэдэнд хэрэглээний соёл эзэмшүүлэх, эдийн засгийн хүмүүжил төлөвшүүлэх асуудалтай салшгүй холбоотой. 

<< Хүнсний программыг хэрэгжүүлэхэд манай сургууль, сурагч миний оруулах хувь нэмэр оруулан сурагч бүрт гүн бат мэдлэг эзэмшүүлж, сурлага, хүмүүжлээр хоцроохгүй сурган >> гэсэн зорилтын дор сургуулийн хамт олны бүтээлч санаачилгыг өрнүүлэх арга замын талаар ярилцах нь зүйтэй. Сургалт, хүмүүжлийн ажлын үр дүнг дээшлүүлэхтэй холбогдсон энэ мэт өргөн хүрээтэй олон чухал асуудлыг ажил хэрэгчээр хэлэлцэхэд сайн бэлтгэж бага хуралдаа идэвхтэй, бүтээлч оролцох нь багш, сурган хүмүүжүүлэгчдийн эрхэм чухал үүрэг мөн. 

Багш нарын бага хурлыг үр дүн сайтай, шинэ арга хэлбэрээр баяжуулан зохион байгуулах, энэ үеэр 1983 - 1986 онд заавал нэвтрүүлэх болон аймаг, хотынхоо сургууль, багш нарын тэргүүн туршлагыг тайлбарлан таниулах, үзүүлэх сургууль, сурган хүмүүжүүлэх уншлага зохион байгуулах, тайлан үзэсгэлэн гаргах зэрэг олон хэлбэрийг ашиглахад нь ардын боловсролын байгууллагуудад аймаг, хот, районы намын хороод удирдлага. зохион байгуулалт, арга зүйн гүн туслалцаа үзүүлбэл зохино. 

