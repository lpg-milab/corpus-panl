Зул бөхөхийнхөө өмнө бадамладаг

Засгийн газар эрх зүйн чадамжгүй учраас огцорч буй гэсэн шалтаг нь хэнд ч үнэмшилгүй инээдтэй шалтаг боловч засаг огцордгоороо огцорч, солигддогоороо солигдлоо. Шинээр байгуулагдсан засгийн газар бүх талаараа чадамжтай өмнөх засгийн газруудаас давуу л байх болтугай.
МУИС-ийн Социологийн тэнхмийн багш Ц.Болд Засгийн газар эрх зүйн чадамжгүй учраас огцорч буй гэсэн шалтаг нь хэнд ч үнэмшилгүй инээдтэй шалтаг боловч засаг огцордгоороо огцорч, солигддогоороо солигдлоо. Шинээр байгуулагдсан засгийн газар бүх талаараа чадамжтай өмнөх засгийн газруудаас давуу л байх болтугай. Үндэсний эв нэгдлийн гэж нэрлэгдсэн энэ засгийн газарт бараг бүх намын төлөөлөл бий боловч энэ нь мөн "МАХН-ын" Засгийн газар юм. Өнөөг хүртэл Ардчилсан хүчний гэх намууд засгийн эрхийг барьж байсан тохиолдол бий юу? М.Энхсайханы, Ж.Наранцацралтын, Р.Амаржаргалын, Ц.Элбэгдоржийн хоёр ч Засгийн газар байгуулагдан ажиллаж байсан боловч хугацаагаа гүйцээсэн нь нэгээхэн ч үгүй ажээ. Эдгээр засгийн газруудын -хийсэн ажлыг үгүйсгэх гээгүй ч, бүгдээрээ тоглоомын засгийн газар байсан гэхэд хилсдэхгүй Энэ нь тун ч хэврэгхэн, хурдан огцорч байснаар нь батлагдана. Ардчилсан гэх намууд анх удаа 1996 онд УИХ-д олонх болсон ч үнэмлэхүй олонх болоход хяслантай юм шиг ганцхан суудал дутаж, цөөнхийн барьцаанд орсноор анхны Засгийн газрууд нь дараа дараалан огцорсон түүхтэй. 2004 онд Ардчилсан холбоо эвсэл, МАХН хоёр тэнцүү суудал авсан ч МАХН хоёр тойргийг барьцаанд авч, Эвслийн гэрээ гэх зүйлээр хуурч, улмаар өнөөдөр өөртөө давуу байдал бий болгож чадлаа. Дээрхээс дүгнэж үзвэл МАХН ер нь олонх болсон үедээ байтугай тэнцүү суудал авсан, цөөнх болсон үедээ ч санаачлагыг алдалгүй, гол дүрд тоглож байсан байх юм. Энэ талаас нь авч үзвэл МАХН-ын 70 жилийн гэх ноёрхол дуусаагүй, өдгөө 85 дахь жилдээ үргэлжилж байна. Нам-төр гэх хоршоо үг өнөөдөр ч утгаа алдаагүй хэвээр. Ц.Элбэгдорж Засгийн газрынхаа тогтвортой байдлын барьцаанд орж МАХН-ын аяар ажиллаж байсан нь хэнд ч илэрхий байсан. Тиймээс энэхүү засгийн эргэлт нь "Их эвслийн" гэх МАХН-ын "тоглоомын" Засгийн газрыг бас нэгэн "Үндэсний эв нэгдлийн" гэх бэлгэдлийн нэртэй МАХН-ын Засгийн газраар сольсноос өөр юу ч биш. Өнөөг хүртэл Монгол орны засгийн бүх эрх мэдэл МАХН-ын удирдах зөвлөл ч юм уу, улс төрийн товчоо ч юм уу, эсвэл бизнес бүлэглэл ч юм уу хэдхэн хүний гарт байсаар байна. Манай намын удирдах зөвлөл ингэж шийдсэн гээд л бүх асуудлыг тулгадаг байдал хэвээр. Энэ тогтолцоо өөрчлөгдөөгүй цагт Засгийн газрыг хичнээн солиод ч УИХ-ын дахин сонгууль явуулаад ч "нэмэгдэхүүний байрыг солиод нийлбэрийн чанар өөрчлөгдөхгүй". СӨнӨж буй онгоцноос хархнууд дайжихын Үлгэр Цагаан морин жилийн төвөргөөнөөр ардчилсан холбоо, ардчилсан социалист хөдөлгөөн, шинэ дэвшилтэт холбоо улмаар ардчилсан нам, МСДН, МҮДН, Хөрөнгөтний нам, бүр ногоонтны нам хүртэл олон нам хөдөлгөөн байгуулагдаж байх үед МАХН-д элсэгчдийн тоо буурч, МАХН-ын удирдах зөвлөл, улс төрийн товчооныхонтой нэр холбогдох, тойрон хүрээлэгч хэмээн хаяглагдахаас хүн бүхэн цэрвэх болсон. 1996 он болоход нэн ялангуяа сонгуулийн дүн гарахад МАХН-ын гишүүн гэдгээрээ бахархдаг хүн цөөрч, олон хүн ичдэг, нуудаг, намаасаа татгалздаг, өөр намд элсдэг өөрөөр хэлбэл, МАХН-аас зугтах болсон. Гэхдээ энэ гунигт тавилан ардчилсан хэмээх намуудыг бас тойроогүй дайрсан. 2000 оны сонгуулийн дүн гарахаас өмнө Ардчилсан холбоо эвслээс намууд татгалзаж энэхүү эвслийн эрх барьж байх үеийн алдаа дутагдлыг үүрэхээс зугтаж, нэр цэвэр мултрахыг хичээж байлаа. Ийм нөхцөл байдалд АН, МоАН, МСДН, ИЗН зэрэг намууд байгуулагдаж сөнөж буй Ардчилсан холбоо эвсэл хэмээх хөлөг онгоцноосоо дайжицгаасан. Гэвч онгоцоо орхисноор сүйрлээс аврагдаагүй, амиа л хоохойлсон. Өнөөгийн үйл явцыг ажиглахад үүнтэй төстэй байдал бас ажиглагдаж байна. Ялгаа нь гэвэл иймэрхүү байдал аль аль намд ажиглагдаж байна. МАХН болон АН-д хоёуланд нь жигүүр фракцууд байгуулагдаж лидерүүдээ намынхаа бодлогоо шүүмжилцгээж байна. Энэ нь эдгээр намууд цаашид явцгүй болсныг өөрөөр хэлбэл онгоц сүйрэх болсныг дохиолж байж болох юм. Энэ удаад хархнуудад унаагаа юүлэх боломж хомс. Учир нь аль аль нь сүйрлийн ирмэгт тулж ирчихлээ. Намуудын нэр хүнд урьд хожид байгаагүйгээр унаж, түнийхээ бурууг бие бие рүүгээ чихэж байна. Ийм байдлаараа бол эдгээр намуудаас салж тусгаарлах, шинэ намууд байгуулагдах үйл явц 2008 он хүртэл үргэлжлэх бололтой. Зул бӨхӨхийнхӨӨ ӨмнӨ бадамладаг Сонгуулийн үр дүнг аваад үзэхэд сонгуулийн дүн тухайн үед засгийн эрх барьж байсан намд дандаа ашиггүй гарч байсан байх юм. Тухайлбал 1996 онд Жасрайн Засгийн газрын дараагаар Ардчилсан холбоо эвсэл сонгуульд ялалт байгуулсан, 2000 онд Эвслийн засгийн газар унаж, МАХН үнэмлэхүй ялалт байгуулсан, 2004 онд Н.Энхбаярын Засгийн газрын бүрэн эрх дуусгавар болж МАХН үнэн хэрэгтээ ялагдал хүлээсэн. 72 суудалтай байсан нам 36 суудалтай болсон нь ялагдлаас өөрцгүй. Тэгвэл зөвшлийн үр дүнд байгуулагдсан энэ удаагийн Засгийн газар хоёр жил ч хүрэхгүй настай байсан бөгөөд үлдсэн хугацаанд засгийн эрхийг МАХН барих юм. Дээрх логикоор бол сүүлийн Засгийн газрын хувьд сонгуулийн дүн тухайн намд нь ашиггүйгээр тусаж болох талтай. Учир нь ард түмэн эрх баригчдад илүү шүүмжлэлтэйгээр хандаж, цөөнх буюу сөрөг хүчинд түлхүү санал өгөх сэтгэл зүйтэй байдаг. 2004-2006 онд хэн юу хийсэн болон юу хийгээгүйг ард түмэн мартчихна. Масс мартамхай. Харин Одоогийн Засгийн газар юу хийв, бидэнд юу өгөв гэсэн шүүмжлэлт байр сууринаас л хандана. Нөгөө талаас Өмнөх гурван удаагийн сонгуулийн үр дүнд байгуулагдсан /1992, 1996, 2000/ Засгийн газрын үйл ажиллагааны далайцыг ажиглахад эхний хоёр жилд ажилладаг, дараагийн хоёр жилд амьдрал сайхан болж байна гэдгийг харуулахын тулд эдийн засгийг төрөөс хүчээр зохицуулах хандлагатай байх юм. Энэ нь ард түмэнд сонгууль дөхөөд ирэхээр ачаа хөнгөрч, амьдрал дээшилж, налайгаад ирэх шиг болж байснаа сонгууль өнгөрмөгц бүсээ чангалахаас өөр аргагүй болдог байдлаар мэдрэгдэнэ. Тэгвэл 2006-2008 онд засгийн эрх барьсан намын хувьд бүх буруу булхайг өмнөх Засгийн газар руу чихэх боломж гарч ирнэ. Гэхдээ нэгэнт огцорсон ЗГ луу бүх бурууг чихээд олон нийтийн сэтгэл зүй эргэхгүй. Олон нийтийн сэтгэл зүй тухайн үедээ байгаа илүү бодитой зүйлээр баримжаалж бүрэлддэг. Дээрхээс дүгнээд үзвэл МАХН Засгийн Газрыг огцруулснаар өөртөө нүх малтсанаас өөрцгүй явдал болжээ. Тэд ашиггүй байрлалд өөрсдөө гарсны зэрэгцээ сайн ажиллаж байсан, ажиллах байсан, авлигатай тэмцэж байсан, тэмцэх байсан, ядууралтай дайн зарласан, бууруулах ч байсан, эдийн засгийг сэргээж байсан, өсөлтийг авчрах байсан Засгийн газрыг унагаасан гэсэн муу нэртэй үлдэнэ. Хөөрхий муу Ц.Элбэгдорж ажиллах гэж бүх чадлаараа тэмцсэн, дандаа буулт хийж байсан, түүнийг хэтрүүлчихлээ гэсэн хөөрхийллийг ард түмэнд үлдээсэн. Тиймээс 2008 оны сонгуульд МАХН үнэмлэхүй ялагдал хүлээх нь гарцаагүй болжээ. 2008 оны сонгуульд МАХН-ын давуу тал багасна Ямар ч байсан бүх нөхцөл байдлыг харьцуулж үзэхэд МАХН -д ашигтай байх хувилбар буурах юм. 1.Намуудад итгэх итгэл нэлэнхүйдээ буурсан. Түүнтэй зэрэгцээд МАХН-ын үнэмлэхүй давуу тал үгүй болсон. Энэ нь 2008 оноос наана сэргэнэ гэхэд тун ч эргэлзээтэй. 2.МАХН-ын дарга, удирдах зөвлөлийн гишүүд лидерүүд янз бүрийн бусармаг зүйлстэй нэр холбогдож, нэр хүнд нь унасан. Намын жирийн гишүүдээсээ тасарсан намын хувьд нэр хүнд нь лидерүүдийнхээ эмзэгхэн нэр хүндээр тодорхойлогдох болсон. 3.Иргэд сонгогчид төр засагт, улс төрчдөд, итгэхээ больсон. Энэ нь эрх барьж буй намд сөргөөр тусдаг. 4.МАХН, өөрсдийн гол давуу тал болох ахмадуудынхаа дэмжлэгийг алдсан. Тэтгэврийн зөрүүг арилгуулах, тэтгэвэр нэмүүлэх гэсэн ахмадуудын тэмцэлд буруу хандлага үзүүлснээр олон ахмадууд Ц.Нямдоржид, МАХН-д дургүйцэх  болсон. Залуучуудаас гишүүд дэмжигчдийг олж авах боломж хомс. Байлаа ч тэр нь бусад намаас илүү гарах давуу тал болж чадахгүй. 5. МАХН-ын эрх баригчид жирийн гишүүдээ үл тоомсорлох болсон. Намын жирийн гишүүд өнөөдөр зөвхөн татвар төлөх үүрэгтэй, сонгуульд саналаа өгөх ёстой хар масс болсон. Тиймээс намын гишүүд нь зугтах дайжих, итгэл алдрах болсон. Үүнийг одоо эргүүлэх нэгэнт боломжгүй болсон. 6.Нийгмийн бүхий л бүлгийн зүгээс МАХН-ыг дэмжих дэмжлэгийн хувьд давуу байдал үгүй болж байна. Үүнд Төрийн байгууллагуудын ажилчид төсвийн байгууллагынхан ч багтана. 6.Сонгуулийн оролцоо байнга буурч байгаа. Ирэх сонгуульд намын хүчин зүйл гэхээсээ хувь хүний хүчин зүйл өмнөх сонгуулиудыг бодвол харьцангуй давуу үйлчлэх болно. Гэвч сонгууль шинэ хуулиар явагдах болно. АрдЧилсан намуудад давуу тал бий юу? Хэдийгээр МАХН-ын давуу тал үгүй болж байгаа боловч энэ нь бусад намуудад ашигтайгаар эргэнэ гэсэн хэрэг хараахан биш юм. Могой гурав тасравч гүрвэлийн чинээ гэдэг шиг МАХН өөрийн гэсэн давуу талаа алдсан боловч бусад намуудаас толгой илүү байна. Учир нь Ардчилсан гэх намууд нэгдсэн тохиолдолд л МАХН-ыг ялах давуу талтай болдог бөгөөд тус тусдаа бие дааж орвол санал хуваагдсаар энэ нь эцэстээ МАХН-д ашигтайгаар тусдаг. Дээрх үндэслэлээр хэрэв тус тусдаа сонгуульд оролцвол АН ч тэр, Эх-Орон нам, БНН, ИЗ-БНН, Ард түмний намуудын аль нь ч олигтой амжилт үзүүлэхгүй юм. Өөрөөр хэлбэл, эдгээр намуудын авах суудлын тоо нийлээд МАХН-ын авах суудлын тооноос илүү гарахгүй. МАХН-ын давуу тал буурна, Ардчилсан хүчнүүдийн давуу тал ч багасна гэвэл хэнд санал өгөх вэ? Ард түмэнд дөрөв дэх боломж үлдсэн. Тэр нь хэнд нь ч санал өгөхгүй байх боломж. МАХН юм уу, АН-д санал өгөхгүй бол нөгөө талд улс төрийн гурав дахь хүчин бодитойгоор гарч ирэх боломж нээгдэнэ. Эсвэл арга ядахад бие даан нэр дэвшигчдэд боломж нэмэгдэнэ гэсэн гаргалгааг хийж болно. Сонгуулийн шинэ хууль хэнд ашигтай вэ? Улс төр судлаачид, улс төрчдөд "улс төрийн нас" гэсэн нэг ойлголт байдаг хэмээдэг. Зөвхөн улс төрчид ч гэлтгүй ямар ч мэргэжлийн хувьд ер нь хэн ч байлаа гэсэн хувь хүний хувьд ч гэсэн мэргэжлийн хувьд ч гэсэн өсөлт, оргил үе, гудайлтын үеүд байдаг байна. Өнөөгийн улс төрчид "лидерүүд" бүгд л 1990-ээд оноос эхлэн өөрсдийн карьерийг эхэлсэн бөгөөд тэдний чадавх нэгэнт дууссан гэж ойлгож болно. Аль ч намын лидерүүдийн хувьд 10-аас дээш жил болсон "хугацаа нь дууссан" улстөрчид олон. Тэд улс төрийн энэхүү тогоондоо дассан, эрх мэдэл хэмээх амттай зүйлээс салж чадахаа больсон байдаг. Тиймээс дахин дахин сонгогдох, улс төрд үлдэхийн тулд бие биенийг хамгаалах дархлаа ч юм уу даатгалын систем ч юм уу маягийн юмыг бий болгодог. Энэ байдал нь газар авсаар өнөөгийн төрийн ядуу, чадваргүй байдалд хүргэж байна. УИХ-д сонгогдож чадаагүй байсан ч тэд Яамны дэд сайд, төрийн нарийн бичгийн дарга, эсвэл Үндсэн хуулийн цэц, Үйлдвэрчний эвлэл, Олон нийтийн радио телевиз, Хөрөнгийн бирж, Нийгмийн даатгалын ерөнхий газар, Төмөр замын хэрэг эрхлэх газарт ямар нэг эрх мэдэл бүхий албан тушаалд очдог, үгүй ядаж л зөвлөх болох жишээтэй. Тэд мөнөөх даатгалын системийн буянд эрх мэдлийн хүрээнээс холдсонгүй. Албан тушаалын томилгоо нь аль чадвартай гэхээсээ аль найдвартай манай талын, манай бүлгийн гэх шалгуураар хийгддэг. Тэр нь бүр хэтрээд өв залгамжлуулдаг, гэрээслэдэг, бэлэглэдэг болсон. Учир нь дараа нь өөрийн нь ээлж ирэхэд бас даатгалын баталгаа болох учраас тэр. Одоо энэ аргачлал нь явц муутай болоод ирэхээр шинэ арга сэдэж байгаа нь сонгуулийн хууль. Хэрвээ мажоритари системээр явуулж буй хуучин сонгуулийн систем хэвээр хадгалагдвал улс төрийн нас нь гүйцэгчдэд тэтгэвэрт гарахаас өөр зүйл үлдэхгүй. Тиймээс урьдчилан сэргийлэх тарилга нь шинэ сонгуулийн хууль болох юм. Сонгуулийн хуулийн шинэ хувилбараар сонгууль томсгосон тойргоор явагдахаар боллоо. Томсгосон тойргоор сонгууль явуулах нь урьд нь улс төрд оролцсон, олонд танигдсан хүнд ашигтай байж болох. Гэвч олонд танигдсан гэдэг нь өнөө цагт ихэвчлэн муу талаасаа танигдах нь давамгай байгаа үед чухам олонд танигдсан хүнд харин ч  урвуугаар ашиггүй байж болох уу? Гэхдээ л олонд төдийлөн танигдаагүй, дээр нь мөнгө багатай хүнд ашиггүй байх магадлал өндөр юм. Энэ нь хэнд ашигтай байж болох талаар бас л нягталж судлах шаардлагатай. Хэрэв томсгосон тойргоор нэг тойрогт олон мандаттайгаар сонгууль явагдвал сонгогчид хоёр талд санал тэнцүү хуваагдах боломж байгааг бас тооцох ёстой. Энэ сонгуулийн хуулийг намуудын хуультай хавсран хэрэгжүүлбэл, нэгдүгээрт шинэ нам болон хүчин гарч ирэх боломжийг хаах, хоёрдугаарт бие даан нэр дэвшигчдийн ялах магадлалыг бууруулахад л чиглэсэн болох нь харагдаж байна. 

