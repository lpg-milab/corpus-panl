№102(17319)         
1989 оны дөрөвдүгээр сарын 29.
БИЕ БЯЛДРЫН СОЁЛ

Тал бүрийн өвтэгш хүмүүжилтэй шинэ хүнийг төлөвшүүлэх цогцолбор зорилтын салшгүй бүрэлдэхүүн хэсэг нь бие бялдрын соёл учраас манай социалист нийгэм энэ талаар онцгой анхаарал халамж тавьж байдаг юм. 

<< Манай хөдөлмөрчдийг, түүний өсвөр болон залуу үеийг эрүүл чийрэг, бие бялдрын хүмүүжилтэй болгох шаардлагыг хангах үүднээс ардын эрүүлийг хамгаалах, нийтийн биеийн тамирын салбарын ажлыг сайжруулах тодорхой арга хэмжээ авах нь эдгээр салбарын удирдлагын өмнө тулгарч байна >> гэж МАХН-ын Төв Хорооны V ( 1988 он ) бүгд хурал дээр нөхөр Ш. Батмөнх хэлжээ. Ийнхүү тулгарч байгаа шаардлагыг хэрэгжүүлэхийн тулд орчин үеийн шинжлэх ухаан техникийн дэвшлийн нөлөөгөөр үйлдвэрлэлийн технологид төдийгүй хүмүүсийн хөдөлмөрийн агуулга, зохион байгуулалтад гүнзгий өөрчлөлт орж биеийн хүчний ажлын эзлэх хувь багасч оюуны хөдөлмөр нэмэгдэж байгаа шинэ нөхцөл байдлыг онцгой ухамсарлах хэрэгтэй болж байна. 

Хүн амын бие бялдрын хүмүүжил, соёлын түвшинг дээшлүүлэх нь эдийн засаг, нийгмийн ач холбогдолтой чухал асуудал бөгөөд өндөр хүч чадалтай, нарийн ажиллагаатай, хурд ихтэй, орчин үеийн машин, тоног төхөөрөмж дээр ажиллах хүмүүсээс түргэн шалмаг, оновчтой хөдөлгөөн, хурц хараа, сэргэлэн сонор ажиллагаа шаардагдаж байна. Эрүүл чийрэг хүмүүс л эрин цагийнхаа ийм шаардлагыг хангаж, нарийн техник, технологийг чадамгай эзэмшиж, бүтээгдэхүүний чанар, үзэмжийг зохих түвшинд нь хүргэж чадна. Биеийн тамир, спорт эрхэмлэдэг хүмүүс зөвхөн эрүүл чийрэг аж төрөхөөр зогсохгүй үр бүтээлтэй хөдөлмөрлөж, нийгмийн амьдралд идэвхтэй оролцох бие бялдрын бэлтгэлээр давуутай байдаг билээ. Манай төв, орон нутагт биеийн тамир, спортын хамтлагууд хааяагүй байгуулагдаж, нийт хөдөлмөрчдийн эрүүл мэнд, бие бялдрын соёл дээшилж байгаа боловч жигд үзүүлэлтэд хүрэх болоогүй байна. 

Сэлэнгэ, Архангай, Дорноговь, Өмнөговь аймгууд болон Улаанбаатар хотын Сүхбаатар, Ажилчин, Октябрийн районд хийсэн судалгаанаас үзэхэд яам, тусгай газар, үйлдвэр, албан байгууллагуудын дэргэдэх биеийн тамир, спортын хамтлагуудын ажил тогтмолжоогүй байна. 
Нийт хамтлагуудын 70 гаруй хувь нь ажилчин, албан хаагчдын дунд байнга зохиох ёстой эрүүл мэнд бие чийрэгжүүлэх арга хэмжээг зугаалга, аялал, шатар, даамын тэмцээн төдийхнөөр хязгаарлаж хэлбэрдэх хандлага түгээмэл байна. 

Хөдөлмөрийн чадвараа түр алдах, булчингийн хүч, тэсвэрлэх чанар нь сулрах, зүрх судасны өвчинд нэрвэгдэх, идэр залуугаараа группт орох, ой ухааны чадавхи буурах зэрэг үзэгдэл нэлээд түгээмэл болж байгаа нь эрүүл ахуй, гоо зүйн шинжлэх ухааны үндэстэй боловсруулсан горим журам баримтлах, бие бялдрын соёлыг дээшлүүлэх ажлын дутагдалтай аль нэг талаар холбоотой юм. 

Сүүлийн жилүүдэд Хөнгөн үйлдвэрийн Яамны << Говь >> комбинат, ээрмэлийн үйлдвэр, оёдлын үйлдвэрийн нэгдэл, Архангай аймгийн << Тунгалаг тамир >> хоршоолол зэрэг үйлдвэр, аж ахуйн газрууд өөрсдийн санаачилгаар эрүүл мэнд чийрэгжилтийн төвүүд байгуулан ажилчин, албан хаагчид, малчдын эрүүл мэнд бие бялдрыг чийрэгжүүлж байна. Хэрвээ нийт үйлдвэр, аж ахуй, соёл, боловсролын байгууллагууд эрүүл мэнд бие чийрэгжүүлэх ажлыг ийнхүү зохиож биеийн тамирын талбай, танхим, кабинет, усан сан, байнгын ажиллагаатай чийрэгжих төвүүдтэй болж хөдөлмөрчдийг дэс дараалалтайгаар эмч, мэргэжлийн арга зүйч нарын туслалцаатайгаар тогтмол хичээллүүлбэл сайхан үр дүнд хүрэх ёстой. 

Хүн амын эрүүл мэнд бие бялдрын соёлын асуудал нь дан ганц биеийн тамир, спортын байгууллагын хариуцах ажил төдий биш харин ХЗЭ, ҮЭ зэрэг олон нийтийн байгууллагууд, тэр тусмаа Эрүүлийг хамгаалах Яам, түүний харьяа байгууллагуудтай шууд холбоотой учир хамтын ажиллагаагаа өргөн хүрээтэй идэвхжүүлэх шаардлагатай байна. 

Биеийн тамир, спортыг гол төлөв зугаа цэнгэлийн асуудал мэт дутуу ойлгодог хуучирсан сэтгэлгээг өөрчлөх, материаллаг баазыг нь бэхжүүлэхгүй дан ганц хоосон шаардлага тавьдаг захиргааны аргыг ч халах нь чухал байна. 

Ард түмний эрүүл мэнд, бие бялдрын соёлыг шинэ түвшинд гаргахын тулд иргэдийг бага балчраас нь эхлээд өндөр настныг хүртэл нийтийн биеийн тамирт хамруулах, хүмүүсийн аж төрөх хэм хэмжээ, зайлшгүй хэрэгцээ болгох, үүний тулд ясли, цэцэрлэгийн наснаас бүх шатны сургууль хүртэл улмаар үйлдвэр, аж ахуйн нийт байгууллагуудын хүрээнд иж бүрэн системтэйгээр хэрэгжүүлэх ёстой. Гэтэл бие бялдрын соёлын асуудлыг үл тоомсорлох, биеийн тамирын төрөл бүрийн дасгал хөдөлгөөнөөр системтэй хичээллэсний үр дүнд хүний бие махбод хөгжин эрүүлжиж, сэтгэн бодох чадвар нэмэгдэж, хөдөлмөрийн бүтээмж дээшлэх ач тустайг дутуу үнэлдэг нь үнэндээ сэтгэл санааны төдийгүй бие бялдрын хоцрогдол юм. 

Хөдөлгөөн багатай суурин амьдралд шилжиж, үйлдвэрлэлд шинэ техник, технологи хурдан нэвтэрч байгаа өнөө үед нийгмийг ухамсартай, идэвхтэй байгуулагчдыг бүхий л талаар хөгжүүлэх онцгой хэрэглүүр болсон бие бялдрын хүмүүжлийг нийт хүмүүсийн эрүүл мэнд, биеийн ажиллах чадварыг хөгжүүлэх, эрүүл биеийг бэхжүүлэх, урт удаан насалж, аз жаргалтай амьдарч, улс, эх орондоо илүү ихийг бүтээх хэрэгцээ болгох талаар улс, олон нийтийн байгууллага иргэн бүр шаардлагатай бүхнийг хийх хэрэгтэй байна. 

