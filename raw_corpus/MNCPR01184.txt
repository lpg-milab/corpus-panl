Аяга цайны сүүний төлөө айлын зарц хийдгээ нуусангүй

Айлд мал малладаг, гэрийн үйлчлэгч хийдэг, газар тариалан дээр ажилладаг, гар аргаар алт, төмөр олборлодог, жижиглэнгийн наймаа эрхэлдэг, ачаа зөөдөг, хурдны морь унадаг болон хүүхдийн өөрийн удирдлагын байгууллагуудын 200 гаруй төлөөлөгч оролцсон чуулган өчигдөр өндөрлөлөө.
Олон улсын хүүхдийн "Найрамдал" зусланд болсон тус чуулганы үеэр хүүхдүүд өөрсдийн тулгамдсан асуудлуудаар ярилцаж санаа бодлоо илэн далангүй илэрхийлэхийн зэрэгцээ халуун наранд шарагдах, ганцаардах, хэн нэгэнд загнуулах, уйлах, маргаашийн идэх хоолонд санаа зовохгүй бүхий л зүйлийг умартан гурван өдрийн турш үе тэнгийнхэнтэйгээ тоглон наадаж өнжив. Эх орны өнцөг булан бүрээс ирсэн хүнд нөхцөлд амьдарч, хөдөлмөр эрхэлдэг эдгээр хүүхдүүдээс Улаанбаатарт анх удаа хөл тавьж байгаа нь цөөнгүй. Мөн хэдийгээр хотод төрж өссөн ч захын хорооллын сургуулиас хол явж үзээгүй хүүхэд ч бас энд бий. Тэдний хувьд олон улсын хүүхдийн "Найрамдал" зусланд амарна гэдэг магадгүй хүүхэд насанд нь ганц л удаа тохиолдсон хамгийн сайхан мөч байж болох юм. Багачууд гурав хоног хамтдаа наадаж, хооллож, санаа бодлоо хуваалцахдаа хэзээний танилууд шиг л дотно найзууд болцгоожээ. Чуулганд оролцсон нийт төлөөлөгч хүүхдүүдийн 16 нь газар тариалан дээр ажилладаг, гэрийн үйлчлэгч хоёр, мал малладаг 40, гар дээрээс худалдаа эрхэлдэг ес, захын хорооллын 20 хүүхэд байв. Мал малладаг 40 хүүхдийн 20 нь айлд мал малладаг. Тухайлбал, Баянхонгор аймгийн төлөөлөгч н.Гантулга мянгат малчин айлд мал малладаг бол Булган аймгийн төлөөлөгч Далантайбаатар мянгат малчны хүүхэд байсан. Мөн нийт төлөөлөгчдийн 20 орчим хүүхэд сургууль завсардсан гэж бүртгэгджээ. Тухайлбал, Сэлэнгэ аймгаас газар тариалан, хүнсний ногоо, хүлэмж, өрхийн аж ахуйн салбарт ажилладаг гурван хүүхдийн хоёр нь сургууль завсардсан хүүхэд байлаа. Мөн Баян-Өлгийгөөс ирсэн Нүргаяша сургуульд огт явж байгаагүй юм байна. Чуулганы үеэр хүүхдүүд олон бэрхшээлтэй зүйлийн тухай ярилцсаны заримаас дуулгая. Тэд хөдөлмөрийн багаж хэрэгсэл дутмаг байдгаас ихээхэн бэртэж гэмтдэг. Тухайлбал, хурдан морь унадаг, эмнэг сургадаг, өвчтэй мал малладаг, химийн хортой бодисоор газар тариалан дээр ажиллалах, хүнд техниктэй харьцах үед бэртэх нь элбэг байдаг байна. Тэр ч байтугай хурдны морь унахад 40 кг-аас доош жинтэй хүүхэд унах заалттай холбогдуулан жин ихтэй хүүхдүүдийг жингээ хасч турах шаардлага тавьдаг тухай ч ярьжээ. Мөн эрүүл мэндийн даатгалд хамрагдаагүйгээс бэртсэн тохиолдолд эмчилгээний зардал өндөр гардаг. Тиймээс баргийн бэртэлтийг эцэг, эхээсээ нуудаг. Энэ нь мориноос унах буюу ямар нэгэн байдлаар гэмтэхэд хоногийн хоолоо залгуулж ядаж буй эцэг, эх хүүхдээ буруутган "бүтэлгүй, золбоогүй, тэдний хүүхэд зүгээр байхад чи бэртээд байхдаа яадаг юм" гэхчилэн цухалддагтай нь холбоотой гэнэ. Айлд ажиллаж байгаа охидууд хүчирхийлэлд өртөх магадлал өндөр байдаг. Түүнчлэн гэрийн үйлчлэгч хийдэг охидыг яг л зарц шиг гэрийн хамаг муу муухай зүйл хийлгэдэг. Тэгсэн хэрнээ өөрсдийнхөө хүүхдийг ажил хийлгэдэггүй. Үүнийгээ охид "Үнсгэлжин" хүүхэлдэйн кинотой адилтган ярьж байсан. Хөдөлмөр эрхэлж байгаа хүүхдүүд ихэнхдээ ажлын цалин хөлс урамшууллыг өөрийн гар дээрээ авдаггүй Гэрийнхнийхээ өрийг төлөх, сургуульд сурах, ам бүлийн өвлийн идэш зэрэгт л ажлын хөлс шингэдэг ч тохиолдол цөөнгүй гардаг гэнэ. Мөн садан төрөл нэрийдлээр ядарсан нэгнийгээ идэх хоол, өмсөх хувцас бүр цайны сүү төдийхнөөр аргацаан нэргүй царцаа болгодог байна. Тэр ч байтугай ажил муу хийлээ хэмээн "эцэг эх чинь энд байхыг зөвшөөрсөн, тэгээд ч бид мах цусны тасархай учраас яасан ч яахав" гэж харьцдаг эрээ цээрээ алдсан балмадуудын тухай хүүхдүүд нууж хаалгүй, айж ичилгүй ярьцгаасан байна. Хэдий тийм боловч яг нүүр тулаад уулзахаар хийж байгаа ажлаа хэцүү хүнд гэсэнгүй. Ялангуяа айлд мал маллаж байгаа болон хүүхэд асардаг хүүхдүүд. Тэд буцаад л нөгөө газраа очих учраас муу сайн ч тэдгээр хүмүүсийг муулахыг хүсээгүй байх. Хүүхдүүдийн яриаг товчлон хүргэе! Хэнтий аймгийн Өмнөдэлгэр сумаас ирсэн Б.Зоригтбилгүүн хүү нутгийнхаа Х.Эрдэнэбаяр гэдэг айлд мал малладаг. Гурав дахь жилдээ тэндний ажилд тусалж буй. Ингэснийхээ төлөө хүү сард 30 мянган төгрөгийн цалин авах бөгөөд цалингаа хурааж байгаад намар гэртээ харихдаа нэгмөсөн авдаг. Энэ мөнгөөрөө өөртөө хувцас, хичээлийн хэрэгсэл авч илүү гарсныг нь ээждээ өгнө. Түүнд хэт халуунд өдөржин хонинд явах, ширүүн бороонд цув байхгүй хэцүү байдаг гэсэн. Гэхдээ ах нь цэрэгт явсан, эгч нь оюутан, ээж нь тодорхой эрхэлсэн ажилгүй учраас дээрх бэрхшээлүүдийг тэсээд өнгөрөхөөс өөр аргагүй. Б.Зоригтбилгүүнийг чуулганд ирэхэд нь ээж нь 3000 төгрөг өгсөн байна. Энэ мөнгийг үрэх шаардлага гараагүй ч нүүр гарын алчуур, хувцас угаах саван авах шаардлага гарч мөнгөө түүнд зарцуулсан гэж байв. Төрмөнх 13 настай Дархан-Уул аймгаас ирсэн. Аавыг нь хөгшин гээд ажилд авах газар олддоггүй. Ээж нь барилгын засал чимэг хийдэг боловч бас тэр бүр ажил олдоод байдаггүй учраас Төрмөнх хичээлийн бус цагаар төмөр түүж тушаадаг байна. Оросуудын амьдарч байсан газраар явбал төмөр зэс олддог. Нэг удаагийн явалтаараа тушаасан төмөр нь сайндаа 5000 төгрөг болдог аж. Т.Өлзийхутаг Төв аймгийн Эрдэнэцогт сумын дунд сургуулийн тавдугаар ангийн сурагч. Зуныхаа амралтаар хөдөө авга ахындаа мал малладаг. Намар хичээлд ирэхэд нь хувцас хичээлийн хэрэглэл авч өгдөг. Уг нь хөдөө байх хэцүү биш ч гэртээ ирээд сургуульдаа явах л хамгийн гоё. Төв аймгийн Эрдэнэ сум Баяржаргал 13 настай. Аав ээж нь малтай учраас зуны амралтаар аав ээждээ тусалдаг. Тэднийд хүмүүс малаа маллуулдаг бөгөөд сайн хариулж чадах юм бол сард 30 мянган төгрөгийн цалин өгөх ёстой. Гэвч мал алдах үхэж үрэгдүүлэх юм бол нэгийг гурав болгож төлүүлдэг байна. Баяржаргалын ярьж байгаагаар "Хүний нэг мал алдаад юун цалин авах манатай, алдсан хонио хоёр болгож төлсөн. Тэр алдсан малаа сүүлд нь нөгөө айл нь олоод авчихсан сураг сонсогдсон" гэж байв. "Хүүхэд насаа хайрлая" чуулган нь гурав дахь жилдээ болж байгаа бөгөөд өнгөрсөн жилүүдийн чуулганаас гаргасан зөвлөмжүүдийг нэгтгэн холбогдох байгууллагуудад хүргүүлэхээс эхлээд тэдэн лүү чиглэсэн нэлээдгүй ажлыг зохион байгуулсан зэргээр үр дүнгээ өгөөд байгаа гэнэ. 

Д.Цогзолмаа
