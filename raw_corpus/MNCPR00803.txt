Гэмт хэргийн тоо бууруулсан амжилтаар ойгоо угтав

Монгол Улсын цагдаагийн байгууллагад Хэсгийн байцаагчийн алба байгуулагдсаны 30 жилийн ой өчигдөр тохиосон. Өөрөөр хэлбэл 1975 онд хэсгийн байцаагчийн дамжаа төгссөн 50 хүн ажилд томилогдон, нутаг дэвсгэрийн нэгжийг хариуцан ажилласнаар тус албаны үндэс суурь тавигдсан байна.
Ойг тохиолдуулан Сүхбаатар дүүргийн цагдаагийн хэлтсээс хэсгийн байцаагчдынхаа үйл ажиллагааг идэвхжүүлэх, иргэд, төрийн болон Төрийн бус байгууллагуудтай хамтран ажиллах, гэмт хэрэг, эрхзүйн зөрчлөөс урьдчилан сэргийлэх чиглэлээр олон ажил зохион байгуулсан байна. Оны эхний байдлаар тус дүүрэгт үйлдэгдсэн гэмт хэрэг өмнөх оны мөн үеэс 15 орчим хувиар буурчээ. Гудамж талбай, олон нийтийн газар дэг журам сахиулах иргэдийн амгалан тайван байдлыг хангах, архидан согтуурахтай тэмцэх үйл ажиллагааг хангаж ажилласнаар согтуугаар үйлдсэн гэмт хэрэг улам бүр багассан гэж үзэж байгаа юм билээ. Ийнхүү ойн баяраа тэмдэглэж байгаа тасгийнхан цагдаагийн хэлтсийнхээ Хэрэг бүртгэх тасгийнхантай (ХБТ) нягт уялдаа холбоотой ажилладаг. Сүхбаатар дүүргийн Засаг даргын дэргэдэх Цагдаагийн хэлтсийн ХБТ байгуулагдаад гуравхан жил болж байгаа ч 30 жилийнхээ ойг тэмдэглэж байгаа Хэв журмын тасгийн (ХЖТ) үйл ажиллагааны үр дүнд хамгийн их нөлөөлөх үзүүлэлтүүдэд ихээхэн үүрэг гүйцэтгэж ирсэн хэмээн үнэлэгддэг байна. Ойн баярын хүрээнд зарим үйл ажиллагаа өнөөдөр ч үргэлжилж байгаа. Тэд онол практикийн бага хурал ч зохиож байгаа аж. Баяр тэмдэглэх ёслолын ажиллагааны нээлтэд үйл ажиллагааны тайланг танилцуулах бөгөөд ажилдаа амжилт гаргасан зарим хүмүүсийг шагнана. Ойг угтсан үйл ажиллагааны амжилтынхаа талаар Сүхбаатар дүүргийн цагдаагийн хэлтсийн ХЖТ-ийн дарга, Цагдаагийн дэд хурандаа А.Энхбаяр дараах мэдээллийг өгсөн юм. -Ойгоо угтсан ажлаасаа дурдахгүй юу? -Юуны өмнө алслагдсан хороо, зуслангийн орчимд 10 гаруй хяналт шалгалтын хэлтэс ажиллуулж эхэлсэн. Тэрчлэн төр захиргаа, хууль хяналтын байгууллагад нутаг дэвсгэрийн хэмжээнд бүртгэгдсэн гэмт хэргийн гаралтыг жигд бууруулахыг зорьж энэ хүрээнд удирдлага зохион байгуулалтын шийдвэрүүд гаргаж, хэрэгжүүлээд байгаа. Үүнд хар тамхи, мансуурах, архидан согтуурахтай тэмцэх, хулгайн гэмт хэргээс урьдчилан сэргийлэх болон гэмт хэргээс урьдчилан сэргийлэх, хүүхдийн болон түүний эсрэг гэмт хэргээс урьдчилан сэргийлэх, замын хөдөлгөөний аюулгүй байдлыг хангах, авилгалтай тэмцэх болон хүний эрхийг хамгаалах гэхчлэн салбар зөвлөлүүдийг байгуулан ажилласан. Энэ хүрээнд улиралд хоёроос доошгүй удаа гэмт хэрэг, архидалтын эсрэг нэгдсэн арга хэмжээ, үзлэг, шалгалт зохиож, үр дүнг тооцож хэвшээд байна. -Энэ ойн баяраараа танай олон ажилтан шагнуулж байгаа гэсэн? -Тийм ээ. Хэсгийн байцаагч гэдэг бол гэмт хэрэгтэй тэмцэх, нийгмийн хэв журам сахиулах, урьдчилан сэргийлэх үүргийг хэрэгжүүлэхээр томилогдсон цагдаагийн албан хаагч. Ажил үүргээ амжилттай гүйцэтгэсэн манай ажилтнуудаас юуны түрүүнд хэсгийн байцаагч Цагдаагийн хошууч Ш.Бадарч, Д.Ядмаа, Ц.Даваажамц нар цэргийн хүндэт медалиар шагнуулж, мөн хэсгийн байцаагч, Цагдаагийн хошууч Л.Батбаяр, Д.Мягмар, ахлах дэслэгч Ч.Чинбат, Д.Чимэдбавуу, О.Энхбазар, Б.Энхбат нарын хүмүүс дүүргийн хөдөлмөрийн алдар медаль хүртлээ. Энэ завшаанд 30 жилийн ойгоо тэмдэглэж байгаа хэсгийн байцаагчдадаа ажилдаа амжилт гаргахыг хүсэн ерөөе. 
Б.Хаш
