Зул сарын баяр

Дэлхийн бөмбөрцгийн багагүй хувьд нь амьдран суудаг хүмүүс өчигдөр буюу арванхоёрдугаар сарын 25-ны өдрийг баярлан өнгөрүүллээ.
Христийн шашинтнуудын төдийгүй хүн төрөлхтний дийлэнх нь Христосын мэндэлсэн өдөр буюу Улаан өндөгний баярыг сүртэйхэн тэмдэглэдэг уламжлал олон зууныг ардаа орхижээ. Христийн шашинтай биш ч олон оронд уламжлагдан ирсэн баярыг сүржин тэмдэглэдэг улс орон ч бий. Энэ баярын талаар хэдийгээр хүн бүр мэддэг мэт боловч нарийн учир нь тэгтэл тодорхой байдаггүй ээ. Христосын мэндэлсний баяр буюу манайхаар дүйцэн өдрийг нь эртний Ромын хуанлигаар МЭ 336 оноос тэмдэглэж ирсэн гэж үздэг ажээ. Хэдийгээр яг хэдний өдөр төрсөн гэдэг нь тодорхойгүй боловч 25-ны өдрийг түүнийг мэндэлсэн хэмээн тэмдэглэсээр тогтжээ. Эртний хүмүүсийн гэр орноо цэвэрлэж, чимэглэж бас сайхан хоол хийж идэж, нэг нэгэндээ бэлэг өгдөг уламжлал одоог хүртэл байдаг. Ер нь энэ баярын үндсэн заншилд манайхтай ойролцоо зүйл олон анзаарагддаг билээ. Хоол хийн биенийгээ дайлж, бас нэг нэгэндээ бэлэг өгдөг уламжлал нь манай цагаан сартай эгээ адил. Бас Есүс Христосын мэндэлсэн газарт тооцогддог Израилийн Бетлехэм рүү мөргөл үйлдэхээр явдаг хүмүүсийн цуваа энэ өдрүүдэд хахаж эхэлдэг. Манайхан Утай Гүмбэнд мөргөл хийхээр явдаг шиг Христийн мөргөлтнүүд энэ хотод цуглаж мөргөл хийдэг байна. Дэлхийн хэвлэл мэдээллийн томоохон агентлагуудын өчигдрийн мэдээнүүдэд Бетлехэмд өнгөрсөн жилээс хоёр дахин олон сүсэгтнүүд цугларч залбирал хийсэн тухай мэдээлжээ. Ромд пап Бенедикт XVI олон мянган мөргөлчдөдөө зориулан онцгой мөргөл уншсан байна. Монголын нэгдсэн их гүрэн байгуулагдахаас зуу орчим жилийн өмнө Христосын баяр нь Европын хамгийн том баярын нэг хэдийнэ болсон байлаа. Мөн гэгээн Николас хэмээх хувраг бие биедээ бэлэг өгдөг тэрхүү бэлгэдлийн нь гол бэлгэ тэмдэг болж байсныг хэлэх хэрэгтэй биз ээ. 1600-гаад онд Англиар дамжин энэ баяр Америк тэргүүтэй колони орнуудад нь хэдийнэ нэвтэрсэн байжээ. Тэр үед хуучин уламжлалууд нь бүгд дагасаар ирсэн бөгөөд америкчууд гацуур мод чимэглэдэг, нэг нэгэндээ ил захидал илгээдэг ёсыг багтаагаад авсан байна. Бас гэгээн Николасыг бэлэг тараадаг Санта Клаус хэмээн хувиргачихсан ажээ. Ерөнхийдөө Христосын мэндэлсний баярыг тэмдэглэдэг улс орнуудад жинхэнэ шашин шүтдэг хүмүүс нь энэ өдөр сүмд очиж мөргөл хийдэг ч ерөнхийдөө жинхэнэ утга нь алдагдсан гэж болно. Шашин шүтдэггүй хэн боловч Христосын мэндэлсэн баярыг тэмдэглэнэ. Гэхдээ тэд нэг нэгдээ бэлэг өгдөг, гацуураа чимдэг. Шинэ он гарахын өмнөх үе гэдэг утгаар нь илүү тэмдэглэдэг л дээ. Ер нь арваннэгдүгээр сарын 30-наас эхлэн Крисмасын буюу Христосын мэндэлсний баярын уур амьсгал эхэлдэг юм. Арванхоёрдугаар сарын 24-ний өдөр нь "Christmas eye day" буюу манайхаар битүүний өдөр. Баярын өмнөх энэ өдөр идээ будаагаа засч, хоол унд хийж иддэг байна. Харин баярын дараагийн өдөр буюу 26-ны өдрийг "Boxing day" хэмээдэг. Boxing гэдэг нь хайрцаг саваас гадна бокс гэсэн давхар утгыг агуулж байдаг. Эртнээс нийгмийнхээ ядуу тарчиг хүмүүст бэлэг өгөх үйл ажиллагааг баярын маргааш хийдэг байсан учраас хайрцаглаж бэлэг түгээх гэсэн санаагаараа ийн нэрийдсэн юм байна. Харин зарим нэг шооч хүмүүс урд өдөр нь баярлаад маргааш зодолдох ёстой гэж явуулах нь ч бий. Юутай ч Христосын мэндэлсэн баяр дэлхий нийтээр хамгийн өргөн тэмдэглэдэг баяр болсоор удлаа. Цаашид ч энэ хэв маягаа нэг их гээхгүй явах биз ээ. Зөвхөн энэ баярт зориулан олон сая бүтээгдэхүүнийг үйлдвэрлэж, энэ баярын үеэр асар том хямдрал зарлагддаг нь зул сарын баяр дэлхийн эдийн засгийн тодорхой хугацааны хэмнэл болсныг илтгэнэ. 
Ч.БҮЖИН 
