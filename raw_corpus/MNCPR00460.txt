Шүүх "хөшиг"-өө нээх нь

Дээд шүүхийн шинэ тэргүүн ирснээс хойш намдуухан байсан шүүхэд өнгөрсөн долоо хоногоос зарим нэг өөрчлөлт хийгдэж эхэллээ. Шүүхийн санхүү, төсвийг барьж, томилгоо зэрэг бүхий л асуудлыг нь хариуцдаг их айл болох Шүүхийн Ерөнхий зөвлөлийн зарим гишүүн саяхан солигдсон.
Мөн шүүгч нарын мэдлэг, мэргэшилд үнэлгээ дүгнэлт өгч, "шүүсийг нь шахдаг" байгууллага болох Шүүхийн Мэргэшлийн хороо, авилгал хээл хахуульд өртсөн, албан тушаалаа ашигласан гээд ер нь л ёс зүйгээ зөрчсөн эсэхийг нь шалгадаг Шүүхийн Сахилгын хорооны бүрэлдэхүүнд ч өөрчлөлт орсон байна. Сураг сонсвол Шүүхийн Мэргэшлийн хороо, Сахилгын хорооны хуучин шүүгч-гишүүдээс тус бүр хоёр хүн л үлдэж , гуравны хоёр нь буюу дөрвөн гишүүн нь шинэчлэгджээ. Ингэхээр шүүгчийг томилдог, хянадаг, шалгадаг байгууллагууд шинэ цус сэлбэсэн гэсэн үг. Үүнээс гадна Нийслэлийн шүүхийн Ерөнхий шүүгчийн суудал одоогоор эзнээ хүлээж байгаа, оны зааг дээр зарим дүүргийн Ерөнхий шүүгчийн бүрэн эрхийн хугацаа дуусна, бас зарим аймаг, сумын шүүхийн тэргүүнүүд одоо шинээр томилогдох гэж байгаа. Эдгээрийг тооцож үзвэл шүүхийн амьдралд энэ үеийг нэгэн содон зурвас үе гэж үзэж болох юм. Яг л энэ үед тохоож томилогдсон Дээд шүүхийн шинэ тэргүүнээс олон нийт их зүйлийг хүлээж байгаа. Шүүх гэдэг нэр томъёотой, хүнд сурталтай, иргэдийг залхаадаг, мөнгө төгрөгтэй хүмүүст илүүтэй үйлчилдэг, авилгалд өртсөн гэх ойлголт барьцалдсаар удсан. Он удаан жилийн турш хүмүүсийн ухамсарт бугшсан энэ ойлголтоос сална гэдэг хүнд даваа. Харин Дээд шүүхийн шинэ тэргүүн С.Батдэлгэр ажлаа хүлээж авахдаа "Олон нийтийн дунд унасан шүүхийн нэр хүндийг сэргээнэ" гэж өгүүлсэн байдаг. Тэгэхээр энэ залуухан Ерөнхий шүүгчийн юу хийхийг хүмүүс анхааралтай ажиглаж байна. Хамгийн сүүлийн үеийн шинэ мэдээгээр шүүхийн дотоод ажлаа цэгцэлснийхээ дараа түүний гадаад ертөнц рүү хийх хамгийн эхний алхам нь сэтгүүлч бидэнтэй холбоотой тун ч таатай зүйл байх сураг чих дэлсэв. Эх сурвалжийн ярьж буйгаар шүүх хамгийн түрүүнд сэтгүүлчдэд хаалгаа нээх гэнэ. Гэхдээ бүр цэлийтэл нь онгойлгож өгөх юм байх. Шүүхийг ил тод нээлттэй болгох ажилд ханцуй шамлан орохоор шийдсэн Ерөнхий шүүгч Шүүхийн мэдээллийн төв байгуулах санаатай байгаа тухай түүнд ойр эх сурвалж ярьсан юм. Энэ төвөөрөө дамжуулж шүүхийн тухай мэдээллийг байнга түгээх гэнэ. Бидний хайгаад олж чаддаггүй элдэв хэргийн эрээвэр хураавар мэдээлэл, сахилга алдсан шүүгчийн тухай "хов жив" үүгээр урсаж өгөх юм байх. Сайн л хэрэг. Гэхдээ шүүх, шүүгчийнх нь тухай хэн нэгний ашиг сонирхлын үүднээс худал цуурхал тараасан сэтгүүлчид ч бас зохих ёсны няцаалтыг энэ төвөөрөө дамжуулан өгөх юм гэсэн. Тэгэхээр "юу ч гэж гоочилж байсан өрлүүлсэн хонь шиг дуугардаггүй" гэж сэтгүүлчид шүүмжилдэг шүүхийнхэн удахгүй чангахан дуугарч эхлэх бололтой. Тэр байтугай прокурор, цагдаа зэрэг бусад хуулийн байгууллага ч шүүхийнхний байгуулах гээд байгаа энэ мэдээллийн төвийг ашиглаж болох юм гэсэн санааг гурав дахь засаглалын шинэ тэргүүн гаргажээ. Хэрвээ энэ санаа бүтвэл хуулийн гэгддэг сенсаац мэдээллүүдийг бид эх сурвалжаас нь байнга тодруулах боломж бүрдэх юм. Тэгэхдээ 14 хоногт нэг удаа сэтгүүлчдэд мэдээлэл хийх юм гэсэн. Анх томилогдохдоо л олон хүнээс эрч хүчтэй гэсэн тодорхойлолт аваад байсан шинэхэн Ерөнхий шүүгчийн сэтгүүлчдэд үүд хаалгаа нээж "Мэдээллийн төв" байгуулахыг тэсэж ядан хүлээхийн зуурт түүний хэрэгжүүлэхээр төлөвлөж буй ажлынх нь зах зухаас сонссоноо уншигчдадаа хүргэмээр байна. Дээрээ хөх тэнгэрээс өөр захиран зааварлагчгүй байх журамтай шүүх засаглалыг хэн нэгэн эрх мэдэлтний алга хийгээд аманд багтдаг тухай яриа жирийн олны дунд газар авсныг үгүйсгэхгүй. Үнэндээ нийтэд тархсан энэ ойлголт удахгүй устаж үгүй болох нь. Яагаад гэхээр шүүхийн үйл ажиллагаа далд нууц биш, ил тод шударга байх үүднээс олон нийтийн дунд шүүхийн үйл ажиллагааг хэрхэн оновчтой болгох талаар санал асуулга явуулахаа төлөвлөөд байгаа аж. Цөөхөн монголчууд бидний дунд хэрэг төвөгт хэн нэг нь холбогдож хуулийн дагуу шүүхийн хаалга татахад хүрсэн гэр бүл цөөнгүй. Тэр тусмаа шат шатны шүүхээс гаргасан шийдвэрт гоморхож, тэр хэмжээгээрээ санал бодлоо илэрхийлэх болсон энэ цагт таны үзэл бодлыг, үгээ хүргэх гэж хичээдэг тэр шүүгч нь сонсоно гэдэг ховор боломж шүү. Мөн энэ дашрамд хэлэхэд, мөнгөтэйхөн  хүний аманд багтдаг байгууллагууд бол юуны өмнө хууль хяналтынхан байдаг. "Шинэ баян цээж өвчтэй" гэдэгчилэн одоогийн баячуул "Хэдэн төгрөг атгуулаад л хэргээс мултарчихна, угаасаа хуулийнхан ядуу юм чинь" гэж цээжээ дэлдэх нь бий. Тэгвэл энэ сиймхийг багахан ч атугай нөхөх бодлогыг шүүхийн шинэ тэргүүн баримтлахаа амалжээ. Учир нь өдөр, шөнөгүй ажлын ачаалалд дарагдан суудаг шат шатны шүүхийн шүүгч нарынхаа ахуй амьдралыг нэн тэргүүнд харж үзэхээ амлаж "Бид ажлаа бодоод, хүнээ боддоггүй байжээ" хэмээсэн нь энэ тогооноос хооллож буй олныг юу юунаас илүү баярлуулж буй сурагтай. Эцэст нь хэлэхэд, залуу насыг ундарсан их эрч хүч, зоримог шийдмэг алхмууд дандаа дагалддаг болохоор шүүхийн шинэ тэргүүн өөрийн гэсэн жимээ гаргаж буй нь энэ биз ээ. 
Н.Саранчимэг
