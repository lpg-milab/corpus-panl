Холбогч

Н.Алтанхуягийг гаднаас нь харахад нэлээд хямсгардуу болов уу гэмээр нөхөр. Бас тун дуу муутай нэгэн болов уу гэж боддог. Гэтэл амьдрал дээр тийм биш. Уулзаад гар барив уу, үгүй юу л түүнийг тун илэн далангүй нэгэн болохыг нь шууд мэдэрч эхэлдэг. Түүнд дарга сайд гэсэн нэг муу түшмэл зан төрөлхөөсөө заяагаагүй нь мэдэгддэг юм.  Хуягаа ингэхэд тун энгийн. Хэнтэй ч энгийн харьцана. 
Ялангуяа улс төрийн тавцан дээр танай, манай гэж хэр барагтай бол талцсан үг хэлэхгүй. Тиймээс ч өнгөрсөн хугацаанд намынхаа Ерөнхий нарийн бичгийн даргаар дөрвөн удаа сонгогдсон байх. Мөн ардчиллын төлөөх намууд нэгдэх бүрдээ л ерөнхий даргаар нь түүнийг дуудан тавьж, шуудайд хийсэн үхрийн эвэр шиг нөхдийг эвийн цавуугаар наах үүргийг түүнд өгдөг. Өндөр хариуцлага байгаа биз. Бас хэн хүн хийгээд байх ажил үнэндээ биш л дээ. Ер нь тун эвсэг нэгэн. Найз нөхдийнхөө хүрээнд сөөнгөдүүхэн хоолойгоор тачигнатал инээн онигоо яриад сууж байх нь элбэг. Бас тэднийгээ хөөрхөн "явуулчихна". Онигоонд хийнэ. Онигоо нь ёжтой ч гэж нөхцөлгүй. Амьд онигоог бүүр ч сайхан ярина. Хачир чимэг ч бас оруулахаа мартахгүй гэж найз нөхөд нь ярьдаг юм.  Гэхдээ тийм ч "хагархай хэнгэрэг" шиг нөхөр бас биш. Тэрээр хаана дуугарах, хаана дуугарахгүйгээ тун сайн мэднэ. Бас их нямбай. Багын нямбай нөхөр гэж байгаа. Яагаад гэхээр ээж, аав нь тэгж хүмүүжүүлсэн. Нямбай байна гэдэг багаасаа хэрсүүжихийн эхлэл гэдэг учраас түүнийг тун хэрсүү гэх нь зүй ёсны хэрэг. Тиймээс нөхөд нь, "Манай Хуягаа үхсэн морио чөдөрлөж байгаад өвчих хүний нэг яах аргагүй мөн дөө" хэмээн хошигноно. Бас их арвич хямгач нөхөр. Тиймээс ч нөхөд нь түүнийг хамгийн түрүүнд Сангийн сайд гэсэн албан тушаалд нэгэн цагт нэрийг нь дэвшүүлж байсан биз. Ингэхэд тэрбээр Увсынх. Энэ аймгийг бид чацарганагүйгээр төсөөлдөггүй. Гайхамшигтай ч ургамал. Өвлийн тэсгим хүйтэнд ургаж боловсордог жимс гэхээр аатай юм байж таарна шүү дээ. Бас модыг нь суулгаснаас бараг дөрвөн жилийн дараа үр жимсээ өгч эхэлдэг, ихээхэн "тунирхуу" нэгэн. Хуягаа чацарганатайгаа адилхан. Тэртээ нэгэн цагт тэрбээр ардчиллын "Чацарганын" сөөг байсан. Ургасан. Тэгээд үр жимсээ өгч эхэлсэн. Одоо тэрбээр чацарганын нэлээд том бут мод болсон бөгөөд өөрийнхөө үр жимсийг төрдөө тууштай өгөх цаг яг болжээ. Түүнийг ард олныхоо амьдралыг тун сайн мэддэг гэдэг юм. Аргагүй. Хар багаасаа түүнд хийгээгүй ажил гэж үгүй. Өөрөөр хэлбэл амьдралын шатыг алгасалгүйгээр дээшээ өгссөн нэгэн юм. Тэрбээр давсчин, тарвагачин, мужаан, слесарь, оюутан, дарганцар, багш, сайд гээд хийгээгүй ажил үгүй. Бас ардчиллын үйл хэрэгт анхнаас нь зүтгэж ирсэн болохоор нам дотроо л "хамба ламуудын" нэг яах аргагүй мөн. Түүнийг  "маарамба" цолтой хэмээн хэлж болно. Яагаад гэхээр ардчиллын төлөөх намууд жаахан "Хамрын ханиад" хүрлээ л гэхэд түүнийг заавал дуудна. Тэр ирнэ. Анагаана. Эвлүүлнэ. Нэгтгэнэ.  Хуягаа ингэхэд тун олон найзтай. Тэднийгээ миний хамгийн үнэт зүйлс гэж үзнэ. Ажаад байхад энэ тал дээр нэг их улс төржөөд байдаггүй юм шиг байна лээ. Янз бүрийн нас, намын нөхөдтэй энд тэнд инээж хөхрөөд сууж байх нь элбэг. Бас уул хадаар тэдэнтэйгээ "тэнэж" явдаг. Тэр магтаалд дургүй. Магтаал намайг хулгайлж, шүүмжлэл надад багшилна гэсэн философитой. Ингэхэд түүний харьяалагддаг Ардчилсан намыг нэгэн гар бөмбөгийн баг гэвэл Н.Алтанхуяг холбогч нь. Гол үүрэгтэй хүн гэсэн үг л дээ. Тэрбээр ямар ч байсан өнгөрсөн 18 жилийн хугацаанд холбогчийн үүргийг тун сайн гүйцэтгэсээр ирлээ. Бас намуудын хооронд ч холбогчийн үүргийг гүйцэтгэв. Төр, ард түмний хооронд маш сайн холбогч хийж байсныг бид мэднэ. Тэрбээр 1996 оны парламентад суухдаа нэг ч хуралдаан таслаагүй, мөн хамгийн олон иргэд хүлээж авсан гишүүнээр тодорч байсан юм. Энд элдэв тайлбар хийх нь илүүц биз ээ гэж бодож байна. Тэр ийм л хүн.
Б.Идэр 

