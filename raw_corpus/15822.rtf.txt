№173 (15822)     
1984 ОНЫ ДОЛДУГААР САРЫН 20,
ЭРДЭМТНИЙ ЭРХЭМ ҮҮРЭГ

Манай орны социалист бүтээн байгуулалтын цар хүрээ, шийдвэрлэж байгаа асуудлын хэмжээ, далайц, бүтэц өргөжин гүнзгийрэх тутам шинжлэх ухааны үүрэг, ач холбогдол байнга нэмэгдэж байна. Энэ бол түүхэн зүй тогтолт үйл явц юм. 

БНМАУ-д социалист нийгмийг бүтээн байгуулахад шинжлэх ухааны үүрэг, ролийг улам дээшлүүлэх, эрдэмтдийн үүрэг хариуцлагыг өндөржүүлэхийг МАХН туйлаас чухалчилж байна. << Тус орны эрдэм шинжилгээний ажлын байдал, түүнийг сайжруулах арга хэмжээний тухай >> МАХН-ын Төв Хорооны тогтоолд << эрдэм шинжилгээний байгууллага, эрдэм шинжилгээний ажилтан нарын үйл ажиллагааг юуны өмнө эрдэм шинжилгээний ажлыг нь шинжлэх ухаан онолын түвшин, нийгмийн үйлдвэрлэлийн үр ашгийг дээшлүүлэх, соёл, шинжлэх ухааныг хөгжүүлэхэд >> чиглүүлэхийг тодорхойлон заасан юм. Намынхаа энэ шийдвэрийг бүтээлчээр хэрэгжүүлэхэд эрдэмтэд нийгмийнхээ үүрэг, хариуцлагыг улам өндөржүүлэх ёстой. 

Манай эрдэмтэд, эрдэм шинжилгээний ажилтнууд нийгэм, улс орны өмнө хүлээсэн өндөр үүргээ гүнээ ухамсарлан хөдөлмөрлөж, нэр төртэй хэрэгжүүлж байна. Социалист хамтын нөхөрлөлийн орнууд болон ялангуяа ах дүү ЗХУ-ын нэрт эрдэмтэдтэй нягт хамтран ажиллаж, тэдний тал бүрийн тусламжаар физик, хими, биологийн төрөл бүрийн үзэгдлийн мөн чанарыг тайлах, зүй тогтлыг илрүүлэн танин мэдэх талаар багагүй амжилт олж байна. Мөн малын ашиг шимийг дээшлүүлэх, хөдөө аж ахуйн таримлын шинэ сортуудыг бий болгох талаар тодорхой үр дүнд хүрэв. 

Манай орны нийгмийн шинжлэх ухаан, шинэ нийгмийг байгуулах замд нам, ард түмнийхээ туулсан хагас зуу гаруй жилийн түүхэн туршлагыг нэгтгэн дүгнэж, социалист байгуулалтын үеийн нийгэм эдийн засгийн зорилтуудын онолын үндсийг боловсруулах, хөдөлмөрчдийг ертөнцийг үзэх марксист, ленинист үзлээр хүмүүжүүлэх талаар үр дүнд хүрч байна. 

Нам. засаг тус орны эрдэм шинжилгээний байгууллагуудын материаллаг бааз, боловсон хүчний хангамжийг сайжруулах талаар олон талын арга хэмжээ авч хэрэгжүүлсний зэрэгцээ тэдгээрийн үйл ажиллагаанд оршиж байгаа дутагдлыг илрүүлэн гаргаж, арилгах арга замыг тодорхойлон зааж өгсөн. Намынхаа заалт шийдвэрийг бүтээлчээр хэрэгжүүлэхийн тулд өөрсдийн ажилд ямагт зарчимт шүүмжлэлтэй, өндөр шаардлагатай хандах явдал чухал байна. Эрдэмтэд, эрдэм шинжилгээний ажилтнуудын дотор өөрсдийн мэдлэг чадвар, судалгааны эцсийн үр дүнд нийгэм, улс орны эрх ашгийн үүднээс зарчимт дүгнэлт хийх явдал зарим талаар шаардлагын хэмжээнд хүрээгүй байна. Энэ нь эрдэм шинжилгээний ажлын төлөвлөлт болон судалгааны одоогийн үр дүн дээр тодорхой илэрч байгаа юм. Тэрчлэн зарим эрдэмтэн улс орны хөгжлийн өнөөгийн тулгуур асуудлыг шийдвэрлэхэд ач холбогдол багатай сэдвээр олон жил өгөөж багатай ажиллах, практик амьдралаас тасархай зүйлээр хэт хөөцөлдөх хандлага мэр сэр үзэгдэж байна. 

Гэтэл орчин үеийн шинжлэх ухааны хөгжилтийн түвшин нь байгаль, нийгмийн үзэгдлийн нарийн түвэгтэй асуудлыг хамтын оюун ухаан, хүч чармайлтаар шийдвэрлэх далайцтай онол, туршилт нийлсэн судалгааг шаардах болов. Энэ үндсэн дээр өнөө үед өөрийн орны хөгжлийн түвшин, нийгэм эдийн засгийн хэрэгцээ, шаардлага, санхүү, эд материалын нөөц бололцоонд зохицон тохирсон шинжлэх ухааны салбаруудыг оновчтой чиглэлээр хөгжүүлэх ёстой. Үүнийг хэрэгжүүлэхэд эрдэмтэд, эрдэм шинжилгээний ажилтнуудын бүтээлч идэвхтэй үйл ажиллагаа, нийгмийн ухамсарт зан суртахуун чухал ач холбогдолтой. 

Манай эрдэмтдийн нийгмийн өмнө хүлээсэн үндсэн үүрэг нь нэн тэргүүнээ дараахь зүйлсэд төвлөрч байна. Нэгдүгээрт, эрдэм шинжилгээ, судалгааныхаа ажлыг онолын дээд түвшинд туурвиж, орчин үеийн шинжлэх ухаан, техникийн хөгжилд шинэ, шинэлэг зүйлийг нэмэрлэх хоёрдугаарт, байгаль, нийгэм, сэтгэхүйн аливаа үзэгдэл, үйл явцыг танин мэдэхэд диалектик материалист арга зүйн үүднээс хандаж, ангич, намч зарчим, социалист интернационализмын байр сууриас үнэлэлт, дүгнэлт өгч байх гуравдугаарт, эх орондоо социалист нийгмийг бүтээн байгуулах их үйлсэд оюун ухаан, мэдлэг, боловсролоо бүрэн зориулах, ялангуяа социализмын материалтехникийн бааз байгуулах олон талт, нарийн нийлмэл үйл явцыг хурдасгах, байгаль, техникийн шинжлэх ухааны салбаруудыг эрчимтэй хөгжүүлэхэд бодитой хувь нэмэр оруулах, социалист нийгмийн харилцааг боловсронгуй болгон сайжруулан төгөлдөржүүлэх талаар шинэ дэвшилттэй онол, дүгнэлтийг дэвшүүлэн гаргах дөрөвдүгээрт, өөрсдийн нээлт, бүтээлийг амьдрал практикт тууштай хэрэгжүүлэх талаар туйлын их анхаарал тавьж, амьдралын гүнд судалгаа шинжилгээнийхээ ажлыг өрнүүлэгчид байх тавдугаарт, өргөн олон түмэн, хөдөлмөрчдийг шинжлэх ухаанаар соён гэгээрүүлж, эрдэм мэдлэгийг түгээн дэлгэрүүлэгчид, нийгмийн оюун санааны амьдралын санг хошуучлан баяжуулагчид байх зургадугаарт, ЗХУ болон ах дүү социалист бусад орны эрдэмтдээс бүтээлчээр суралцан, тэдний эрдэм шинжилгээний тэргүүн туршлагаас байнга эзэмшиж, нийгмийн хөгжил дэвшлийг түргэтгэхэд эрдэм судалгааныхаа ажлыг дайчлан чиглүүлэх долдугаарт, өөрсдийн хойчийг залгамжлагчид, шавь нараа бэлтгэх, сурган хүмүүжүүлэх ажилд өндөр ухамсар, идэвх санаачилгатай оролцож, эрдмийн хамт олныг буй болгож, шинжлэх ухааны тодорхой салбарыг тэргүүлэн удирдаж байх үүрэгтэй. 

Орчин үеийн эрдэмтэн хүний нийгмийн үүргийн нэн чухал хэсэг бол зэвсэглэлээр улайран хөөцөлдөж, сансрыг хүртэл милитаричлахыг санаархаж байгаа АНУ тэргүүтэй харгис хүчний дайнч бодлогын аюулт мөн чанар, хор уршгийг тал бүрээс илчлэн няцааж байх явдал мөн. Эрдэмтэн бүр энх тайвны төлөө тэмцлийн тэргүүн эгнээний байлдагч байх ёстой. 

Эрдэмтэн хүн амьдралын идэвхтэй байр суурь баримталж байх үүрэгтэйн хувьд элдэв харш үзэл, явууллага хүн амын зарим хэсгийн доторхи хуучин нийгмийн үзэл санааны үлдэгдлийн эсрэг идэвхтэй тэмцэж, социалист сахилгыг бэхжүүлэхэд тодорхой хувь нэмэр оруулж байвал зохино.

