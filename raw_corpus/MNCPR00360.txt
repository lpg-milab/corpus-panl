МҮОНРТ-ийг МАХН-ын сурталчилгааны алба болгох процесс явагдаж байна

МҮОНРТ-ийн гүйцэтгэх захирал С.Мягмар тун удахгүй огцорч түүний оронд зөвлөхөөр нь ажиллаж байсан "Аяллын цаг"-ийн сэтгүүлч Г.Бадамсамбууг тавих талаар удирдах зөвлөлийн зарим гишүүд ярилцсан бололтой. С.Мягмарын дараахь алдаанууд түүнийг огцруулах хангалттай үндэслэл болох гэнэ.
Гишүүдийн хамгийн их дургүйцэл төрсөн хийгээд түүний гол алдаа нь удирдах зөвлөлийн шийдвэрийг үл ойшоогоод зогсохгүй нэр хүндийг нь унагах сурталчилгааг хамт олны дунд хийж, болж бүтэхгүй байгаа бүхнээ удирдах зөвлөлөөс боллоо гэж ярьдаг явдал гэж үзжээ. Үүнээс гадна, -Удирдах авъяас чадваргүй хамт олныг нэгдмэл удирдлагаар хангахын оронд нэгж хэсгийн дарга нарын эрх мэдлийг өргөжүүлж, уран бүтээлчдийг хэд хэдэн фракцад хуваасан -Шинэчлэх үзэл бодолтой дэд захирал Ариунбаттай санаа нийлж ажиллаагүй -Хагас жил шахам хугацаа өнгөрөхөд үйл ажиллагааны чиглэл тодорхой бус, хэтийн зорилго, зорилтоо тодорхойлж чадаагүй, бүтцийн өөрчлөлт хийгээгүй -Өөрийг нь унагаах гэсэн "Түр хороо"-ны гишүүдэд буулт хийж тэдний эрхшээлд орсон гэх мэтчилэн түүний гишгэсэн мөр, алдсан алдаа бүрийг нь бүртгэж огцруулахаар зэхэж буй гишүүд байхад "тайван бай, яараад хэрэггүй, тэр өөрийгөө огцруулах нүхийг өөрөө малтаж байгаа" гэсэн тэвчээртэй гишүүд бас байгаа сурагтай. Энэ бүхэн үнэн ч бай, худал ч бай түүнийг огцруулах хамгийн бодитой бөгөөд хангалттай шалтгаан бол ОНРТ-ийг эргээд МАХН-ын сурталчилгааны алба болгохоор ойлгогдож байна. Монголын радиогийн "Хурд" агентлагийн захирлаар МАХН-ын гишүүн, Боловсрол, соёл, шинжлэх ухааны сайд О.Энхтүвшингийн экс эхнэр Энхтуяаг тавьсан бол, "ММ" агентлагийн захирлын албан тушаалд МАХН-ын гишүүн, УИХ-ын гишүүн Очирхүүгийн эхнэр бас нэг Энхтуяа гэдэг бүсгүй томилогдох нь тодорхой болно гэж эх сурвалж мэдээлэв. "ММ"-ийн захирлын сонгон шалгаруулалтад телевизэд олон жил ажилласан, удирдах алба хашиж байсан, одоо ажиллаж байгаа зэрэг 11 сэтгүүлч, уран бүтээлч орж өрсөлдсөн ч УИХ-ын гишүүний эхнэр Энхтуяа бүсгүй тэднээс хол тасархай түрүүлж шалгарсан байна. 
Г.Мандуул
