Гэр хорооллын газрын 91 хувь нь эзэнтэй боллоо

Иргэн та газартай боллоо. Таван жилийн өмнө эхэлсэн ажлын ачаар олон иргэн өөрийн гэсэн үл хөдлөх хөрөнгөтэй болж, газраа эргэлтэд оруулж аж ахуй, амьдралаа өөд татах болсныг үгүйсгэх хүн гарахгүй байх. Монголын таван жилийн өмнөх дүр зургийг эргэн санах гээд үзье. Тухайн үед Н.Энхбаярын Засгийн газраас энэхүү ажлыг хийж, хэрэгжүүлэхээр шийдсэн ч багагүй хэл ам, дайралтад өртөж байсныг олон хүн санаж байгаа байх. Өнөөдөр ажил бүтэмжтэй болж ашгийг нь ард түмэн хүртжээ. Одоогоос таван жилийн өмнө олон хүн газар өмчлөх ажлын эсрэг зогсож өнөөдрийн амжилтын талаар төсөөлөх ч хориотой байсан цаг. Тийм үзэл хүмүүсийн тархийг угааж байсан учраас монголчуудын газраа өмчилж авсан түүх их сонин өрнөдөг.
2002 онд "Монгол Улсын иргэнд газар өмчлүүлэх тухай" хуулийг батлан гаргасан. 
Үүнээс хойш Монгол Улсын Засгийн газрын үйл ажиллагааны тэргүүлэх чиглэлийн нэг газрын шинэчлэлийн бодлогыг нийслэлийн хэмжээнд хэрэгжүүлэх, өмчлүүлэх ажилд нийслэлийн төр, захиргааны байгууллага олон ажил хийсэн. Мэдээж зүгээр байж байгаад иргэд газрыг тэхий дундуур нь хуваагаад маргаан мэтгэлцээнгүй авчихгүй нь тодорхой. Нийслэлийн Засаг дарга 2002 оны наймдугаар сард 349 тоот захирамж гарган, дээрх хуулийг хэрэгжүүлэх бэлтгэлийг хангахыг үүрэгдэв. Комиссыг нийслэлийн Засаг даргын орлогчоор ахлуулан байгуулж байсан нь саяхан. Комиссынхон төлөвлөгөөтэй ажиллаж газар өмчлөх дараагийн алхамыг хийхэд бэлэн болжээ.
Нийслэлийн Засаг дарга 2002 онд 500 дугаар захирамж гаргасан байдаг. Анх удаа хашааны газраа тоолох гэж тэр. 2002 оны арванхоёрдугаар сарын 15-наас 2003 оны хоёрдугаар сарын 15-ныг хүртэл хугацаанд дээрх ажлыг хийв. Улсын бүртгэл тооллогын дүнгээр нийслэлийн хэмжээнд нийт 67929 хашаанд 84637 өрх оршин суудаг гэсэн тооцоо гарав. Өмнө нь энэ байтугай мэдээлэл, судалгаагүй байсан нь үнэн. Нэг ёсондоо төрийн зарим нэг ажил газар өмчлөлийн ачаар баяжиж, цэгцэрч эхэлсэн гэж хэлж болно.
Иргэд эзэмшиж, ашиглаж байгаа газраа өмчилж авахад хэрэгтэй бичиг баримт бүрдүүлэх учиртай. Тиймээс газрын ямар нэг зөрчилгүй иргэдэд 2003 оны дөрөвдүгээр 25-наас тавдугаар сарын 25-ны хооронд нийслэл, дүүргийн газрын албаныхан гэрчилгээг нөхөн олгож эхэлсэн. Үүнийг сонсоход уйтгартай тайлан мэт боловч энэ ажлын цаана Монголын олон мянган өрх анх удаа өөрийн гэсэн газартай болсон. Газрын үнэ цэнэ гэхээс илүүтэй модоор хашаа хатгаж амьдрахаас цааш хэтэрдэггүй хоосон монголчууд газраа эргэлтэд оруулж сурав. Тэд эхлээд газраа үл хөдлөх хөрөнгө болгож. Нийтдээ 34485 иргэн газар өмчлөх эрхээ улсын бүртгэлд бүртгүүлж, дараа нь банкинд барьцаалж зээл авч данагар, данагар сүртэй хаус барих болов. Нийслэлийн хэмжээнд 20243 иргэн банкинд газраа барьцаалж зээл авсан баримт үлджээ. Сүйхээтэй зарим нь татвараас зугтах гэж бие биедээ газар бэлэглэж баярхах үзэгдлийг гааруулсан. Өмчлөлийн ажлын ач тусыг хэтэрхий сайн ухаарсны тод илрэл энэ. 2008 оны эхний улирлын байдлаар 10 мянга шахам иргэн газраа бусдад бэлэглэсэн байдаг. Монголчууд тэгтлээ баяжаа юу гэвэл бас үгүй юмаа. Газар өмчлөлийн ажил иргэдэд улам ойртож очихоор нүх цоорхойг нь олж харах хүн гарч байгаагийн дохио аж. Өнгөрсөн таван жилийн хугацаанд нийслэлийн 70536 иргэн гэр бүлээрээ амьдрах гэж 3769.94 га газрыг үнэгүй өмчилж аваад байна. Төр засгаас иргэдэд хамгийн том шахам хөрөнгө оруулалт хийсэн нь энэ. Уг ажлыг мөнгөн дүнд шилжүүлж үзвэл Монгол Улсын олон жилийн төсөв ч багтаж мэднэ. Засгийн газрын 2003 оны 103 дугаар тогтоолоор иргэнд өмчлүүлэх газрын үнэлгээг хэрхэн хийх аргачлалыг батласан. Тодруулбал, иргэнд өмчлүүлэх нэг ам.метр газрын үнэ 13200 төгрөг байхаар тогтоосон. Энэ үнэлгээгээр иргэдийн өмчилж авсан нийт газрыг үнэлбэл 497 тэрбум 508 сая төгрөгийн хөрөнгийг төрөөс иргэдэд үнэ төлбөргүй олгосон байна. Харин зах зээлийн бодит ханшаар иргэдийн аминдаа авсан нийт газрыг үнэлбэл хэдэн миллиард төгрөгт хүрэх нь гарцаагүй. 3140 иргэн өмчилж авсан газраа хүссэн үнээрээ худалдсан жишээнээс үүнийг харж болно. Дэлхийн бусад оронд буй газрын харилцааны хөгжлийн жишгээр л монголчууд явжээ. Сайн, муу явдал, алдаа, оноо энэ ажилд бүгд бий. 2003 оны эхэнд тооллого явуулахад газар эзэмших, ашиглах гэрчилгээгүй 34343 иргэн байсан. Тэдний 11475-д нь гэрчилгээ нөхөн олгожээ. Иргэд байшин гэж амбаар барьж хашаа гэж нурж унах шахсан мод хатгадгаа нэгэнт больжээ. Хашаа байшин ч гэсэн эзэнтэй, өнгөтэй болж байгаа нь нийслэлийн хаана ч очсон анзаарагдах биз ээ.
Эхний ээлжид гэр хорооллын газрыг иргэдэд гэр бүлийн зориулалтаар өмчлүүлж эхэлсэн. 2008 оны дөрөвдүгээр сарын 20-ны байдлаар 71287 өрхөд 3769.94 га газрыг өмчлүүлжээ. Энэ нь гэр хорооллын газрын 91.6 хувийг нь өмчлүүлсэн гэсэн үг. Газрын үр шим, өмчлөлийн ашгийг харж чадсан хүмүүс хөдөөнөөс хот руу их нүүдэл дагуулсан. Улаанбаатар болон төв суурин газрыг сул чөлөөтэй орхилгүй хэн шамдсан нь хашаа хатгаад авдаг болов. Эсэргүүцээд байсан ажлыг иргэд дор бүр нь зөвшөөрч буйн тэмдэг энэ. Их нүүдэлд дарлуулсан Улаанбаатар болон бусад дагуул хотынхонд шинээр суурьшлын бүс газрыг дахин нэмж оруулж ирэх хэрэг гарсан. Алга дарам хотын газар дээр монголчууд 2.5 саяараа шаваад ч багтахгүй. Тиймээс шинэ суурьшлын бүс хэрэгтэй болсон. 30 байрлалд нийт 6614 га газрыг шинэ суурьшлын бүс гэж төлөвлөжээ. Энд 91907 өрх амьдрах уужуухан зай бий. Газрын албаныхан сайн муугаар хэлүүлэн энэ мэт олон ажлыг хийж иргэдийг өмчтэй болгосон. Газрын наймаа газар авлаа гэж ярих нь хоёр талтай. Сайнаар ярьвал, таван жилийн өмнөх яриа, төсөөлөл өөрчлөгдөж газрыг хөрөнгө мөнгө, болгон эргэлдүүлж буйн жишээ гэж хэлж болно.
Зуслангийн ногоон бүс гэж тусдаа. 2007 онд зуслангийн ногоон бүсээс хэр хэмжээг нь иргэдэд өгөхийг тодорхой болгохоор улсын тооллого, бүртгэлийн ажлыг холбогдох албанаас явуулжээ. 16605 өрхийн 470 га газрыг тоолсон. Сүхбаатар, Чингэлтэй, Сонгинохайрхан дүүргийн нутагт зуслангийн 18 ам бий. 2007 онд нийслэлийн ИТХ-ын тогтоолоор 9280 өрхөд 371.2 га газрыг өмчлүүлэхээр шийдвэрлэжээ. Удахгүй зуслангийн газар иргэн таных болно. Та ч гэсэн өмчтэй, үл хөдлөх хөрөнгөтэй болно гэсэн үг.
Д.Мягмар
