Цуу хуурамчаар үйлдвэрлэж байв

Хуурамч цуу, пүнтүүзийг томоохон зах, худалдааны төвүүдэд худалдаалж байгаа талаархи мэдээллийн дагуу Нийслэлийн мэргэжлийн хяналтын газар шалгаж хуурамч савалгаатай 2199 ширхэг, 9915 мянган төгрөгийн пүнтүүз, 40 мянган төгрөгийн цууг хураан авч устгалын комисст шилжүүлсэн байна. Мөн Сүхбаатар дүүргийн Бэлхийн 32-ын 1-14 тоотод оршин суугч Н.Төмөрбаатар гэртээ цуу үйлдвэрлэж байсан ноцтой хэргийг илрүүлсэн аж. Түүний гэрээс нийт 500 шил цуу, 250 ширхэг задгай цуу, бөглөгч аппарат болон нэг шуудай давс хураан авч таслан зогсоох арга хэмжээ авчээ. Баяр наадмын өдрүүдэд зөвшөөрөлгүй худалдаа, үйлчилгээ явуулж байсан 125 иргэний үйл ажиллагааг зогсоосон байна.Эдгээр хүмүүс ихэвчлэн хуушуур, хорхог, чанасан өндгийг гэртээ хийж зардаг байж. Харин наадмын талбайд худалдаа үйлчилгээний зөвшөөрөл авсан мөртлөө тэр байрандаа худалдаа, үйлчилгээгээ явуулахгүй зориулалтын бус саванд хоол хийж үүргийн худалдаагаар явуулж байсан зөрчлүүд маш их байсан гэнэ. Тухайлбал, Сүхбаатар дүүргийн нутагт байрлах "Хишиг орд" ХХК-ийн хоолны газрын хуушуур, Хан-Уул дүүргийн "Цуут үйлс" ХХК-ийн хачиртай зайдас болон "Хулан" кафены хуушуур, Баянзүрх дүүргийн "Эрдэнэ Буянт" ХХК нь зөвшөөрөлгүй байранд үйл ажиллагаа явуулж байсан байна. Дашрамд, долдугаар сарын 11-ний өглөө 06 цагт хүнсний "Хүчит шонхор" захаас муудсан мах ачиж Хүй долоон худаг руу явах гэж байсан хүмүүсийг цагдаагийн ажилтан болон холбогдох байцаагч нар шалгахад нийт 360 кг махнаас муудаж хөгзөрсөн 200 кг махыг төв лабораторийн жижүүрт хүлээлгэн өгсөн ажээ. Харин үлдсэн 160 кг махыг төв лабораторийн шинжилгээнд өгч, шинжилгээний хариуг үндэслэн иргэн Б.Энхцэцэгт буцаан олгож мөнгөн торгууль оногдуулсан байна. 
