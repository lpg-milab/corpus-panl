ЖОЛОМТ нутгийн зохиолч

Дүлээшэй эмгэнийг өрөвдөж дотор жигтэйхэн эвгүй болов. Өрөвдөхийн учир ийм байлаа. Хатуу цагийн жаварт хайруулахын эрхээр нэрээ хэд сольсон ч Дүлээшэй энэ насны нь нэр болжухуй.
Уулын гол үерлэхээрээ замдаа тааралдсан юуг боловч урсган одохын адил түүхийн хатуу эргэлт,хувь тавилан түүнд Дүлээшэй гэх хоч нэрийг, хар жоломтой нь үлдээгээд , эр нөхрийг нь ч , ганц охиныг нь ч хайх мөргүй , харагдах бараагүй хаман авч оджээ.Уг нь Дүлээшэй хорвоог аль хэдийнэ орхивол ч орхихоор байсан ч Алиман охиныхоо "... Ээж минь жоломноосоо битгий салаарай. Би гэрийнхээ бараанаар таныг олж очно" гэж оргодол, дээрэмчдийн гарт орохдоо хэлсэн энэ үг л голыг нь гохдож өдий хүргэжээ.Ийм нэг өрөвдмөөр, эргэцүүлмээр тавиланг "Тоос нь хүртэл жороо" морьдтой торгууд нутгийн зохиолчийн зүрхэнд шингээсэн юм. Алтайн өвөр говь, Минжит Булган голыг насан үд хэвийсэн хойно өгсөн, уруудан бодолхийлэн явах мөрт тэр нутаг нугынхаа хүн ардын эрт эдүгээгийн амьдралын зовлон, жаргалыг хүүрнэх энэ зохиолч бол Цүрэмийн Мухар. Уран зохиол гэх нэгэн уяанд эргэцэх авьяасын их хүлэг морьдын тоосноос хоцорчихоод ажил амьдрал, эрдэм номын эрхээр нэг бодоход баахан хожуу, нөгөө бодоход нээрээн л одоо ухаан гүйцэх насандаа өгүүллэг, туурь, тууж туурвиж яваа нь энэ. "Амь" нэртэй өгүүллэг, туурь, туужийн нь түүвэр уншигчдын гар дээр очоод удаагүй байна. Зохиолчийн бага нас жолом гэх торгууд гэрт өнгөрч. Жолом эдүгээ сураг ч үгүй болж . Гагцхүү нутгийн ганц нэгээр тоологдох өвгөд , эмгэд зохиолчийн ой дуртгалд үлджээ.Бас жоломтой нэгэн адил цэвүүн цагийн түрэлтэд хүний ёс жудаг, нандин бүхэн түрэгдэж буй. Ц.Мухарын зохиолын үүдэл санаа нь ч , үйл явдал нь ч хүний мөс ёсны энэ нэг гялгыг л алдчихгүй юмсан гэсэн сэтгэл зүрхний дуудлага юм. Эргэцүүлэл төрмөөр "Зул сарын луу өдөр" , " Амь", "Эрдэмтэн", "Монгол эрдэмтэн" , "Хараатын булаг", Ээж " гээд аль олон өгүүллэгийг нэрлэж барах вэ. "Дуусаагүй хайр" өгүүллэгт " ... Хайр гэдэг дарсны лонхыг алдаад хагалчихвал дуусч байгаа нь тэр. Хайрыг тойлж, ивэлгэж, саамшуулж байж дуусгалгүй авч явдаг"-ийг ч юмуу "Дуусаагүй хайр"-ыг унших тутам цаанаас нь учиртай хар нүд гэрэлтэн талимаарч намайг зовлон, жаргалаар тамлаж хоёр хонолоо.Анхны харцаар учирсан болгонд зол жаргал олддогггүй юм гэсэн..." / Ц.Мухар. Амь. Уб., 2006, 120 - 121 2р тал / гэсэн нэг биш мөр " Хайр" гэдэг эрхэм нандин юмны үнэ цэнийг сэтгэлд шивнэнэ. "Хүрэн тэрмэн дээл", "Сэлбийг өгсвөл сэрүүхэн" өгүүллэгүүдэд далдхан хайрын сайхныг, бас гунигийг зүрхнээ ширхийтэл мэдрүүлнэм бусуу. Түүврийн хоёрдахь хэсэг нь бүхэлдээ тууриас бүрджээ. "Дөчин насыг давлаа. Алтайнхаа хяр дээр гарсан юм шиг санагдана. Тээр дор Минжит Булган гол минь униартан хөхөрнө... Түмэн жараахайг үргээж,мянган шувуухайн үүрийг өнгийж явсан томоогүй бага нас, тормын тэшээнд хөөрч, Цоохор нуурын айлаар шуугиулж явсан омголон залуу нас минь... Бургасан төгөл... Буурал Байтаг, багийн хурал, багын учрал... сумын сургууль, жаргал, зовлон хоёр минь..." (Ц.Мухар. Амь,Уб.,2006, 157-р тал). хэмээн " Амьдрал " туурьдаа уулга алдсан нь буй. Бас торгууд-монголчуудын 240-өөд жилийн өмнөх түүхийн гүн рүү өнгийсөн "Цөөх хайрхан" туурьт ч үнэний тухай, үүх түүх, үрэгдсэн, үлдсэн, нэгэн хүмүүний гэхээсээ илүү нэгэн угсаатан ястны амьдралын гунигт түүхийг өгүүлсэн хурц содон бичлэгүүд багтжээ. Зохиолч хүн түүхэн туурь бичнэ хэмээгч нь түүхийг мэрж бус сэрж бардгийн жишээ энэ юм хэмээн санагдана. Тал тал тийшээ тарж, тарахын хэрээр зовлонд унаж, жаргалыг эрэн тэмүүлж явсан зүг зүгийн монголчуудын үнэн түүхнийн бичээс, урьдын гуниг, хожуугийн харууслын дуун нэр бүхий тууриас зүрхний гүнд сонсогдном. Бас тэр их гуниг харууслын цаанаас очсон газрынхаа усыг нь ууж, ёсыг нь дагаж байгаа хэн боловч өглөө болгон цайныхаа дээжийг "Цөөх хайрхан минь" хэмээн өргөж буйгаар туурьд үзүүлсэн нь хожим хойчийнхонд хандсан захиас мэт. Зохиолчийн "Нагацын эмээл" туурь ч мөн л сэдвийн хувьд эх нутаг, эх орны тухай сэдвийг гүйцээн боловсруулсны жишээнд ормуй. Туурьт: "... Ам халсан буянтай буурлууд, үр ач нараа загнаж сургахдаа: -Ядахдаа та нарт Цэрэнжавын цагаан моринд хүрэх ухаан алга.Ухаантай адуу нутгаа хорин жил санаад хаврын хавсарга сөрж төрсөн нутгаа санан санаа алдан гүйж байхад та нар хүрээ хөлийн газар хатуу архи, халуун хоолонд шигдээд төрсөн газар, төрүүлсэн эцэг, эхээ мартаж байна гэж дуу нь өндөрсөнө..." хэмээсэн нь болж өнгөрсөн түүхийн гүнээс нэгэн хошуу нутгийн залууст хандсан үг биш, Монголын үрс хойчид хандсан түүхийн уриа гэж санагднам. Мөн уг туурьт "... Ойрад гарлын том хар эмээл эздээ санаж, намайг голж, морьдоо зүүдэлж, манай хар сэмүүнийхний овгийн түүхэн гэрч болон үүрсэн, уурсан алдана..." (Мөн тэнд) гэсэн нь улс голомтын тусгаар тогтнол ганхаж байгаа энэ цаг дор Монгол орны иргэн нэр хүлээгч хэн хүн санамаар, сэрмээр зохиолчийн зүрхний уулга алдалт хэмээн бодогдном бус уу. Эцэг, эхийн ач энэрлийг санаж явахын учир утгыг өгүүлсэн санаа дорно дахины, тэр дундаас Монголын уран зохиолд хэдүй дээрээс уламжлалтай билээ л. Зохиолчийн эцгийнхээ дурсгалд зориулсан "Зуун насны ерөөл" туурь бол чухамдаа энэ санааг гүйцээсэн бүтээл гэж болно.Эцгийгээ бурханчлан шүтэж үр хойчдоо үлдээнэ гэдэг энэ цагт ч , ирээдүй цагт ч эрхмээс эрхэм. Зохиолчийн хүүрнэл зохиолын түүврийн шинэ сэвүүний тухай ярихдаа манай уран зохиолд нэгэн үе зохиол болгонд дүрслэгдэж байснаа одоо мартагдсан нэг сэдвийг боловсруулсан, чингэхдээ хүмүүний мөс чанартай холбон эвлэгхэн үзүүлсэн нэг тууж орсныг олзуурхан тэмдэглэлгүй орхиж болохгүй. "Гэрээслэл" туужийг уншихад Налайхын уурхай гэдэг их айлын тухай, тэр гал голомтны эздийн хүний мөс жудгийн асуудал хөндөгдөж байна. Хөвсгөл нутгийн Жамц, торгууд Цүлтэм, боржигоны Гэндэн гурваар уурхайн ажилчдын ноён нуруу, хүн мөсний ч нуруу болж буйг уран сайхны аргаар өгүүлсэн нь туужийн мөр болгоноос уншсан хүнд сургамжтай нэг үг, олзуурхмаар нэг санаа сэтгэлд үлдэж байгааг дурдууштай.Туужийн баатар Гэндэн үеийн нөхөр Жамцдаа хандан: "Цэдэнбал шиг хаан, чам шиг баатар ч гэсэн, над шиг дундаж , налайхынхан шиг ядуу байлаа ч урт замынх нь төгсгөл ижил..." (Ц.Мухар. Амь, УБ., 2006, 222-р тал) хэмээн хэлж байгаа нь хэн боловч санах ухаарлын үг юм.Энэ бол өнөөх ардын дуунд гардаг "Идэр залуу насандаан даан ч ажина үгүй явлаа " гэдэг сонгодог мөртэй ижил юм. Ер нь зохиолчийн урлах эрдэм илэрсэн зохиолын нэг "Гэрээслэл" тууж яах аргагүй мөн. Уг туужид " ... Муу эр үхэхээс айдаг, Муу эм амаржихаас айдаг...", "Ная хүрч намар үх" (Сайн эрийн үг) , "Нэг өвгөний хүүрэн дээр хоёр эмгэний нулимс унагах ..." (Жамцын үг), "... Хорон өвсөнд орсон мал, хар усанд толгойгоо өгсөн хүн,нэг нь сэг, нөгөө нь сүг болдог...", "... Бид хоёр хар нүүрсний цагаан буяныг эдэлсэндээ хөөрхий ...", "... Хүн жаргалд омогшиж, зовлонд дасдаг", "... Амьдрал бол хар, цагаан хоёрын шаглаа, баяр, гуниг хоёрын хэлхээ ..." "... Хорвоо хүний баярын цагаан инээд, гунигийн хар нулимсаар дүүрэн ажээ..." (Гэндэнгийн үг), "... Эр хүний үзэсгэлэн ухаандаа, эм хүний ухаан үзэсгэлэндээ ..." гэсэн ончтой дүрслэл захаас аван буй. "Гэрээслэл"-тууж нь ажилчны сэдэвтэй гэхээсээ илүү ерөөсөө хүний амьдралын тухай санаж сэрж явах зохиол юм гэдэг нь их тодорхой мэдрэгдэж байна. Туужийн баатар Жамц бол ажил хөдөлмөрт ч болсон, амьдрах туршид ч ухаан гүйцсэн хүн гэдэг нь туужийн төгсгөлд "... Хар гүжир гэдэг аюултай, бас заналтай юм билээ.Хар гүжирт орж үх. Хар усанд живж үх гэсэн хараал байдаг юм гэсэн. Манай Жамц хар гүжирт орж гурван жил байцаагдаж,хар нүүрс хүрздэж хорин жил эр биеэ зэмтэглэн байж, хааж болшгүй хүний сайн чанар, боож болдоггүй эр зоригийн хүчээр хөх тэнгэрийн хүчин дор мөнхөрсөн эрийн сайн, хүний дээд явсан юм даа" гэж буй. Тийм ээ, зохиолч Ц.Мухарын "Амь" хэмээх өгүүллэг, туурь, туужийн түүвэр нь эгэл жирийн хүний эгэлгүй хувь заяаны тухай сэтгэлийн хүүрнэл юм. Бас ачийг нь хэдэн хоромд ч мартаж болшгүй ажилчны баатарлаг гавьяа, хүчит гар, ухааны нөрийг дүрслэн үзүүлснээрээ монгол хүний бүтээх үйлсийн жигүүрт уриалсан мэдрэмж төрүүлж байгаагийн хувьд "Матрын нулимс "биш, сэтгэлийн нулимс унагамаар зохиол гэдгийг дурдалтай. Зохиолд мэргэжлийн шүүмж бичихийн учир утга нь түүнийг хүлээн зөвшөөрөх, эс зөвшөөрөхөө давын өмнө хэлэх үүрэгтэй байдаг. Энэ талаас үзвэл хүүрнэл зохиолын хурдны тоосонд оройхон харагдсан торгууд морины тоос эрчтэй, хүчтэй байнам. Үг, өгүүлбэрийн нэг хоёр давхардал, баатрын дүрийг урлахдаа хааяа боловч тодорхойлон тоочих маягаар бичсэн бага гэхээр сэвийг дараа дараагийн бүтээлдээ гаргахаас зайлсхийж чадвал манай хүүрнэл зохиолчдын эгнээнд Цүрэмийн Мухар гэдэг эрдэмтэн зохиолч хүссэн ч, эс хүссэн ч дурдагдаж явах нь дамжиггүй. 
Утга зохиолын шүүмжлэгч Ч.Дагвадорж 
