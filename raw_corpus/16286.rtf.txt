№9 (16286)        
1986 оны нэгдүгээр сарын 10. 
Өндөг

Хөдөлмөрчдийн зоогийн ширээн дээр шинэ таван жилд нийтдээ жаран сая өндөг тавихаар хүнсний зорилтот Программ, VIII таван жилийн төлөвлөгөөнд заасан байна. 

Хүний бие махбодод зайлшгүй шаардлагатай бараг бух төрлийн амин хүчил агуулдаг учраас хүнсний маш чухал хэрэгцээг хангаж, дэлхий дахины нийтлэг хүнс тэжээлийн бүрэлдэхүүнд орсны хувьд өндөг ач холбогдлоороо их жин дардаг бүтээгдэхүүн юм, Аж, үйлдвэрийн аргаар боловсруулж хуурай өндөг бэлтгэдгээс гадна чихэр, талх, нарийн боов, гоймонгийн зэрэг хүнсний үйлдвэрүүдэд өнөө үед өндгийг өргөн хэрэглэж байна. Тунгалаг өнгийн уурагт бодисоор нь хром өнгөлөх, хэвлэх үйлдвэрт будаг тогтоох зэргээр үйлдвэрлэлийн янз бүрийн зориулалтаар хэрэглэдгийн хувьд ч өргөн ач холбогдолтой зүйл мөн. 

МАХН-ын Төв Хорооны X бүгд хурлаар хүнсний зүйлийн чанар, бүтцийг сайжруулж, хэрэглээг физиологийн зохистой нормд хүргэхийн үүднээс өндөг зэрэг уураг элбэгтэй бүтээгдэхүүнийг илүү үйлдвэрлэж, хот, хөдөөд байнгын хангамжтай байлгахын тулд Улаанбаатарын шувууны фабрикийг 1986 - 1990 онд 200 мянган өндөглөгчтэй болгон өргөтгөх, Дархан хотод шувууны том фабрик байгуулах, бусад газар шувууны аж ахуй хөгжүүлэн өндөг үйлдвэрлэлтийг 1985 оноос 1990 онд хоёр дахин улмаар 2000 онд тав дахин тус тус нэмэгдүүлж 130 сая ширхэгт хүргэхээр заалаа. 

ЗХУ, ах дүү социалист бусад оронд хүн амын хүнсний хэрэгцээг уурагт бодисоор хангахын тулд тахиаг үйлдвэрлэлийн аргаар үржүүлэн өсгөж, жилд дунджаар нэг хүнд 200 өндөг ногдохоор тооцоолж, шувууны фабрикийг хот суурины хүн амын тоотой адил тооны өндөглөгчтэйгөөр байгуулдаг байна. Олон үеийн турш шувууны аж ахуй эрхэлж, өндөг үйлдвэрлэх их туршлагатай болсон ах дүү социалист орнуудын жишээнээс бид идэвхтэй суралцах ёстой. 

Одоо манай улсын хэмжээгээр жар гаруй нэгдэл, арваад сангийн аж ахуй, 400-гаар албан байгууллага, олон тооны өрх айл шувуу үржүүлж байна. Сонгинын шувууны фабрик үйлдвэрлэлийн аргаар хорь гаруй жил шувуу үржүүлж, 1984 оноос төслийнхөө хүч чадалд хүрч, нэгжээс 296, 7 өндөг авч, үр дүнтэй ажиллаж байгаа юм. Улсын хошой аварга шувуучин Ц. Гармаа хорин жил ажиллахдаа жил дараалан төлөвлөгөөг нэр төрлөөр нь давуулж, тогтвортой жигд дээд амжилт гаргаж, шувууг тэжээл ус, гэрлээр байнга хангаж талбайн ашиглалтыг хоёр дахин нэмэгдүүлж, өндгийг цэвэр шуурхай хурааж, улсад жилд саяас доошгүй өндөг нийлүүлдэг болж VII таван жилийн төлөвлөгөөг жилийн өмнө 100, 9 хувь биелүүлжээ. БНМАУ-ын хөдөлмөрийн баатар шувуучин Д. Дэнсмаа арван дөрвөн жилийн туршид хоногийн настай дэгдээхэй маллахдаа 95 хувиар бойжуулж ирсэн бөгөөд 1984 оноос таваарын өндөглөгч шувуу хариуцаж оны төлөвлөгөөнөөс 400 мянган өндөг давуулж, өндөглөгч бүрээс 230 өндөг авчээ. Шувууны аж ахуйд тэргүүний ийм хүмүүс олширч, шувуучдын эгнээ өргөжиж ажлын амжилт сайжирсаар байна. Хөдөө аж ахуй, хүнсний зорилтот Программыг хэрэгжүүлэхтэй холбогдуулж, тус улсын үр тариа бүхий сангийн аж ахуй, нэгдэл, амралт сувиллын газрууд шувуу үржүүлж, хүнсэнд хэрэглэх нөөц бололцоог ашиглах талаар ихээхэн санаачилга гаргах шаардлагатай байна. Шувуу үржүүлж, өндөг үйлдвэрлэх технологи ажиллагааг эзэмшээгүйн улмаас нэлээд аж ахуйн байгууллага түүнээс түвэгшээж, олон мянган төгрөгийн барилгыг дутуу ашиглах, эсвэл нэгэнт баригдсан байр, төхөөрөмжийг ашиглалтгүй орхиж, улсын хөрөнгө гарааддаг дутагдал Зэлтэр зэрэг арав гаруй сангийн аж ахуйд гарчээ. 

Төв, орон нутгийн хүнсний байгууллага, нийтийн хоолны газруудад өндөг, шувууны махыг хөдөлмөрчдийн хоолонд өргөнөөр хэрэглэж сургах санаачилга дутмаг байна. 

1985 оны өндөг үйлдвэрлэж улсад нийлүүлэх төлөвлөгөөг Төв аймгийн Жаргалант, Сэлэнгэ аймгийн Орхоны сангийн аж ахуй тасалжээ. Шувуу үржүүлэх, түүний ашиг шимийг дээшлүүлэх, таваарлаг чанарыг сайжруулах улсын хэмжээний системийг тогтоон хэвшүүлэх, аймаг, сум, аж ахуйнуудыг үржлийн сайн чанарын өндөг, дэгдээхэйгээр хангах ажлыг шийдвэрлэх нь БНМАУ-ын Хөдөө аж ахуйн Яам, эрдэм шинжилгээний болон төсөв төлөвлөгөө, санхүүгийн байгууллагуудын хойшлуулшгүй зорилт юм. 

Шувуу арчлан маллах, тэжээл, гэрэл, дулааны горимыг тохируулах зэрэг технологийн өвөрмөц шаардлагыг хангадаггүйн уршгаар нэг өндөглөгчөөс авах өндөгний тоо нэлээд сангийн аж ахуй, нэгдэлд улсын хэмжээний дунджаас доогуур байгааг анхаарч хөдөө аж ахуйн болон эрдэм шинжилгээний байгууллагууд ЗХУ, социалист бусад орны туршлагад тулгуурлан тодорхой ажил сэдэж шийдвэрлэх, тухайлбал шувуучдыг курс сургуулиар бэлтгэх, шувууны аж ахуйн таваарлаг чанар, эдийн засгийн ач холбогдлыг өргөн сурталчлах, шувууны байр, тэжээл, арчилгаа маллагааг зохих технологийн горимоор хангах, уг аж ахуйг эрхлэгчдийн материаллаг сонирхлыг дээшлүүлэх арга хэмжээг авах шаардлагатай байна. 

Шинэ аж ахуйн ач холбогдлыг сурталчлахад эрдэм шинжилгээний байгууллага, эрдэм дэлгэрүүлэх нийгэмлэг, багш нар, хэвлэл мэдээллийн газрууд идэвхгүй байж хэрхэвч зохилдохгүй юм. Нөгөө талаар шувууны аж ахуйн бүтээгдэхүүнийг хадгалах, тээвэрлэх, борлуулах ажилд шийдвэрлэгдээгүй асуудал байгааг анхаарч үзэх цаг болжээ. Одоогийн байдлаар үйлдвэрлэлээс худалдааны байгууллагад арван хувийн хорогдолтой өгч байгаа нь өндөгний замын хорогдол, хадгалалт хамгаалалтад тавих хяналтыг сулруулсан төдийгүй социалист орнуудын дунджаас даруй 2, 5 дахин их хорогдол гаргахад хүргэж байна. Мөн өндөгт стандартын үнэ тогтоох асуудлыг шийдвэрлээгүйгээс түүний чанар, жин хэмжээнд тавих хяналтыг сулруулж байгааг анхаарвал зохино. 

Шувууны дагнасан аж ахуй, завод, фабрик, ферм байгуулж, мах, өндөг зэрэг бүтээгдэхүүний үйлдвэрлэлийг нэмэгдүүлэх талаар намаас дэвшүүлсэн зорилтыг хэрэгжүүлэхийн тулд нам, улс, олон нийтийн байгууллага, иргэд идэвхтэй санаачилга гаргаж, тодорхой ажил өрнүүлэх хэрэгтэй байна. 

