Саарал ордны дотор ч, гадна ч дэвэрсэн өдрүүд

Одоо Засгийн газарт АН-ын биш МАХН-ын аюул л үлдлээ "Өмнөх Засгийн газар ёс бусаар явсан" хэмээн ам алдсаныг эс тооцвол Ерөнхий сайд М.Энхболд засгийг нь шүүсэн хоёр өдрийг намбатай нь аргагүй даван туулав.
Сайд нар нь харин түүнд байтугай УИХ-д ч хүчрэгдэхээ байжээ. Бидний биш та нарын асуудлыг хэлэлцэж байна, даруухан бай гэж эрхэм гишүүд удаа дараа сануулаад тусыг эс оллоо. АН асуудал оруулсныг мэдэхгүй хүн бол УИХ-ыг шүүж байна гэж андуурахаар юм болов. Л.Гүндалай, Б.Жаргалсайхан нарын дүвчин сайд нар ч дүүрч гэхэд Ө.Энхтүвшин сайд хүртэл манай нам, танай нам хоёр өөр гэх мэтээр АН-ын гишүүд рүү агсраад авсаныг яана. Үүнээс хойш Засгийн газрыг хэлэлцэх хэрэг гарвал яршиг зүгээр УИХ, Засгийн газраараа талцаад "байлдчихсан" нь шулуун юм билээ. Засгийн газрыг огцруулах эсэх асуудлыг УИХ-д тавьж, хоёр өдрийн турш шүүсэндээ АН-ынхан сэтгэл ханав бололтой. Засгийн газарт хяналт тавих сөрөг хүчний үүргээ биелүүллээ одоо яах нь МАХН-ын хэрэг гэх болов. АН ард түмнээ сонсч, арван мянган төгрөгийг хүүхдүүдэд өгүүлж, ажил хэрэгч алхмууд хийхээр зэхсэнээ дарга нь сэтгүүлчдэд дуулгав. Төсвийн илүүдэл нь АН-ынхны санаачилсан Гэнэтийн ашгийн татвараас эх үүсвэртэй тул илүүдэл мөнгийг төсөвт тодотгол хийх замаар нийтэд ашигтай зарцуулахад АН анхаарах аж. Хүүхдийн 10 мянган төгрөгийг долдугаар сарын 1-нээс нөхөн олгуулах, хотын агаарын бохирдлыг бууруулахын тулд гэр хороололд дэд бүтэц хүргэх, хөдөөгийн айл өрхийг сэргээгдэх эрчим хүчээр хангах, цөлжилтөөс сэргийлэх, ундны усны хомсдолыг арилгахад 30 тэрбумыг гаргах хэрэгтэй гэж тэд үзэж байна. Хоёр өдрийн турш Засгийн газрыг шүүх хурал болсон ч огцруулахгүй авч үлдсэн нь Ерөнхий сайд М.Энхболд айдгаа авдрандаа хийсэн гэсэн үг хараахан биш бололтой. Тэрбээр "Дангаар Засгийн газар байгуулахыг манай нам бодоогүй. Энэ сонгуулийн бүрэн эрхийн хугацаанд ярих ч үгүй байх гэж бодож байна" гэсэн ч МАХН доторх бүх гишүүд нь ингэж бодоогүйг УИХ-ын дарга Ц.Нямдоржийн хатуу үг харуулав. Атаархаж хорссондоо АН огцруулах асуудал тавьсан мэтээр тайлбарласан Ерөнхий сайд тэргүүтэй МАХН-ын зарим гишүүнийг тэрбээр "хөнгөн дүгнэлт хийлээ" хэмээн буруушаав. "Цагаа олоогүй өмгөөлөл, муу хамгаалалт, зусардалт, хамгаалуулагчаа нураан устгах хамгийн шилдэг арга байдаг" гэсэн түүний үг сөрөг хүчинд биш МАХН-д хаяглагдах нь тодорхой. МАХН-ын гишүүд дунд ч энэ удаа засгаа авч үлдээд, дараа нь өөрсдөө санаачлан өөр намын сайд нарыг "цөмөх" хэрэгтэй гэсэн саналтай хүн цөөнгүй. "Ийм даргатай сонгуульд оролцох гэж үү" гэсэн эргэлзээтэй яваагаа ч зарим хүн нуудаггүй. Хэрэв үлдсэн хугацаанд М.Энхболд рейтингээ өсгөж чадахгүй бол түүнийг засагт нь үлдээгээд харин намаа өөр хүнээр толгойлуулах нь дээр гэсэн бодолтой явдаг хэсэг бүлэг ч байдаг юм билээ. Иймээс М.Энхболдын хувьд аюул АН-ын зүгээс бус МАХН-ын зүгээс ирэх нигууртай. Г.Баасанг барьж хорьж, ардын баатар болгов Цагдаа нар сайнаар хэлбэл "төрийн төмөр нүүр"-ийг үзүүлж, муугаар хэлбэл иргэдийг зодож нүдэж, сүрийг үзүүлсэн долоо хоног байлаа. Засгийн газрыг авч хэлэлцэж байхад Чөлөөт ахмадын холбооны тэргүүн Г.Баасанг барьж хорьсон нь иргэдийн хөдөлгөөнийхнийг өдөөж орхив. Зарим телевизийн мэдээнд дурдагдснаар бол Г.Баасан гэдэг энэ эмэгтэй цагдаа эрчүүд рүү "өлсгөлөн араатан шиг дайрч" хувцас хунарыг нь урж тайчсан "эротик" үйлдлийнхээ төлөө баригдаж хоригдохдоо тулсан бололтой юм. Иргэдийн хөдөлгөөнийхөн зам хааж, гал гаргасан хэргийн бурууг цагдаагийн "махан толгойтнууд" ч үүрэлцэх вий. Нийслэлийн хэв журмын хэлтсийн дарга Х.Ганбаатар гэгч ярихдаа иргэд жагсаал цуглаан хийхдээ зөвшөөрөл авах ёстой мэтээр мангартав. Иймэрхүү үндэслэлээр хууль зөрчсөн гэж иргэдийг буруутгах гэвэл "Гонжийн жоо". "Ёс бусаар огцорсон" гээд байгаа Ц.Элбэгдоржийн үед иргэд Сүхбаатарын талбайд жагсаал цуглаан хийхдээ эрх баригчдаас зөвшөөрөл авах шаардлагагүй гэж хуульд өөрчлөлт оруулсныг цагдаа нараас бусад нь мэдэж байгаа нь лав. Иргэдийн эсэргүүцлийн жагсаалыг сурвалжилж, ажил үүргээ гүйцэтгэж явсан сэтгүүлчдийг ч саатуулсан нь цагдаа нарт дургүйцэх иргэдийн бухимдлыг нэмж орхилоо. 
