№65 (16655)     
1987 оны гуравдугаар сарын 17.
Урлагийн ажилтны өнөөгийн зорилт

МАХН-ын XIX их хурал << . . . зохиол бүтээлийн чанар нь тооноосоо илт хоцорч байна. Уран бүтээл амьдралын үзэгдлийг гүнзгий тусгаж чадахгүй, сэтгэлд хоногшин үлдэх нийтлэг яруу бүтээл ховор байгаа бөгөөд тулга тойрсон сэдэвтэй, нэг загварын тоочин нуршсан зохиол нэлээд гарч байна >> гэж шүүмжлэн заасан билээ. 

Соёл, урлагийн байгууллагууд Дээрх дутагдлыг арилгахад урын сангийнхаа бодлогыг чиглүүлж, уран бүтээлчдэд нийгмийн хэрэгцээт сэдвээр захиалга өгөх, үзвэрийн төлөвлөгөөг үзэгчдийн тоо, уран бүтээлийн агуулга. чанартай холбон дүгнэх ажил хийж эхэлж байна. Хөдөлмөрчдийн байнга есөн нэмэгдэж байгаа оюуны хэрэгцээ, эрэлт шаардлагыг харгалзан мэргэжлийн театруудын тайзнаа сонгодог бүтээл, өөрийн орны уран бүтээлчдийн бүтээсэн дуурь, бүжгийн жүжиг, драмын жүжгүүдийг тавьж байна. Энэ бүхэн нь ажлын эхлэл төдий юм. Тиймээс цаашид хийх ажил, анхаарах зүйл их байна. 

Театр, киноны байгууллага нь намаас дэвшүүлж байгаа шинэ шинэ зорилтыг хэрэгжүүлэн биелүүлэхэд өргөн олныг уриалан дуудсан, хөдөлмөр бүтээлд зоригжуулсан дайчин далайцтай, уран сайхны хувьд чанарын шаардлага хангасан уран бүтээл гаргах үүрэгтэй. Энэ үүднээс авч үзэхэд өнөөгийн тайз, дэлгэцийн уран бүтээлийн сэдэв явцуу, нийгмийн хөгжлийн шаардлагаар дэвшигдэн гарсан чухал чухал асуудлыг зоригтой дэвшүүлж чадаагүй, уран сайхны хувьд тааруухан хэвээр байна. Орчин үеийн эдийн засаг-нийгмийн асуудлыг даацтай авч үзсэн, аж үйлдвэр, хөдөө аж ахуйн чухал чухал сэдвийг олж тусгасан, шинжлэх ухааны ололт, нээлтийг тодорхой тавьж үзүүлсэн жүжиг, кино ховорхон байгаагийн дээр хүмүүст үлгэр дууриал болохуйц, ажил, амьдрал дундаас товойн гарсан эерэг баатрууд, тэдний нийгэмд эзэлж байгаа идэвхтэй байр суурийг тод томруун үзүүлсэн шилдэг дүрийг үзэгчид хүсэн хүлээсээр байна. 

Өнөө үед хүмүүсийн техникийн сэтгэлгээ хөгжиж, сургалтад компьютер, үйлдвэрлэлд автоматжилт, механикжилтыг өргөн нэвтрүүлж байна. Энэ үйл явцад идэвхтэй оролцож, гардан хийж байгаа шинийг санаачлагч, шинэ сэтгэлгээгээр ажиллагч бүтээлч сэхээтний дүрийг урлагийн бүтээлээр тод томруун харуулах цаг болсон байна. 

Улсын ардын дуу, бүжгийн чуулга, Ардын армийн дуу, бүжгийн ансамбль, хилийн ба дотоодын цэргийн ДУУ бүжгийн ансамбль, улсын филармони, түүний симфони оркестр, << Баян монгол >> , << Соёл эрдэнэ >> болон аймгуудын чуулгын хөтөлбөр нэг хэв загварт баригдсан. зоригтой шинэчлэлт байхгүй, үлбэгэр сул хэвээр байна. Энэ байдалд намын их хурлын үзэл санааны дагуу зарчимч дүгнэлт хийж, уран бүтээлийн сэдэв, агуулга, уран сайхны талаар тууштай эрэл хайгуул хийж, өөрчлөн сайжруулах идэвхтэй ажилд орох хэрэгтэй болжээ. 

Өнөөгийн манай хөгжлийн цар хүрээ, шинэчлэлийн бодлого нь асуудлыг зоригтой дэвшүүлж, дутагдлыг илрүүлэн шинэ сэргэг зүйлийг товойлгон гаргаж тавихыг уран бүтээлчдээс шаардаж байгаа учир ямар нэгэн чухал сэдвийг тойрч дөлдөг байж болохгүй, байх ч ёсгүй. 

Манай амьдралын хүрээнээс салж ангижрахгүй байгаа сахилгагүй хариуцлагагүйн улмаас мал сүргээ хорогдуулж, түүнийгээ нуун дарагдуулах, чанаргүй бүтээгдэхүүн үйлдвэрлэх, улсыг хууран мэхлэх, элдэв арга замаар нэр төр, албан тушаал хөөцөлдөх, бусдын хөдөлмөрийг завших, дамын наймаа хийж хөдөлмөрчдийг хөлжих, архидан согтуурах зэрэг социалист нийгэмд харш аливаа дутагдлыг уудлан илчилж шүүмжилсэн зоримог, дайчин бүтээл тайз, дэлгэцийн урлагт онцгой байр эзлэх ёстой. 

Хөдөлмөрчид, залуучууд нэн ялангуяа оюутан, сурагчдын гоо зүйн хүмүүжил, мэдлэгийг дээшлүүлэхэд, зориулсан уран сайхны хүмүүжлийн программыг Соёлын Яам уран бүтээлийн эвлэл холбоодтой хамтран гаргаад хэрэгжүүлэх ажлыг туршиж үзсэн ч болох юм. 

Сургуулийн системийг боловсронгуй болгохтой уялдан хүүхдийн үзвэрийн бодлогыг нарийн боловсруулж, хүүхэд, багачуудыг гоо зүйн хүмүүжилтэй болгохын тулд ерөнхий боловсролын сургууль, цэцэрлэгүүдэд тоглох жүжгийн зохиол, дуу шүлгийн ном бий болгох талаар Соёлын Яам, Ардын боловсролын Яам, уран бүтээлийн эвлэл холбоод хамтарч системтэй ажил зохиомоор байна. 

Циркийн урлагийн үзүүлбэрийн төрөл цөөн, баяжилт хомсхон байгаад дүгнэлт хийж, тайзны Циркийн тоглолтыг улам сайжруулах нь чухал юм. Киноны бүтээлийн сэдвийг өргөжүүлж, далайцыг нэмэн, шинэ санаа, шинэ арга барилаар бүтээсэн шилдэг кино олноор гаргахыг үзэгчид хүсэн хүлээж байна. 

Манайд 400 гаруй баримтат кино байгаа нь хөдөлмөрчдийн хүмүүжил, мэдлэгийг дээшлүүлэхэд ашиглах өргөн боломжтой материал юм. Гэтэл эдгээрийг сурталчлах ажил хангалтгүй байна. Иймээс баримтат кино, дээр үед гарсан хуучин кинонуудыг давтаж үзүүлдэг кино театр байгуулах шаардлагатай байгааг холбогдох газрууд анхаарууштай. 

Аливаа ажлын үр дүн боловсон хүчнээс шууд шалтгаалдаг учраас соёл урлагийн ажилтнуудын мэргэжил, мэдлэгийг байнга системтэйгээр дээшлүүлэх, шинээр бэлтгэх, давтан сургах ажлын чанарыг сайжруулах, сургалтын программыг нь хянан үзэж өнөөгийн шаардлагын дагуу өөрчлөх хэрэгтэй. 

Хөдөөгийн хөдөлмөрчдөд урлагаар үйлчлэхэд театр, клубээс гадна сайн дурын хамтлаг чухал үүрэгтэй. Тиймээс тоглолтын хөтөлбөрт нь оруулах шог гараа, хошин зохиол, богино хэмжээний жүжиг зэрэг гарын авлага болохуйц материалаар хангаж байх шаардлагатай байна. 

Эрин цагийн уур амьсгал, амьдрал, үйлдвэрлэлд гарч байгаа шинэчлэн өөрчлөлтийн бүтээлч хандлагыг урлагийн бүтээлд тод томруун тусгахад урлагийн ажилтныг хөтлөн чиглүүлэгчийн үүрэгтэй уран сайхны шүүмжлэлийг шинэ шатанд гаргах явдал уран бүтээлийн эвлэл, холбоодын чухлын чухал зорилт мөн. 

