Шинэ суугуулуудын ширвэлт

Хотын дүрэм гэж ярьдаг жолооны дүрмээ мэдэхгүй, бас нийслэл хотоо мэдэхгүй, дээр нь унаж яваа машинаа бүрэн мэдэхгүй, машин нь ч мөн бүрэн бүтэн биш улаахан хацартай хөдөөвөр гэнэн залуус хувийн буюу халтуурын унаатай хурдалж явна.
Зорчигчоо очих газарт нь хүргэх гэж дая дугуйлан будилж цаг, ажил хоёрыг нь тэд үрнэ. Хүмүүст унаагаараа үйлчилж, өөрсдөө аж амьдралаа тэтгэх гэж. Тэдний хурд та бидний хувь заяанд хамааралтай болчих гээд байна. Заримдаа жолоочгүй, жолоогүй машинд сууж явна уу гэж танд санагддаг ч байж мэдэх юм. Энэ нь манай улсын хүн амын хотжилт суурьшилт хэт хурдацтай байгаатай бас холбоотой байх. Ялангуяа тэр суурьшилт нь нэг газар руу тэмүүлэх хүчинд хөтлөгдөж байна. Улаанбаатарын энэ бөөгнөрлийг шүүмжлэн ярьж бичих нь багадаагүй. Гэвч нийслэлийн соёл иргэншлийн нэг хэсэг нь хайран болж байгааг өмгөөлж хамгаалахад илүүдэл болохгүй биз. Хот төлөвлөлтийн бодлогод хамгийн ихээр харшилж буй нь хөдөөнөөс шилжиж ирэгсдийн байршил суурьшил юм. Азийн хөгжлийн банкны хөнгөлөлттэй зээлээр санхүүжин нийслэлд хэрэгжсэн "Газрын зураглал ба газрын бүртгэл " төслийн эхний хэсгийн тайлан мэдээнд ямар ч зөвшөөрөлгүйгээр хашаа барьж суурьшсан 4820, холбооны шугам трасс дээр буусан 238 айл өрх байна гэж тэмдэглэжээ. Тэрчлэн цэвэр усны шугам дээр буусан 385, цахилгааны өндөр хүчдэлийн шугамд ойрхон буусан 1485, үер усны замд буусан 2080-аад айл өрх байгаа гэж тодорхойлсон байв. Тэдний олонхи нь хотыг зорьж ирсэн хөдөөнийхөн. Угаас аливаа дүрэм журам дэглэмээс хол хөндий өссөн, тэгээд ч айргаа тааваараа уугаад, таргаа тааваараа долоочихоод малаа маллаад явж байснаа байгалийн болон нийгмийн олон хүчин зүйлийн нөлөөнд автахдаа төв газар бараадах болсныг нь хэн хүнгүй ойлгож л байгаа. Харин хотын гэх соёл иргэншилтэй тэрсэлдээд байгааг нь хэн ч ойлгохгүй, гайхаж, халаглаж байна. Одоогоос хэдэн жилийн өмнө бол аливаа кабель утасны хулгайг тэр шинэ суугуулуудын зарим нь гардан гүйцэтгэж байв. Мөн нийслэлд шилжин ирэгсэд дундаас хаягдал төмөр, шил сав, арьс шир гээд түүхий эдийн ченжүүд төрсөн. Тэдэндээ хаягдал болон түүхий эд тушаагчид нь бас л хөдөөгөө орхиод ирсэн хүмүүс. Хүнсний захуудад ч мах нийлүүлдэг ченж цөөнгүй. Нийслэл тойрсон малын хулгай, хотын аль нэг байгууламжийн төмөр хийц, эдлэл, техникийн эд ангийн хулгайн эзэд дээрх ченжүүдтэйгээ үгсэн нэгдэх нь их. Цагаан идээ элбэгтэй хөдөөгөө голсхийж, хотын "цагаа" амсахаар цагаачлан ирэгсдийн зарим нь хогчин болсон. Нэгэн цагт холын сэлүүн хөдөөдөө хоньчин явсан хогчин маань юу тааралдсанаа хамж, нүдэнд торсноо хулгайлж байна. Ядаж л траншейны таг тэсгээхгүй юм. Хонгил, орц хаа таарсанд хоног төөрүүлэхдээ орон сууцны оршин суугчдад хамгийн их түвэг чирэгдэл учруулж байна. Орцон дахь гэрэл чийдэнг хага цохино. Шат талбайд нь морь харж завааруулна. Уут савтай хог авчран айлын үүд хаалга даран сууж байгаад "сортолж", сорчилно. Тэгээд ч орчлонгийн таагүй үнэрийн нийлбэрийг хувцас биедээ шингээсэн тэд орчныхоо тав тухыг бүрэн алдуулна. Хайран ч нийслэл болж байна даа. Сайн сайхны заримыг нь дээрх шинэ иргэд нь хогтойгоо адилтган ширвэн шүүрдсээр байна. Тэд зөвхөн хотын соёл зан заншлыг төдийгүй өөрсдийнхөө уламжлалт ёс жаягийг хөсөр хаяж байна. Хөдөө байхдаа аль нэг хонд бууцыг бузар гээд ойртож нутагладаггүй байж хотод болохоор чимээгүй хоттой айлсдаг. Бүр заримынх нь хашаан дотор шарил ч байдаг. Үнэнийг хэлэхэд үзэл суртлын хүлээс дарамт нь хэцүү байсан болохоос биш өмнөх үед хотын иргэншлийн зарим үзүүлэлт арай л арчаатай байсан. Өнөөгийн ардчилал, эрх чөлөөний буруу гэж бас байхгүй. Бүр өгөөжтэй гэдгийг хэн ч хүлээн зөвшөөрч буй. Хүн зоны нүд нээгдэж, шинэ соёл иргэншил нэвтрээд нийслэлийн уугуулуудын хувьд хол ойрын соёлт гүрнийхэнтэй алхаа нь нийлэх хэмжээнд хүрч байгаа. Гагцхүү хүрээг зорин амьдрал хөөж яваа хөдөө гаралтнуудад минь их лоосуу байна. Хувийн өмчит нэгэн дээд сургуулийн захирал хөдөөнөөс элссэн оюутнууддаа 00-ийн өрөөний суултуурт хэрхэн суух талаар дахин дахин үглэх гэж хэцүү юм. Түүнээс тэдний хувьд сургалтын төлбөрөө бүрэн өгчихдөг юм гэж байсан. Тиймээ ард нь аав, ээж, ах дүүс нь үлдэхдээ эрдэм сурч , мэргэжил эзэмшин хэрэгтэй хүн болно гэж найдаад мөнгө төгрөгөөр таслахгүйг хичээн ажиллаж хөдөлмөрлөн зүтгэцгээж байгаа. МУИС-ийн хичээлийн төв байрны хойно байдаг номын дэлгүүрийн худалдагч "Ажиглаад байхад хөдөөнөөс ирсэн оюутнуудын олонхи нь ном сурах бичиг авдаггүй. Хотын зарим оюутан л мэргэжлийн ном сурах бичгээ голчлон худалдаж авдаг юм. Хөдөөнөөс ирсэн оюутнууд мөнгөгүйдээ биш. Сурах зорилгоо ойшоодоггүй бололтой юм билээ. Би тэдний эх, эцэг ар гэрийнхнийг нь хааяа өрөвдөж суудаг юм" гэж байсан. Нээрэн л хотын соёлд нэвтрэх ёстой хөдөөгийн төлөөлөл охин нь, хүү нь баарны орчинд гайгүй нэвтэрч , пивоны чанарыг багагүй мэдэрснээс цаашгүй, бүдүүлэг үг хэллэгээрээ бүр тодорч яваа. Яагаад гэвэл тэдэнд мөнгөний эрх мэдэл өөрсдөд нь байдаг. Түүндээ буруу эрддэг биз. Нийслэлийн уугуул оюутнуудын тухайд мөнгө санхүүгээ өөрсдөө гардах нь бага, эргэн тойрныхон нь зохицуулчихдаг. Мөн тэд өрхийн болон өөрийн төсвийн талаар, хэрэглээний соёлын талаар хэнээр ч заалгахааргүй. Хотын хүүхдүүд айхтар гэж хөдөөнийхний маань хэлдэгт энэ бас хамааралтай. Үнэндээ үрэлгэн хүмүүс бол нийслэлийн шинэ суугуулууд. Шинэчүүлийн ширвэлт их, бас хорлонтой. Тэдэнд иргэний үүрэг гэсэн ойлголт маруухан. Хэрэглэсэн гэрэл цахилгааны мөнгөө төлөлгүй эрчим хүчний салбарын байцаагчдын үйлийг үзнэ. Хамгийн их хог новш тарьдаг байж, хог хаягдал ачиж тээвэрлэсэн нийтийн үйлчилгээний хөлсийг төлөхгүй. Ер нь төлбөрт үйлчилгээнд нэн дургүй. Нийтийн тээврийн үйлчилгээний алдагдлын нэг хэсэг нь эднээс болдог. Түүнчлэн зорчин яваа олны анхаарлыг хэт татан "Эвий зайлуул", "Ээ базарвааний хум пад " гэхчилэн уулга алдах, автобусны чиглэл эндүүрч суучихаад зорчих хөдөлгөөн эхэлсэн хойно "Бууя аа" гэж хашгичин хаалгыг нь балбаж, өшигчих нь энүүхэнд. Явган зорчихдоо гарц гэрлэн дохио, замын тэмдэглээ гэдгийг үл тооно. Зүглэсэн газраараа л чигээрээ зүтгэчихнэ. Зарим нь эзэмшсэн мэргэжил гэх юмгүй болохоороо барилгын туслах ажилчин хийнэ. Барьж буй барилгынхаа модон материал юухныг өөр тийш нь сэм зөөгөөд амраахгүй. Танагтай гэмээр ганц хоёр нь зоогийн газрын зөөгч, үйлчлэгч болно. Төдөлгүй л үйлчлүүлэгчдийнхээ ширээнд суучихсан хамт пиводож архидаад, ах, эгч, ажаа, жүүжээ болчихсон байх. Ийм л хэнэггүй гэхэд зөөлдөх, хээгүй гэхэд гоёдох, тэнэг гэхэд хатуудах, зөнгөр гэхэд буруудах онож тодорхойлоход ярвигтай суугуулуудаар нийслэл өдрөөс өдөрт өнөржөөд байгаа. Өнөр олныхоо эв хүчээр өнгө зүсээ сайжруулах байтал бүр дордчих гээд байгаа. Энэ бүхэн дээр улс орны эдийн засгийн хөгжилд далд дам дарамт бологч нь аанай л Улаанбаатарыг бараадсан "урилгагүй" зочид. Хотын соёл иргэншилд согог суулгагч шинэ суугуулуудад зориулсан сургалт явуулалтай биш дээ. Тийм зардал, цаг хаана байх вэ. Мөнөөх засаг, захиргаа, хууль, журам мэт л бүхнийг шийдэх ёстой биз дээ. Төгсгөлд нь тодотгоход хөдөөний бид хүн биш юм уу гэж билэг танхай нэг нь агсарч магад. Уугуул нутагтаа аж төрж буй нь ч, Улаанбаатарт ирж суурьшсан зон олон нь ч "усыг нь уувал ёсыг нь дага" гэдгийг сайтар мэддэг гэдэгтэй санал нийлнэ. Гагцхүү хотыг хогийн цэг юм шиг бодоод байгаа хүмүүст нийгмээрээ яаж хандах вэ гэдгийг асууж буй минь энэ. Б.Цогзаяабаатар 
