Таана хэнзлэх найргийн өлгий

Наймдугаар сарын наран шаргал хөсөг налайсан гэрэлт өдрүүдэд Хонгор нутгийн зүг дөч тавин хүний бүрэлдэхүүнтэй аяны цуваа хөдлөв.
Эмээлтийн хөтлөөс эхлээд Лүн хүртэл "зам там болохыг" мэдэрч, бургисан цагаан тоосонд заяатай төөрчихөлгүй гэтэлсэн аяныхан маань Өвөрхангай аймгийн Онгийн голын хөвөөнд алжаалаа тайлахаар хоноглосон билээ. Алтанд шунаж ариун урсгалт гол ус бузарласан балгаа нуухын тулд өөрийн "утсан хүүхэлдэйгээ" Байгаль орчны сайдаар томилуулсан УИХ-ын гишүүн, төрийн сайд, "Эрэл"-ийн Б.Эрдэнэбат гэгч хүн энэ насандаа байтугай хойт нас гэж байдаг бол цайрахааргүй хар толбо үлдээсэн нэгэн болжээ. Учир нь цианит, мөнгөн усанд хордсон гэх Онгийн голын усыг хүмүүс унданд хэрэглэвэл хордоно гэж нийслэлээс амны ус тээвэрлэх болсон аж. Энэ бүхэнд сэтгэл гундан явсан ч "Аавын хүүгийн зориг хурц Адуун сүргийн туурай хурц" гэж алдарт "Хүрэн морь" найраглалаараа Монголын орчин цагийн утга соёлд баларшгүй мөрөө үлдээсэн ардын яруу найрагч Чойжилжавын Лхамсүрэн гуайнхаа гэрэлт найргийг бодолдоо амилуулж, сайны совинд нь саруулсаж явав аа, бид. Хорьдугаар зууны Монголын утга зохиолын алтан хөмрөгт яруу бүтээлүүдээрээ мөнхөрсөн эл уужим буурал өвөөг мэргэжлийн судлаач, шүүмжлэгчид "байгалиас олдсон цэвэр алт", "ясны яруу найрагч" хэмээн өргөмжилж асан байдаг. Төрийн шагналт яруу найрагч Ч.Лхамсүрэн гуайн 90 насны ойг уугуул нутагт нь тэмдэглэхээр үр хүүхдүүд, Монголын зохиолчдын эвлэлийн төлөөлөгчид явж буй нь энэ. Баянхонгор аймгийн Баацагаан сумын нутаг цувраа гурван Аргалантын бэл, говийн цэнхэр мэлмий Бөөн цагаан нуурын хөвөөнд төрийн шагналт багш, шавь хоёр алдарт яруу найрагч мэндэлсэн байдаг. Шавь нь, яагаав нөгөө "Алган дээрээ бөмбөрүүлсэн Айлын хооронд үүрсэн Азай буурал ээжийнхээ Ачийг яаж хариулна даа" гэсэн сайхан дуугаар элгэн түмнээ уяраасан П.Пүрэвсүрэн найрагч шүү дээ. "Дэлхийн уянгын яруу найргийн тулгын дөрвөн чулуу нь Оросын Сергей Есенин, Хятадын Ли Бай, Францын Франсуа Вийон, Шотландын Роберт Бернс юм аа гэхэд нэгэн ойролцоо эгшиг сонсогддог нь Сарьяам, Лхамсүрэн хоёр юм" гэж хаанаас ч билээ уншсанаа санахад эгэл жирийн атлаа эгнэшгүй их авьяастай хүн эрдэнэ байжээ, тэр. "Адуу нь хонгор, амраг нь хонгор" гэж амьд сэрүүндээ дээдэлж явсан төрөлх нутгийн удирдлагууд их найрагчийнхаа ойг тэмдэглэхээр хөл хөөртэй байсан байх гэж хэн хүнгүй бодох байх. Харамсалтай нь, эх нутгийнх нь "улс төрийн уур амьсгал" ардын найрагчийнхаа сүнсийг тийм ч таатай хүлээж авсангүй. Аймгийн Засаг дарга П.Зоригтбаатар амралтаа авсан гээд гар утсаа хаагаад дашийн шог болж. Засаг даргын орлогч С.Үнэнбуян, ИТХ-ын дарга Ж.Ганхөлөг, Нийгмийн бодлогын хэлтсийн дарга Юндэнбазар нар энэ талаар ямар ч ойлголтгүй, ойн комисс гэж томилсон юмгүй сууцгааж байх юм. Баянхонгор аймгийг тодруулж, товойлгосон оюуны брэнд бол яах аргагүй Ч.Лхамсүрэн гэдгийг тэд уг нь мэддэг гэнэ. Гэтэл нам гэдэг "гай" хөндөлдөөд найрагчийг "жижгэрүүлж" орхижээ. Ху намын данстай эдгээр сэтэртнүүд архины наймаагаар ардыг хордуулж, намаа солин наймаалцсаар зөөлөн суудалд тухалснаас оюуных нь сүвийг тос бөглөсөн хүмүүс болсон бололтой. Ийм л гунигт бодол хэн хүнд төрөв. Аймгийн Мэргэжил, сургалт үйлдвэрлэлийн захирал, доктор Ш.Чимгээ байр сав гаргаж өгөөгүй бол холоос зорьж очсон тэр олон хүн агаар, салхинд л "алжаалаа тайлах" байсан нь лавтай. Их зохиолчийн 80 насны ойн комиссын даргаар ажиллаж байсан эл бүсгүй оюунлаг бүхнийг дэмжсэн гэгээн сэтгэлтэй, айлыг байтугай аймгийг аваад явчих чадалтай хүн юм. Аймгийн төвөөс 140 бээрийн чинад дахь Баацагаан сумыг зорих замд хүүхдийн "Тэмүжин" театрын захирал Б.Ганчимэг эгчийн аялсан "Эгшгийн хүлгээ эмээллэн яарсаар Эрлийн холоос зорин ирэхэд Эжий түмэн тосон хүлээж Ээлээ дэлгэсэн нутаг минь Хонгор нутаг минь, Хонгор нутаг минь Холдоод явахын аргагүй Хорвоо юм шүү, та нар минь" хэмээх намуун уянгын дуунд "Болор цом"-ын эзэн, Авгаржин Баяраа ах минь нулимс бөмбөрүүлж суув. Баянговийн яруу найрагч Ванхүүгийн Батбаяр агсны шүлгүүд цаанаа л нэг сэтгэл дэгэлзүүлсэн зөөлөн уянгатай болохоор тэр биз ээ, хөөрхий. Наймдугаар сарын 15-ны өглөө Ч.Лхамсүрэнгийн нэрэмжит "Цагаан далай" сургуулийн өмнө "Хүрэн морь" хөшөөний нээлт болоход Баацагааны уугуул, аймгийн нийгэм, соёлын бодлого хариуцсан түшмэл Д.Сайханцэцэг ирж, найрагчийн гэргий, үр хүүхэд, ач зээ нарт хүндэтгэл үзүүлсэн юм. Наран зүг давхиж яваа тэр сайхан хүлгийн хөшөө Баацагаан сумын Засаг дарга З.Дарханбаатар, ИТХ-ын дарга Б.Батсуурь, сургуулийн захирал Л.Гал, багш З.Батхүү нарын хүч хөдөлмөр, ур ухаанаар бүтсэнийг дурдах нь зүйд нийцнэ. Сумын төвд алдарт найрагчийн томилолт авч очин уран бүтээлээ туурвиж асан бяцхан байшин, бас нэрэмжит музей нь байна. Музейг доктор Ш.Чимгээ хэн ч үзсэн нүүр улайхааргүй тохижуулжээ. Тэнд Ерөнхийлөгч асан Н.Багабандийн дурсгасан зандан хүрэн морь, зохиолчийн эдэлж хэрэглэж байсан сандал ширээ, үзэг, цаг,үндсэн аяга, гэрэл зургууд болон түүхийн дурсгалт зүйлүүд хадгалагдаж байна. Ч.Лхамсүрэн агсны гуайн гэргий С.Цэндсүрэн хэмээх 83 настай налайсан сайхан буурал мянга гаруй км-ийг газраар туулсан хэр нь ажирсан шинжгүй өвгөнийхөө нутаг усныхантай хууч хөөрөлдөх нь сэтгэлд дотно санагдана. Ч.Лхамсүрэн гуайнх өнөр өтгөн айл юм. Ууган охин Л.Пүрэвсүрэн Монгол Улсад анх удаа мөөг тарьсан ургамал судлаач аж. Түүний нөхөр ОХУ-ын Буриадын гавьяат, хүний эмч Цэдэн-Иш гэж хүн байх. Удаахь охин Л.Чулуунпүрэв геологийн төв лабораторид насаараа ажиллажээ. Найрагчийн хүү жолооч Л.Мягмаржав, нарийн мужаан Л.Баасанхүү гэсэн уул шиг түшигтэй хижээл хоёр эр байна. Монголын зохиолч, яруу найрагчдын олонхи нь таних Л.Чулуунцэцэг бараа судлаач мэргэжилтэй ч МЗЭ, Монголын радиод нэлээд удаан ажилласан гэж байгаа. Чуука эгчийн нөхөр, яруу найрагч Д.Самбалхүндэв гуайн хүү, Монголын эрдэм дэлгэрүүлэх нийгэмлэгийн тэргүүн, доктор С.Хаш-Эрдэнэ энэ айлын хүргэн аж. Москвагийн Олон улсын удирдлага судлалын хүрээлэнгийн эрдэм шинжилгээний ажилтан тэрбээр тэртээ холоос хадмынхаа ойд иржээ. Охин Л.Чулуунчимэг, ШУТИС-ийн Эрчим хүчний сургуулийн багш Л.Чулуунгэрэл нар алс холын Америк тивд амьдардаг, отгон охин Л.Отгончулуун нь Герман улсад сурдаг гээд өнөр энэ айлын үр, ач эдүгээ дөч тавь хүрсэн гэнэ. Аавынхаа ойд зориулж үр хүүхдүүд нь "Хүрэн морь"-ны Лхамсүрэн" /дурсамжийн/, "Хүрэн морь" найраглал, "Хэрэмний хүүхэд" гэсэн гурван номыг хэвлүүлснээс гадна нэрэмжит шагналыг нь бий болгосон байна. Ч.Лхамсүрэнгийн нэрэмжит шагналын анхны эздээр Ардын уран зохиолч Т.Галсан, Ш.Сүрэнжав, Д.Пүрэвдорж, Д.Нацагдоржийн нэрэмжит шагналт яруу найрагч С.Оюун, МЗЭ-ийн шагналт яруу найрагч Ж.Баяржаргал тэргүүтэй уран бүтээлчид тодорлоо. Найрагчийн гарын үсэг бүхий тэмдэглэлийн дэвтэр, үзгийг төрсөн нутгийнх нь зон олонд бэлэглэхэд хүмүүс их л бэлгэшээж байв. Бэсрэг наадамд гурван насны морь уралдсанаас С.Дэлэгнямын хүрэн азарга, Ц.Саранбаатарын буурал морь, Б.Батын хул даага түрүүлэв. 64 бөх барилдаж аймгийн арслан Р.Дамдин түрүүлж, аймгийн начин Б.Мөнхбат үзүүрлэснээр сайхан наадам өндөрлөсөн юм. Энд нэг зүйлийг тодруулж хэлэхэд, найрагчийн нутгийн зах Хэрсэнгийн шаргал талд очих үес жаргах нарны наагуурх улаан үүлс хурдалж яваа морины дүрс урлан байсныг харсан хүмүүс гэрэл зургийн хальснаа буулгаж авцгаасан билээ. Нутгийн хүндэтгэлийн цэнгүүн дээр МЗЭ-ийн бүрэн эрхт төлөөлөгч, яруу найрагч С.Оюун эгч "Хорвоод ганцхан ээждээ" дуугаа дуулж, "Үнсье, чамайгаа үнсье" хэмээн "нялхрав". Бөөнцагаан нуурын уснаа өдөржин "хун, галуу" болцгоосон хүмүүс хийморьлог найрагч Жа.Баяраагийн "Таван сарын цэцэгс Хайр дурлалаас уйдахад Таана хөллөх харгуй нь Туйлын цагаан туяатай Бүлэн цүлэн хаялгатай Бөөн цагаан нуур аа Бүртэн алсаас бараатай Амраг насны дүр ээ..." гэж унших аргилхан аялгуунд ховсдуулан ахуй цаг дор үдшийн тэнгэрийг баясгаж хур бороо хөллөв. Буцахын цагт буудалласан цэцэрлэгийн адраас дусаал хонон өнжин под подхийж, найрагчийн ус нутгийнхан "13 жил ороогүй ариун хур ивлэв" хэмээн бэлгэшээв. Таван сарын цэцэгс зулгарч одсон ч таана хэнзлэх намар ард түмний найрагч хүүгээ дурсан санагалзах говь нутгийн ялдамхан зун болж байгаа нь тэр ажгуу. 
Л.Батцэнгэл
