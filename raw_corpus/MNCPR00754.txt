Дээд шүүх эцэслэн шийдвэрлэж, З.Энхболд тангараг өргөх боллоо

Дээд шүүхээс УИХ-ын 24 дүгээр тойргийн маргааныг эцэслэн шийдвэрлэжээ. Энэ талаар З.Энхболдоос цөөн асуултад хариулт авлаа. -Хугацаа алдаж та УИХ-д тангараг өргөх нь ээ. Та үүнийг юу гэж үзэж байна? -Хуулийн цоорхой гэж үздэг. Гомдогч гомдол байвал шүүх хүлээж аваад байдаг. 
Цаашдаа сонгуулийн үр дүнгээс гарсан маргаанд хугацаа зааж өгөх хэрэгтэй гэж ойлгож байна. Тухайлбал Сонгуулийн тухай хууль, Сонгуулийн төв байгууллагын тухай хуульд өөрчлөлт оруулж шийдэх хэрэгтэй юм шиг байна. -Намрын чуулганы нээлтийн хуралдаан дээр тангараг өргөнө гэдэгтээ итгэлтэй байна уу? -СЕХ-ны дарга Ж.Ядамсүрэнгийн гарын үсэгтэй албан бичиг Монгол Улсын Ерөнхийлөгч, УИХ-д очсон байхад болно. -Хоёр Энхболд нэг өдөр тангараг өргөнө гэсэн үг үү? -Үүнд саад болоод байх зүйл байхгүй. -Шүүхийн шийдвэрийг тойргийнхоо сонгогчдод хүргүүлсэн үү? -Тойрог руугаа факсдсан. Орон нутгийн мэдээллийн хэрэгслээр цацагдаж эхэлсэн байна. -УИХ-ын гишүүн болоод эхний ээлжинд ямар хуулийн төслүүд дээр ажиллах вэ? -Одоо ирэх оны төсөв хэлэлцэнэ. Төсөв гэдэг бол жилд нэг удаа хэлэлцдэг том асуудал. Үүн дээр санаачилгатай ажиллана. Манай тойрогт тулгамдсан асуудал нь ЕБС-ийн хүрэлцээ байдаг. 1958 оноос хойш энд сургууль баригдаагүй юм билээ. Сургууль барихад зарцуулагдах хөрөнгийг төсөвт суулгахын төлөө ажиллана. Үүнээс гадна сонгуулийн хоёр хуулийн төсөл дээр илүү ач холбогдол өгнө. -Та гишүүн болсноор ТӨХ-ны даргын суудлыг өгнө. Үүнд ямар нэг нэр санал болгох уу? -Энэ бол надад огт хамаагүй, хуулийн дагуу шийдэгдэх зүйл. -Гэхдээ Ардчилсан намд энэ албан тушаал оногдох юм биш үү? -Манай намын хүний албан тушаал дээр МАХН-ын хүн байх ёстой гэж ярьдаг. Энэ зүйл хамааралтай байж болно. Г.ЭРДЭНЭБАТ 
