Говь-25" дурсамж уулзалт болов

Монголд ноос ноолуурын үйлдвэр байгуулагдсаны 30 жилийн ой, "Говь" ХК байгуулагдсаны 25 жилийн ойд зориулсан ахмад ажилчид, инженерүүд, үйлдвэрийн одоогийн шилдэг тэргүүний мэргэжлийн аварга ажилчид оролцсон багш шавийн дурсамж уулзалт "Говь" ХК дээр боллоо. 
Энэхүү уулзалтад "Говь" ХК-ийг байгуулах үед Хөнгөн хүнсний үйлдвэрийн яамны сайдаар ажиллаж байсан Паавангийн Дамдин, "Говь" ХК-ийг 1985-1994 онд удирдан захирлаар ажиллаж байсан П.Дамдинжав, компанийн намын үүрийн даргаар ажиллаж байсан С.Цэрэн, ҮЭХ-ны дарга М.Төгсөө, чанарын хэлтсийн дарга Д.Намхай, ерөнхий механик инженер Ч.Сумъяа нарын тэргүүтэй тус компанийн техник технологийн гол гол дамжлагууд дээр ажиллаж байсан үе үеийн ахмад дарга, инженерүүд ажилчид оролцлоо. Дурсамж уулзалтын үйл ажиллагааг компанийн гүйцэтгэх захирал Ц.Сэдванчиг нээж компанийг өдий зэрэгтэй нэр хүндтэй болоход өөрийн залуу нас, хүч хөдөлмөрөө зориулж байсан, ахмад инженер ажилчид, одоо компанидаа сэтгэл зүрхээ зориулан ажиллаж байгаа ИТА, ажилчдадаа ойн баярын чин сэтгэлийн мэндчилгээ дэвшүүлж, компанийн 25 жилийн ойг угтаж хийсэн шинэ бүтээлч ажлынхаа талаар мэдээлэл хийлээ. Тухайлбал, 2005 онд "Говь" ХК нь 1.5 тэрбум төгрөгийн ашигтай ажилласан, 2006 онд компанийн хөрөнгөөр сургалт үйлдвэрийн төв, дэлгүүрийн шинэ байр, Герман улсаас орчин үеийн сүлжмэлийн М1 технологийн компьютерийн удирдлагатай сүлжих шугам ашиглалтад авсан амжилтыг үзүүлжээ. Энэхүү уулзалтад П.Дамдин, П.Дамдинжав, "Говь" ХК-ийн Сүлжих -1 үйлдвэрлэлийн мастер Монгол Улсын тэргүүний мастер Н.Наранцэцэг нар өөрсдийн сэтгэгдлээ ярилаа. П.Дамдин гуай ярихдаа, Бид үйлдвэрийг маш хүнд үед байгуулж байлаа. Монгол бол ноолуур гэдэг маш үнэтэй баялагтай бөгөөд түүнийг ашиглаж, хэрэглэх, бүтээгдэхүүн хийж гадаад оронд борлуулах том зорилго тавьсан. Үүнийг "Говь" компани нэр төртэй биелүүлж ирсэн, одоо ч биелүүлсээр байна. Үйлдвэрийн сайхан техник технологийг эзэмшиж байгаа би их баярладаг юм. "Говь" компани бол булган сүүлтэй компани. Араасаа зах зээлийн одоо үед маш олон компанийг бий болгож ирлээ. Ер нь Эрдэнэт УБК, "Говь" ХК хоёр бол Монгол Улсыг доллараар тэжээж байсан гол саалийн үнээ, монголчууд арвин их буян хишгээ өгсөн юм гэлээ. Энэхүү уулзалт нь залуу ажилтан, ажилчдыг ахмад үеийнхээ ажилч хичээнгүй, дайчин, туйлбартай ханддаг сайхан уламжлалаас сурч мэдэх, ахмад-залуу үе хоорондын ажил амьдрал туршлага судлах сайхан уулзалт болж өнгөрлөө. 
