Монголын ноолуурын зах зээлд хятадууд эцсийн цохилтоо хийх нь ээ

Ноолуурын ханш өндөр, малЧдын халаасанд 140 тэрбум төгрөг орохоор байна Ноолуурын бизнес өнөө жил урьд өмнө байгаагүй өндөр ханштайгаар эхэллээ. Ноолуурын дэлхийн зах зээлийн үнэ килограмм нь 70 гаруй ам.доллар байна. Үүнтэй харьцуулахад манайд 44-45 мянган төгрөг байгаа нь нэлээд өндөр ханштайгаар эхэлчихлээ гэсэн үг. Энэ бол түүхий эдийн салбарын энэ жилийн онцлог.
Ер нь өнөө жил ноолуурын бизнесийн хувьд хэд хэдэн онцлогтой жил болж байгааг мэргэжилтэн тэмдэглэж байна. Оны эхнээс мөрдөгдөж эхэлсэн татварын шинэчилсэн хуулиар гадаад, дотоод гэлтгүй бүх аж ахуйн нэгжүүдэд ялгаваргүй татварын шинэ орчин үйлчилж эхэлсэн. Түүнчлэн түүхий эдийн нөөц энэ жил ихээр нэмэгдэж 4500 шахам тонн ноолуур бэлтгэх боломжтой байгаа аж. Өнөөдрийн ханшаар бодоход малчдын халаасанд 140 тэрбум төгрөг орохоор байна. Энэ бүхэн малчдад нэн таатай нөхцөл. Сүүлийн жилүүдэд Монголын ноолуурын бараг 70 гаруй хувийг хятадууд хамчихдаг болсон. Дөнгөж 30 орчим хувь нь л манай дотоодын үйлдвэрлэгчдэд оногддог гэхээр дэндүү тэнцвэргүй харьцаа байгаа биз. Урд хөрш рүү чиглэсэн энэхүү ноолуурын урсгалыг хэн ч хязгаарлаж чадахгүй байгаа, зах зээлийн хэт тэнцвэргүй энэ нөхцөлд үндэсний үйлдвэрлэгчид маань цаашид хэрхэн өрсөлдөх бол. Хэдийгээр хятадууд ноолуурын үнийг хөөрөгдөж буй ч энэ нь асуудлын зөвхөн нэг тал нь. Ямартай ч үндэсний үйлдвэрлэгчид маань боломжийнхоо хэрээр ажиллаж буй болохоор л өнөөдөр өрсөлдөөн байгаа юм. Тиймээс бид бэрхшээлийг давах л болно гэж энэ салбарынхан хэлж байна. Эргэлтийн хөрөнгө хомсоос тэд жилийн жилд үйлдвэрлэлийн хүчин чадлынхаа дөнгөж 30 хувийг хангахуйц хэмжээний ноолуур бэлддэг. Өнөө жил ч энэ хэмжээнээсээ хэтрэхгүй биз ээ. "Говь", "Гоёо", "Сор кашмир" гээд үндэсний үйлдвэрлэгчид маань эхнээсээ түүхий эдээ бэлтгэж эхлээд байгаа аж. Юутай ч ноос, ноолуурын бизнес олон жилийн дунджаас өндөр ханштайгаар эхэлж малчдын магнайг тэнийлгэв. Энэ жил цаг агаар дулаан, өвөлжилт өнтэй байсан тул өмнөх жилүүдийг бодвол ноолуурын сезон харьцангуй эрт эхэлж буй нь энэ. Баруун аймгуудын ноолуур одоо хараахан гараагүй байгаа ч зүүн гурван аймаг, төвийн дөрвөн аймаг ноолуураа бэлтгээд эхэлчихсэн гэнэ. ХЯтад руу урсЧ буй цагаан алтныхаа урсгалыг зогсоохын тулд экспортод хориг тавихыг санал болгож байна Дэлхийн хэрэглэгчдэд цагаан алт хэмээн эрхэмлэгддэг ноолуураа Хятад руу зөөлгөөд, өөрийнхөө үйлдвэрлэгчдийг өндөр үнийн дарамтад мөлхүүлсээр бид хичнээн оныг үдэх вэ. Монгол хүн бүрт Монголоо гэсэн сэтгэл буй нь лавтай ч малчид маань өнөөдөр ядуу үйлдвэрлэгчдээ өрөвдөхөөс илүүтэй мөнгөтэйгөөр нь хятадуудад ахиухан үнээр ноолуураа борлуулах нь зүйн хэрэг. Жилийн дөрвөн улиралд халуунд халж хүйтэнд хөрч ёстой л "Тамирын голын мөсийг долоох шахаж байж" бий болгосон жаахан баялаг нь шүү дээ. Тэгвэл өнөөдөр дотоодын үйлдвэрлэгчдэд маань хятадуудын бий болгоод буй үнийн дарамтыг тэсвэрлэж, ноолуураа дотооддоо авч үлдэх ганц боломж бийг Монголын ноос, ноолуурын холбоо онцгойлон тэмдэглэж байна. Энэ бол бохир, угаасан ноолуурыг экспортлохыг бүрмөсөн хориглох. Хэрвээ ийм хориг тавибал малчдын амьдралд хүндээр тусна гэсэн ойлголт манайханд бий ч үнэн хэрэгтээ тийм нөлөөлөл гарах үндэслэлгүй бололтой. Өөрөөр хэлбэл, бохир ноолуурын экспортыг хорьсноор ноолуурын үнэд өөрчлөлт ордоггүй, гагцхүү дэлхийн зах зээлийн үнэ ямар байгаагаас голчлон өөрчлөгддөг гэсэн үг. Баримт дурдъя. 2003 онд Үйлдвэр, худалдааны яам болон Сангийн яамны хамтарсан тушаалаар бохир ноолуур экспортод гаргахыг хорьсныг хүмүүс санаж байгаа байх. Тэр үед манай зах зээл дээр бохир ноолуурын үнэ килограмм нь 21-22 мянган төгрөг байсан. Хориг тавьснаас сарын дараа 23-24 мянган төгрөг болж өсч байсан бөгөөд тухайн онд ноолуурын жилийн дундаж үнэ 21 мянга дээр тогтворжиж сезон дуусч байж. Энэ үзүүлэлт юуг харуулж байна гэвэл бохир ноолуурын экспортыг хорьсноор үнэ буурахгүй, малчид хохирохгүйг харуулж байна. Тиймээс угаасан, бохир ноолуурын экспортод хуулиар хориг тавих замаар л ноолуурын зах зээлээ хятадуудын хяналтаас гаргаж, үндэсний үйлдвэрлэгчдээ бодитойгоор дэмжиж чадна гэсэн саналыг мэргэжилтнүүд тавьж байгаа юм. Одоо дэлхий дээр малын гаралтай түүхий эд экспортолдог улс орон манайхаас өөр байдаггүй юм байна. Үүнтэй адилаар бохир ноолуур, түүхий эд импортолдог улс Хятадаас өөр байдаггүй аж. Дэлхийн чиг хандлагын эсрэг явж буй Монгол, Хятад хоёрын энэ хачирхалтай наймааг бусад аль ч улс орон, олон улсын худалдаа, санхүүгийн байгууллагууд ойлгодоггүй гэнэ. Хятадуудын хувьд бол монголчуудаас өөр хэнтэй ч ийм бохир бизнес хийдэггүйг хүмүүс мэдэх биз. Тэгэхээр бохир ноолуурын экспортыг хорих нь ноолуурын салбараа хятадуудын хяналтаас гаргах хамгийн зөв гарц юм байна. ХЯтадууд Ордосын ээрэх Үйлдвэрээ оруулж ирж манайХАНд бҮрмӨсӨн цохилт ӨгӨх нь БНХАУ-ын ӨМӨЗО-ы Ордосын ээрэх үйлдвэр манай улсад салбараа оруулаад ирчихжээ. Одоо түүхий эдээ бэлтгээд эхэлчихсэн байгаа бололтой. Яг албан ёсоор нээлтээ хийгээгүй байгаа ч удахгүй нээгдэх сураг байна. Энэ ээрэх үйлдвэр дэлхийн тэргүүлэгч таван үйлдвэрийн нэг гэсэн. Хятадууд Монголын ноолуурын салбарыг эрхэндээ бүрэн оруулах сүүлчийн алхмаа хийж буй нь энэ гэхэд бараг хилсдэхгүй. Учир нь ноолууран бүтээгдэхүүний үйлдвэрлэлд ээрэх үйлдвэр хамгийн өндөр өртөгтэй нь учир хэр баргийн бизнесмен ийм үйлдвэр байгуулж чаддаггүй аж. Дэлхийн ноолууран бүтээгдэхүүний зах зээлийн бараг 90-ээд хувийг хангадаг Хятад улсад ч ээрэх үйлдвэртэй хувийн компани байдаггүй гэсэн. Тиймээс улсаас нь ийм үйлдвэрийг нь бариад өгчихсөн, хувийн компаниуд нь түүнийг тойроод сүлжих үйлдвэрлэлээ эрхэлдэг аж. Манайхны хувьд одоогоор 400 орчим тонн ноолуур ээрэх хүчин чадалтай бөгөөд энэ нь ноолуурынхаа нөөцийн дөнгөж 30 гаруй хувьд л хүрэлцдэг байна. Ээрэх хүчин чадал маш бага болохоор манайд үйл ажиллагаа явуулж буй гадаад, дотоодын хөрөнгө оруулалттай аль ч үйлдвэр өмнөд хөршөөс ээрсэн утас импортолж сүлжмэл бүтээгдэхүүнээ гаргадаг аж. Өнгөрсөн онд манай улс нэг сая 500 мянга гаруй ширхэг ноолууран бүтээгдэхүүн экспортолсны сая гаруйг нь Хятад улсаас импортолсон утсаар үйлдвэрлэсэн бүтээгдэхүүн байгаа юм. Тэгэхээр манайх энэ чиглэлийн үйлдвэрлэлээ нэмж, дотоодын үйлдвэрлэлээ сэргээе гэвэл ээрэх үйлдвэрийнхээ хүчин чадлыг өсгөх шаардлага бас тулгарч буй гэж болно. Хятадууд дэлхийд толгой цохидог томоохон ээрэх үйлдвэрийнхээ салбарыг манайд нэгэнт оруулаад ирчихлээ. Дотоодын үйлдвэрлэгчдийн байдал улам бүр хүндрэх нь тодорхой болж байх шиг. Арилжааны банкууд нэгийг бодОхгҮй бол болохгҮй нь ээ Монголчууд бид ноос, ноолуурын маш их нөөцтэй мөртлөө түүнийгээ хятадуудад алдчихаад өнөөдөр Иран, Европын орнууд гээд гадаад ертөнцөөс түүхий эд худалдан авч үйлдвэрлэлээ явуулж буй. Үйлдвэрлэлээ зогсоохгүйн тулд ингэдэг аж. Мөнгөгүй учраас тэр. Энэ эмгэнэлтэй дүр зургийг халах цаг үнэхээр болсон гэж мэргэжилтнүүд хэлж байна. Үүний тулд хэрхэх вэ. Үйлдвэрлэгчдээ аврах, Хятад руу урсаж буй ноолуурын их урсгалыг хязгаарлахын тулд тэдэнд бага хүүтэй, урт хугацаатай зээлийн нөхцөл бүрдүүлж өгөхөөс өөр ямар ч гарц байхгүй. Үүнтэй хэн ч санал нийлэх байх. Өнөөдөр зээлийн хүү өндөр тул түүнийг аваад ашигтай үйлдвэрлэл явуулах боломж огт байхгүйг үйлдвэрлэгчид ярьсаар олон жил өнгөрлөө. Жилийн 20-30 хувийн хүүтэй зээлийн доороос босч ирэх үйлдвэр Монголд байтугай хөгжилтэй орнуудад ч үгүй. Хоёр хөршөө аваад үзье л дээ. Хятад улс үйлдвэрлэгчдээ дэмжсэн зээлийн маш уян хатан бодлого барьдаг. Үйлдвэрлэгчид нь жилийн тав орчим хүүтэй зээлээр хөдөлж байдаг. Шаардлагатай гэж үзвэл жилийн нэг хувийн хүүтэй зээл ч олгодог гэж байгаа юм. Орост бол арилжааны банкууд нь жилийн найм, арав хүртэлх хувийн хүүтэй зээлээр үйлдвэрлэлээ дэмжиж байна. Түүнчлэн олон улсын байгууллагуудаас манай улсад хөнгөлөлттэй зээл маш ихээр орж ирж байна. Тэд хөрөнгөө заавал аль нэг арилжааны банкаар дамжуулж олгодог. Гэтэл энэхүү бага хүүтэй зээлийг манай арилжааны банкууд бараг 10 нугалсан өндөр хүүтэйгээр олгож байна. Дотоодын үйлдвэрлэлээ дэмжих үүднээс энэ хатуу бодлогоо жаахан ч гэсэн зөөлрүүлж ядаж жилийн 10 хувийн хүү рүү оруулж болдоггүй юм болов уу. Өнөөдөр ялангуяа ноос, ноолуурын салбарынхан үүнийг хүсч байна. "Хөгжил дэвшилд хамтдаа", "Хүчирхэг Монголын төлөө" гэх мэт хачин гоё лоозонтой арилжааны банкууд маань үүнийг шийдээд өгчих л хэрэгтэй юм даа. Тэгвэл монголчууд алт зэс гэх мэт газрын баялгаасаа дутахгүй нөөцтэй ноолуурын үйлдвэрлэлээс чамгүй ашиг олчихоод байх боломжтойг үйлдвэрлэгчид хэлдэг. Тэгэхээр ноолуурын салбар дахь хятадуудын монополиос гарах бас нэг гарц арилжааны банкуудын гарт баригдчихаад байгаа юм. 
Н.Пагма 


