Үр шилжүүлэх аргаар мэндэлсэн анхны хүүхэд эрүүл саруул бойжиж байна

Манай улсад үр шилжүүлэн суулгах ажиллагааны үр дүнд мэндэлсэн анхны охин өдгөө хоёр сартай, эрүүл саруул бойжиж байна.
Өнөө маргаашгүй дахин нэг эх амаржиж нэгэн өрх айлд баяр жаргал нэмэх нь. Эх нялхсын эрдэм шинжилгээний төвийн эмч, мэргэжилтнүүд өнөө жил 20 орчим эмэгтэйд үр шилжүүлэн суулгах ажилбар хийжээ. Энэ багийг удирдан ажилладаг шинжлэх ухааны доктор, профессор Ч.Раднаабазартай ярилцлаа. -Үр шилжүүлэн суулгах аргаар анхны хүүхэд мэндэлжээ. Монголын анагаах ухааны салбарт шинэ нээлт ч гэж болохоор энэ ажлыг танай хамт олон хэзээнээс эхэлсэн бэ? -Анх 1987 оноос ДЭМБ-тай хамтран энэ төслийг хэрэгжүүлж эхэлсэн түүхтэй. Энэ үеэс л үргүйдлийн судалгааг улсын хэмжээнд явуулж эмчилгээ хийж байгаа ч үр шилжүүлэн суулгах ажлыг өнөө жилээс эхэлсэн. Үргүйдлийг эмчлэх олон арга байдаг л даа. Энэ дотроос манайхан үрийн шингэнийг шилжүүлэн суулгаж үр тогтоох ажлыг явуулж байна. Үүнийг хийхээсээ өмнө хоёр эмчээ нэгийг нь эмэгтэйчүүд, нөгөөг нь эрэгтэйчүүдийн үргүйдлийн чиглэлээр Сингапурт сургаж бэлтгэсэн. Сингапур улс энэ талаар өндөр хөгжсөн орон. Түүнчлэн үргүйдлийг эмчлэх лаборатори байгуулагдаад арваад жил болж байна. Зарим нэг хувийн эмнэлэгт энэ төрлийн эмчилгээ оношлогоо хийж байгаа гэдэг ч манай лабораторийг гүйцэхгүй гэдгийг баттай хэлж чадах байна. Манайх шинжилгээ судалгааг олон улсын түвшинд нийцсэн ДЭМБ-ын баримталж байгаа стандартаар үйл ажиллагаагаа явуулдаг. Үр шилжүүлэх аргаар хүүхэд төрүүлнэ гэдэг бол бөөр шилжүүлэн суулгах зэрэг анагаах ухаанд гарсан бусад дэвшлүүдтэй адил зүйл. Том амжилт. -Тэгвэл энэ талын оношлогоо эмчилгээг сонирхож байгаа хүмүүс гадаад явах шаардлагагүй болсон гэж ойлгож болох уу? -Ер нь манайд оношлогоо хийлгэсэн хүмүүс бусад оронд очоод үзүүлэхэд зөрдөггүй гэсэн. Бид л төслийн шугамаар үнэ төлбөргүй хийгээд байгаа болохоос гадаадад ийм эмчилгээ хийлгэх маш их үнэтэй. Одооноос ямар нэгэн хэмжээгээр үнэд оруулахгүй бол сүүлийн жилүүдэд хамрагдах хүсэлтэй хүмүүсийн тоо ихэссэн. Энэ хэрээр хэрэглэгдэх багаж хэрэгсэл нь авах шаардлага тулгарч байна. Жишээ нь үрийн шингэнийг угаадаг нэг литр шингэн бодис л гэхэд 1000 ам.доллар байгаа. Нэг литрээр арав гаруйхан хүний үрийг угааж цэвэрлээд дуусна. Мөн эхийн саванд үр шахах хошуу нэг нь 300 ам.долларын үнэтэй. Өчигдөрхөн манай эмч тийм хошуу авч өгөөч гэж орж ирсэн. Хувийн эмнэлгүүдэд өндөр үнэ төлдөг юм чинь манайх бас тодорхой хэмжээний мөнгө авдаг журамтай болох хэрэгтэй юм шиг байгаа юм. Он гараад журамтай болъё гэж ярилцаж байгаа. -Өнөө жилээс үр шилжүүлэн суулгах ажил эхэлсэн гэлээ. Нийт хичнээн хүнд суулгаад байна. Бүгд жирэмсэлж чадаж байгаа болов уу? -Бид өнгөрсөн онд 20 орчим хүнд шилжүүлэн суулгалт хийсэн. Одоо ч суулгуулъя гэсэн хүн олноор хүлээж байна. Яг одоохондоо судалгааны ажилтай учраас энэ ажлаа түр хойш нь тавьсан. Удахгүй суулгаж эхэлнэ. Жирэмслэхийн тухайд хэцүү л дээ. Одоогоор нэг хүүхэд төрж, нэг хүүхэд өнөө маргаашгүй төрөх гэж байна. -Хорь орчим хүнээс хоёрхон нь жирэмсэлсэн гэж үү? -Үүнийг чамлаж болохгүй л дээ. Харин ч өндөр хувь. -Анхны хүүхэд охин уу, хүү юу? -Охин. -Хүүхдийн эцэг эх нь залуу хүмүүс үү. Мэдээж энэ тухай маш их нууцалж байгаа байх? -Үнэндээ их хэцүү. Хүүхэдгүй, хүүхэд төрүүлдэггүй хүмүүсийн зовлонг өөр хүмүүс ойлгохгүй. Хүний сэтгэл их эмзэг шүү дээ. Ийм улсууд өөрсдийнхөө тухай хүнд хэлэхгүй л гэдэг юм байна. Хүний эрхийн асуудал болохоор тэгж таарах байх. Мэдээж хүсэн хүлээсэн хүүхдээ олны хэл амнаас хол байлгах, ламаас асуух, цээрлэх юм байгаа. "Тэдэн нас хүртэл нь зураг битгий авахуул, сэтгүүлчдэд битгий ярилцлага өгөөрэй гэсэн. Та нар ч гэсэн энэ тухай нэг их мэдээлэл цацаад хэрэггүй" гэдэг. Гэхдээ бас олон түмэнд энэ мэдээллийг өгөх хэрэгтэй л дээ. Шинжлэх ухааны дэвшил гарч байна шүү гэдгийг олон түмэнд хэлэх хэрэгтэй. Монголын анагаах ухаанд ийм дэвшил гарлаа шүү гэдгийг дуулгаж байх ёстой юм. -Ер нь үргүйдэл гэж юу юм бэ. Эмчлэгдэх боломж хэр байдаг юм бол? -Үргүйдэл бол дэлхийн олон хүмүүс, гэр бүлийг зовоосон асуудал. Үргүйдэл гэдэг бол хос гэрлээд нэг жил хэртэй амьдраад үр олохгүй бол үргүйдэлтэй байж магадгүй гэсэн онош тавьдаг. Дэлхийн хэмжээгээр гэрлэсэн хосуудын 8-12 хувь нь үргүйдэлтэй байдаг бол манайд бол 8-10 орчим хувьтай байна. Энэ бас өндөр хувь. Дэлхийн хэмжээнд 50-80 сая гэр бүл үргүйдэлтэй байна гэсэн ДЭМБ-ын мэдээ байдаг. Тэгэхээр тэднийг аз жаргалтай амьдруулах, хүүхэд төрүүлэхэд нь мэргэжилтнүүд эмчилгээний янз янзын аргаар туслалцаа үзүүлэх ёстой юм. Манай лаборатори байгуулагдаад арваад жил болох хугацаанд бид савны гуурс өргөсгөх эмчилгээ хийсэн нь их үр дүнгээ өгч олон бүсгүй хүүхэд төрүүлсэн. Ер нь энэ дашрамд хэлэхэд манай эрчүүд их хэнэггүй, хүүхэд олохгүй бол эмэгтэйдээ буруугаа тохчихдог. Ялангуяа хөдөөний хүмүүс эхнэрээ ганцааранг нь явуулчихна. Гэтэл тэр эмэгтэй зүгээр байдаг. Төрөлхийн үргүйдэлтэй хүмүүс бас харьцангуй цөөн. Чухам юунаас үргүйдэл үүсээд байна гэхээр эмэгтэйчүүд үр хөндүүлснээс, жирэмсний эсрэг эм, тариа хийлгэснээс саванд өөрчлөлт орж байна. Түүнчлэн эмэгтэйчүүд өндгөвчний үрэвслийн шалтгаанаас, үр гүйдэг хоолой бөглөрснөөс, савны хананд өөрчлөлт орсноос шалтгаалж хүүхэд олохгүй явдал байна. Үүнийг бол эмчилж болдог. Эрэгтэйчүүдийн хувьд гадны ямар нэгэн гэмтэл, бэлгийн замын халдварт өвчин ялангуяа заг хүйтэн өвчин нь үргүйдлийг бий болгодог. -Эмэгтэй нь хүүхэд төрүүлэх чадвартай байж л үр шилжүүлэн суулгах боломжтой гэсэн үг үү? -Тэгнэ. Эрэгтэй эмэгтэй аль аль нь үр тогтоох чадваргүй бол эрэгтэйн үрийн шингэнийг эмэгтэйн өндгөн эстэй нийлүүлж өөр эмэгтэйн саванд суулгаж хүүхэд төрүүлэх арга байдаг. Гэхдээ энэ нь манайд хараахан хийгдээгүй байна. Манайд үрийн донорын хууль гэж байхгүйгээс донорын асуудлыг тухайн хүмүүст өөрсдөд нь даатгадаг. Хуульгүйгээс янз бүрийн асуудал түрүүчээсээ тулгарч байна. Үр шилжүүлэн суулгах аргаар жирэмсэлсэн нэг эмэгтэй маань жирэмсэлснийхээ дараа би эндээс жирэмслээгүй гээд зөвшөөрөхгүй байгаа. Донорын хууль байхгүй юм чинь энэ асуудлыг шийдэх хэцүү. Тиймээс Монголд үрийн донорын сан байгуулах юуны түрүүнд хэрэгтэй байна. Ганцхан энэ үргүйдэл ч биш. Ерөөсөө цөөрч байгаа үндэстэн ястны үрийг хадгалах их чухал юм. Жишээ нь хотон, цаатан зэрэг хүмүүсийн үрийг хадгалах хэрэгтэй. Хэдэн жилийн дараа тийм үндэстэн төрүүлэх боломжтой. Шинжлэх ухаан ийм их хөгжчихөөд байна. -Үр шилжүүлэн суулгаж буй хүмүүс нөхрийнхөө ах дүүсээс л ихэвчлэн авах байх даа? -Энэ тухай дэлгэрэнгүй хэлж чадахгүй. Хамгийн гол донор маань удамшлын өвчингүй, эрүүл саруул хүн байх шалгуур тавьдаг. -Нэгэнт үр тогтсон хойно эхийн хэвлийд хэвийн бойжно биз дээ? -Тэгэлгүй яахав. Гэхдээ бид арай илүү хяналт тавьдаг. -Эцэг эх хүүхэдтэй болохыг хүссэн ч нэгээс илүү хүүхэд төрөхгүй тохиолдол байдаг. Ийм тохиолдолд үр шилжүүлэн суулгах уу? -Тийм хүмүүст суулгаж болно. Тэдэнд ялихгүй жаахан шалтгаан байна гэсэн үг. Эмэгтэйн өндгөн эс үрэвссэн, эсвэл нөхөр нь гэмтэл авсан ч байж болно. -Үрийн донорын хууль гаргах хэрэгтэй тухай яригдсан зүйл байгаа юу? -Хуультай болъё гэж олон газарт санал болгож байгаа. Миний бодлоор Эрүүл мэндийн хуулинд хэд хэдэн нэмэлт өөрчлөлт оруулах хэрэгтэй. Нэгдүгээрт оюун ухааны хомсдолтой хүмүүсийн үржлийн асуудлыг шийдэх. Тийм хүмүүст эмэгтэйчүүдэд нь л ерөндөг тавьдгаас эрэгтэйчүүдийг нь яадаг ч үгүй. Уг нь хөнгөлөх, үрийн суваг боох зэрэг заалт байж болох ч хуульгүй учраас тийм зүйл хийх эрхгүй. Дараа нь донор үр шилжүүлэн суулгах тал дээр үрийн донорын сантай болох. Ингэснээр хүний удмын санг хамгаалахад чухал ач холбогдолтой. Мөн удмын санд нөлөөлж байгаа гол зүйл нь хоол хүнс учраас хүнсний аюулгүй байдлын талаар хуультай болмоор байгаа юм. Эдгээрээс гадна бас нэг чухал зүйл бол хүн амын өсөлтийн бодлого дээр нарийн хуультай болмоор байгаа юм. Хүний өсөлт сүүлийн арван жилд хоёр дахин буурлаа. Үүний хариуцлагыг хэн хүлээх юм. Энэ байдлаар байвал Монгол Улс 2020-2030 он гэхэд үржилгүй хөгширсөн орон болно. Өнөө жил төрөлт 1000-аар ихэслээ л гээд байна. Гахай жилтэй холбоотой түр зуурын өсөлт. 15 жилийн өмнө 80 мянган хүүхэд төрдөг байсан одоо 40 мянган хүүхэд төрж байна. Ингэж хүн ам зүйн хямралд орсон орон дэлхийд Монголоос өөр байхгүй. Хүн амын бодлого алдагдсан байна. 
Д.Цогзолмаа