"БЭР" инээдмийн жүжгийг хөдөөгийн уран бүтээлчид амилуулна

Төв аймгийн театрын дарга, найруулагч Соёлын тэргүүний ажилтан Ч.Ганхуягийн зохиолоор тус театрын найруулагч Г.Амартүвшингийн найруулан тавьж буй "Бэр" драмын жүжиг удахгүй үзэгчдийн хүртээл болох гэж байна.
Монголын эрэгтэйчүүдийн холбооны захиалгаар хийгдэж буй уг жүжиг нь театруудад тавигдсан инээдмийн жүжгүүдтэй харьцуулахад нэгэн шинэ сэдэв, агуулга төрхийг гаргаж чадсан хэмээн мэргэжлийн хүмүүс үнэлсэн байна. "Бэр" жүжиг нь найруулагч Ч.Ганхуягийн өмнө нь бичсэн жүжгүүдээс санаа шийдлийн хувьд эрс өөр бөгөөд үйл явдал нь хурц, ойр ойрхон хугацаанд хувьсч буй хүний ааш араншин, дүрүүдийн үйл хөдлөл, үг яриа, сэтгэлийн хөдлөл зэргийг маш нарийн гаргажээ. Тус жүжгийн нэг онцлог нь жинхэнэ монгол ахуй тэр дундаа эцэг хүн үрдээ тавьж буй анхаарал халамж, үрээ гэсэн сэтгэлийг хүмүүст мэдрүүлэх явдал гэнэ. Мөн хүүгээсээ голоо тасартал нэхэж буй нэхэл тодоор тусгагдсан байна. Гэхдээ монгол хүний сэтгэхүйд хэзээ ч багтахгүй зүйлийн нэг нь төрсөн үрээсээ нэхэх нэхэл юм. Энэ нь зохиолын гол санаа бөгөөд гол дүрийн Чимэд өвгөн хүүгээсээ юу нэхэв гэдэг нь маш сонирхол татаж буй юм. Ямар ч эцэг эх үр хүүхдээ төрүүлж өсгөсний гол зорилго нь тэднээс амьдралынхаа сүүлчийн мөчийг хүртэл нэг л зүйлийг нэхэж, хүсдэг. Тэр нь үр хүүхдүүдийнхээ сайн сайхан явахыг улмаар ханьтай, үртэй болж айл гэр үүсгэн хүн шиг амьдрахыг нь л харах хүсэл гэсэн санааг гарган тавьжээ. Эцэст нь найруулагч Ч.Ганхуяг хүний амьдрал бол тэр чигээрээ жүжиг, харин энэ жүжиг яаж төгсөх нь л амьдралын утга учир болдог. Мөн хүний сэтгэлээр тоглоно гэдэг ямар аймшигтай болохыг хурцаар гаргаж өгүүлэхийг зорьжээ. "Монголын тайзнаа төдийгүй жүжгийн зохиолд гарч ирээгүй шинэчлэл гэж болно. "Хар будаа", "Найрын ширээний ууц"-аас хойш инээдмийн жүжиг өнөөг хүртэл гараагүй учраас театрт энэ төрөл ховордоод байгаа. Энэ утгаараа "Бэр" жүжиг шинэлэг болсон байх. Хөдөөгийн театрын уран бүтээлчид нийслэлд анх удаа тоглох гэж байгаа нь бас шинэлэг зүйл. Ер нь төвийн театрын тайзнаа нэг удаа ч болов гарах нь хөдөөгийн уран бүтээлчдийн мөрөөдөл байдаг. Тиймээс манай аймгийн театр бусад театруудаа хошуучлан театраа Улаанбаатартай холбоё. Аймгийнхаа залуучуудын уран бүтээлийг нийслэлчүүдэд хүргэхийг зорьсон" гэж байв. Ирэх сарын 3,4-нд Соёлын төв өргөөнд нээлтээ хийх "Бэр" инээдэмт драмын жүжигт Равсал панз буюу СТА Д.Магсаржав болон төв аймгийн хөгжимт драмын театрын залуу уран бүтээлчид тоглох юм байна. 
Д.Цогзолмаа
