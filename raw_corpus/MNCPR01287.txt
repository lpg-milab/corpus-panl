Хүүхдүүд УИХ-ын гишүүдтэй Микки хулгана, Шрек, Бэтмэн дүрээр нь танилцлаа

Үлгэрийн баатрууд амилбал юу болохыг Ардчилсан намынхан биеэрээ мэдэрлээ. Хүүхдийн баярыг бяцхан иргэдтэйгээ хамт өнгөрүүлэхийг хүссэн тэд үлгэрийн баатруудын дүрд хувилахаар шийджээ.
Ардчилсан эмэгтэйчүүдийн холбооны хүүхнүүд нь тэднийг хүүхдүүдийн хайртай баатрын дүрээр "амилахад" нь тусалсан байна. Зургадугаар сарын 2-ны 11 цагийн үед Ардчилсан намын байр том, жижиг "амьтдаар" дүүрсэн байлаа. Хаалгаар ормогц туулай, бамбарууш, гүнж, баатрын өмсгөлтэй жаалууд Сүхбаатарын талбайд гарах цагаа хүлээн шатан дээр сууцгаана. Багт наадамд шалгарсан хүүхдүүд шагнал хүртэх байсан учраас тэд ийнхүү хичээжээ. Харин хоёрдугаар давхрын шилэн танхимд томчууд "зодоглож" байлаа. "Бридж"-ээр овоглогддог Д.Ганхуяг гишүүн Шрекийн ногоон цамцыг өмссөн мөртлөө "Цасан гоо ба долоон одой"-н нэг болох одойн толгойг олж өмсөхөөр зүтгэв. Бодвол Шрекийн царай муутай ногоон толгой түүнд таалагдаагүй бололтой. Гэсэн ч Шрек ч бас хүүхдүүдийн хайртай дүр гэдгийг сонсоод тэр бодлоо өөрчлөв. Ийнхүү хүүхдүүд тийм ч том биш Шрекийг Монголдоо харах боломжтой болов. Гэтэл бяцхан зааны тугал Дамбо үнэхээр өсгөлүүн том харагдана. Учир нь түүний дүрийг "Ажнай" хэмээгдэх Д.Бат-Эрдэнэ гишүүн амилуулсан юм. Том чихтэй зааны тугал нүсэр харагдаж байсан ч үнэхээр хөөрхөн төрхтэй. Харин түүнийг төв талбайд хүмүүсийн дунд ороход нь зүггүй бяцхан охид үсэрч байгаад далбагар чихнээс нь атган "Нис чи, нисээч" хэмээн шоглов. Том биетэй тулдаа л тэсэж гарах шиг болсон. З.Энхболд гишүүний шинэ дүр өөрт нь янзтай зохижээ. Тэрбээр Микки хулганад хувирсан юм. Түүнийг үлгэрийн баатрын дүрд хувирсныг түншүүд нь харин мэдээгүй бололтой. Утас нь байнга дуугарч, өхөөрдөм Микки ажил хэрэгч царайлан утсаар ярьж зогсох нь хөгжилтэй. Да.Ганболд өтгөн сахлаг үстэй саарал чонын дүрд хувирсныг  хараад нөхөд нь шоглохгүй өнгөрсөнгүй. Том муурын дүрд хувилсан ҮЗХ-ны гишүүн Д.Алтанхуяг нэрээ мартчихсан давхиж явав. "Том, Том" хэмээн фэн охид нь араас нь дуудахад тэр эргэж ч харахгүй хэсэг явна лээ. Харин Жерри хулганадаа халамжтай муур юм гээч. "Манай Жерри хаана явна аа" хэмээн эрж сураглах нь дуулдсан. С.Ламбаа гуай араатны хаан арслангийн дүрийг амилуулжээ. Өөрөө харин "Симба Батаа болчихлоо" гэж хүмүүсийг инээлгээд авав. Тэр хамгийн эрэлт ихтэй "амьтан" байлаа. Хүүхэд үүхэдгүй л түүнтэй зургаа даруулахыг хүссэн юм. Ардчилсан намын байрнаас гарч буй үлгэрийн баатруудын цувааг цугласан олон бүчин авч, алхаж гишгэхэд ч бэрх болсон тул тэд талбай хүртэлх хэдхэн алхмын зайг их л удаан туулав. Хүүхдүүд энэ удаа УИХ-ын гишүүдтэй "Микки хулгана, араатны хаан арслан, Шрек, Бэтмэн" нэрээр нь танилцлаа. Р.Гончигдорж дарга дэгжин Бэтмэн болжээ. Бэтмэнийн хар нөмрөг, нүдэндээ зүүсэн маскных нь цаанаас хүмүүс түүнийг түвэггүй танилаа. Бас гоёмсог костюм нь ч цухуйна. Хүүхдүүд хайртай үлгэрийн баатруудтайгаа шавайгаа ханатал зургаа татууллаа. Ардчилсан намын дарга Ц.Элбэгдорж л баггүй явав. Гэхдээ түүнтэй ч бас зураг авахуулахыг хүсэгчид зөндөө. Намын дарга индрээс гишүүдийнх нь уутанд "Ардчилсан намын бүргэдтэй чихэр яваа"-г зарламагц бүгд л чихрэнд "шуурав". Ардчилсан намын Бүргэдтэй чихрийн цаасан дээр ч 10 мянган төгрөг гэсэн бичээс дурайж байсныг яана. Тус намын Тамгын газрын дарга Ш.Батбаярын хэлснээр бол уг чихрийг 100 мянган ширхгийг захиалж хийлгэсэн агаад аймгийн төвүүдэд хүүхдийн баяраар тараажээ. Ц.Элбэгдорж "Бүргэдтэй чихэр"-нээс гадна Ардчилсан намынхан ард түмэндээ ямар бэлэг барьсныг дурдаад авахад илүүдэхгүй гэж үзсэн бололтой. "Хамгийн том бэлэг хүүхэд бүрт очдог 10 мянган төгрөг" гэв. Мөн тус намын УИХ дахь гишүүний санаачилсан одонтой ээжүүдэд олгодог тэтгэлэг, татварыг 10 хувьд буулгасан зэргээр бахархсан агаад Ардчилсан намын гишүүний санаачилсан Гэнэтийн ашгийн татварын буянаар дээрх мөнгийг иргэдэд хүргэж байгааг ч онцоллоо. Энэ үеэр мөн Хүүхдийн ордны авьяаслаг хүүхдүүдийн тоглолт, шатрын тэмцээн болж, одонтой ээжүүдийг есөн номинациар шалгарууллаа. 
Б.Янжмаа
