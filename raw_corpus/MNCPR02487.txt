Үе үеийн гаальчид улс эх орныхоо ТӨЛӨӨ тэмцэгч байдаг

Авлигын тухай асуудлыг аливаа ажлыг шийдвэрлэхэд хүнээс юм салгах гэсэн ойлголтод хамааруулна. Түүнийг явцуу утгаар нь ойлгож ирсэн нь хүмүүсийн хоорондын бүхий л үйл явцад ойлгогдоход хүргэжээ. 
Иймд авлигын тухай асуудлыг юуны өмнө асуудлыг шийдвэрлэж байгаа хэр хэмжээ, эх орон, улс үндэснийхээ эрх ашигт хэрхэн нийцэж буй эсэхээр илэрхийлбэл зохино. Сүүлийн үед яригдаж, бичигдэж байгаа Авлига гэж юуг хэлдэг юм бол гэж бодож үзлээ. Тэгээд "Монголын нууц товчоон"-д . . . Ван ханд Тэмүжин хүрч өгүүлрүүн: Гэргий буулгахад инжинд ирсэн өмсгөлийг танд авч ирэв" хэмээн булган дахаа өгөв. Ван хан маш баясч өгүүлрүүн: "Хар булган дахын чинь хариуд Хагацсан улсын чинь хамтатгаж өгсү. Булган дахын чинь хариуд Бутарсан улсыг чинь бүрдүүлж өгсү Бөөр бөгсөнд Цээр нь цээжинд атугай" хэмээсэн гэдэг. ... 1974 онд Л.И.Брежнев Монгол улсад айлчлах үеэр Филатова гуай Гэрлэх ёслолын ордон, Идэр техникчдийн ордныг бэлгийн объектын тоонд оруулж өгөхийг гуйж зөвшөөрүүлжээ. Энэ үед Брежнев даргын 70 насны ой дөхөж байсан тул түүнийг Монгол Улсын Хүндэт иргэн цол бий болгож давхиж яваа морьтны дүрстэй төрийн сүлд бүхий туузанд зүүдэг алтан таван хошуу гардуулсан гэдэг. Эдгээр жишээнүүд авилгал мөн юм уу гэтэл "Сурвалж бичгүүдэд итгэл үзүүлж олгосон эрх мэдлийг амин хувийн ашиг сонирхолд урвуулан ашиглах" гэж томьёолсон байдаг болохоор тэд хувийн эрх ашгийн төлөө бус улсын эх орон, залуучуудынхаа төлөө хийжээ. Тэгэхээр биш юм байна. Монгол Улсын Их хурлаар батлагдсан, Авилгалын эсрэг хууль"-д . . . "авлига" гэж төрийн албан хаагч албан тушаалынхаа эрх мэдлийг хувийн ашиг хонжоо олоход урвуулан ашиглах, бусдад давуу байдал олгох, иргэн, хуулийн этгээдээс тэрхүү хууль бус давуу байдлыг олж авах үйлдэл . . . " гэж тодорхой зааж өгсөн байна. Зарим судалгаанаас үзвэл авлига нь Монгол Улсад архидалт, ажилгүйдэл, ядуурлын дараа нийгмийн хамгийн тулгамдсан дөрөвдэх асуудал гэж үзэж байна. Энэ хир ортой вэ? өөрөөр хэлбэл асуудлын гол гогцоо нь зохион байгуулалтын алдаанд байгаа гэж ойлгогдоход хүргэж байна Монголд авилгал улам бүр өсөн томорч байгаа нь: -Бараг бүх шатанд ашиг сонирхлын зөрчилдөөн өргөн хамарч улсын ба хувийн хэвшлийн хоорондох зааг бүдгэрсэн. -Төр, засгийн ихэнх үйл ажиллагаа ил тод бус -Иргэдэд үзүүлэх үйлчилгээ хүрэлцээ муутай -Төр, засгийн хяналтын институт сул байна. гэсэн судалгаа гарч байгаа.. Өнөөдөр Монголын авлигын асуудал Төв Азийн улс орнуудын хэмжээнд хүртэл ноцтой болчихоогүй байна. Энэ нь -Байгалийн асар их нөөц баялагтай, том зах зээлтэй (Нигери, Орос гэх мэт) улс орнуудтай харьцуулбал аюул харьцангуй бага. Шилжилтийн үед Монголын төрийн тогтолцоо болон эдийн засаг бусад улс орных шиг задарч унаагүй нийт хүн амыг боловсролын түвшин дээгүүр байгаа, улс төр, эдийн засгийн шилжилт харьцангуй аядуу хийсэн зэрэг бодит хүчин зүйлээс хамаарч байгаа билээ. Монгол Улс нийгмийн том зөрчил мөргөлдөөнгүй хэвээр үлдсэн бөгөөд Засгийн газар нь нийт нутаг дэвсгэрээ бүрэн хянасан хэвээр байгаа зэрэг онцлог ч үүнд бас багтах бөлгөө. -Монголд "Хүн бүр бие биенээ таньдаг" цөөхөн хүн амтай нь авлигатай тэмцэхэд учирдаг саад бэрхшээлийн нэг гэж тооцогдох боловч нөгөө талаар авлига "хэтэрхий их" авдаг хүмүүсийг хянах нийгмийн хүчирхэг хяналт болж болдог. -Хамгийн чухал баримт бол монголчууд дараалсан хоёр сонгуулиар Засгийн газраа сольсон нь хариуцлага тооцох үндэс суурь бөх бат бий болсныг харуулж байна. Энэхүү олон нийтийн оролцооны уламжлал нь Монгол Улсын нэг давуу тал юм гэж үзэх нь зүйтэй. Төрөл бүрийн судалгааны үр дүн, хувь хүний ажиглалтаас үзэхэд авилгал нь Монгол улсын нийгэм эдийн засгийн хөгжилд саад учруулаад зогсохгүй төрийн албаны шинэчлэл өөрчлөлтөд ихээхэн бэрхшээл учруулж байна. Монгол улсын төрийн албанд өнөөдрийн байдлаар 120 гаруй мянган төрийн албан хаагч ажиллаж байна. Төрийн алба өөрөө улс төр, эдийн засаг, нийгмийн хүрээг хамарсан өөрчлөлт, шинэтгэлийг гол хөдөлгөгч хүч байх ёстой. Иймээс төрийн албыг эрч, далайцтай өөрчлөн шинэчлэх явдал манай улсын хувьд шийдвэрлэвэл зохих тулгамдсан асуудал юм. 1999, 2002 онд явуулсан Монгол дахь авлигын эсрэг олон нийтийн санал бодлын судалгааны харьцуулалтаас үзэхэд Авлигад хамгийн их автсан байгууллага: банк, гааль, шүүх, газар зохион байгуулалт, цагдаа гэж нэрлэсэн байна. Эндээс харвал төрийн байгууллагууд голлох байрыг эзэлжээ. Энэ сөрөг үр дагавруудыг таслан зогсоох талаар Монгол Улсын ерөнхийлөгч Н.Энхбаяр УИХ-ын хаврын чуулганы нээлт дээр хэлсэн үгэндээ: ". . . Төрийн мэргэшсэн албаны бие даасан байдлыг хангаж, үйлчилгээг нь тэгш шударга болгохын тулд төрийн захиргааг улс төрөөс тусгаарлах нь чухал байна. Бодлого тодорхойлогч улс төрчдөөс уг бодлогыг хэрэгжүүлэгч төрийн захиргааны болон тусгай албадын албан хаагчдыг аль болох бага, шууд хамааралтай, хараат биш болгох нь Засгийн газар, түүний салбар байгууллагуудын үйл ажиллагаа үр ашигтай, үр өгөөжтэй, шударга, мэргэжлийн үндсэн дээр ажиллах бололцоог хангах гол нөхцөл мөн гэж үзэж байна" гэж онцлон тэмдэглээд энэ сөрөг үзэгдлээс ангижрах арга замыг ". . . Төрийн захиргааны болон тусгай албаныхныг намын харьяалалгүй болгож, тэднийг улс төрийн намын гишүүнчлэлээс нь түдгэлзүүлэх явдлыг хуульчлан баталгаажуулж авлига гарахгүй байх нэг чухал нөхцөлийг бүрдүүлэх нь зүйтэй байна" гэж тодорхойлсон юм. II. Монгол улс зах зээлийн эдийн засагт шилжсэнээр гаалийнхан авлига авдаг болсон юм болов уу? гэдгийг тодруулахаар өнгөрсөн түүхээс хэд хэдэн жишээг тодрууллаа. 1.Өгөдэй хааны гааль гувчуурын бодлого улсын эдийн засгийг хөгжүүлэхэд түлхэц болсон. 1234 онд худалдааны гаалийн хуулийг гаргажээ. Гаалийн хууль зөрчсөн буюу хахууль авсан хүнийг хоёр жил хүртэл гянданд хорих журам тогтоожээ. 2.Зах зээлийн эдийн засгийн онолыг үндэслэгчдийн нэг Шотландын профессор Адам Смит нь 1778 онд Шотландын гааль хариуцсан Засгийн газрын мэргэжилтэн болж хорь гаруй жил худалдааны импортын хууль сахиулах, хилээр бараа нууцаар зөөгчдийг бут ниргэх ажилд өөрийн амьдралаа зориулжээ. Смит нэг удаа ажлынхаа өрөөнд гаалийн хуулийн бүхий л дүрэм, зохицуулалттай танилцаж байгаад өөрөө ч зарим талаар энэ хуулиа зөрчиж байдгаа гэнэт олж мэдлээ. өөрийн нь өмсөж байсан хувцасны ихэнх нь нууцаар хил давуулж оруулж ирсэн бараа байжээ. . . . Тэрээр өөрийнхөө өмсөж буй хувцаснаас Их Британид хэрэглэх, оруулж ирэхийг хориглоогүй цөөн юм л олсон. Ингээд бусдад үлгэр болох хэрэгтэй гэж үзээд хувцсаа шатаачихжээ. 3.1924 онд хуралдсан МАХН-ын III их хурлын материалд: . . . Гаалийн хорооны албан хаагчид бол автономитийн үеэс ховдог шунахай, ашиглах завших этгээд маш олон гэж хэзээ ямагт үг шүүмжлэл гаргаж байдаг. . . . Юу гэвэл, ганц хоёр тэрэг түлээ мод тээсэн юм уу, аянчин мөргөлчний зэрэг ядуу зүдүү монголчуудыг бол аашлах загнах зэргээр удтал хүлээлгэн, баян чинээтэй хятад, оросын зэрэг хүмүүсийг бол эгшин зуур үзэж гүйцэтгэх зэргээр буцаахын дээр гаалийн албан хаагчдыг үзэвч одоо гудамжаар хохь хоосон шахам явсан хүмүүс гааль дээр суумагц ямар ч баян хүнээс илүүтэйгээр явна. гэжээ. 4.БНМАУ-ын Гадаад худалдааны яамны сайдын 1963 оны 161 тоот тушаалд: Гаальчдаас анхаарах ерөнхий зүйл . . . -Зөв боловсон харьцаатай, үнэнч шударга, эх оронч байх. -Бусдаас бэлгийн зүйл авахгүй байх гэж дээрх жишээнүүдийг анхаарч үзвэл гаалийн байгууллага, гаалийн ажилтнууд нь эрхэлж буй ажил мэргэжлийн онцлог, тухайн улс орны нийгэм, эдийн засаг, улс төрийн хөгжлийн түвшингээс хамаарч аль ч цаг үед авилгал хээл хахуульд ямар нэг байдлаар өртөж түүнийг төрөөс ямагт зөв тийш нь залуурдаж зохицуулж явжээ гэсэн ойлголтод өөрийн эрхгүй хүргэдэг юмаа. Төр гаалийн байгууллага, ажилтнуудаараа дамжуулж улс орныхоо эдийн засгийн аюулгүй байдлыг хангах, гаалийн татвар хураамжийг улсын төсөвт төвлөрүүлэх, гаалийн хууль тогтоомжийг зөрчих явдлаас сэргийлэх, таслан зогсоох, хууль бус худалдаа хийгчидтэй тэмцэх, нийгмийн хэв журам, хүн амын ёс суртахуун, амьдрал эрүүл мэндийг хамгаалах зэрэг олон талт үүрэг хүлээн ажиллаж байна. Төрийн зүгээс гаалиар дамжуулан явуулах эдийн засгийн бодлогын үр дүнг төрийн фиксаль хөгжлийн доорх үзүүлэлтээр тооцож түүнд ихээхэн анхаарал тавьдаг билээ. Энэ нь Монгол орны гаальчид, гаалийн байгууллагын эх орны эдийн засаг, нийгмийн амьдралд үзүүлж байгаа үлэмж том хувь нэмэр болдог билээ. Өнөөдөр Монгол Улсад гаалийн байгууллагын ажлын үр дүнг фиксаль үзүүлэлтийг голлон анхаарч байна. Улсын төсвийн орлого, гаалийн татвар хураамжийн орлогыг харьцуулан үзүүлж байна. (тэрбум төгрөгөөр) Дээрх авсан судалгаанаас л харахад улсын төсөвт төвлөрүүлэх татвар хураамжийн орлого тогтмол өссөн байна. Гаалийн байгууллагын ажиллагсад нь зөвхөн 2005 онд 300,3 мянган ширхэг зүтгүүр вагон; 3,5 мянган онгоц; 559,6 мянган автомашин; 2404,3 мянган зорчигч; 10247,3 мянган тонн ачаа тээш; 663,6 мянган ширхэг шуудан илгээмжинд гаалийн хяналт шалгалт тавьж ажиллажээ. Үүнийг гаалийн байгууллагын 1100 орчим ажилтан хийж гүйцэтгэсэн ба энэ нь Монгол Улсын нийт төрийн албан хаагчдын 0,9 хувь, төр тусгай албан хаагчдын 3,7 хувийг эзэлж байгаа юм. Эндээс үзэхэд гаалийн байгууллагад ажиллагсдын тоо харьцангуй бага хувийг эзэлдэг боловч тэдний хийж бүтээж байгаа ажил үүрэг хичнээн их болохыг дээрх цөөн жишээ тод харагдуулж байна. Гаалийн ажилтнуудын 50 гаруй хувь нь халуунд халж, хүйтэнд хөрч байгаль цаг уурын хүнд ширүүн нөхцөлд өдөр шөнийн аль ч цагт эх орны хилийн манаа болсон хилийн дайчидтай мөр зэрэгцэн ажилладаг. Гаалийн ажилтнуудын хийж бүтээж байгаа бүхэн нь эх орныхоо төлөө тэмцдэг зэвсэгт хүчнийхэнд, эрүүл мэндийн манаанд зогсдог эмч ажиллагчдад, хүн ардаа соён гэгээрүүлдэг боловсрол, соёл, шинжлэх ухааны салбарынханд, ард иргэдийнхээ амгалан тайван байдлыг хамгаалдаг хууль хяналтын байгууллага цагдаа шүүхийнхэнд, өтгөс буурлууд, нялхас багачуудын нийгмийн хангамжийг дээшлүүлэхэд шууд чиглэгдсэн олон сайхан үйлст зориулагддагт, төрийнхөө тугны өмнө өргөсөн тангаргаа үнэнч нэр төртэй биелүүлж байдагтаа олон зуун гаальчид өөрсдийн ажил үйлсээрээ бахархаж, урамшиж, тэрнийхээ төлөө зүтгэж, ажил амьдралынхаа гол зорилгоо болгож чин сэтгэлээсээ ажилладаг нь нэн бахархалтай билээ. Тэд биднийг ойлгосонгүй гэж хэн нэгэнд гомддоггүй, бид ийм их зүйл бүтээж байна гэж бусдад сайрхдаггүй, бусдын л адил сайн сайхан амьдарч, ажиллахын төлөө явдаг ард түмний маань нэг хэсэг билээ. Эдүгээ Монгол Улсын гаалийн байгууллагын үүсч хөгжсөн 85 жилийн ой удахгүй болох гэж байна. Монголын гаальчид энэ түүхэн урт хугацаанд өөрсдийн ажлын амжилт бүтээл ололт, дутагдлаа нэгтгэн дүгнэхээс эрх зүйн орчны шинэчлэлийг эрчимжүүлэн олон улсын жишигт хүргэх, үйл ажиллагаагаа хянах, хариуцлага тооцох, үр дүнтэй механизмыг бүрдүүлэх, шинжлэх ухаан технологийн орчин үеийн ололт амжилтыг нэвтрүүлэх, хүн эрхэмлэн хөгжүүлэх замаар, Монгол Улсын үндэсний болон эдийн засгийн аюулгүй байдлыг ханган, улсын төсвийн орлогын зохих хэсгийг бүрдүүлж үндсэн үүрэг хүлээж, өндөр соёлтой гаалийн үйлчилгээг төлөвшүүлэх нь Монгол Улсын гаалийн байгууллагын баримтлах зорилт мөн гэж Монгол Улсын гаалийн байгууллага 2006-2008 оны стратегийн төлөвлөгөөндөө тодорхойлж итгэл төгс амжилттай ажиллаж байна. Сайн үйлс дэлгэрэх болтугай. 
Удирдахуйн ухааны доктор (Ph.d) гаалийн улсын байцаагч Сүхээгийн Цэцгээ 

