15 НАСТАЙ ОХИН ШИНЭ БҮТЭЭЛ ХИЙЖЭЭ

Эмээ, ээж хоёр маань өдөр болгон шахуу л индүүгээ барьчихсан хөлсөө дуслуулан индүүний улыг зүлгэж суух нь надад шинэ бүтээл төрүүлэх санааг өгсөн хэмээн А.Дөлгөөн даруухнаар өгүүллээ.
Дизайн урлагийн дээд сургуулийн лицей ангид суралцдаг 15 настай энэ охин индүүний ул цэвэрлэгч "Талст" угаалгын нунтгийг бүтээгээд байгаа юм. Тэрбээр "атираа тэнийлгэгч"-ийн харыг арилгах бэрх ажлыг давс, үнсээр зүлгэж суугаа эмээ, ээжийгээ хараад өөр нунтаг бүтээх туршилтаа өнгөрсөн онд эхэлсэн байна. Галд тэсвэртэй цементийн үйлдвэрлэл эрхэлдэг өвөөгийнхөө ажил дээр А.Дөлгөөн нэг өдөр очихдоо цахиур чулууг анзаарсан аж. Ингээд тэр наймдугаар ангийн химийн хичээлийнхээ мэдлэгийг ашиглан усанд уусдаггүй, хатуу биетээрээ алмазын дараа орох цахиур чулууг ашиглаж болох дүгнэлтийг гаргасан гэнэ. Гэвч энэ хатуу чулууг яаж бутлах вэ гэсэн асуудал тулгарч. Харин үүнд түүний өвөө тусалж, цемент үйлдвэрлэдэг "Хуланц" хэмээх хоршоонд нь ашиглагддаг бутлагч тээрмээр цахиурыг жижиглэн охины хүссэн нунтгийг гаргаж өгчээ. Ингээд дээд зэргийн нунтаг цахиур дээр хужир хольж. Малын тарга, тэвээргийг нэмэгдүүлэхийн тулд долоолгодог хужрыг монголчууд дээр үед хир буртгаа арилгахад төдийгүй хоол цайндаа ч хэрэглэдэг байсан нь хүний эрүүл мэндэд ямар нэг харш нөлөөгүй тул "Талст"-ын бүтцэд оруулах санааг өөрөө олжээ. Түүнчлэн ариутгах зорилгоор хлорамин, салгагдсан буртгийг эргүүлж наалдуулахгүйн тулд бага зэргийн угаалгын нунтаг бүтээгдэхүүндээ хольж эхэндээ гэртээ туршиж үзсэн байна. Гэтэл охины энэ шинэ бүтээл гэрийнхний нь ажлыг хөнгөвчилж эхэлсэн гэнэ. Мөн сургуулийнх нь багш нар гутлын улнаас үлдсэн шалан дээрх хар толбыг хүртэл арилгадаг үнэхээр сайн цэвэрлэгч болж хэмээн үнэлж эхэлжээ. Тиймээс А.Дөлгөөн бүтээлээрээ өнгөрсөн арваннэгдүгээр сард зохиогдсон "Шинэ бүтээл, ашигтай загвар 2005" үзэсгэлэнд оролцож хамгийн залуу зохион бүтээгчээр шалгаран тусгай шагнал хүртээд байна. Сургуульдаа тэр дизайны чиглэлээр суралцдаг хэдий ч "Талст" цэвэрлэгээний нунтгаа олны хүртээл болгохын тулд төсөл зохиогоод байгаа юм. Хэрвээ 12,5 сая төгрөгийн санхүүжилт олдвол "Комет"-оос ч сайн гэж үнэлэгдээд байгаа бүтээгдэхүүнээ үйлдвэрлэх компани байгуулж бутлагч, савлагч, тээрэмчин, нярав гэх зэрэг 12 хүнийг ажлын байртай болгох гэнэ. Цэвэрлэгч нунтаг зах зээлд нэг килограмм нь 1000-1200 төгрөгөөр борлогдоно гэсэн тооцоотой бөгөөд эхний жилдээ бүх зарлагаа нөхнө гэсэн тооцоо ч гаргажээ. Тэрбээр үзэсгэлэнд оролцох үедээ 200 граммын савалгаатай 60-аад ширхэг "Талст"-ыг борлуулан бусдад танилцуулсан аж. Харин өдгөө тэдгээр худалдан авагчид охины гэр рүү утасдан хаанаас авч болохыг лавласаар байгаа гэнэ. 

