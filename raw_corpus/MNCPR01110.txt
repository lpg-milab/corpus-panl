Уяхан хорвоон хань

Жамцын Бадраа гэхээр "Халуун элгэн нутаг", "Гайхмаар аа", "Соньхон чимэг", "Аргалд явсан ээжий" гэх мэт сэтгэл зүрхэнд шингэсэн олон сайхан дуугаар нь Монголын ард түмэн андахгүй. Ардын билэг зүйч, соёлын гавьяат зүтгэлтэн, их соён гэгээрүүлэгч, яруу найрагч энэ хүний насны ханьтай хөөрөлдөхөөр 50 мянгат дахь гэрийг нь зорилоо. Гурван өрөө сууц нь тэр чигээрээ номын сан юм.
"Тэн хагасыг нь Радио телевизийн дээд сургуульд хандивлаад байхад энэ шүү" гэж гэрийн эзэгтэй өгүүлж байсан. Хөвсгөл аймгийн Алаг-Эрдэнэ сумын уугуул Хандбалын Бадарч гуай 75 настай ч ануухан буурал байна. МУИС-ийн хүн эмнэлгийн ангийг 1958 онд төгссөнөөсөө хойш тавь гаруй жил эмэгтэйчүүдийн эмчээр ажиллажээ. -Та ханьтайгаа анх танилцсан гэгээн дурсамжаасаа хуваалцахгүй юу? -1948 оны намар, би Мөрөнгийн арван жилийн сургуулийн наймдугаар ангид орж байсан үе. Маргааш хичээл эхэлнэ гээд ном дэвтрээ бэлдэж байтал найз охин Лхамжав маань гоёлын хувцсаа өмсчихсөн "Хоёулаа Бүрэн сумын улаан буланд бүжигт оръё" гэж шалгаагаад болдоггүй. Бүрэн сум манай Мөрөнгийн төв, улаан булан нь хүрэн дүнзэн байшин байв. Улаан булангийн эрхлэгч Маналжав гуай үдэшлэг эхэлснийг зарлаж, хоёр хөтлөгч сонгоход Бадраа бид хоёрыг хүмүүс "баталж" орхив. Хүмүүс бүжиглэхгүй гэрэвшээд байсан тэр үдэшлэгийн хамгийн анхны вальсыг бид хоёр хийж билээ. Тэр мөчөө дурсаж Бадраа маань "Эрэвгэрхэн алаг нүд чинь Энгийн ч биш дээ, хонгор минь Эрвээхэй ч эндүүрмээр Ээ, мөн ч хөөрхөн дөө... Алив бүжиглэе дээ, ай хө бүжиглэе" гэсэн нэг шүлэг тэмдэглэлийн дэвтэрт нь байсанд 1960-аад онд хөгжмийн зохиолч Лха.Дорж ая зохиосон удаатай.Тэр үдэшлэг тараад явж байхад нөгөө хөтлөгч залуу маань "Намрын эхэн сарын арван тавны сүү шиг цагаан сар мэлтийн байна даа хөө" гэх нь надад их л ахмад хүн шиг санагдаж билээ. -Танд захиа өгч байв уу? -Маргааш нь хичээл тараад харьж явтал, манай гудамжны өнцөгт байдаг хэвтээ үхэр шиг чулуун дээр Бадраа дүү нартайгаа сууж байна. Хажуугаар нь өнгөртөл дүү Дорлигжав нь араас гүйн ирж "Май захиа, ах өглөө. Хариуг нь авч ир гэсэн шүү" гээд доогтой инээгээд байж билээ. Би хариу бичих нь битгий хэл бичсэнийг нь ч ойлгоогүй юм даг.Тэр орой нь хөдөөнөөс ирсэн ахынхаа морийг айлд аваачиж өгөх гээд хашаанаас хөтлөөд гартал нөгөө Бадраа чинь манай үүдэн дээр зогсч байх юм. Бид хоёр морио аваачиж өгөөд буцах замдаа элдвийн юм ярьснаас, өнөө хэр санаанаас гардаггүй нэг үг нь түүний эгцлэн харж байгаад "Би чамд итгэж болох уу" гэж хэлсэн үг юм. Би юу гэсэн үг болохыг нь сайтар ойлгоогүй ч "Итгэж болно" гэж хэлчихээд үнэн голоосоо баярлаж байгааг нь хараад айх шиг болсон шүү. Маргааш нь шуудангийн машинд олон хүний захад суучихсан над руу тонгойж "Итгэсээр явлаа" гээд нөгөө л итгэлээ хэлсээр явж билээ. Өвөл нь надад маш олон захиа ирсэн ч би ганц ч хариу бичээгүй. Бидний анхны учрал энэ байсан. -Бадраа гуай тэгэхэд хэдтэй байсан юм бэ? -Хорь гаруйхан настай, амралтаараа ирсэн МУИС-ийн оюутан хүн шүү дээ. Бид хоёр түүнээс хойш хоёр гурван жил үерхсэний хойно хамтын амьдрал зохиож байлаа. Аравдугаар ангид орох зун аав маань Арбулаг сумын наадамд намайг дагуулж явав. Наадам эхлэх өглөө Хийт, Гялаадын голын олон сайхан залуустай сумын төвд ирэн наадмын талбай руу ортол өөдөөс хэсэг морьтон явж байсны дотор тодоос тод нэг дэгжин хүн нүдэнд туссан нь Бадраа байлаа. Өмнө нь уулзахаас төвөгтэй санагддаг байсан чинь энэ удаа хачин их баярлаж билээ. Тэр ч угаас сэтгэлийн хөдөлгөөнтэй хүн болохоор бараг л тэвэрч авах шахсан шүү. Наадмын хоёр өдөр бид хоёр наадмаа ч бараг үзээгүй. Арбулаг сумын төвийн хойд биеийн цэцэгтэй сайхан хөндийд нааш цааш явсаар хоёр өдрийг мэдэхгүй өнгөрөөсөн сөн. Өвгөн маань зуны тэр учралаа дурсаж өвөл нь захиандаа "Цэцэгтэй хөндийгөөр Цэнгэлтэй ч явж билээ Хонгор хайртай чамтайгаа Хослон дуулж явсан сан" гэж бичсэн байв. Хөгжмийн зохиолч Шараагийн ая "Мөрөөсөл" гэдэг энэ дууг Зангад маань дуулснаас хойш олон ч эмэгтэй дуучин сайхан дуулсан даа. -"Залуу явахад юм бүхэн өнгөлөг" гэсэн найрагч бүсгүйн шүлэг байдаг шиг өөр хуучлах зүйл танд их л байгаа даа? -Аравдугаар ангид орох жилийн намар шалтаг заасаар хичээл эхлэхээс хэд хоногийн өмнө төв ороход, Бадраа ч ирчихсэн аймгийн клубт "Учиртай гурван толгой" дуурийн Юндэнд тоглож байна. Нансалмаад нь Цолмон гэдэг сайхан дуулдаг эршүүд бор хүүхэн дуулж байв. Би найз Лхамжавтайгаа үзсэн юм. Хажууд суусан хоёр залуу "Энэ Юндэн чинь Нансалмаагаасаа турьхан амьтан байна даа" гэхэд бид хоёр их инээж байлаа. Тийм туранхай цагаан залуу байсан юм. Бас болоогүй ээ, Юндэнг зам тосон цохиж унагадаг үзэгдлийн дараа хөшиг хаагдаж, "жүжиг түр завсарлана" гэж зарлаад таг чиг болж орхив. Гэтэл жүжигт нөгөө хоёр хиа нь үнэхээр цохиод, Юндэн нь ухаан алдаад унасан юм билээ. Жүжгийн дараа уулзахад хариугүй цонхийсон хүн арын өрөөндөө сууж байлаа. -Хань чинь танд олон дуу зориулав уу? -Зориулах гэдэг хаашаа ч үг юм бэ дээ. Онгодтой найрагч хүн амьдралаас сэдэвлэдэг юм билээ дээ. Хань минь надад "Уяхан хорвоон хань", "Намрын шөнө" гээд нэлээд дуу зориулсан байдаг. Хөдөө очоод айлын хуриманд явж байхад морь унасан намайг хараад "Соньхон чимэг" дууны шүлэг нь бичигдсэн гэж ярьдаг байсан. Г.Бирваа гуай авгайдаа зориулаад аяыг нь хийчихсэн байсан юм билээ. Манай өвгөнтэй ардын жүжигчин Д.Лувсаншарав, Л.Мөрдорж, төрийн шагналт Г.Бирваа, С.Гончигсумлаа, Н.Жанцанноров гээд Монголын ХХ зууны бараг бүх л хөгжмийн суутнууд уран бүтээл хамтран хийсэн байдаг юм. Рок попынхонтой л хийгээгүй байх. -"Бадамлянхуа усан мандалд гандашгүй еэ хө" гэж эхэлдэг "Гайхмаар аа" дууны эзэн нь та байх аа даа? -1964 онд "Зөвлөлт Холбоот Улс" сэтгүүлд ажиллаж байхад нь "дэндүү их орчуулж байна" гэсэн шалтгаар ажлаас нь халчихсан юм. Ер нь Ш.Гаадамба, Ж.Бадраа гэдэг нэг ангийн энэ хоёр хүн Б.Ринчен, Ц.Дамдинсүрэн хэмээх Монголын агуу их хоёр эрдэмтний гарын шавь байснаараа нүд үзүүрлэгддэг үе байсан л байх. Энэтхэгийн их яруу найрагч Р.Таагүрийн "Өргөлийн дуулал"-ыг орчуулаад дууссаных нь дараа бага ч болтугай амраая гэж бодоод Мөнгөнморьт руу хамаатныхаа айл руу авч явсан юм. Хөгжмийн зохиолч Батсүх одооны "Найрсаг байгаасай" дууны аяыг өгч явуулж л дээ. Бадраа "Гайхмаар аа"-гийн үгийг аянд нь тааруулж бичээд өгтөл Батсүх нь шүлгийг уншаад одооны аяыг хийсэн юм. Өвгөн маань Батсүхийгээ "Чи муу халзан, тэр аяыг дур мэдэн сольсон" гэж аашилж байдаг сан. Өөрийнх нь бүтээлээс нэг үг засчихсан байхад заргаа авч байж салдаг хүн байсан. "Дөрвөн Ба минийх биш" гэсэн өгүүлэл нь анхны дорвитой шүүмж байлаа. -Танайх хэдэн хүүхэдтэй айл вэ? -Бадрууган, Бадарсан, Баатарнаран гэдэг гурван хүү, таван ач, гурван гучтай. Энэ жил манайх овоо өнөр болж хоёр ч охины зулай үнэрлэлээ дээ. Өвгөн маань 67-тойдоо бурхан болж байсан юм. Ууган маань л насыг насалсангүй дээ. Дөнгөж 48-тай. Харамсаад байх юм. -Цочирхон өнгөрчихсөн билүү? -Өдөр нь РТДС-иа өөд татах гээд шөнө нь киногоо найруулаад хүү маань толгой ч өндийлгөх завгүй байдаг байсан. Бэрийгээ дуудахаар нь зүрхний тариа энэ тэр аваад очтол зүрх нь хаагдчихсан байсан. -Бадраа гуайн нэг өгүүллийг уншиж байхад залуудаа даралт харваж хэвтэрт хүртэл орж байсан хүн байна лээ. Юунаас болсон юм бол? -Бид хоёр хоёулаа МУИС-ийг төгссөн улс. Нэг айлын хоёр хүн эрдмийн мөр хөөх хэцүү л дээ. Иймээс би сайн эмч, сайн ээж л байя гэж бодсон доо. Төв хорооны нарийн бичгийн даргаар ажиллаж байсан УТТ-ны гишүүн Д.Төмөр-Очир1959 онд Бадрааг Улсын радио хороонд ажиллаж байхад нь "үндэсний үзэлтэн" гээд Ховд аймгийн арван жилийн сургуульд монгол хэл, уран зохиолын багшаар явуулсан юм. Нэг ёсондоо нутаг зааж. Хань маань алс баруун хязгаар руу цөлөгдөхдөө "Хүн л амьдардаг газар юм чинь хэдүүлээ хүн шиг амьдарнаа" гээд түрүүлээд явсан. Би гурван хүүхэдтэйгээ энд хоцорлоо. Тэнд очоод агаар, ус нь ч таараагүй юм уу, сэтгэл санаагаар ч унасан юм уу шинэ жилийн үеэр цус харвасан юм билээ. Хөгжмийн зохиолч Норсонжав маань их тусалж байж. Тэгээд ухаан оронгуут нь онгоцны таньдаг нисгэгчээр нийслэл рүү явуулсан. Миний багш "мэдрэлийн" хэмээн алдаршсан Дагзмаа эмч "Цус харваад 15 хонож байгаа хүнийг онгоцоор явуулдаг ямар бөх зүрхтэй улс вэ" гэж шавь нараа утсаар загнаж байлаа. Өрөөсөн тал нь мэдээгүй болж, хоёр гурван жил доголон явсан ч ямар ч сэвгүй илааршсан шүү. Сүүлд Москвад очин тархины бичлэг хийлгэхэд эв эрүүл байсан. -Хилсдсэн шалтгаан нь юу байсан юм бол? -Октябрийн баярын үеэр л жагсаал хийж явахдаа хажуугийнхаа хүнд "Ура гэдэг чинь орос үг. Монголчууд бид хурай гэх нь зөв" гэж ярьсныг нам төрийн эсрэг гэж буруутгасан байдаг юм. Өөрөө болохоор "Нам намайг хэлмэгдүүлээгүй. Хувь хүний л атаа хорсол байгаа юм" гэдэг байсан. Манай хүний аав нь ёстой хэлмэгдсэн хүн дээ. Хошууны бичээч, Арбулаг, Бүрэнхаан сумдын болон Хатгалын дамжлага баазын даргаар ажиллаж байгаад 1938 онд баригдаж буудуулсан юм билээ. Ээж нь тавын таван хүүхдээ хүний зэрэгт хүргэчихдэг сүрхий хүн шүү. Тэр үед хань маань 13 настай өнчирч үлдсэн юм билээ. Монголын ХХ зууны манлай дуу "Халуун элгэн нутаг"-гийг зохиосон найрагчийн гэргийтэй ийн хөөрөлдлөө. Энэ онд Ж.Бадраа агсны 80 насны ой тохиож буй. Дэлхийн яруу найргийн өдөр буюу гуравдугаар сарын 21-нд энэ их хүний амьдрал, уран бүтээлийнх нь тухай эрдэм шинжилгээний хурал болох юм билээ. Ардын урлагийн "Түмэн эх", "Эртний сайхан" чуулгуудыг үүсгэн байгуулж, МУИС-д ардын урлаг судлалын тэнхмийг үндэслэсэн гавьяатан бол яах аргагүй энэ хүн билээ. 
Л.Батцэнгэл
