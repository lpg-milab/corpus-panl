Хоёр коммунистын хоорондох Монгол орон

Уг нь коммунистуудын дэлхий нийтийн ойлголт нь өөрөө ч баяжихгүй бусдыг ч баяжуулахгүй гэсэн уриа байжээ. Гэвч тухайн нийгэм задран унаснаас хойш энэ ойлголтыг өөрчилсөн бололтой. Зөвхөн би баяжъя, 
бусад нь ядуу бай гэсэн уриагаар өөрчлөгджээ. Энэ уриагаа хэрэгжүүлэх үүднээс сүүлийн жилүүдэд коммунистууд олон янзын арга мэх зохиох болсон байна. Манайд коммунистууд бий. Тэд нь МАХН-ын гишүүд. МАХН засгийн эрх бариагүй тохиолдолд төрийг самрах үйл ажиллагаа явуулснаар энэ нь батлагддаг юм. Сүүлийн 15 жилд коммунистууд Монгол орны хувьд засгийн эрхийг алдаж байсан тохиолдол бий. Тухайлбал, 1996-2000 оны хооронд юм билээ. Энэ үед тэд төр засгаар тоглох шиг болсон. Тэдний тоглосон гол үндэслэл нь засгийн эрхийг дахин ганцаар авах авсан тохиолдолд зөвхөн өөрснөө баяжихад оршиж байжээ. Тэд энэ бодлогоо 2000-2004 оны хооронд хэрэгжүүлж чадсан юм. Харин 2004 оны УИХ-ын сонгуулиар МАХН ялагдсан. Гэвч эдүгээ засгийн эрхийг хамтран барилцаж байгаа. Эдүгээ тэдний ойлголтод зөвхөн өөрснөө баячууд бусад нь ядуучууд байх хэрэгтэй гэсэн ойлголттой болжээ. Иргэд ядуу байх нь коммунистуудад дахин санал өгөх явдал өндөр болдог бололтой. Ядуу иргэд коммунистууд засгийн эрхийг барьчихвал бид хуруугаа хөдөлгөхгүй амьдарч болно гэсэн явцуу ойлголтод баригдаж байна. Дээр хэлсэн дээ. 2004 оны УИХ-ын сонгуульд МАХН ялагдсан гэж. Тэд ялагдсаныхаа дараа бид ялсан гэдгийг хэлэхийг Ардчилсан намаас шаардсан. Үүнийгээ хэрэгжүүлэхийн тулд ялалт байгуулсан "Эх орон-Ардчилал" эвслийг задлах бодлого баримталсан юм. Тэд санасандаа хүрсэн. Энэ тухай УИХ-ын гишүүн Б.Батбаяр Төрийн байгуулалтын байнгын хорооны хуралдаан дээр "МАХН эвслийг задал гэсэн. Бид задалсан. Ардчилсан намын гишүүдийг бүлэгтээ ор гэсэн. Үүнийг мөн л биелүүлсэн. Энэ хооронд Монгол Улсын Ерөнхийлөгчийн сонгууль болсон. МАХН манайх Ерөнхийлөгчтэй байя гэсэн. Бид М.Энхсайханы нэрийг дэвшүүлсэн боловч тэдний даалгавараар ажиллаагүй. Ялгаагүй УИХ-ын сонгуулийн 65 дугаар тойргийг бид авна гэсэн. Мөн л өгсөн." гэж маш тодорхой хэлсэн. Өнгөрсөн хугацаанд Ардчилсан нам МАХН-ын хүссэн болгоныг ёсоор болгосон. Тэдэнд ингэх ганцхан шалтгаан байсан юм. Тэр нь Монгол Улсын төр засгийн хэвийн үйл ажиллагааг үргэлжлүүлэхэд оршиж байв. Гэтэл МАХН-ынхан түүнд ханасангүй. Эдүгээ мөн л төр засгаар тоглож эхлэв бололтой. Тэдэнд ингэж тоглох шалтгаан бий. Тэр нь Ардчилсан намаас томилогдсон Ерөнхий сайдын үйл ажиллагаа. Ерөнхий сайд Ц.Элбэгдоржийн Засгийн газар олон нийтэд хэрэгтэй. Тодруулбал иргэд баян болох бүх нөхцөлийг бүрдүүлэхийн төлөө ажиллаж байгаа. Энэ нь МАХН-ын шинэ коммунистуудын зөвхөн би баяжих ёстой гэсэн уриатай харшилж байгаа юм. Ерөнхий сайдын нэр хүнд өсчихвөл Ардчилсан намын нэр хүнд өснө гэж үзсэн учраас УИХ-д Ардчилсан намын бүлгийг байхгүй болгох нөхцөлийг бүрдүүллээ. УИХ-д Ардчилсан намын бүлэг байхгүй байх анхны шийдвэрийг Үндсэн хуулийн Цэц гаргасан юм. Үндсэн хуулийн Цэцийн дарга Ж.Бямбадорж нь МАХН-ын идэвхтэй гишүүдийн нэг нь. Түүнийг УИХ-ын дэд дарга байсан гэдгийг мэдэхгүй хүн одоо байхгүй. Түүгээрээ ийм шийдвэр гаргуулж Монгол Улсын төрөөр шинэ коммунистууд дахин тоглож байна. Тоглоом тоотой нь дээр гэж нэг үг бий. МАХН-ын Монгол Улсын төрөөр тоглож байгаа энэ үйлдэлд хязгаар тавих хэрэгтэй болжээ. Энэ үүднээс харвал Монгол Улсын төрийг тогтвортой байлгахын төлөө Ардчилсан нам зүтгэж байна. Харин Монгол Улсын төр тогтворжгүйтэх тусам шинэ коммунистууд баяжих, засгийн эрхийг дахин ганцаар барих боломж нээгдэх нь тодорхой. Тэгэхээр шинэ коммунистууд энэ монголчуудыг ядуу байлгах, өөрсдөө баяжихын төлөө энэ төрөөр тоглож байна. Тэдний бодсоноор зөвхөн өөрсдөө баяжиж, ард түмэн ядуурах бодлого бололтой. Уг нь ардчилсан нийгэмд ард түмэн баяжих хэрэгтэй байсан юм. Тэгвэл Монгол орон хөгжинө. Монгол орон гэдэгт та, би, чи бүгд багтана. Энэ бол улс орны хөгжил юм. Гэвч өнөөгийн монголчууд шинэ, хуучин хоёр коммунист үзлийн дунд элгээрээ мөлхөж байна. Гэвч хэзээ ч МАХН энэ хариуцлагыг үүрэх чадваргүй нь тодорхой. Хадны завсар хавчуулагдсан халиуны зулзага хөөрхий гэж ярьдаг. Тэгвэл шинэ, хуучин хоёр коммунистын хооронд хавчуулагдсан монголчууд хөөрхий болоод байна. 
Г.Эрдэнэбат
