Энэ хаврыг ч өлсөхгүй давчих байх. Цаашид яах вэ?

Зах зээлийн үнийг тогтворжуулах хэрэгжилтийг зохион байгуулах зөвлөлийн ээлжит хурал өчигдөр боллоо. 
Засгийн газрын бүх яам, агентлагийн удирдлагууд, Монголын үйлдвэрчний эвлэлийн холбооны ерөнхийлөгч тэргүүтэй түүний багийнхан, Ажил олгогч эздийн холбоо, Монголын хүнсчдийн холбооныхон тал талаас цугласан хуралдааныг хэвлэлийнхэн ч нээлттэй сурвалжилсан юм. Ч.Улаан сайд Үнийн зөвлөлийнхөө ажлын сүүлийн хугацааны тайланг танилцуулсан. Үнийн зөвлөл байгуулагдан, ажилласны дүнд үнийн өсөлтөөр иргэдийн нуруунд ирэх ачаалал, бэрхшээлийг дөрвөн сарын хугацаанд барьж чадсан нь хамгийн таашаагууштай амжилт хэмээн тодорхойлсон. Шатахууны үнийн хувьд ч ОХУ-тай шат дараалсан уулзалт хэлэлцээр хийгээгүй бол он гараад буюу нэгдүгээр сард 165, хоёрдугаар сард 119 төгрөгөөр нэмэгдэх байсан гэж байна лээ. Тэрбээр цааш нь гурилын үнийн өсөлтийн тухайд мөн л Засгийн газраас зохион байгуулалттай арга хэмжээ аваагүй бол нэгдүгээр сард 170 төгрөгөөр өсөх байсан гурилын үнэ өнөөдөр кг нь 2000 төгрөг болох хүртэл ханш тогтох байсан гэв. Хэдий ийм ч үндэсний үйлдвэрлэгчид ард түмнийхээ амьжиргааг бодолцож, бизнесийн уян хатан бодлого барьж ажиллах хэрэгтэй байгаа юм гэсэн дүгнэлт ч хэлээд авна лээ. Хүнсний гол нэрийн хэрэглээ болох махны тухайд захуудаар 2100, дэлгүүрүүдээр 2200 төгрөгөөр худалдааж байгаа нөөцийн махыг 190 гаруй цэгээр борлуулж байгаа нь иргэдийг талархлыг ихээхэн хүлээсэн гэнэ. Харин нийтийн тээврийн үйлчилгээний тухайд тээврийн компаниуд нийт орлогынхоо 70 хувийг үндсэн үйлчилгээнээсээ, үлдсэн 30 хувийг нь улсаас татаас байдлаар бүрдүүлж ажиллаж байгаа аж. Хотын дарга Т.Билэгт ч Үнийн зөвлөлийн асуудлуудаас нийслэлтэй холбоотой бүхнийг хариуцаж ажилладгийн хувьд нийтийн тээврийн салбарынхны шаардлагыг дамжуулсан. Өнөөдөр нийтийн тээврийнхэн зорчих тасалбарын үнийг 400 төгрөгөөр тогтоох шаардлага тулгарсан гээд төр засгийн зүгээс зөвшөөрөл өгөхгүй бол шаардлагатай хэмжээнд нь нөхөн олговор өг гэж байгаа аж. Тэдний тооцоолсон хэмжээнд нь нөхөн олговор өгөх боломжгүй ч зорчих үнийг 400 төгрөг болгож нэмэгдүүлэхгүй байгаа нь иргэдэд учрах бэрхшээлээс нэлээд хугасалж байгаа хэмээн хотын дарга хэлж байв. Хүнс, хөдөө аж ахуйн сайдын ярианд ОХУ-аас орж ирсэн 6000 тн гурилын асуудал голлох байр эзэлсэн юм. Түүнийг нь талх, гурилан бүтээгдэхүүний гол үйлдвэрлэгч гурван компани хуваан авчээ. "Өгөөж" компани анх хийсэн гэрээнийхээ дагуу өнөөг болтол үндсэн бүтээгдэхүүнийхээ үнийг нэмээгүй байгаа. Харин "Талх чихэр", "Атар өргөө" компаниуд дөрөвдүгээр сарын 1-нээс цааш зах зээлийн нөхцөлийг мөрдөхөөс аргагүй тухайгаа гэрээндээ тусгасан байсан гэв. Гэхдээ бусад эх сурвалжийн мэдээллээр бол "Талх чихэр", "Атар өргөө" компаниуд 600, 800 тн гурил авч, үлдсэнийг нь "Өгөөж" компани авсан гэсэн хардлага байна. "Өгөөж" компани ихийг авлаа гэхэд 4000 тн орчим гурил аваагүй баймаар. Тэгэхээр 6000 тн гурилыг их биш гэхэд бага хэсэг нь үндэсний үйлдвэрлэгчдэд очоогүй, эзнээ олоогүй байж мэднэ гэсэн хардлага бий. МҮЭХ-ны ерөнхийлөгч С.Ганбаатар Засгийн газраас байгуулагдсан Үнийн зөвлөл огт юм хийгээгүй биш ч өнөөдрийн үр дүн хангалттай санагдахгүй байна гэдгээ илэрхийлсэн юм. Тэдний байгууллагын судалгаагаар өнөөдөр талхны үнэ 450, нэг кг гурил 650 төгрөг байхад үйлдвэрүүд алдагдалгүй ажиллах боломжтой гэж үзжээ. Цаашид жишиг үнэ тогтоож мөрдүүлэх хэрэгтэй, үүний тулд нэн даруй ямар арга хэмжээ авах боломжтойгоо илэрхийлнэ үү гэж байна лээ. Харин Монголын хүнсчдийн холбооны удирдлагын хэлснээр МҮЭХ-ны судалгаагаар талхны үнэ 450 төгрөг байхад үйлдвэрүүд ашигтай ажиллах боломжтой бол өнөөгийн худалдааны үнэтэй харьцуулахад гарч байгаа зөрүү үнийн талаар Засгийн газарт ямар ч судалгаа алга, болоод өнгөрсөн явдлыг амжилт болгож яриад байгаагаас биш одоогийн хямралыг давахын тулд хийж хэрэгжүүлэх санаачилга танилцуулахгүй байна гэж бухимдсан юм. Энэ бүхний эцэст Ерөнхий сайд С.Баяр үнийн өсөлтөөс үүдсэн хямрал зөвхөн манайд бус дэлхийн бүх оронд нүүрлээд, бидэн шиг хуралдаж, хэлэлцэж байна гэв. Тиймээс дэлхийн улсуудын Засгийн газарт Дэлхийн банкнаас дөрвөн зүйл зөвлөмж гаргажээ. Хамгийн түрүүнд нийгмийн эмзэг давхаргадаа зориулсан бодлого хэрэгжүүлэх санал аж. Өөрөөр хэлбэл, нийгмийн боломжтой хэсэг нь зах зээлийн үнээр худалдан аваг, харин тэр өртгийг даах чадалгүй хэсэгт нь зөрүү үнийг төр засгаас олгох явдал. Гэвч энэ арга замыг хэрэгжүүлье гэхэд манайд бүртгэлийн нэгдсэн систем үгүй тул ихээхэн хүндрэл тулгарах тухай Ерөнхий сайд хэлсэн. Дэлхийн банкны дараагийн зөвлөмжүүдэд дотоодын хүнсний бүтээгдэхүүний үйлдвэрлэлийн хангамжийг сайжруулах, үр тарианы үйлдвэрлэлийг дэмжих, эцэст нь дээрх гурван арга хэмжээг хэрэгжүүлэхэд тохиолдох хүндрэл бэрхшээлийг нэн даруй шийдвэрлэх тухай өгүүлжээ. Ерөнхий сайд сая ОХУ-д айлчлахдаа шийдвэрлэсэн 100 мянган тн улаан буудайгаар ирэх арваннэгдүгээр сар хүртэл хүнсний хэрэгцээгээ хангана гэж дүгнэж байгаа аж. Энэ нь 70 гаруй мянган тн гурил болох юм. Ингээд С.Баяр сайдын үзэж байгаагаар энэ хаврыг монголчууд арай ч өлсчихгүйхэн туулах боломжтой. Цаашаа хэрхэх вэ гэдэгт их санаа зовж байгаа гээд. Ирэх лхагва гаригийн Засгийн газрын хуралдаанаар тодорхой асуудлуудыг хэлэлцэн шийдвэрлэх болно хэмээн өгүүллээ. 
Х.ХАШ

