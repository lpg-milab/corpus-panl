Шууданчид Р.Раш сайдад албан бичиг илгээв

"Монгол шуудан" компанийн удирдах ажилтны зөвлөгөөн өчигдөр болов. Уг зөвлөгөөнд аймаг, нийслэлийн шуудан үйлчилгээний газрын дарга нар оролцлоо.
Тэд өнгөрсөн оны ажлаа дүгнэж, энэ жил хэрэгжүүлэх зорилтуудаа хэлэлцсэн. Мөн энэ үеэр тус компани нь бүх нийтийн шуудангийн үйлчилгээг эрхлэхдээ хүргэлт тээвэрлэлтийн үйл ажиллагаанаас ихээхэн алдагдал хүлээж Монгол Улсын "Шуудангийн тухай" хуулийн тавдугаар бүлгийн 1-2 дахь заалтыг хангахад хүндрэл учирч байгааг дурдаж байсан юм. Шууданчид ажил үйлстээ зарим шатны дэмжлэг үзүүлж өгөөч гэсэн хүсэлтээ илэрхийлсэн албан бичгийг Зам тээвэр, аялал жуулчлалын сайд Р.Рашид хүргүүлэх болсон. Үүнд шуудангийн хүргэлтийн давтамжийг нэмэгдүүлэхэд шаардлагатай автомашинаар хангах, багт шуудан хүргэх асуудлыг төр засгийн цогц бодлого боловсруулан хэрэгжүүлэх, орон нутгийн зорчигч тээврийг хянах эрхийг шуудангийн байгууллагад хавсаргах, хууль эрх зүйн орчинг бий болгох зэргийг тусгажээ. Орон нутгийн шуудан түгээлтэд учирч буй хүндрэл бэрхшээлүүдийн талаар зарим аймгийн шуудан үйлчилгээний газар(ШҮГ)-ын дарга нараас тодруулахад дараахь тайлбарыг өгсөн юм. Ховд аймгийн ШҮГ-ын дарга Ц.Бөхсүрэн -Манай аймагт онгоц болон машинаар шуудан очдог. Нислэг долоо хоногт 3-4 удаа явдаг боловч 1-2 удаа л шуудан хүргэдэг. Учир нь ашгаа бодоод зорчигч, тээш хоёроо аваад шууданг багтахгүй байна гэсэн шалтгаанаар үлдээдэг. Харин газраар долоо хоногт нэг удаа шуудан очно. Үүнээс болоод хэрэглэгчид бухимдах тохиолдол цөөнгүй. Тэр дундаа өдөр тутмын сонин хугацаа алдаж уншигчдад хүрдэг. Нисэх байгууллагууд шуудан хүргэх ажлыг гурав, дөрөвт үзэж байна. Завхан аймгийн ШҮГ-ын дарга Б.Баттогтох -Сумдад нэг удаа шуудан хүргэхэд 500 гаруй мянган төгрөгийн бензин зарцуулдаг. Сумдаас аймаг руу явуулах бичиг, илгээмж, зорчигч байхгүй. Есөн сумын багт нь шуудан хүргэлтийн давтамжийг ойртуулах зорилгоор мотоциклтой болголоо. Ер нь шуудангийн үйлчилгээг төр хариуцах учиртай. Улаанбаатар хотын 48-р салбарын эрхлэгч Б.Минжмаа -Манай салбар Улсын клиникийн нэгдүгээр эмнэлэг дотор байрладаг. Манай захиалагчийн олонхи нь эмч, сувилагч, анагаахын багш, ажилчид, оюутнууд. Сүүлийн жилүүдэд Эрүүл мэндийн сайд солигдох бүрт манай байрны асуудалд хүндрэл гарч байна.Тэр болгонд байршлаа сэлгэх болдог. Манайх төрийн байгууллага, тиймээс ажлын байрны асуудлыг зохицуулах нь зүйтэй. 
Х.ЭНХЗАЯА 

