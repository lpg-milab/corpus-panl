№4 (15967)              
1985 ОНЫ НЭГДҮГЭЭР  САРЫН  4.
СОЦИАЛИЗМЫН МӨН ЧАНАР ЭНХ ТАЙВАН

Шалгарсан манлай коммунист, ажилчны намаараа удирдуулсан социалист хамтын нөхөрлөлийн орны хөдөлмөрчид улирах оны ажлаа дүгнэж, хөгжил дэвшлийн их зорилтыг хэрэгжүүлэх, дэлхийн энх тайвныг сахин хамгаалах үйлсдээ бодитой үр дүн гаргасан амжилтаар шинэ оны буухиаг авлаа. Зөвлөлт Холбоот Улс, бодит социализмын орнуудын эдийн засгийн хөгжил, батлан хамгаалах хүч чадлын өсөлт, уялдуулан зохицуулсан гадаад бодлогыг энх тайван, аж төрөхийн гол баталгаа гэж үздэг энхийг эрхэмлэгч сая сая хүн цөмийн дайны эсрэг тэмцлээ шинэ эрчмээр үргэлжлүүлж, социализмын орнуудад итгэл найдвар тавьж, тэдгээрийн энх тайванч гадаад бодлогыг сайшааж байна. 

Энх тайвны төлөө хүчирхэг хөдөлгөөн империализмыг донслуулж, түүний аюулт зэвсэг байрласан бааз, пуужин харвах талбайд ч нэвтэрч өргөн далайцтай өрнөснөөр хүйтэн дайны суртал нэвтрүүлэгчдийн сүйрлийн ёр зөгнөж байсан 1984 он энхийн талынханд нааштай өнгөрлөө. Энэ бол аугаа их Октябрийн хувьсгал социализм, энх тайван салшгүй нэгдмэл болохыг хуульчлан тунхаглаж, социализм өөрөө жар гаруй жилийн турш хамгийн хүнлэг, бодит үйл ажил, ололт амжилт, тууштай тэмцлээрээ тэр үнэнийг нотлон харуулж, хүн ардын итгэл үнэмшил болж чадсаны шууд үр дүн мөн. 

Их Ленин энх тайвны тухай хуульд энх тайван, олон улсын хамтын ажиллагааны төлөө хийх тэмцэл бол бүх улс түмний эрх ашигт нийцсэн, социалист төрийн гадаад бодлогын эрхэм дээд зарчим мөнийг тунхаглаад, дайныг хамгийн хүнд ялт хэрэг болохыг жар гаруй жилийн тэртээ маш мэргэнээр тодорхойлсон билээ. 

Социалист байгуулалтын таатай гадаад нөхцөлийг хангахад нийгмийн өөр өөр байгуулалтай улс орнуудтай энх тайвнаар зэрэгцэн орших зарчмыг тууштай хэрэгжүүлэх шаардлага зайлшгүй учраас ЗХУ болон социалист хамтын нөхөрлөлийн орнууд үүнд тулгуурлан цөмийн дайны аюулыг зайлуулах, улс түмний энх тайван аюулгүй байдлыг сахин хамгаалж, хүн төрөлхтөний амьдрах эрхийг баталгаатай болгохын төлөө хэрэгтэй бүхнийг хөгжлийнхөө бүх шатанд хийж ирсэн билээ. ЗХУ зэвсгийг бүх нийтээр хураах, хүнийг үй олноор нь хөнөөх цөмийн болон хими, бактериологийн зэвсгийг хязгаарлан хорогдуулж улмаар бүрэн хориглох тухай оновчтой олон санал удаа дараа гаргаж, цөмийн зэвсгийг түрүүлж хэрэглэхгүй байх үүргийг дангаараа авсан нь социализмын энх тайванч мөн чанараас урган гарсан юм. 

Ах дүү социалист орнуудын энх тайванч санаачилгыг дэмжин хэрэгжүүлэхэд манай улс өөрөөсөө шалтгаалах бүхнийг хийсээр ирсэн, хийсээр ч байх болно. Ази, Номхон далайн орнуудын хооронд харилцан үл довтлох, хүч үл хэрэглэх конвенц байгуулах тухай БНМАУ-ын санал, өнгөрөгч оны сүүлчээр манай улсын санаачилгын үндсэн дээр НҮБ-ын Ерөнхий Ассамблейн ээлжит чуулганаар баталсан улс түмний энх тайван орших эрхийн Тунхаглалын түгээмэл ач холбогдлыг дэлхийн олон нийт өндөр үнэлж сайшаан дэмжлээ. << Социализмын гадаад бодлого нь улс гүрэн, улс түмнийг энх тайван орших эрхийг хүндэтгэхэд үндэслэгддэг бөгөөд энэ бодлого хүн төрөлхтөний оюун ухаанд итгэдэг өөдрөг шинжтэй юм >> гэж нөхөр Ж. Батмөнх тодорхойлсон нь манай улсын гадаад бодлогын гол зарчим бөгөөд тус улсын энх тайванч үйл ажиллагаа энэ ёсоор идэвхтэй, туйлбартай өрнөх болно. 

Социалист орнуудын гуйвшгүй энх тайванч бодлого, уялдуулан зохицуулсан идэвхтэй үйл ажиллагааны үрээр дэлхийн шударга олон нийт энхийн тэмцэлд урьд урьдаас илүү нягтарч тэр ч байтугай НАТО-гийн гишүүн, нөлөө бүхий гүрнүүдийн удирдах зүтгэлтнүүд манай гаригийн өнөөгийн хурцадмал байдлыг улам дэвэргэхээс зарим талаар болгоомжилж, тухайлбал сансрыг зэвсэглэх асуудлаар АНУ-тай санал илэрхий зөрж, улс орныхоо, тэр дотроос АНУ-ын цэргийн зардлын ер бусын өсөлтийг арга буюу шүүмжлэхэд хүрч байна. 

Цөмийн болон сансрын зэвсэглэлийн асуудлыг тал бүрээр иж бүрэн авч хэлэлцэх тухайд ЗХУ-ын саналыг АНУ арга буюу хүлээн зөвшөөрч, хэдхэн хоногийн дараа Женевт ЗСБНХУ-ын Гадаад явдлын Яамны сайд, АНУ-ын төрийн нарийн бичгийн дарга нар уулзахаар бэлтгэж байгааг манай гаригийн жирийн хүмүүс зүй ёсоор анхаарч, уулзалт, хэлэлцээг үр дүнтэй болоосой гэсэн өөдрөг итгэл найдвар тавьж байна. 

1985 он бол дэлхий дахинд харьцангуй энх тайван байдал тогтсоноос хойш дөч дэх жил аугаа их зөвлөлтийн ард түмэн, түүний баатарлаг арми хүн төрөлхтнийг фашизмын боолчлолоос аварсан түүхэн ялалтын ойн он бөгөөд Европ, Азийн олон оронд аз жаргалтай хувь заяа, хөгжил дэвшлийн зам нээж өгсөн цаглашгүй ачтай хэр ялалтын яндашгүй ач холбогдлыг хүн төрөлхтөн өндөр үнэлж энх амьдралын аугаа их баяр болгон ёслол төгөлдөр тэмдэглэх болно. 

Өнгөрсөн дөчин жил нь дайны хор аюулыг хүн төрөлхтөнд тодхон харуулж, дайнгүй энх амьдралын давуутай чанарыг бодит амьдралд илтэд үзүүлж, гагцхүү социализм энхийн бодлогыг тууштай баримталж чадах итгэл төрүүлж, социализмын улс төр, эдийн засгийн хүч чадал нь энх тайвныг найдвартай хамгаалах баталгаа мөн гэдгийг улс түмэнд улам баттай ойлгуулж өгсөн юм. Энх тайван байдал өөрөө ирэхгүй гэдгийг одоо дэлхий дахин сайн мэдэх болсон бөгөөд германы фашизмыг тэжээн тэтгэж, коммунизмын эсрэг, зөвлөлтийн эсрэг үзлийг дэгдээн турхирч, дэлхийн дайн гаргахад хүргэсэн олон улсын нөгөө л империализм, тэр л хар хүч дөчин жилийн өмнөх түүхэн сургамжийг мартаж, харгис шинжээ хадгалсаар, социализмыг нийгмийн байгууллынх нь хувьд устгах << загалмайтны аян дайн >> зарлаж, түгшүүрийн голомтыг газар сайгүй асааж байгааг дэлхийн хүн ард сайн мэдэж байна

Хүчний тэнцвэрт харьцаа, адилхан аюулгүй байх зарчмыг хатуу сахиж, дайны хэнээтнүүдэд цэрэг зэвсгээр давамгайлах боломж олгохгүйгээр тууштай тэмцэж энх тайвныг найдвартай баталгаатай байлгах нь социализмын интернационалч үүрэг, эрхэм дээд эрмэлзэл мөн. Даян дэлхийд өнө бат энх тайван мандтугай! 

