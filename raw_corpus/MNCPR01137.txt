"Болор"-ын сайхан сэтгэлтнүүд хүүхдүүдийг баярлуулав

Улсдаа ганцхан байдаг "Хүүхдийн асран хүмүүжүүлэх төв"-ийн цэцэрлэг үйл ажиллагаагаа явуулаад 33 жилийг элээжээ.
Энэ хугацаанд тус цэцэрлэгт нэг л удаа засвар хийсэн байна. Хоёр давхар тоосгон шар барилга аргагүй л орос ах нарын бүтээл болохоор гадна талаасаа тийм ч муудсан харагдахгүй. Гэвч доторх анги танхим нь хүүхэд өсөн торних таатай биш орчинтой нь өмнө нь эднийхээр ороход харагдсан юм. Таазнаас нь дусаал гоождог, угаалтуурын крант муудсан гээд л тоочих өө олон. Өнгөрсөн амралтын өдрөөр тус цэцэрлэгийг зорилоо. Хаалга үүд нь танигдахын аргагүй өөрчлөгджээ. Энэ чинь өнөөх цэцэрлэг мөн билүү гэж бодох сацуу бүргэд хаалганы хонхыг дарав. Үйлчлэгч эмэгтэй хаалгаа нээн угтав. Шинэхэн будаг нь ханхалсан цэцэрлэгтэй танилцахын тулд цагаан өнгийн алчуурт гутлаа арчиж, улавч өмссөөр дотогшоо орлоо. Орос үлгэрийн баатруудыг өнгө ялгаруулан ханандаа зурсан харагдана. Үлгэрийн орноор аялж байгаа мэт зурганд хөтлөгдсөөр хоёр давхарт гарлаа. "Болор" сангийн нэрэмжит "Бамбарууш" бүлэг гэсэн хаягтай анги дуу хуур болж хөгжилдөх нь сонсогдоно. Хаалга шагайн харвал бяцхан хүүхдүүд "Хүүхдүүд бид нар олуулаа хөгжилтэйхөн байдаг даа" гээд дуулан бүжиглэцгээж байлаа. Тэдний дунд ах дүү гурван баавгай, цасан охин гээд хүүхэлдэйн киноны гол дүрүүд авьяасаа үзүүлэх нь хөөрхөн. "Бамбарууш" бүлгийнхэн анги танхимыг нь бүрэн засч өгсөн "Болор" сангийн ах эгч нартаа мэндчилгээ дэвшүүлж буй нь энэ аж. Тус сангийнхан энэ зун хүүхдүүдийг зусланд амарч байх хойгуур ангийг нь бүрэн засварласан юм байна. Шинэхэн танхимд орсон хүүхдүүд ах эгч нартаа баярлалаа гэж хэлэхээр тэднийг урьжээ. Өрөө тасалгааг сонирхвол олон зүйл шинээр нэмэгджээ. Саруулхан цэлгэр өрөөний голд бор хүрэн хивс дэвсээстэй. Дээр нь хүүхдүүдийн дотны анд болох мики мауз, барби, том жерригийн зурагтай тоглоомны шалавч байрлуулжээ. Тэнд модоор урласан машин, чихмэл туулай, бамбарууш, хүүхэлдэй, морь гээд л янз бүрийн тоглоомууд өрсөн байх юм. Ангийн танилцуулга булан, хүүхдүүдийн урласан бүтээл зэрэг хананд ярайна. Тэр дундаас нэг л зүйл содон харагдав. Энэ бол "Бид паркаар зугаалсан" нэртэй зураг. "Бамбарууш" бүлгийнхэн хэдхэн хоногийн өмнө анх удаа паркаар аялж, тэнд төрсөн сэтгэгдлээ цаасанд буулгасан аж. Тэд алсыг харагч, усан завь, машин, гинж, галзуу хулгана, төөрдөг байшин зэрэг паркийн тоглоомуудыг өнгийн харандаагаар дүрсэлжээ. Харин унтлагын өрөө нь хүүхдийн өрөө ямар байдаг тэр орчныг бүрдүүлж чадаж. Цонхны хөшиг нь хүртэл хүүхэлдэйн зурагтай. Тэгвэл угаалгын өрөөнд нь бяцхан жаалуудад зориулсан толь, гял цал хийсэн гарын таван угаалтуурын ард өлгөөстэй байв. Тэдэнд зориулсан 00-ийн өрөөний суултуур нь хүртэл өхөөрдөм. Мөн энд хоёр ч угаалгын машин харагдана лээ. Энэ бүгдийг "Болор" сан хүүхдүүдэд зориулсан гэнэ. Түүгээр ч барахгүй тус сан хүүхдүүдэд зориулсан гал тогооны өрөөг бий болгожээ. Энд хүүхдүүд сангийнхаа ах эгч нарын авчирч өгсөн хүнсний бүтээгдэхүүнээр өөрсдөө хоол хийж иддэг гэсэн. "Бамбарууш"-ийнхан баяр хөөрөөр дүүрэн аз жаргалтай царай нь тэдний амьдарч буй орчинтой нь зайлшгүй холбоотой мэт. Гадны хүнээс айж бишүүрхэхийг ч мэдэхгүй гэнэн цагаахан бурхад тэд. Ямар сайндаа л "Болор" сангийнхантай аль хэдийнэ найзууд байсан мэт тэднийг морь болгон унаж байхав дээ. "Болор" сан энэ ангийн хүүхдүүдийн хоол унд, хувцас хунар, хэрэгцээт витамин гээд бүхий л ар талыг нь хариуцдаг юм байна. Эднийх зөвхөн тус ангийн тохилог орчинг бүрдүүлээд зогсохгүй цэцэрлэгийн гал тогооны хэрэгслийг бүрэн шинэчилж өгчээ. Тус цэцэрлэгт 103 хүүхэд амьдардаг. Гурваас зургаан насны зургаан бүлэгтэй. Таван настай хүүхдүүд "Дэгдээхэй"-д байдаг бол "Янзага" бүлэгт дөрвөн насныхан бужигнана. Харин "Бүжин" бол гурван настай бяцхануудынх. Тэдний ах эгч нар болох "Бамбарууш", "Хараацай" бүлэгт зургаан настай "томчууд" байдаг юм билээ. Ирэх сараас бүл нэмэхээр "Бялзуухай" бүлэг нээгдэнэ гэсэн. Хүүхдүүд зургаан нас хүрэнгүүтээ сургуульд орохоор төв рүүгээ шилждэг юм байна. Тэндээ дотуур байранд амьдардаг аж. Эрэгтэй, эмэгтэйгээрээ тусгаарлагдаад хэд, хэдээрээ нэг өрөөнд байрлана. 60 сурагчийг нэг багш хариуцдаг болохоор хүүхэд тус бүртэй тулж ажиллаж чадахгүйд хүрдэг ажээ. Өөрөөр хэлбэл, цэцэрлэгт байсантай адил тэдэнд тавих анхаарал халамж сулардаг бололтой. Тиймээс хүүхдүүд буруу зүйлд уруу татагдах нь амархан учир эцэг, эхийнх нь оронд халамжлан өсгөсөн сурган хүмүүжүүлэгчид ихэд санаа зовдгоо хэлж байсан. Хүүхдүүдийнхээ араас сэтгэл зовниж суухгүйн тулд багш нар дэргэдээ сургуультай болох хүсэлтэй байгаагаа "Болор" сангийнханд нуугаагүй. Цэцэрлэгтээ таван жил нэгдүгээр анги бэлтгэсэн болохоор тэд ийм санаа гаргажээ. "Болор" сангийнхан ч тэдний саналыг нааштайгаар хүлээж авсан юм. Жилдээ хорь гаруй хүүхэд эндээс сургуульд явж, ийм хэмжээний аймаг, сум, дүүргийн захирамжтай мөн ийм тооны ирдэг гэнэ. Нэн ядуу юмуу эцэг эхээсээ хагацсан өнчин хүүхдүүд зонхилдог аж. Тэдний 40- 60 хувь нь төрөлхийн саажилттай эсвэл тулгуур орчны хөгжил муутай байдаг аж. Хүний үрийг алаг үзэлгүй гарыг нь ганзаганд, хөлийг нь дөрөөнд хүргэхийн төлөө ажиллаж буй багш, сурган хүмүүжүүлэгчид зарим эцэг эхчүүдэд гомдолтой байдгаа бидэнд хуучилж байсан. Тухайлбал, улсаас өгдөг хүүхдийн мөнгийг авахын тулд хүүхдээ хулгайлаад аваад явсан аав, ээж ч бий гэнэ. Аливаа сайн үйлсийн хажуугаар саар зүйл олонтаа тохиолддогийг цэцэрлэгийн ажилтнууд дурдаж байлаа. "Манай ажилчдын дийлэнх нь эмэгтэйчүүд болохоор гэр оронгүй тэнэмэл хүмүүс айлган сүрдүүлэх нь энгийн үзэгдэл. Мөн ойр хавийн байрнуудын гадаа тоглоомын талбай байхгүй болохоор бүгд цэцэрлэгт шавчихдаг. Үүнээс гадна төсвөөс зөвхөн цахилгаан, дулаан, хоол ундны мөнгө тусгагдсан байдаг учир зарим хэрэгтэй зүйлсээ худалдаж авахад санхүүгийн хүндрэл их учирна. Тухайлбал, гаднах талбайгаа цэвэрлэх хогийн шүүр худалдаж авъя гэж төвдөө мөнгө хэлэхээр "Шүүр авах компанитайгаа гэрээ хийсэн баримт авчир" гэдэг. Мөн сантехникийн засвар хийгдэж байгаагүйн улмаас халаалт тавих үеэр хүчтэй даралт ирж унтлагын өрөөнд хүүхдүүдийг унтаж байхад нь паар буудсан. Үүнийгээ хувийн компани гуйж 10 гаруй сая төгрөгөөр засуулсан юм" гэв. "Болор" сан анги танхимыг нь тохижуулж өгсөнд хүүхдүүд талархаж сангийн тэргүүн Х.Болормаа эгчдээ айл гэрт аз жаргал, халуун дулаан уур амьсгалыг бүрдүүлэгч хэзээ ч үхдэггүй хулсан цэцэг, "Бидний өдөр" сэдэвт зургаа бэлэглэсэн. Хариуд нь "Болор" сан авьяаслаг бяцхан хүүхдүүдийг сонирхлынх нь дагуу дугуйланд суралцуулахаа амлалаа. Унтлагын цаг болж сэтгэл сэргэж баяссан хүүхдүүд нойрсов. Ийнхүү "Болор"-ын сайхан сэтгэлтнүүд хүүхдүүдийг баярлуулав. 
М.МӨНХЦЭЦЭГ
