"Дуун, утгын яруу зохист" хийгээд монгол аман билгийн соёл

ШУА-ийн Хэл зохиолын хүрээлэнгийн секторын эрхлэгч, Шинжлэх ухааны гавьяат зүтгэлтэн, доктор (Sc.d), профессор Л.Хүрэлбаатар энэ оны наймдугаар сард болох Олон улсын монгол судлалын их хурлын өмнөхөн "Дуун, утгын яруу зохист" (Редактор Л.Түдэв) хэмээх ном бүтээлээ. 
Тэр ном "Монгол аман билиг", "Дуун утгын яруу зохист", "Ламыг номоор нь нээж, хутагтыг ёсоор нь үзүүлэхийн учир" гэсэн гурван бүлэгтэй. Бүлэг бүрт нь шинэ соргог мэдээ баримт, гярхай ажиглалт гялалзаж, уран нарийн бичлэгээр сэтгэл татаж, Д.Равжаа, Д.Нацагдорж, Б.Явуухулан, Ж.Бадраа, Д.Пүрэвдорж, Д.Цэдэв нарын бүтээл туурвилыг дахин шинээр нээн шинжилсэн нь содон. Тэр бүхний дотроос зөвхөн монгол аман билгийг хэрхэн шинжилснийг нь цухас дурдъя. Хотгойд аман билиг Бид монгол ардын аман зохиол хэмээн сайн мэддэг ч баяд, буриад, урианхай, үзэмчин, торгууд, халх аман зохиол хэмээн асуувал ялган мэдэх талаар дулимаг байдаг. Харин энэхүү номноос төрсөн нутаг, овог удмынхаа аман билгийг сайтар мэдэж байхын утга учрыг ойлгоно. Профессор Л.Хүрэлбаатар хотгойдын "Дэлтэй цэнхэр", "Зураг саарал", "Жаран цагаан хонь", "Будармаар будармаар салхи", "Тосонгийн орой", "Агарын гурван сүлжээ", "Нуур нь их Жугнай", "Мордоо л хойшоо харахад", "Жийжүү дөрөө", "Дааганы хүзүү" зэрэг дууг сурвалжлан тэмдэглэж авчээ. Тэдгээр дуу нь "Тэсийн ая" гэдэг уртаар гэгэлзүүлэх, ая эгшгийнхээ нугалаа хугалаагаар, зовлон жаргалангийн сэтгэлийн өндөр уул, өргөн талыг даваад туулаад яваа юм шиг хэрнээ, далд битүү гунигийн үглэлийг санаанд хоногшиж, сэтгэлд хадтал гаргадаг сэтгэлийн үнэн үг хэллэгтэй дуунууд нь монгол үндэстний аман билгийн хүү санд дундарч барагдашгүй их өв болж" ирсэн хэмээн дүгнэн цэгнэсэн байна. Хотгойд дуу нь "монгол ардын дууны ерөнхий шинжид зохирогдон, ижил төсөөтэй бадгийг ээлжлэн жиших буюу давтах маягаар амьдралын бодит байдал, төсөөтэй хоёр үзэгдлийн харьцаан дээр учир зүйн нарийн дараалалтай зохиогдсон" байдаг. Хотгойд дуунд "Яахав дээ", "Яалаа минь", "Эвий минь", "Зайлүүлэг", "Хооё", "Хог хооё", "Цус" гэх аялга үгийг шигтгэн оруулж, уг үзэгдэл байдалд хандах сэтгэлийн аяс айзмаа хүчтэй болгон гэгэлзүүлдэг" тул хотгойдод дууг дуулна гэхгүй гэгэлзүүлнэ гэдэг ажээ. Хотгойдууд бэр буулгахдаа "Хээр халтар", бэр мордуулахад "Урьхан хонгор", найр наадмаар "Жаргалтайн дэлгэр", "Тэнгэрийн агаар", Хоёр бор", "Очирваанийн хувилгаан" дууг дуулдаг. Муруй Даржаа, Авшаа Жамьян болон Жалханз хутагтын тухай хууч яриа, "Бирваа хаан" үлгэрийг тэмдэглэн хэвлүүлсэн нь анх удаа судалгааны хүрээнд орж байна. "Бирваа хаан" үлгэрт л гэхэд дэлхий дахинаа нэн их дэлгэрсэн хун шувууны тухай домогзүйн сэдэл (мотив) байгаа нь анхаарал татна. "Пунцаг захирагчийн хуучаас "Тэсийн голын унага хурдан, Тэрхийн голын хүүхэн хөөрхөн" гэдэг хэлц үгийн гарал үүслийг, "Жалханз багшид мөргөсөн нь" аман өгүүллэгээс хотгойд хууч ярианы онцлогийг мэдэх болно. Хотгойдод хаяа дэрлэсэн урианхай, дархадын бөөгийн шүтлэг дэлгэрч, "хэц хэнгэрэг дэлдсэн хотгойд бөөгийн тамлага, дуудлага, шарын шашны уншлага, урилгын зан үйл, уугуул ястны аман билгийн уламжлал холилдон нийлээд нэгэн зүйлийн өвөрмөц будаг бүхий аман соёлыг буй болгосон" гэж дүгнэсэн байна. Хотгойд дуу нь Хөвсгөл нутаг даяар ноёлон түрж, дархад дуунаас дутуугүй түгэн дэлгэрчээ. Дархад аман билиг Л.Хүрэлбаатар эрдэмтний судалгаа нь дархадын ахуй амьдрал, зан үйл, бөө мөргөлийн шүтлэг, сэтгэл санаа, ажил хөдөлмөр, угсаатны сэтгэлзүйтэй нь холбон өгүүлж, харин ч бүр дархад зоныг XXI зуунд дахин шинээр нээж өглөө. "Манай дархад нутаг нялх зун богино, хажиг хатуу өвөл цаг нь урт. Өвөлдөө ес эхлэхийн үес, тэнгэр байнгараад ирэхлээр уулын орой дээрээс чангахан хашгирсан дуу нөгөө уулын оройд яваа хүнд дэргэд нь яваа юм шиг дуулддаг. Тэгж хүйтэрч цас унадаг хангай! Тэгээд тэр юмуу, хонь мал нь хүртэл энэ нутагтаа жигтэйхэн сайхан дассан. Их хүйтэнд мал эврээсээ их даардаг. Дархад хонь эвэргүй. Их цасанд мал хүнгүй нүд нь царгиад ирдэг. Дархад хонь ихэнхдээ хар толгойтой, хар нүдэн зүсмийн. Хэр барагтай цасанд царгина гэж үгүй. Өндөр уулын бэлчээр, их цасан дотроос өл шимээ залгадаг болохоор хөл туруу нь гэж гутал өмсгөчихсөн юм шиг бөх хатуу. Цасан доогуураас өл шимээ олж иддэг болоод тэр юмуу хамар хоншоор нь хүртэл их уран нарийн. Бас тэгээд цээжин тал руугаа лагс зузаан, нуруу ууц тал руугаа авсаар богино. Том халбан сүүлтэй. Тарга тэвээрэг их сайн авдаг. Их эр махтай мал байдаг. Бас дархадын Хогоргын улаан гэж, үхэр тэр! Цасан доогуураас цээжээрээ булхаж, өл шимээ авч иддэг. Үүнийг К.Марксын ном үзсэн малын эмч энэ тэрүүд "байгалийн шалгарал" гэж нэг үг хэлдэг юм. Миний бодоход тэр байгаль гэдгээс нь шалгаруулсан дархад хүний ухаан баймаар юм" гэж Хөвсгөлийн Улаан-Уул сумын дархад Ёндон унзад гэдэг ухаант өвгөн өгүүлжээ. Амралтын хонь хариулдаг нэг дархад өвгөнөөс: "Мал сайн таргалж байна уу?" -гэж асуухад: "Хөөрхийс минь, яаж мэддэг юм, алуулах гэж байгаа мал чинь орой хотлохдоо чичирч ирээд, өдөр бэлчихдээ айж өнждөг шиг байгаа юм. Энэ сайхан нутгийн аль өл шимтэй ус бэлчээрт гаргаад огт нэмэргүй. Амралтын хонь чинь таргалдаггүй юм байна" хэмээн хариулжээ. Энэ өвгөн тэр бүхнийг "ажиглаж мэдээд, ухаж ойлгоод, үүгээр нирвааны хамаг утгыг товчоолно гэдэг бүр ч амаргүй. Н.Эрдэнэцогтын бичсэн "Малын стресс" гэдгийг уншсан баймааргүй. Уншлаа гэхэд, "стресс" гээд гадны үгээр "шинжлэх ухааны" гэгдэх "нарийн нэр томьёогоор" биччихсэний нь тийм амар ухмааргүй юм" гэж Л.Хүрэлбаатар профессор бодож байгаа нь ч нэгийг бодуулна. Энэ мэт уулзсан хүн бүрээсээ алт шиг үгийг нь унагаж, өвгөдийн ухааныг тайлж, цэцэн цэлмэг үг хэллэгийг нь хэлүүлж чадсан нь дархад хүн гэдэг дотоод сэтгэлийг нь нээвэл ийм улс гэдгийг нотолж өгсөн байна. "Шингэн Шивэрийн ус", "Сэтгэлтэй болж л харланав", "Байз байз, хооё", "Буцаа л ирж л чадах уу ч", "Өлийн халзан даваа", "Шалтаг минь", "Хайнагийн фермийг оръюу гээ л", "Харвуут хооё" зэрэг дуу нь "далд сэтгэлээ өөр бодитой юманд шилжүүлж, санааг далд битүү утгаар гаргадаг" дархад дууны онцлог хэмээн үзжээ. 1950-иад оны үед Ринчинлхүмбийн Лувсдай зайранг бөөлж байхад нь барьж авч, хэц хэнгэргийг хураах болжээ. Харин тэр зайран барихаар ирж яваа хүнийг морьтой нь эзгүй хээр хөшөөчихөөд, тэр хооронд нь онгодоо тахичихдаг байжээ. Бөөлж байхдаа гаансаа тал хэнгэргэн дотроо хийгээд тооноороо дээш шидчихдэг. Бөөлж бөөлж онгодоо мордуулахын өмнө хэнгэргээ тосоход өнөөх гаансны толгой, соруул, мод нь гурав салчихсан, тайгын ногоон арц, цастай бургиж бууж ирэхэд нь угсраад, тамхиа нэрдэг ховстой шидтэй бөө байсан гэнэ. "Дархадууд бол өөч шооч улс биш, уран шог, алиа шог, хурц шогийн маш нарийн мэдрэмжтэй. Ахуйгаасаа төрсөн хэрэглээний их утга соёлтой. "Дархдууд ер ганц дуу гаргаж дуулдаг бус, хараасан, ерөөсөн, бөөлсөн, дуулсан, хуучилсан, ярьсан хамаг юмандаа оломгой үгтэй, цэцэн билигтэй улс биш үү!" хэмээн Л.Хүрэлбаатар эрдэмтэн хэлж байна. "Чөтгөрөөс хүнийг өмөөрнө гэдэг зовлон юм. Хүний төлөө л юм гуйж явдгийм" гэж хэлдэг дархад бөө нарын "Бөөгийн дуудлага", "Хэнгэрэг сургах үг", "Онгодын үг", "Тахилга тайлгын үг", Балжир удган, зайран Дэлдэн Мэндийн тухай түүхэн домгийг тэмдэглэн, дархадууд бөөлөхдөө ч, "ярьж хуучлахдаа ч хэр их билиг цэцтэй, хичнээн их уран яруу урсгаж хэлэх чадвартайг" нотолжээ. "Шар шувуу хүүгэлж орж ирдэг онгод бол Зөнөг хайрханых, баавгай архирч орж ирдэг нь Ноё бөөгийнх, хөхөө донгодож орж ирдэг нь Агар хайрхных" гэх мэт бөөгийн онгод, ховстой бөөгийн тухай олон сониныг энэ номноос уншиж болно. Халх аман билиг Л.Хүрэлбаатар эрдэмтэн 1983 оны намар хорин гуравхан хоногт Өвөрхангай аймгийн нутгаар 2500 орчим км аялж, 21 үлгэр, 50 орчим дуу, 15 ерөөл, магтаал, 11 морь, бөхийн цол, 78 оньсого, зүйр цэцэн үг, 9 домог үлгэр, 22 хууч яриа цуглуулан тэмдэглэжээ. Тэр бүхнээ замынөдрийн тэмдэглэлдээ тодорхой бичсэнээ уншигч олондоо толилуулсан байна. Өлзийт сумаас тэмдэглэн авсан "Долоо хоногийн дараа гэнэт босон харайдаг Дони гарди хүү" үлгэрт эмгэний өвдөгнөөс хүүхэд төрөх, "ер бусын төрөлт" гэгддэг мотив, баатарлаг туулийн өгүүлэмж, дүр, уран хэтрүүлэл, аман ба сонгодог хэлний яруу найруулга нь аман зохиол судлаачдын сонирхлыг гойд татаж байна. Х.Гүржаваас "Ганц нүдэн Мял" хэмээх аман үлгэрийг тэмдэглэн авчээ. Эртний Герегийн домгийн магнай дундаа ганц нүдтэй аварга хүмүүн, "Монголын Нууц Товчоо"-ны Дува сохор, дэлхийн аман зохиол дахь гурван нүдэт, олон нүдэт дүрийн мотив, Зава Дамдины "Алтан дэвтэр" дэх зулайдаа ганц нүдэт Лал зэрэгтэй төстэй дүр, дүрслэлтэй үлгэрийг захын нэг өвгөн ярьж байгаа нь сонин. Монголчууд аль "дивангарт" дэлхийн соёлоос хүртэж, "даяаршиж", дэлхийн улс үндэстний үлгэр домгийг хэдийнэ мэдэж, нутагтаа идээшлүүлж, монголжуулж, дахин "боловсруулаад" дэлхий дахинаа түгээж байсны гэрчийг тэрхүү үлгэрээр нотолж чадлаа. Хужирт сумын Л.Цэдэндугараас "Зээргэнэтийн шил", Зүйл сумын Д.Нацагаас "Алдуул хоёр загал" дууг тэмдэглэн авч, тэдгээр дуу нь "Чингэсийн хоёр загал" туужаас үүдэлтэй. "Уг дуу нь салан газардсан хоёр морины явдлаасаа хэтрээд, бүр нутаг салгуу холоос өвгөн болсон аав, эмгэн болсон ээжийг санан дурсах үрийн сэтгэлийн хөгөөр нэмэн хөглөсөн, утгын баяжилт" хийснийг ажиглажээ. Зүүнбаян -Улаан, Тарагт суманд "Ар хөвч" хэмээх уртын дууг дуулахад адуу өсдөг хэмээн бэлгэшээж найрын магнайд ая өргөдөг. Настны өмнө "Өвгөн шувуу", найр жаргаахад "Хөхөө шувуу" дууг дуулдаг. "Ар хөвч" дуугаар сэтэртэй морь аргаддаг бол "Өндөр хангайн оргил" дууг ноёлог уулан дээр гараад дуулахад алдуул адуу, эрлээ олдог" гэсэн зан үйл ч байдаг ажээ. Өвөрхангай болон төв халхчуудын дунд "туулийн ул мөр бараг тасарч, үлгэр тун бага, зан үйлийн аман зохиолын жижиг төрөл харьцангуй бага, уртын дуу, ерөөл, магтаал, морь бөхийн цол зэрэгт орчин үеийн ахуй амьдралын тусгал болсон бүтээлч баяжуулалт оруулж, шинэ агуулга, хэлбэрээр хөгжүүлж байгаа байдал харагдаж байв" хэмээн Л.Хүрэлбаатар профессор онцлон тэмдэглэжээ. Ийнхүү "Оюу толгой"-гоос ч шавхагдашгүй ардынхаа аман билгийн эрдэнийн санг уудлан, өтгөс хөгшидтэй амжин уулзаж, аман зохиолоо ардын зан үйл, угсаатны сэтгэлзүйтэй холбон судалж, энэхүү номондоо баринтаглажээ. 
Аман зохиол судлагч, доктор Р.Чүлтэмсүрэн 

