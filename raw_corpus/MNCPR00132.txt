Бурхан багш өнөөдөр Зайсанд заларч байна

Бурхны шашин нь Монгол төдийгүй Ази тивийн ард түмний олон зуун мянган жилийн бишрэл шүтлэгийн оргил болсоор ирсэн. Үе үеийнхэн өдийг хүртэл сэтгэл буруулахгүйгээр энэ шашинд үнэнчээр шүтэж ирснийг өнөө үед шинжлэх ухааны үүднээс бодитой тайлбарладаг.
Бурхан нь реклам, шоу байсансан бол түүний амьдрах нас хэр үргэлжлэхийг таашгүй. Юутай ч бидний амьдралын салшгүй нэгэн шүтээн нь Бурхан багш гэдэгтэй маргагч тив төдийгүй, дэлхий даяар хомс болжээ. Хүмүүс Бурхныг шашин, мунхруулга гэхээсээ илүү түүний гүн ухаан, энэрэнгүй ёс, ертөнцийн зүй тогтол зэргийг хүлээн зөвшөөрч амьдралын гарцаагүй гарц, арга замыг нигүүлсэнгүйгээр заасныг ухамсарлах болсон байна. Бурхны шашинд үйлийн үр гэсэн үг бий. Түүнийг орчин үед судалж, бас гайхширч байх нь олонтаа таарах. Энэ бүгдийг үл огоорон баримт үйл явдалд анхаарлаа хандуулах үйл явдал манай улсад болж байна. Өнөөдөр Дэлхийн бурхны шашинг дээдлэгч сүсэгтнүүдэд зориулж нэгэн томоохон арга хэмжээ болж байна. Дэлхийн гол гурван шашны нэг болох Бурхан багшийн сөрөг дүрийг амь оруулж аравнайлах ёслол Зайсан толгойд болж байна. Бурхны дүрийг залсан хүн мянган нүглийг наманчилж, түмэн буяныг хураадаг гэнэ. Ийм буян үйлдсэн хэн нэгнийг зон олон талархах нь жам. Эс талархваас дээр хэлсэн үйлийн үрээ эдэлдэг гэлцэх. Битүү хатуу уг жаяг, бишрэлийг үл тоох нь шашны төдийгүй, хүмүүнлэгийн ёсонд харш. Бурхад Монголд залрахдаа зөвхөн Монгол ахуйд тохирсон байдаг бол Зайсанд залрах сөрөг дүр нь илүү глобал гэнэ. Тийм тул дотоод гадаадын сониуч, шүтлэгч хүмүүсийн таашаалд энэ бурхны дүр илүү нийцжээ. Хамаг амьтны тусын тулд гэж эхэлдэг бурхны сургаал нь яаж ийгээд байгаль орчинтой хамаардаг. Байгал эх дэлхийгээ хайрлах сэтгэлийг янз бүрээр учирлаад ядаж буй энэ цагт Байгал орчны сайд У.Барсболд гэдэг залуу энэ бурхныг хувиасаа дэмжсэн гэнэ. Түүний удирддаг яаманд ч хамаагүй бөгөөд мань хүн өөрөөсөө хөрөнгө, зардал гаргаж бурхан багшийн дүрийг босгосон нь өдгөө олныг гайхшруулжээ. Ойр мөд сонгууль болохгүй. Тэрээр ямар нэгэн улс төрийн өндөрлөгт зүтгэх гээгүй. Тийм атал яагаад ийм санаа гаргав гэдгийг олон хүн янз бүрээр таамаглах. Юутай ч бид гадаад дотоодын олон хүний нүд хужирлах нэгэн газартай болж, сэтгэл санаагаа ариусгах орчин нэмэгдлээ. Эх сурвалжуудаас олж сонссоноор бол У.Барсболд сайдад Гүрдаваа Ренбүүчий туйлын их баярлаж талархсанаа илэрхийлсэн байна. Тэрээр түүнд бурхны дүрийг бүтээсний төлөө хувиасаа хоёр давхар барилга бэлэглэжээ. 
Бас Бурханы дүрийг бүтээсэн хүнийг буян дагадаг, буян хураасан хүнтэй үргэлж гэгээлэг харьцвал бусад хүнд ч өлзийтэй гэсэн гэнэ. Бурхан багшийн хүрээлэнд хувь хүн, албан байгууллага нэг өвс, нэг цэцэг, нэгэн мод таривал их л буян гэнэ. Буян нь гол биш гэхэд байгаль хамгаалах, энэрэхийн араншинд гэгээн мөр тул зөв сэтгэлтэй бүхнийг энэ зүг даллаж байна. Амар амгалан амьдрахыг үл хүсэх хэн байх билээ. Мөнхрөх биш хорвоод үр ачдаа цагаан мөртэй үлдэхийг хүсэгч бүхэн Зайсан толгойн баруунтайх Бурхан багшийн өлмийд сөгдөхөөр...
Г.МАНДУУЛ 
