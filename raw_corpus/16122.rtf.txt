№159(16122)         
1985 оны долдугаар сарын 3.
Захидал мэдээлэлд бүтээлч хандъя

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх << ... намын байгууллагууд хөдөлмөрчдийн захидал, эрэлт хүсэлтэд байнга анхааралтай хандаж, цаг тухайд нь шийдвэрлэн, тэдэнтэй амьд холбоогоо бэхжүүлэн байх нь чухал байна... Манай намын байгууллагын аль ч шатны аппарат эдгээр захидал, эрэлт хүсэлтийг тогтоосон журмын дагуу шуурхай шийдвэрлэж байхын чухлыг би энд дахин цохон хэлэхийг хүсэж байна >> гэж Намын Төв Хорооны аппаратын ажилтнуудтай хийсэн уулзалт дээр хэлсэн билээ. 

Захидал, мэдээлэлд хөдөлмөрийн хүний жинхэнэ санаа бодол, чин хүсэл тусгагдаж, социалист эх орныхоо хөгжил цэцэглэлтийг хурдасгахын төлөө өрнүүн эрмэлзэл агуулагдаж, түүгээр дамжин манай нам, ардын төр, хөдөлмөрчин түмний холбоо улам бэхжиж, ард түмний ардчилсан иргэн эрх чөлөөний эрхэм нэгэн баталгаа болж байдаг. Захидал, мэдээллийн цаана хүн, хамт олон, тэдний ажил, амьдрал, нийгэм, эдийн засгийн чухал чухал асуудал бий. Сүүлийн жилд манай нам, төр, олон нийт, аж ахуй, соёлын байгууллага болон хэвлэл мэдээллийн газар ирж байгаа захидал, мэдээлэл эрс нэмэгдэн, хөнгөн шуурхай, зөв шийдвэрлэхэд анхаарал улам бүр төвлөрч ирлээ. 

Зөвхөн 1984 онд намын төв, орон нутгийн болон анхан шатны байгууллага намын гишүүд, хөдөлмөрчдөөс гуч шахам мянган захидал хүлээн авч, дөч гаруй мянган хүн санал, хүсэлтээ гаргав. Намын байгууллагад ирсэн захидал, мэдээллийн нэлээд хувь нь аж ахуй, соёл, үйлчилгээний байгууллагын үйл ажиллагааны тухай байгаа нь манай хөдөлмөрчид улс ардын аж ахуй, соёлын олон талтай ажлын ололтыг бататган, дутагдлыг арилгах үнэнхүү эрмэлзэлтэй байдгийн илэрхийлэл юм. 

Ардын хянан шалгах байгууллагуудад ирсэн хөдөлмөрчдийн олонхи захидал мэдээлэл мөн ийм агуулгыг илэрхийлж байна. Өнгөрсөн онд ардын хянан шалгах байгууллагад ирсэн хэдэн мянган захидал, мэдээлэл социалист өмчийг хайрлан хамгаалах. хөдөлмөрийг эрхэмлэн хүндэтгэх, намаас дэвшүүлсэн зарчмын лоозонг хэрэгжүүлэхэд хүн ард ихээхэн санаа тавьсныг харуулав. 

Хөдөлмөрчдийн захидал, мэдээлэл өсөж, агуулга нь гүнзгийрч, бичигчдийн нийгмийн бүрэлдэхүүн ажилчин, малчин, албан хаагч, оюутан сурагч, өндөр настан зэрэг өргөн хүрээг хамарч, ажил хэрэгч чанар нь улам дээшлэв. Төлөвлөгөөт зорилтыг тоо, чанарын өндөр үзүүлэлтээр биелүүлэх, нөөц бололцоог илрүүлэх, хүмүүсийн ажлын хариуцлага, хөдөлмөрийн сахилгыг дээшлүүлэх, хүнд суртал, хөшүүн хойрго байдлыг арилгах, ажлын хуучирсан арга барилыг өөрчлөхийг эрс шаардаж шүүмжилсэн захидал, мэдээлэл олширч байгаа нь хүн амын нийгэм, улс төрийн идэвх өндөржиж байгааг илэрхийлэх баримт мөн. 

Хөдөлмөрчдийн ажил хэрэгч, оновчтой чухал санал, санаачилга нь манай нам, улсын дээд байгууллагын тогтоол шийдвэр, авч хэрэгжүүлж байгаа арга хэмжээнд тусгалаа олж байдаг. Саяхан хуралдсан МАХН-ын Төв Хорооны ээлжит X бүгд хурдаар хэлэлцэж баталсан << БНМАУ-ын хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программ >> , түүнийг хэрэгжүүлэхтэй холбогдуулж МАХН-ын Төв Хороо, БНМАУ-ын Сайд Нарын Зөвлөлөөс гаргасан тогтоолуудад манай орны нэгдэлч малчин, тариаланч, хөдөө аж ахуйн мэргэжилтэн олноос ирүүлсэн хэдэн зуун саналыг зохих хэмжээгээр тусгасан билээ. 

Захидал, мэдээллээр дэвшүүлж байгаа асуудал өргөн хүрээтэй гүн агуулгатай болж байхад түүнд хайхрамжгүй, хариуцлагагүй хандах, дохио санамж, шүүмжлэлийг ажилдаа сонор соргог тусган, мөрөөр нь тодорхой арга хэмжээ авахгүй байх ноцтой дутагдал зарим газар бүрэн арилаагүй байна. Санал хүсэлтийг түргэн шуурхай шийдвэрлэхийн оронд илүү олон бичиг баримт шаардах, бусад байгууллага, ажилтан руу түлхэн шилжүүлж хүмүүсийг чирэгдүүлэх, шүүмжлэл, мэдээлэл бичсэн хүнийг хавчиж, гадуурхдаг, тэр ч байтугай байгууллага хамт олны нэр хүнд гэдгээр хурц тод шүүмжлэлийг боогдуулдаг ноцтой дутагдал ч зарим газар үзэгдэж байна, 

Байгууллагын үйл ажиллагааны дороос тавих олон түмний хяналтын нэг хэлбэр захидал, мэдээлэлд хайхрамжгүй, хүйтэн цэвдэг сэтгэлээр хандах нь хөдөлмөрийн хүнийг хохироох, гомдоох, улмаар хамт олны идэвх санаачилгыг бууруулдаг. Захидал, мэдээллийн нийгэм улс төрийн ач холбогдлыг зохих ёсоор үнэлж, түүнд туйлын анхааралтай хандах нь нам, улс, олон нийт, аж ахуй, соёлын бүх шатны байгууллага, удирдах боловсон хүчин нэг бүрийн хүндтэй үүрэг байх ёстой. 

Захидал, мэдээлэлд анхааралтай хандах нь уг зүйлийг ямар хүн, аль байгууллагад хандаж бичсэнээс шалтгаалахгүйгээр тэдгээрт дурдсан чухал санаа, дэвшүүлсэн саналыг ажил болгож, илрүүлсэн дутагдлыг заавал арилгана гэсэн үг юм. Хөдөлмөрийн хүний санал гомдолд ноцтой дутагдлыг мэдээлсэн байх юм уу, мэдээллийн дотор зөвхөн дутагдал доголдлыг шүүмжлэн илчлээд зогсохгүй, харин ажлын сайн арга барилын тухай оновчтой санал дэвшүүлсэн нь цөөнгүй байдгийг удирдах ажилтан, захидал, мэдээлэл хүлээн авч барагдуулах асуудлыг биечлэн хариуцсан хүн бүр анхаарч ажиллавал зохино. Захидал, мэдээлэлд дурдсан асуудлыг тогтоосон хугацаанд шийдвэрлэн арга хэмжээ авч, зохих эзэнд хариуг мэдэгдэж байх журмыг ягштал баримтлан ажиллах нь онц чухал. 

Хөдөлмөрчдөөс ирүүлж байгаа захидал мэдээлэл, амаар тавьсан санал хүсэлтийг нэгтгэн судалж, олон түмэн юуг хүсэж, юунд санаа зовж байгаа, тухайн байгууллагын ажлын доголдож яваа хэсэг юу болох талаар зохих дүгнэлт хийж ажиллах нь удирдах ажилтан бүрийн үүрэг мөн. 

Хамт олны санал бодлыг өргөн сонсож, тавьсан асуудал, гаргасан саналд туйлын анхааралтай, ажил хэрэгчээр хандах нь манай ажлын ленинч арга барилын нэг гол шаардлага, удирдах ажилтай, бүх шатны боловсон хүчний анхаарлын төвд байнга байж, өдөр тутам хэрэгжүүлбэл зохих үүрэг мөн. 

