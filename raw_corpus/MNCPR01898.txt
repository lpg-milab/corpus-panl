Телевизээр нэвтрүүлж буй миний ойлгохгүй үгс

Телевизийн редактор охин хөдөө гэртээ очоод сүүгээ хөөрүүлж буй ээждээ "Та тогоотой сүүндээ анхаарлаа хандуулна уу" гэхэд ээж нь охиныхоо юу хэлээд байгааг ойлгоогүй гэдэг.
Түүн лугаа адил бивээр телевизийн тайлбарлагч, сурвалжлагч нарын "анхаарлаа хандуулна уу" гэдэг үгсийг тэр бүр оноон ойлгодоггүй. Түүний оронд "нэвтрүүлгийг анхаарна уу, сонирхоно уу" гэх буюу "үзнэ үү, соёрхоно уу" гэвэл дорхноо ухаж ойлгоно л доо. Хэрвээ охин ээждээ хандан "сүү хөөрөх гэж байна" гэж хэлбэл зөв болно. Харин "анхаарал хандуулна уу" гэж хэлж ярих нь тун зохисгүй тул ээж нь ойлгосонгүй. Бас "хэдхэн хормын дараа нэвтрүүлгээ үргэлжлүүлэн үзнэ үү" гэхэд ямар ид шидээр нэвтрүүлгээ хоромхон зуур үргэлжлүүлдэг юм бол гээд гайхаад харж байтал харин хэд гурван минутын дараа нэвтрүүлэг нь үргэлжлэх юм. Хором гэдэг бол секундыг арван мянга хуваасантай тэнцэх хугацаа юм шүү дээ, хүүхдүүд минь. Өдгөө телевиз, радиогийн нэвтрүүлгийн "ачаар" хөгшин залуу хэн боловч юм бүгдийг таалдаг болчихлоо. Сумын наадам үзэж буй нэгэн хөгшнөөс залуу сурвалжлагч "Бөхийн барилдаан танд хэр зэрэг таалагдаж байна вэ?" гэж асуухад "Сайхан болж байнаа, хүүхээ. Чи юу яриад байгаа хүүхэд вэ? Харин өвөө нь таалахаа больсон шүү дээ" гээд сандарсан гэдэг. "Таалах" гэдэг үгийг тайлбар толиос харвал нэгдүгээрт ойшоох, сэтгэлд зохилдох, дурлах, ойшоон таалах, дурлан таалах, хоёрт озох, үнсэх, үнсч таалах гэсэн утгаар тайлбарласан байхад эртний ном зохиолд "хаан эзэн шивэгчин хүүхнээ таалсан", "Богд хошуунаас мөргөлчин хүүхнийг таалаад ихэс бид нарыг сандаргав" гэх зэргээр бичсэн байх юм. Үүнээс үзэхэд сумын наадмаа ая тааваараа үзэж явсан өвгөнийг сандаргасан нь сурвалжлагч залуугийн буруу болох нь. Зарим сурвалжлагч "хэдэн мөчийн дараа манай нэвтрүүлгийг үзээрэй" хэмээн зарлахад энэ нэвтрүүлэг нь оройхон тийшээ нэг юм гарах юм байна даа хэмээн таамаглаж байтал хоёр гуравхан минутын дараа өнөөх нэвтрүүлэг нь гарах юм. "Мөч" гэдэг маань цагийг 4 хуваасны нэг буюу 15 минутын хугацаа юм шүү, хүүхдүүд ээ. Радио, телевизийн редактор, сурвалжлагч, тайлбарлагч залуучууд үнэхээр "минут"-ыг орос үг хэмээн эндүүрч түүнийг хэрэглэхээс эмээж байгаа бол энэ нь уг нь латин үг, өдгөө дэлхийн ихэнх улс оронд түгээмэл хэрэглэж байгааг дашрамд дурдъя. Телевиз, радиогийн зарим тайлбарлагч, сурвалжлагч нар аливаа үйл явдал, болсон хэрэг явдлыг манай хүнд сурталт түшмэдүүдийн ярьдаг шиг "асуудал" гэдэг үгээр булж бүдэг балархай болгох төдийгүй утга санааг нь алдагдуулан үзэгч, сонсогч нарыг хуурч өнгөрөөдөг болчихлоо. Монголын эртний ном бичигт "асуудал" хэмээх үг бараг тохиолддоггүй бөгөөд "проблема" хэмээх гадаад үгийг "асуудал" хэмээн хөрвүүлснээс манай хэвлэл мэдээллийн хогийн ургамал амархан ургадаг хөрсөнд арвай буудай мэт дэлгэрсэн юм билээ. Ялангуяа ажил оромдон цалин пүнлүү авч суудаг түшмэд нар энэ үгийг их хэрэглэдэг нь учиртай. Сайд дарга нар "энэ намрын газар тариалангийн ажилд асуудал бий" гэж тайлагнаж байхад телевиз, радиогийн зарим сурвалжлагч, редактор нар "энэ нөхөр авлигын асуудалд орооцолдсон" гэх зэргээр бичдэг. Сайд дарга нар "энэ намар ийм хэмжээний бороо чийг орсноос ургац төдөн хувь буурна" гэж тодорхойлж чадахгүй байгаа учраас "асуудал"-аар аргалж байхад сурвалжлагч, редактор нь "энэ хүн түүнээс ийм аргаар тэгж авлига авсан" гэж нотлон хэлэх, бичих ёстой байж. Социализмын үед дарга нь орлогчоо дуудаад "Чи хөө, гэр бүлийн талаар жаахан асуудалтай болоод байна уу?" гэж асуусан гэдэг. Тэгэхэд орлогч нь "Манай хүүхэн л асуудалтай" хэмээн учирлажээ. Уг нь эхнэр нь нууц амрагтай байсан байхгүй юу. Энэ "асуудал" хэрэг явдал, юмсыг тодорхойгүй, утга учиргүй болгодог увидастай золиг юм. Тайлбар толинд "асуудал" гэдэг үгийг "туурвиж шийдвэрлэж зохих үйл ажил, хэрэг, зүйл" хэмээжээ. Хэрвээ "гайхал" асуудалд сүжрээд байвал "надад нэг асуудал байна" гэж хэрэглэж болох нь ээ. Ер нь хэвлэл мэдээллийнхэн монгол үгийн санд урьд өмнө байгаагүй, учир утга барагтайхан өөрсдөө зохиосон үг их хэрэглэж байна. Цөөхөн жишээ авахад манайхан "сэтгэгдэл өндөр байна" гэж ямагт ярьж бичдэг боллоо. Энэ бол телевиз, радиогийн нэвтрүүлгийн хэлний гаж этгээд үгний гай, хаялга юм. Монгол хүн "сэтгэл сайхан байна, сэтгэлд зохистой байна" гэх мэтээр уянгатай үгээр тов тодорхой ярьж, бичиж чадахаа байх нь ээ. Хэн нэгнийг морилон ирэхэд компанийн эзэн залуу "Таны ирсэнд их ач холбогдол өгч байна" гэж ярьдаг болжээ. "Таны ирсэнд бид баяртай байна", "Манай компанийн бизнесийг үнэлж байгаад таатай байна" гэх зэргээр бодол саналаа илэрхийлэх гэснийг "ач холбогдол" хааж байна. Өдгөө манай телевиз, радиогийн редактор, сурвалжлагч нар багш нь дуудан самбарт гаргаад тоо бодуулж байгаа сурагч шиг л "энэ тэр өнцгөөс харахад ийм тийм байна" гэж тайлбарлаж бичиж, ярьж байна. Монгол хүний талбиун уужим ухаанаар "энэ талаас нь үзвэл ийм байна, тэр талаас харвал тийм болно" гэж бичиж, ярьж болохгүй болох нь. Өвгөн би үе үе "амьд" хөгжим сонсож сэтгэлээ баясгадаг нэгэн. Тэр нь зохиогчийн биет буюу жинхэнэ бодитой дуу аялгуу байдаг л даа. Харин тэр "үхсэн" хөгжмөө хэзээ сонсохыг бүү мэд. 
Ш.ВанЧаарай 


