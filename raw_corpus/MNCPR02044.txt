"Бид Т.Ариунаагийн ангийн хүүхэд" гэж ярих сайхан байдаг

Бага залуу насны хийгээд оюутан ахуй цагийн гэнэн томоогүй, хөгжилтэй дурсамжийг өгүүлдэг "Нэг ангийнхан" булангийн энэ удаагийн зочноор Монгол Улсын гавьяат жүжигчин, НҮБ-ын хүүхдийн элч дуучин Т.Ариунаагийн ангийнхан уригдлаа.
Тэд нийслэлийн 52 дугаар дунд сургуулийг 1985 онд дүүргэжээ. Тэр жилийн 10 а бүлгийг 36 хүүхэд төгсчээ. Сургуульдаа энэ анги урлаг спорт, сурлагаараа тэргүүлэхийн зэрэгцээ дүрсгүйтэхдээ ч манлайлдаг байж. Тухайн үед урлаг нь урлагаа, спорт нь спортоо хөөгөөд анги дүүрэн суух нь ховор байсан ч хожмоо түүгээрээ хоолоо олж яваа нь хуруу дарам цөөн. Урлагт үнэнчээр үлдэж гавьяат болтлоо явсан нь ганцхан Т.Ариунаа. Спортын зэрэг цолтой мөн л ганц. Тэр нь "Тэмүүжин" спорт сургуулийн захирал спортын мастер Д.Ариунтунгалаг. ХААИС-ийн багш Ө.Ганбат энэ ангиас төрсөн мөн л ганц доктор нь. "Орчлон констракшн"-ы захирал Д.Ганзориг, Төрийн тусгай албан хаагчдын (хуучнаар НАХЯ-ны) эмнэлгийн их эмч С.Ганзориг, Төрийн тусгай хамгаалалтын албаны хамгаалагч С.Баярсайхан гээд бүхий л салбарын мэргэжил эзэмшицгээсэн байна. Өдгөө 10-аад нь гадаадад ажиллаж амьдарч байна. Дунд сургууль төгсөөд дийлэнх нь гадаад явж, гайгүй боловсрол эзэмшсэн болоод ч тэр үү өдгөө Монголд байгаагийн ихэнх нь л ямар нэгэн байгууллага, хамт олныг толгойлон яваадаа тэд бахархан ярих юм билээ. Харамсалтай нь энэ ангиас гурван анд нь бурхны орон руу яваад өгч. Дарга байх хувьтай тӨрсӨн хҮн 10 а-гийн ангийн дарга Д.Энхбаяр өдгөө хүн бүрийн мэдэх "Өгөөж" компанийн захирал. Тэрбээр арван жилийн сургууль төгсөөд 20 гаруй жил өнгөрч байгаа ч ангийн даргын үүргээ умартаагүй, анги хамт олны уулзалт, сургуулийн ойн арга хэмжээг зохион байгуулахад тэргүүнд нь явдаг нэр хүндтэй нэгэн. Ангийн дарга өөрийгөө "дарга байх одонд төрсөн" хүн гэх бөгөөд арван жилийн ангийн дарга, их сургуульд ангийн дарга, одоо "Өгөөж" компанийн захирал хийж байгаа нь "миний нөж атгаж төрсөнтэй холбоотой. 10 төгсөхөд дарга байсан бол насан туршдаа дарга чинь байна" гэж хошигноно. Ажил нь хотын төвд болоод ч тэрүү ангийхан дуртай цагтаа л орж гарч, тэр бүрд ангийнхны тухай дурсамж яриа тэнд өрнөдөг гэнэ лээ. Даруу төлөв охиныг эрос гэхээр гайхдаг байлаа Т.Ариунаа гавьяатын хувьд тэрбээр байгаа үгүй нь мэдэгдэхгүй даруу охин байж. Бага ангид байхдаа бүр дуулдаг ч үгүй байсан гэнэ. Энэ ангийнхан ихэвчлэн сургуулийн ойролцоох байранд амьдардаг учраас бие биеийнхээрээ орж гарч, орцонд гитар тоглож, нэг анги байтугай нэгэн айлын хүүхэд шиг ижилдэн зан зангаа авалцсан андууд. Харин Т.Ариунаагийн хувьд сургуулиас нэлээд зайдуу гэртэй байсан болохоор нэг их дотносох завгүй, дээр нь дуу хөгжим гээд найзуудтайгаа нийлэх зав ч хомс байж. Тэрбээр хичээл тараад нэг зүгт явдаг Ц.Цэндмаа гэдэг охинтой нэлээд дотно үерхдэг. Тэр бүү хэл хоёулаа урт салаа гэзэгтэй, дээр нь адилхан хувцас өмсдөг ихэр юм шиг охид байсан гэнэ. Тэднийг зэрэгцээд суухаар нь дэггүй хөвгүүд үсийг нь холбоод уячихдаг байснаас охид босохдоо нэг нэгнийхээ үсийг чангааж багагүй бухимддаг байсан аж. Т.Ариунаа дуу, хөгжмийн дугуйлан энэ тэр гээд хичээлдээ тэр бүр суугаад байхгүй ч хичээлдээ сайн, нийтэч зантай, даруу төлөв охин байжээ. Түүнийг Болгарт сургууль төгсч ирээд нэлээд эрос төрхтэй зурагтаар гарч, сонин хэвлэлээр эрос гээд бичигдээд ирэхэд аравдугаар анги төгссөнөөс хойш уулзаагүй зарим нь даруу төлөв охин яахаараа ийм болчихдог байна аа гэж гайхдаг байсан гэнэ. Хамгийн хөөрхөн охин хамгийн түрүүнд ээж болов. Эдний ангийн хамгийн хөөрхөн охин нь спортын мастер Д.Ариунтунгалаг. Өдгөө "Тэмүүжин" спорт сургуулийн захирал нуруулаг, царайлаг энэ эмэгтэй аравдугаар ангид байхдаа волейболын улсын шигшээ багийн тамирчин төдийгүй урлагт ч авьяастай, ер нь бүх зүйлээрээ манлайлагч байж. Тэрбээр Монголын сайхан бүсгүй шалгаруулах анхдугаар тэмцээнд оролцож есөн эрдэнийн өргөмжлөлийн нэгийг хүртэж байсан удаатай. Хамгийн хөөрхөн охин мөн л хамгийн түрүүнд ээж болсон байна. ЭмэгтэйЧҮҮдийн эмЧ болж охидоо эмЧлэх мӨрӨӨдӨлтэй байсан Ч эхогийн эмЧ болЧихож Сахилгагүй хөвгүүдийн манлайд нь Д.Энхбаяр, С.Ганзориг, Батаа явна. Охидод нэр хоч өгч шоглохыг үзүүлж өгнө дөө. Тухайлбал, биеийн тамирын хичээлтэй өдөр ёс юм шиг л охидынхоо ангид солиод орхисон хувцсыг энд тэндгүй тарааж орхино. Охид ч дуугуй өнгөрөх ёсон байхгүй. Ангиар нэг орилоон чарлаан болж тэр нь сургуулийн захиргаанд хүрч дээрх гурван хөвгүүн тэргүүтэй хэсэг хөвгүүд үргэлж банга хүртэнэ. Тэглээ гээд тэд хашрахгүй дараагийн өдрүүд урьдын хэвээр үргэлжилдэг байж. Нэгэн инээдэмтэй дурсамж сөхөхөд, охид долоо хоног бүр охидын зөвлөлийн хурал хийнэ. Тэр хурлын гол сэдэв Батааг хэрхэн томоотой болгох, хийсэн хэргийг яаж шийтгэх тухай яриа өрнөдөг байв. "Хурдхан арав төгсөөд, эхнэр авах юмсан" гэдэг байсан Батаа одоо болтол эхнэр аваагүй, ганц бие яваад ангийнхан гайхна. Сахилгагүйчүүдийн нэг С.Ганзориг. Одоо Төрийн тусгай албан хаагчдын эмнэлгийн эмч шүү дээ. Тэрбээр багын л "эмэгтэйчүүдийн эмч болж ангийнхаа охидыг бүгдийг нь үзлэгт хамруулна" гэж ярьдаг байж. Харамсалтай нь түүний мөрөөдөл талаар болж эхогийн эмч болчихож. Эдний ангиас нэг л хос төрсөн. Б.Ариунболд, Д.Оюунбилэг нар арав төгсөхдөө гэр бүл болох нь байтугай харин ч хоорондоо таарамж муутай хүүхдүүд байсан. Хожим гэрлэсэн нь ангийнханд нь тун ч сонин мэдээ байв. Мөн энэ ангийн Д.Оюунбилэг, Д.Ганзориг хоёр төрсөн ах дүү бөгөөд Ариунболд ангийнхаа Д.Ганзоригийн дүүтэй, Ганзориг Ариунболдынхоо дүүтэй суусан нь ангийнхны хувьд бас л сонин дурсамж. Багш нараа уйлуулж баЯрлуулсан нь Бүгд л дуулж, гитар тоглох дуртай энэ хамт олныг урлагт элэгтэй болгосон хүн нь хөгжмийн зохиолч Галмандах агсан. Галмандах багшийн дугуйланд Т.Ариунаа, Д.Энхбаяр, Б.Мөнхбат, Т.Төгсжаргал, Б.Бямбасүрэн тэргүүтэй хүүхдүүд анхнаас нь хамрагдаж "Нарны дуулал" хамтлаг байгуулжээ. Энэ хамтлаг Архангай аймгаар аялан тоглолт хүртэл хийж байсан бөгөөд тэр үеийн зураг одоо ч хадгалагдсаар буй. Тэд есдүгээр ангид байхдаа багш нартаа баяраар нь нэгэн срюприз бэлдсэн нь ширүүн дориун зантай багшийг хүртэл уяраагаад авсан байна. Тэд сурагчийн дүрэмт хувцсаа цэмцийтэл өмсч ирээд гитар тоглодог хэсэг нь ардаа зогсч дуулдаг нь урдаа зогсч багш орж ирэнгүүт л "... Оньсыг тайлах эрдмийн үүдийг нээж өгч та Оюун гэгээн ээлтэй замыг зааж өгч та Оройд дээдлэм ардын багш таны Ойд шингээсэн баатар сүрийг магтъя..." гэж дуулахад ямар ч багш дуугүй гайхаж зогсч байснаа уйлаад л гараад явчихдаг. Дараагийн багш мөн л тэгээд гараад явахад нь хүүхдүүд тухайн үедээ хичээл ороогүйдээ л баясаж байснаас бус үнэн сэтгэлээсээ багш нарынхаа сэтгэлийг хөдөлгөсөн сайхан бэлэг барьснаа сүүлд ойлгосон гэдэг. Тэдний бие биенээ гэсэн тэмүүлэл, хэр зэрэг эвтэй хамт олон байсан гэдгийг 2005 оны 20 жилийн уулзалт гэрчилнэ. Энэ уулзалтад гадаадад байгаа нь л ирээгүй болохоос эндээ байсан 24 хүүхэд бүгд ирж. Тэд 20 жилийн ойгоороо ангийн багш Н.Итгэлтийн хамт "Нүхт"-ийн амралтад мартагдахааргүй дурсамж үлдээн тэмдэглэсэн гэнэ. Тухайлбал, "Ариунаагийн дууг хэн сайн дуулах вэ" уралдаан зарлаж Д.Ариунтунгалаг түрүүлэн Ариунааг ажилгүй болгох шахсан. Багшдаа өгсөн мөнгө усанд урсаад явж байсан гээд л... .... Мэдээж энэ ангийнхны бахархал нь дуучин Т.Ариунаа. Түүний гал цогтой, эрч хүчтэй хөдөлмөрч зан, авьяас билгээр нь бахархахын зэрэгцээ "Би Ариунаагийн ангийн хүүхэд" гээд ярихад хүртэл сайхан санагддаг гэцгээж байсан. Тэд гавьяатынхаа тоглолтыг алгасахгүй үзнэ. Ингэхдээ урилга заллага гэхгүй өөрсдөө л гүйж очоод үзчихдэг гэсэн. Түүний сүүлд хийсэн "Дурлал шиг асна" тоглолтыг нэлээд олуулаа үзэхээр тохирон Т.Ариунаад барих цэцгийг С.Ганзориг авчрахаар ярилцаж. С.Ганзоригийн эхнэр цэцгийн дэлгүүр ажиллуулдаг учраас тийм үүрэг хүлээж. Гэтэл тоглолтын өдөр С.Ганзориг ирээгүйн улмаас цэцэг авчраагүйдээ бантан ирснээ ч мэдэгдэлгүй чимээгүй гарч явцгаасныг Т.Ариунаад энэ дашрамд дуулгая. 
Д.Цогзолмаа
