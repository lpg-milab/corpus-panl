"МЯНГАН ОНЫ УЧИР ШАЛТГААНЫГ БИЙР, БЭХСЭЭС АСУУЖ"...

Агуу их Чингис хааныхаа явдал суудлын нарийн учрыг өлгийдөн авсан газар шороо нь сайн мэдэхээс бус, үр ач бид нар тун өчүүхэн мэдмуй. Басхүү тэр их хүний агуу их амьдрал, тэмцлийн түүхийг дэлхийн соёлт их, бага эх орнууд болох Франц, Ром, Манжийн эзэнт гүрэн монголчуудаас нь илүү сайн мэддэгийг номын сангуудад нь дараастай хэвтэх үй түмэн номууд гэрчилдэг гэх. 
Бидэнд гагцхүү "Монголын нууц товчоо" л үлдсэн. Түүнийг өдгөөгийн нүүдэлчдэд хүргэн авчирсан нь Цэндийн Дамдинсүрэн гуайн мартагдашгүй их оюуны буян. Энэ бүхнийг сануулан эхлэхийн учир нь гэвэл, нэгэн тэнэмэл франц эр өнгөрсөн зууны эхээр халимагуудаас сонссон үлгэр түүхээс сэдэвлээд "Хөх Монголын хөх судар" гээч уран сайхны лут романыг туурвичихсан байхад, эс бөгөөс Ванчинбалын Инжинааш хэмээх цахар бичигтэн Манж руу довтолсон Английн түрэмгийллийг эсэргүүцсэн сэтгэлдээ өдөөгдөн "Хөх судар" гэдэг түүхэн бүтээл туурвичихсан байхад, тэр ч бүү хэл Дундад Азийн чантуу зохиолч В.Ян гэгч Сталины даалгавраар (тэрээр Чингис, Бат хаанд хайртайдаа биш, харин тэдний зан төрхөөс өөрийнхтэйгөө адилтгах зүйл хайлгасан хэрэг гэдэг нь ойлгомжтой) манай их хаадын тухай гурван том цувралыг бүтээчихсэн байхад мөнөөхөн төрөлх эх орон нь юу ч үгүй суусаар (Өчүүхэн бичээч би бээр энд 1990-ээд оноос хойш уг сэдвээр бүтээгдсэн киноны болон тайзны урлагийг дурдаагүйг уншигч авгай эрхбиш ойлгох буй заа) өдийг хүрчээ. Харин аз таарч саяхны нэг өдөр миний зам дээр "Чингис хааны мэнгэ" хэмээх ном дайралдав. Хавтсыг нь сөхөөд үзвээс Урианханы хөх чоно овогт Дамдины Жамъяны "зөн билгийн" хэмээх тодотголтой роман аж. "Уулаа, суулаа, дууллаа" гэдэг шиг "уншлаа, үзлээ, ойлголоо". Одоо харин энэ номын талаар дуугарахаас аргагүй санагдаад үг хэлмээр бодмоглов. ..."Жүд модны мянган навч газар бүтээхэд мод нүцгэрч арван үе мултарч өнгөрөөд Бутанцар мунхаг хэмээх хөвүүн Бөртэ чонын удмаас үлджээ... Бөртэ чонын дээд язгуур үргэлжилсээр Чингис хааны үед газар, тэнгэрт суу нь тархаж мөнх тэнгэр тэтгэснийг мэдтүгэй. Монголын тал нутагт хавар болж Сэлэнгийн шар тохой нэлдээ ногоорон өвсний үндэс хөөсөн цагаар Чингис хааны морьдын туурайд газрын нойтон хөрс хэгз гишгэгдэв. Мэргидийн цус тэнгэрт үсрэв. Орхон, Сэлэнгийн уужуу бэлчир малын сэг зэм, хүний хүүрээр дүүрч, шатсан гэр майхны үнс чандруу хийсч, хаа нэгтээгээс үхдэлийн үнэрт соронздуулсан тас, ёл, хонхэрээ, сар мэтийн махчин шувууд тэнгэр харлуулан цугларчээ..." Роман ингэж эхэлнэ. "Хөрст дэлхий хөрвөж Хөвчин улс хямралдаж Хөнжилдөө унтах завгүй Хөнөөлдөн тэмцэж явав" хэмээн "МНТ" товчоонд гардаг тэрхүү аюумшигт дүр зургийн дэлгэрэнгүй зураглал, өнгөт фото нь энэ буюу. Хүчтэй дүрслэл, зоригтой тэмүүллийн содон үнэр эндээс ханхална. Хамгийн өштөн дайсан мэргэдийн цусыг тэнгэрт үсэргэж их тэмцлээ эхэлсэн оргилуун зүрхэт, цөс ихт дайчин эрийн дүрийг чухамхүү романтизмын онолоор бол ингэж л эхлүүлэхээс өөр яах. Хорин нэгэн бүлгээс бүрдэх (Хорин нэгийн тоог зүгээр ч нэг аваагүй, мөн л зөн совингийн утгыг агуулсан бололтой нь романы төгсгөлийн бүлгээс харагдана) чухам утгаараа Монголын анхны (тэр дундаа Чингис хааны тухай) зөн совингийн энэхүү романы хэллэгийг ёстой л Чингис хааны тэр эринтэй нь сүлэлдүүлэн түрхэрсэн амьсгалаар бичсэнийг нь өөр олон жишээгээр дурдаж болох бөгөөд цөөн хэдийг нь уншигчдын "хорхойг гозгонуулахад" зориулан иш татаж болох юм: ..."Үхдэлүүдийн дийлэнх нь мэргидийнх аж. Гавлын ухархайн нүхээр мөлхөө ургамал сүвлэж зангилагдана. Мөлхөө ургамал дараагийн гавалд мөн зангилагдаж нэгэн өдөр үхсэн мэргидийн яс овоорох гэнэ..." "Дайр-Үсүний нүдэнд үерийн ус шиг их цэргийн цуваа харагдана. Сэлэнгэ мөрний урсгалыг зогсоох хүчин бий юу? Усны урсгалын хүчит чимээн Чингисийн их цэргийн морин төвөргөөнийг дэмжин шуугих ажээ". "Эрт бэлбэсэрсэн эмсийн уй гашуу тэнгэр эзлэн гунигийн дуу үлдээж, нулимс нь Онон мөрний цутгалан лугаа адил асгарчээ". "Есүхэй баатрын өвөрт байсан овгийн сүлд амилж, түүний гар, мөр, магнай дээр цагаан шонхор шувуу дэрвэлзэн сууж байна. Цагаан шонхор шувууны аманд жүд модны навчис, ялгуун модны холтос зуулттай байна. Толин нуурын ус тогтуухан мяралзаж, нэг л мэдэхэд Бөртэ чоно баатар түмэн дагуулынхаа хамт зогсож байв". "Тэнгэрийн тэмдэг болох шагайн чинээ нөжийг хамаг Монголоор тараан цац!"... Эр, эмийн ёсны талаархи монгол сэтгэлгээ, дорнын философи хоёр энд тухайн үедээ байлдах дайтах ч арга эвээ олоогүй байсан өрнө, дорны ард түмнүүдийн зан заншилтай сөргөлдөх мэт. Бод л доо та, өөрийн гутгаар хөвгүүнтэй нас чацуутан, өөрт нь царай зүсээ харуулахын тулд зорин ирэхдээ "зэрлэг" цэргүүдийнх нь эрх мэдэлд хэд ч хоносныг бүү мэд Хулан бүсгүйг Чингис хаан ердөө л бүсэлхийг нь хүртэл нүцэглүүлж, онгон гэдгийг нь хоёр хөхөөр танин иддэг  нь их хааны агуу оршихуйн их ухаан бус уу. Гадаадын зарим судлаачдын "андуурснаар" Чингис хаан Хуланг эгээ л мөнөөхөн анх хөтөлж авчирсан толгодын дунд "дараад унасан"-ыхаа хойно л тэр тухай мэдсэн гэх нь холгүй маргалдсан байдаг. Гэтэл 20-хон мянган үгийн нөөцтэй манай өнөөдрийн телевизийн орчуулагч нар маань "онгон" гэдэг үгтэй адил бас хөвгүүдэд зориулсан "зандан" гэдэг үгийг мэдэхгүйн харгайгаар "40 настай онгон эр" хэмээн "хөрвүүлсэн" нэртэй киног телевизээр "туушиндаж" байгаа нь үндэснийхээ хэл соёл, зан заншлаас хичнээн их хоцорсныг гэрчилнэ. Харин Жамъянгийн роман шал өөр, жаал жуулхан "зүлгүүрдчихвэл" бараг л төгс төгөлдөр шахуу ажээ. Хулан охиныг анх хараад хүлэг Боорч нь "Надад мөнгөн загас шиг санагдав" хэмээн Чингис хаанд өчиж буй нь тэнгэр язгуурт их хүнд заяагдсан лусын гүнж лүгээ адилтгах зөн совингийн далд утганд дулдуйдсан монгол зохиолчийн сэтгэлгээ биш гэж үү? Зохиолч бас Хулан хатны гоо үзэсгэлэнг шагшрахдаа "эрвээхэй мэт хөнгөн явдалтай, дүүрэн гишгэдэлтэй, сэргэг цочимтгой атлаа ажигч гярхай харцтай, гурвалжин нүүр, гурвалжин хамар, гурвалжин чих, гурвалжин том нүд"-тэй хэмээн дүрсэлсэн нь Галидасын "Үүлэн зардас"-ын ягшийн дүрийг Ринчин гуайн орчуулгаар уншиж буй мэт тийм гэхийн аргагүй ид шидийн мэдрэмжийг төрүүлээд, нээрээ л сайхан бүсгүйн нүүр царай тиймэрхүү нэг гурвалжин байдаг даа хэмээн шивнэх тансаг аялгууг зүрхэнд уяна. Эсбөгөөс, бас л мөнөөхөн зөн совин гээч нь юм уу, бүү мэд. Энэ ч бас юу ч биш. Өүлэнг анх харсан Есүхэйн сэтгэлийн зургийг сонсъё: "Есүхэй баатрын харц Өүлэн үжинг олзлон түүний бие дээгүүр хэсүүчлэн тэнүүчилж, өлөн араатны шуналыг агуулна. Өүлэн бэлхүүс нарийн, хөх том, өгзөг хондлой бөөрөнхий болоод гуниг тогтоогүй цайвар царай, тогтуун дулаан харц тэргүүтэн яруу зохицолтой тул Есүхэй хэт тэмүүлэлдээ автаж улангасан ээрч билээ" гэсэн байхад харин тэнгэр лүгээ харьцсан Цагаанбух зайран Есүхэйд "Чамд аз тохиов. Үзэсгэлэнт бүсгүй алтан хэвлийтэй, рашаан устай юм байна. Тэр хүүхнээс хаан хөвгүүн төрнө. Рашаанаа юүлсэн газарт нь барын чих цэцэг дэлбээлж байхыг би нүдээрээ үзэв. Онгон шүтээн тэнгэр эцэгтээ талархав" хэмээн өчиглөнө. Тэр цэцэг нь чухам ямар цэцэг байдгийг өдгөөгийн бидэн үл мэдсү. Харин зохиолч Жамъянгийн дүрсэлснээр бол үзүүртээ барын чих мэт бор толботой дэлбээтэй шар бөрлөн цэцэг байдаг юмсанж. Чухамхүү Өүлэн шиг бумбын хэвлийтэй бүсгүйн рашаан усаар тийм л цэцэг умдаалж дэлбээгээ нээдэг юмсанж. Өүлэн бүсгүй болбаас ялагдашгүй баатрыг төрүүлнэ гэж зайран бөө хэлснийг Чилэдү баатар ч өмнө нь бас хэлж байсан бөгөөд энэ нь Өүлэн эхийн заяа төгөлдөр алдрыг улам ч тодруулжээ. Яг л диваажингийн тухай үлгэр домог мэт сэтгэгдлийг төрүүлж, үзэг барьсан хүний цагаан атаархлыг өөрийн эрхгүй буцалгам, ёстой л "зөн совингийн" романы бичлэг гээч энэ буюу. Энэ романд эр хүний үүргийг Төгсжин удганы үгээр "Эхнэр хүүхэд тэжээхээс гадна цэрэгт явж, аян дайны хөлд үрэгдэх", харин эмэгтэйн заяаг "хүүхэд төрүүлэх" хэмээн тодорхойлсон бол Чилэдү баатар  эмийн заяаг "эрийн өвөр хэсэх" гэж тодруулсан ч Есүхэйн анд нарын өөдөөс эвшээсэн нумаа буулгаж, цээжээ гиншүүлж буй өгүүлэмж бас бий. Үхэх-төрөх, хайрлах-үзэн ядахуйн мөн чанарыг бүрнээ таньсан дорнын сэтгэлгээг гайхалтай сайхан сүлжилдүүлсэн иймэрхүү өгүүлбэр, догол мөрүүд "Чингис хааны мэнгэ"-ний дурын хуудсыг эргүүлэх төдий таарах агаад тэр бүхнийг ишлэл болгон аваад тайлбар, дүгнэлт бичсүгэй хэмээвээс анхны агч романаас нь зузаан ч болж мэдэх тул өчүүхэн тэвчсү. Сая дурдаад өнгөрснөөр, Чилэдү баатар эмийн заяаг "эрийн өвөр хэсэх" гэдэгтэй аргагүйн эрхэнд эвлэрч, эвшээсэн нумаа буулгасан байхад Дамдины Жамъян яагаад өөрийнхөө шинэ романыг Өүлэн бүсгүйн хэлсэн үгсээр түрээ барин "Зөн совингийн" гэсэн тодотголтой өргөн барьж буйг таамагласнаа уншигч авгай нартай хуваалцах хэсэг рүүгээ одоо харин орсу. Өүлэн бүсгүйг хадамд мордох үес Ольхон аймгийн удган сүйхээчлэн "Чи мэргидэд үл очно. Чи өөр эртэй учирна. Хэрэв замдаа баригдвал үйл лайгаа дагаарай. Галын сорил үүнийг шивнэв" гэсэн юмсанж. Жамъянгийн тайлбараар шүү дээ. Түүнд сүжиглэсэн Өүлэн эх Есүхэйн андуудыг дайран ирэхэд хувь заяа нь тийм аж гэдгийг ойлгон Чилэдү баатарт "Эдэнд хэн хэрэгтэйг Чилэдү чи мэдэж буй. Хайран амиа бүү сүйтгэ! Гэр бүрт хацар гоо охид буй." гэж буй нь уг зохиолыг "зөн совингийн" зэрэглэлд аваачих нэгэн ухагдахуун ажгуу. Ер нь ч МНТ өөрөө зөн совингийн олон тодотголтой байдгийг эргэн ухаарч болно. Тэнгэрээс шагалзах шар гэрлийн үес тооноор орж ирдэг "тэр амьтан", алган дээрээ нар, сар мандуулан Дай сэцэний зүүдэнд орж ирсэн цагаан шонхор шувуу, мөрөн дээрээ бүсээ тавиад тэнгэрт хандаж буй Чингисийн залбирал -энэ бүхэн "цаанаа л нэг юм хэлээд байдаг"-ийг санагалзахын ялдам, энэ мэт тоо томшгүй олон зүйлд "Монголын нууц товчоо" ямар ч хариу өгөөгүйг гайхах нь зөв мэт. Тиймээс ч "Нууц" хэмээн тодотгосон байж болох талтай. Харин Д.Жамъян бээр өөрийнхөө "Чингис хааны мэнгэ"-ээр хариултгүй үлдсэн түүхийн нууцад хариу эрсэн мэт санагдвай. Тухайлбал, Зүч хэний хүү вэ? Цагаадай дүүгийнх нь хэлснээр, мэргидийн орхидос нээрээ мөн гэж үү? Үгүй гэдгийг Жамъян зохиолч зөн совингоороо батлахыг оролджээ. Тийн зориглохын учир нь зурхай судлал, хүн судлал, алганы хээ судлалыг бараг л мэргэжлийн хүний зиндаанд хүртэл "оролддог"-той нь ч холбоотой байж болох. Тэгэхээр Зүч хэний хүү вэ? Тэнгэр язгуурт Чингис хаанд ууган нуган үр нь өөрөөс нь заяагаагүй байж таарах уу? Жамъянгийн зохиомжилсноор бол, мэргидэд олзлогдож, Чилэдү баатрын дүү Чилгэр бөхийн гэрт хүргэгдсэн Бөртэ үжинг хамгаалахын эрхээр Хуагчин эмгэн унтах ороо Бөртэтэй шөнө бүхэн сольж унтаад Чилгэрт хөөрхий биеэ тушаадаг байв гэнэ. Ганц ч удааг үл алгасав гэнэ. Зохиол биш бол нээрээ тийм байгаасай гэж итгэмээр. Гэхдээ яагаад үгүй гэж? Эзэн Чингисийн минь их хүү өөрийнх нь л байсан байгаасай хэмээн залбирдаггүйсэн бил үү, бид чинь? Бөртэ үжин өөрийгөө хумсын төдий ч буруутгахгүй бардам байдаг нь "Нууц товчоо"-ноос илт болохоор итгэхээс аргагүй. Тэгвэл Мэнлигийг яагаад Мэнлиг эцэг гэдэг юм бэ? "Нууц товчоо"-ноос бидний дутуу ойлгосноор болон орчин үеийн гадаад, дотоодын "сексопатологчдын" судалснаар бол Чингисийн хойт эцэг. Харин Жамъянгийнхаар бол Есүхэйн гэрээслэлээр бага хатан Сочихэлтэй нь нөхцсөн сайн санаат албат. Сочихэл эх Бөртэтэй хамт мэргидэд олзлогдож очоод тэнд өөрийн саналаар үлдсэн нь ч нэгийг цаанаа өгүүлнэ. Түүнчлэн гурван мэргид яагаад боржигинтой өстэй болсон бэ? Ойлгомжтой. Чилэдү баатар Өүжинг булаалгахдаа бараг улих шахам "Боржигинууд мэргидийн зуултанд оров. Нэг нартай өдөр эргэж уулзанаа, гайгүй" хэмээн хэлсэн гэж Жамъян бээр таамаглажээ. Тэр л ёсоор болдог л доо. Энэ мэтчилэн Тэмүүжиний "галын бөө нар"-ын тухай хийгээд гавлын ухархайнуудыг сүвлэдэг мод ямар учиртай, Хуагчин эмгэн гэж хэн бэ, Сочихэл эх, Тэмүүжин хоёрын харилцаа ямар байв, Жамуха Чингистэй харгалдах болсонд Бөртэ ямар "буруутай" вэ, Тоорил хааныг хэн хатгав, хэрвээ Тоорил хаан Чингист бууж ирсэн бол Чингис түүнийг яах байсан бэ гэх мэтчилэнгийн "Монголын нууц товчоо"-ны хариу өгөөгүй олон асуултад хариу олдох нь магад. Романыг яагаад "Чингис хааны мэнгэ" гэж нэрлэсэн юм бэ? "Нууц товчоо"-нд гардгаар бол Тэмүүжин эхийн хэвлийнээс гарахдаа баруун гартаа нөж атгаж мэндэлжээ. Мөн л "Зөн совингийн" хэмээх тодотгол өгч болох талтай "МНТ"-д энэ явдлыг алган дээрээ нар, сар тавьсан цагаан шонхортой зүйрлэж, тэнгэрийн хөвгүүн ирлээ гэж бэлгэшээдэг. Харин "стандартын бус" зохиолч, "загвар сэтгэлгээнээс салсан судлаач" Жамъянгийнхаар бол тэрбээр алгандаа мэнгэтэй байж. Тэр нь явдал суудлаа зохицуулдаг МЭЛМИЙ нь байж. Түүнийг зөвхөн эхийн сүү зөөллөнө. Тэр мэнгэ нь ямар учиртай юм байв, Чингис хаан яагаад нохойноос аймтгай, саранд дурламтгай, могой зүүдлэмтгий байв гэх мэтчилэнгийн учир жанцанг энэхүү романыг ердөө л ганцхан удаа уншаад, унтахынхаа өмнө гурвантаа эргэцүүлчихвэл ойлгогдоно. "Мянган оны учир шалтгааныг бийр, бэхсээс асуудаг"-ийн зорилго энэ юмсанж. "Цус хэдий улаан ч цагаан сүүгээр бүрэлддэг". "Яс ургаж үлддэг бол цус урсаж алга болдог", "Эхээсээ өөр хүнд алганыхаа хээг бүү харуул", "Цочимхой хүний ой ухаан сэргэг" гэх мэтийн ардын цэцлэлүүд шиг, эс бөгөөс яг л Бавуугийн Лхагвасүрэнгийн бүтээлүүдэд гардаг агуу их цэцэрхэл, зүйрлэлийн туйл мэт мөрүүдийг энэ номноос олж уншсан хүн ямар их баярлахыг би эс мэдсү. Ардын хэллэгийг уран зохиолын гүйлгээнд оруулчихсан юм биш үү, цаадах чинь? ! Зөн совингийн зохиолыг "стандарт бусаар сэтгэдэг хүн" бичдэг юм. Тийм хүний зохиол бүтээлийнх нь баатрууд зорьсондоо ямагт хүрдэг юм. Тийм хүнийг төгс төгөлдөр хүн гэнэ. Төгс төгөлдөр дүрүүд гардаг уран зохиолын урсгалыг романтизм гэдэг байсан юм гэнэ лээ. Одоо даанч үзэгдэхээ больчихож. Виктор Гюго, Достоевский хоёр дахин төрөхөө өнгөрч. Романтизм бол хамт олонч үзлийн реализм ч биш, хуулбарлагчдын натурализм ч биш. Капитализмын философийг үндэслэгч Айн Рэнд "Капитализмыг өмөөрөх нь" номондоо тэгж бичсэн байна лээ. Өнөөгийн дэлхий дахины хамгийн танил романтизм бол Жеймс Бондтой кинонууд л даа. Тийм агуу урсгал яруу найрагт ч тохирдоггүй юм. Харамсалтай нь гэвэл, Чингис хаан шиг төгс төгөлдөр хүний дүрийг эдүгээ цагт зөвхөн "зөн совингийн" урсгалд л оруулж бичихгүй бол хүн төрөлхтөн итгэхээ больчихож. Гэхдээ "Зөн совингийн" ном бол түүх биш, судалгаа ч биш, ердөө л стандартын бус эргэцүүлэл. Урьд нь зөвхөн яруу найрагт л хааяа цухалздаг байсан "Зөн совингийн" ийм зохиолыг манайд анхлан бичсэн хүн бол талийгаач Гүр. Нямдорж минь байсан гэчихвэл Жамъян ах өршөөг! Номын буян ч бас оршиг! 
МЗЭ-ийн шагналт яруу найрагч, сэтгүүлч Ж.Нэргүй 
