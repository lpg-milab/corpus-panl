Залуу тасны далавчны урт гурван метр хүрдэг

Тас шувуу дэлхийд ховордсон шалтгааны нэг нь дээрх шиг хэрэг олширсонтой холбоотой. Мөн хөгжилтэй орнуудын байгальд амьтны сэг зэм тохиолдохоо байсан нь энэ махчин шувууны устаж үгүй болох үндэс болжээ.
Уг нь Монгол, Испани гэсэн хоёр улс тас элбэгтэйгээрээ дэлхийд онцлогддог байна. Харамсалтай нь гэр орон, зугаа цэнгээний газраа чимэх зорилгоор агнаад байвал манай орон удахгүй тасгүй болж магадгүйг судлаачид онцолж байна. Манай оронд харцагын овгийн хар тас зонхилдог. 5-10 километрийн зайд нисэх чадвартай энэ шувуу хамгийн ихдээ 10-12 килограмм хүртэл жинтэй байдаг бөгөөд тэд цадталаа хооллосон үедээ хөөрч чаддаггүй гэнэ. Хараа сайтай энэ амьтан аливаа амьтны сэг зэмийг холоос хараад л өөр амьтны шүд хүрсэн үгүйг мэддэг бөгөөд бусдын хүрсэн сэгийг тоодоггүй. Тас шувууд бие биеэ холоос хэрхэн таньдгийг эрдэмтэд судалсаар байгаа ч өдий хүртэл нарийн учрыг нь тогтоогоогүй гэнэ. Учир нь тэд хоол хүнсээ харсан бол өндрөөс маш хурдтай газарт буудаг. Үүгээрээ бусдадаа дохио өгч хоол олсноо мэдэгддэг аж. Түүнчлэн хар тасын үржил тун удаан. Жилд нэг л удаа өндөглөдөг бөгөөд ангаахай нь 5-6 сарын турш эцэг эхээрээ тэжээлгэнэ. Тэд идсэн идэшнийхээ гулгидсаар ангаахайгаа хооллодог аж. Залуу тасны далавчийг дэлгээд үзэхэд гурван метрт хүрдэг байна. Хар тас хад цохио, хайлаас модонд үүрлэнэ. Шигүү ойд амьдардаггүй амьтад. Хамгийн сонирхолтой нь тас шувуу тарваган тахал хэзээ ч тусдаггүй. Гэвч тэд шувууны ханиадыг тараагч учир хамаагүй агнах нь байгаль болоод хүнд хохиролтойг амьтан судлаачид сануулж байна. Монголчууд хар тасаас жийрхдэг ч хор мөргүй амьтан аж. 
Я.МӨНГӨНЦЭЦЭГ

