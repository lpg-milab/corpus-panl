Зээлд дурамжхан хандав

УИХ-ын Аюулгүй байдлын байнгын хороо БНХАУ-аас манай улсад зээлдэх 300 сая ам.долларын зээлийн гэрээг соёрхон батлах хуулийн төслийг хэлэлцэв.
Энэ хуулийн төслийг эдийн засгийн болон төсвийн дэд хороо уржигдар мөн хэлэлцээд олигтой шийд гаргаж чадалгүй тэгс ингэс хийгээд орхичихсон юм. Ер нь гишүүд энэ тухай ойлголт байхгүй байна гэсэн шалтгаанаар хойшлуулсан. Үнэхээр ч тийм бололтой байсан бөгөөд энэ зээлийн утга учрыг сайн тайлбарлаж өгч чадахгүй өдий хүрсэн бидний байж байгаа царайг хэмээн Гадаад хэргийн сайд Ц.Мөнх-Оргил гишүүн өчигдөр байнгын хороон хуралдаан дээр халаглаж байсан. Уг зээлийн саналыг хэдэн жилийн өмнө БНХАУ-ын дарга Ху Жинтао манай оронд айлчилж байх үедээ амалсан юм байна. Одоо авах зээлийн 30 хувь буюу 60 сая ам.долларыг манай засгийн газар баталгаа гаргаж авах, үлдсэн 240 сая ам.долларыг Хятад улсын компаниудаас бүтээгдэхүүн худалдаж авахад хэрэглэх болзолтой аж. Энэ зээлийн тухай байнгын хорооны хуралдаан дээр Засгийн газрын сайд гишүүд батлуулахын төлөө эрчимтэй тэмцсэн гэж хэлж болохоор харагдсан. Тэд бүгдээрээ шахуу хуралд сууцгааж цаанаасаа даалгавартай мэт ээлжлэн үг хэлцгээн энэ зээлийн ач холбогдлыг  өндөрт өргөж , дахин тийм олон тааралдахгүй байж ч мэдэх боломж мөн болохыг баталцгааж байв. Нэг үгээр хэлэхэд "амандаа орсон шар тосыг хэлээрээ түлхэв"-ээ хэмээн сануулж байлаа. Гишүүн Д.Тэрбишдагва "Засгийн газрын ээлжит бус хуралдаанаас гэнэт гарсан шийдвэр юм. Энэ шийдвэр оройтож гарсан гэдгийг ойлгож байна. Дэлхийн зургаан орон энэ зээлийг аваад үр шимийг нь хүртэж байгаа тухай мэдээлэл надад бий" гээд цааш нь хэлэхдээ "Энэ зээл үнэхээр ховор зээл 1.7 хувийн хүүтэй 40 жилийн хугацаатай ийм зээл хаана ч байхгүй. Зээлийн хэрэгцээ байна уу гэвэл байна. Манай ХХААЯ-д хийсэн судалгаагаар зээлийн захиалга нэг тэрбум ам.доллар байна. Энэ зээл бол бизнесийг дэмжиж байгаа ганц зээл. Бидэнд зээл өгөх БНХАУ-ын Экспорт, импортын банк нь дэлхийн 140 орны банкуудтай харилцаатай том банк юм"гэлээ. Харин Т.Ганди сайд "Харахад их сайхан зээл юм. Зээлийн хүү бага гэх мэт. Гэвч өөрийн туршлагаас харахад ийм зээлийн хэрэгжүүлэх механизм дотор их хатуу заалтууд оруулж өгдөг. Жишээ нь, заавал өөрийн улсын техник технологийг дэмжих заалт суулгаж өгдөг. Тэрийг нь хэрэгжүүлэхээр хүү өндөртэй зээлээс ч илүү зардал гардаг гэдгийг эрхэм гишүүд мэднэ биз дээ" гэж анхааруулсан. Гишүүн Д.Арвин "Би энэ зээлийг гайхаад байна. 1.7 хувийн хүүтэй гэдэг чинь амьдрал дээр очихоор худал гэдгийг бид цөмөөрөө мэдэж байгаа. Үүнийг мэдсээр байж бид нэр нүүрээ бодоод батлаад явуулчихдаг, тэгээд л нэг их ажил хийсэн хүний дүртэй сонгогчиддоо очиж ярина. Ер нь та нар "хүний" нэр бариад биднийг заавал батлуулахаар шахаад байдгаа болимоор юм. Би нэг "хүнийг" шүүмжлэх гээгүй байна" хэмээн хэлсэн юм. Ц.Мөнх-Оргил сайд "Энэ бол тоног төхөөрөмж худалдан авч байгаа компаниудад зориулсан зээл.Аж ахуйн нэгжүүдийг үндсэн хөрөнгөтэй болгож байгаа зээл юм" гэв. Р.Раш гишүүн "Ерөнхийлөгчийг БНХАУ-д айлчлахад зориулж бид энэ зээлийн хуулийн төсөлд гарын үсэг зурах ёстой болж байна уу. Хэрвээ бид гарын үсэг зурахгүй бол манай Ерөнхийлөгч эвгүй байдалд орчих гээд байгаа юм уу. Тодорхой байгаа 60 сая зээлийг нь бид авах, үлдсэн 240 саяыг Хятадын компаниудад өгөх гээд байгаа ч юм шиг " гэхэд Гадаад Хэргийн сайд Ц.Мөнх-Оргил "Тийм явдал байхгүй. Ерөнхийлөгчийн айлчлалд энэ нь огт хамаагүй. Ер нь бол энэ зээлийг авах хэрэгтэй. Урд хөрш бидэнд сайн санаж өгөх гэсэн зээлийг бид авахгүй гурван жил гэдийх нь ямар байдаг юм бол. Өөр орон бол ухасхийгээд л авчихсан" гэлээ. УИХ-ын дарга Ц.Нямдорж "Зээлийн асуудлыг задлан шинжилдэг орон тооны бус байгууллагатай болмоор юм. УИХ-д асуудал орж ирэхэд тэрийг судалдаг задлан шинжилдэг байгууллага байхгүй нь шийдвэр гаргахад муу нөлөөтэй. Гадаадын хэд хэдэн хэлтэй эдийн засгийн мэдлэгтэй тийм орон тооны бус "цэцдийн зөвлөлтэй" болох цаг болсон байна" гэлээ. Байнгын хороогоор энэ асуудлыг хэлэлцээд Их Хурлын чуулганд оруулж хэлэлцүүлье гэсэн шийдэлд хүрлээ. Энэ зээлийн гэрээ ёсоор 60 сая ам.долларыг өөрсдөө хэрэглэнэ. Үлдсэн 240 сая ам.долларыг бид авсан нэртэй ч буцаад Хятад улсын аж ахуйн нэгжийг бэхжүүлэхэд зориулах бөгөөд харин бид түүнийг 40 жилийн дараа 1.7 хувийн хүүтэйгээр төлөх болно. Энд Э.Бат-Үүл гишүүний хэлсэн үгийг дахин саная "Энэ зээл улс төрийн зориулалттай зээл. Бид ОХУ-аас зээл аваад л Оросын Сот-1,2,3 гэх мэт байгууллагуудыг дэмжээд байсан. Сүүлд нь юу тай үлдэв. Хэдэн хэмхэрхий техниктэй 11 сая ам.долларын зээлийн өртэй үлдсэн. Бид энэ зээлийг авснаар Хятадын барилгын хэдэн компанитай үлдэнэ бас өртэй үлдэнэ" гэсэн. Одоо УИХ энэ зээлийн асуудлыг хэлэлцэнэ. Хэрвээ тэд зөвшөөрвөл жагсагчид бас нэг хэлэх үгтэй болж "долигонох мөрөөрөө долигонохгүй биднийг өрөнд оруулахаа зогсоо" хэмээн орилолдох л үлдэх шив. 
Ж.Сандагдорж
