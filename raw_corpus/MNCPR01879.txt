Сутай хайрхан сүйрлийн ирмэг дээр байх шиг

Ховд аймгийн Хөшөөтийн уурхайн талаар хэвлэл мэдээллийн хэрэгслээр бичих болоод багагүй хугацаа өнгөрсөн. Мянган удаа ярихаар нэг удаа үзвэл хичнээн үнэтэйг сануулах нутгийн иргэд Улаанбаатарт иржээ.
Эх орны минь эрүүл онгон газрыг талхалж, дур зоргоороо аашилж байгаа хятадуудын балаг юунд хүрээд байгаа, цаашид хэрхэж мэдэх, түүнээс сэргийлэхийг төр засагтаа сануулахаар яаравчилсан нь тэр аж. Алс хол 1500 орчим км-ийн газарт нөхцөл байдал ямар байгааг өдөр бүр дуран, хальсандаа буулгаад, үзэгнийхээ үзүүрээр илчлээд байх боломжгүй хэвлэл мэдээллийн хэрэгслийнхэнд тэнд бодит байдалд дарлагдаж жигшин, ирээдүйн хойчийнхоо төлөө зовнин ирсэн нутгийн иргэд ихийг өгүүлэх нь дамжиггүй. Тэдний хэлсэн ярьсныг олон нийтэд хүргэх, төр засгийн өндөрлөгт уламжилна гэдэг нөхцөл байдлыг нүдээр үзэх шаардлагад бага боловч дөхсөн үйлдэл болно. Нутгийн ард иргэдээ төлөөлсөн тэд "Элгэн нутаг Сутай" нэртэй холбоо байгуулжээ. Холбоог Ховд аймгийн нутгийн зөвлөлийн гишүүн Н.Хүрэлсүх ахалсан байна. Ховд аймгийн Ярантын боомтоор 25 тн химийн бодис орж ирсэн байдаг. Тэр нь бараг хэрэглэгдсэн байх. Тиймээс хордсон гол мөрнөөс ундаалсан мал үхэж, иргэдийн биед тууралт үүсээд байгаа хэрэг. Дараа нь 84 тн мөн химийн бодис орж ирсэн нь мэдээлэгдсэн. Түүнээс дээж авч Улаанбаатарт олон улсын стандартыг хангана хэмээн сонгосон гурван лабораторид шинжлүүлснээр гарсан хариу нь улам их айдас дагуулж байгаа юм. Асар хүчтэй цианит тэргүүтэй химийн хорт бодисууд орж ирсэн төдийгүй гурван ч нэрийн бодис нь цианит мэтээс хорт нөлөөтэй болохыг тогтоожээ. Гэтэл Ховд аймгийн Засаг даргын захирамжаар тэдгээр бодис хилээр оруулж ирсэн зорилготой эздэдээ буцаад очсон. Одоогоор 75 гаруй тн нь л хадгалагдаж байгааг өчигдөр сэтгүүлчдэд хандсан нутгийнхан өгүүлсэн юм. Тэгэхээр 10 гаруй тн химийн бодис хаана байгаа нь гамшиг дагуулсан явдал. Яг л олон хүнийг үхүүлээд, хордуулаад байгаа метилийн спирттэй дүйх хор гэж бодоход л хангалттай шүү дээ. Үүгээр зогсохгүй үлдсэн 75 орчим тн химийн хороо хадгалж байгаа "Моэнко" компанийн үйлдэл гэдэг бол нүглийн нүдийг гурилаар хуурдгийн үлгэртэй адил. Сумын төвийн амьжиргаатайхан айлын аргалын амбаар шиг салхи жавар сийгэх газарт агуулж байгаа аж. Дээвэр нь хийсч ойчоод байдаг болохоор нь гэрийг дээсээр даруулсан шиг бүтцээр төмөр утас хэрэглэсэн байна гэнэ. Тэгээд хоёр талд нь хүнд жинтэй торх уяад орхисон байжээ. Химийн хорыг ашиглахаар төлөвлөсөн газар нь дархан цаазат Сутай хайрханы ай сав буюу ердөө 10 км-ийн зайтай газар шүү дээ. Энд 300 орчим хятад эр үүрлэсэн нь саяхан. Гэтэл аймгийн Засаг дарга нь гурван ч хятадын шаахайн мөр гараагүй хэмээн мэлзээд Төрийн ордонд алхаж явна гэсэн. Тэдгээр хятадууд 20 гаруй фургонд суугаад хил рүүгээ гарах гэж байхад нь 50 кг алт хураасан байна л даа. Таван кг биш шүү дээ. Тийм их алт хаачсан нь одоо тодорхойгүй болжээ. Өөрөөр хэлбэл, Хөшөөтийн уурхайг хятадуудад өгсөн, магадгүй тэндээсээ хувь авдаг төрийн түшээдийн гар хөл тус уурхайтай холбоотой бүх л газарт саадгүй хүрдгийн илрэл хэмээн нутгийнхан өгүүлж байна. Хөшөөтийн уурхай уг нь 70 гаруй ажилтантай хувьцаат компани болсон юм байна шүү дээ. Түүнийг нь И.Эрдэнэбаатар сайд очиж, дүүдээ өгсөн байдаг байна. Төрийн түшээгийн дүү сар гаруйхан хугацааны дараа хятадуудад арилжсан нь "Моэнко" компанийн мэдэлд очсон өнөөгийн дүр төрхийн эхлэл байж. Ер нь энэ үйл ажиллагааны ард МАХН-ын зүстэй төлөөлөгч У.Барсболд, УИХ-ын гишүүн Пүрэвдорж нар байгаа гэж нутгийнхан өгүүлж байна. Хувийн ашиг хонжооны төлөө нутгийн иргэдийн санал, нөлөөллийг үл тоон албан тушаалаа ашиглан байж Хөшөөтийн уурхайн өнөөгийн сувдаг шунахай эздийг "төрүүлсэн" хэмээн Хоролсүрэн хэмээх настай нэгэн өгүүлсэн. Химийн бодис манай улсад дөрвөн газраар буюу Сэлэнгэ, Сүхбаатарын хилийн хоёр боомт, Замын-Үүд, Буянт-Ухаагаар дамжиж орж ирэх ёстой байтал Ховдын Ярантаар 25 тн, дараа нь 84 тн химийн хорт бодис оруулж ирж байгаа нь хятадууд мөнөөх л ашиг сонирхол бүхий төрийн түшээд, авлигачдын нөмөр саравчинд байдгийг баталсан явдал гэж байлаа. Хөшөөтийн уурхайн нүүрсний чанар нь коксжсон буюу дээд зэргийнх. Нөөц, ач холбогдлоороо ч Таван толгойтой ч эн дүйх энэ ордыг улсын стратегийн ач холбогдолтой газруудын жагсаалтад оруулаагүйг нутгийнхан гайхаж байна. Тэгсэн хэр нь харь улсын хятадууд тэр ордод асар их ач холбогдол өгөөд, улсынхаа хил рүү хүртэл засмал зам тавих, төмөр замын сүлжээнд холбох, хөгжингүй хот тосгон босгох тухай яриад байдаг. Бүр зураг төслийг нь ч гаргасан байна гэнэ лээ. Тэр харийн хятадууд биш унаган нутаг ховдчууд, Монголын ард түмэн Хөшөөтийн уурхай, Сутай хайрханы хэвлий дэх баялгаас амсаж, жаргаж суух учиртай тул төр, засгийн зүгээс анхаарал хандуулж, стратегийн ач холбогдолтой газрын жагсаалтад багтаах ёстой гэсэн шаардлагыг "Элгэн нутаг Сутай" холбооныхон үйлджээ. Түүнийгээ төрийн гурван өндөрлөгт хүргэхээр зэхсэн байна. Ард түмний нэгээхэн хэсгийн эрх ашгийг тээсэн, ирээдүй хойчийнхоо төлөө нэгдсэн холбоо зорилгоо биелүүлэх хүртэл тэмцэхээр болжээ. 
Б.ХАЖИДМАА
