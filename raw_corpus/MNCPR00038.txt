" Монгол кино"-ны бүтээж буй Чингэсийн тухай кино зургадугаар сард бэлэн болно

Их Монгол улс голомтоо бадраасан найман зууны тэртээх үйл явдал өнөөдөр бидний омгорхол бахархал, хөөр баярын үндэс язгуур нь болоод байна. Төр засаг ч үүнд анхаарал хандуулж, Их Монгол улс байгуулагдсаны 800 жилийн ойг тэмдэглэн өнгөрүүлэх үндэсний комисс байгуулан олон арга хэмжээ зохион байгуулахаар төлөвлөж, хөрөнгө мөнгөний асуудлыг нь хэр чадлаараа шийдэж байна. Зарим ажил нь дундаа орчихсон, зарим ажил нь дөнгөж эхэлсэн, зарим нь бүр сураг төдий л байна. Дундаа орчихоод байгаа ажлын нэг нь " Монгол Кино" нэгтгэлийн бүтээн буй "Тулгар төрийн товчоон" ажлын нэр/ баримтат уран сайхны кино юм. 
Өнгөрсөн оны наймдугаар сард анх яригдаж, есдүгээр сард зураг авалтаа эхэлсэн энэ кинонд ерөнхий редактороор ажиллаж буйн хувьд үгээ хэлж, уг киног тойрсон үнэн худлын зааг ялгааг тодруулж өгөх нь чухал хэмээн үзэж үүнийг тэрлэв. 1." Нууц товЧоо"-ны нууц юу ӨгҮҮлнэ вэ? Уг киноны зохиолыг бичсэн зохиолч Н.Нагаанбуу "Нууц товчоо"-ны нууцыг олж харж, тайлж уншихдаа гаргууд эрдэмтэн судлаач гэдгийг түүний бичиж хэвлүүлсэн "Монголын гурвал онол", "Монголын түүх соёлын нэр томъёоны гаргалгаа", "Монголын он цаг тоолол" зэрэг номуудаар нь мэдэх юм. Бид Чингэс Чингэс, Их Монгол Их Монгол хэмээн хөөрцөглөвч тэрхүү Их Монголынхоо их суутнуудын нууцалж өвлүүлсэн их ухааныг задалж хэрэглэх талаар юутай бага анхаарна вэ гэсэн бодол түүний зохиолыг уншмагц төрсөн билээ. Их ойн дуулиан шуугиан "Монголын нууц товчоо"-ны тухай бидний уламжлалт ойлголтод суурилсан учраас монголчууд 1206 онд л анх удаа тулгар төртэй болсон юм шигээр хаа сайгүй яригдаж байна. 1206 онд Мөнх тэнгэрийн ивээлээр Их Монгол улс байгуулагдсан нь тохиолдлын хэрэг бус бөгөөд Хэрэйдийн Ван ханаас эхлээд Мэргидийн Тогтоа бэхи хүртэл овог аймгийн бүх л удирдагчид язгуур Монголын төрт ёсны уламжлалыг сэргээж, нэгдсэн улс байгуулахын төлөө өөр өөрийнхөөрөө тэмцсэн бөгөөд эцсийн ялагч, гарцаагүй лидер нь Тэмүжин болохыг түүхч, зохиолч Н. Нагаанбуу зохиолдоо онцолжээ. Их Монгол болоод Чингэс хааны түүх дэлхий нийтийн анхаарлыг татаж, гадаад дотоодын уран бүтээлчид энэ сэдвээр тайз дэлгэцийн олон арван бүтээл туурвиж буй энэ үед түүхийг түүхийрүүлж, үнэнийг мушгин гуйвуулах хандлага нэгд, мэдлэггүйгээс, хоёрт, зах зээлд бүтээгдэхүүнээ борлуулахын тулд адал явдал, этгээд гаж байдлын хойноос хөөцөлдөх явдал ихэссэнээс улбаалан хүчтэй илэрч байна. Тэр бүү хэл Чингэс европ хүн байсан, Монгол гэдэг чинь дундад зууны Оросын нэр, Батхаан бол Иван Калита, түүний ах Георгий Данилович нь Чингэс хаан мөн гэж Оросын А.Фоменко, Г.Носовский тэргүүтэй эрдэмтдийн "Шинэ он тоолол" -ынхон ичгүүргүй зүтгэж, 2002 онд Чингэс хааны мэндэлсний 840 жилийн ойг Хятад улс өргөн тэмдэглэж, Чингэс хааныг "Хятадын үндэсний баатар" хэмээн зарлаж Казахууд Чингэс хаан бол Монголтой ямар ч хамааралгүй, гарцаагүй хасаг хүн, ер нь Монгол гэж байгаагүй хэмээн хийрхэж байна. Шашин шүтлэгийн хувьд ч бодит үнэнийг илт гуйвуулан эртний монгол аймаг-Хэрэйдийн хан Тоорилыг загалмайтны шашинтан мэтээр сурталчилцгааж үүндээ "Монголын нууц товчоо"-г эш баримт болгоцгоож байна. Гэтэл "Монголын нууц товчоо"-ны нийт 282 зүйлийн 46-д нь Ван хан Тоорилын талаар өгүүлдэг ч түүнийг загалмай шүтлэгтэй байсан тухай нэг ч удаа дурдаагүй билээ. Тэр бүү хэл түүний хүү Нялха Сэнгүмийн нэр нь Нялха бөгөөд Сэнгүм нь жанжин гэсэн цол атал нялх балчир Сэнгүм гэх утгаар ярьж бичих нь олон тохиолдож байна. Ийнхүү төөрөлдөн будилцгааж байх зуур язгуур Монголын түүхийг сэргээж тодотгох үйлсэд ахиц гарч, Хүннү гүрний дөрөвхөн хааны нэрнээс цаашгүй байсан судлаачид шинэ шинэ эх сурвалжтай танилцацгааж байна. Өвөр Монголын судлаач Чандмань, Тэнгис нар "8000 оны тэртээх монгол хэлтдийн түүхийн мөрдлөг" гэсэн бүтээл хийсэн нь олны анхаарлыг татаж эхэллээ. Алдарт Геродот "Дэлхийн түүх" хэмээх есөн дэвтэр бүтээлдээ урт дээлтэй, урвасан хошоортой гуталтай, моринд эрэмгий, жаварт өлчир монголчуудын тухай өгүүлсэн байдгийг манай уншигчдаас мэдэх нэг нь мэднэ. МЭӨ III зуунд Грек Ромын анхдугаар дайн хэмээх нүсэр том байлдаан болоход нэг талд нь 19, нөгөө талд нь 31 монгол овог тулалдаж явсан баримт ч бидний түүхийг урагшлуулж байна. Тэр бүү хэл мөнөөх алдарт шумер, скифтүүд маань монголчууд болох тухай барим тавим баримт сөхөгдөх янзтай. Ийнхүү монгол түмний түүх христийн тооллоос урагш 6000 жилээр ахих болсон нь биднээс түүхийн шинэ сэтгэлгээ, уран бүтээлийн шинэ хандлагыг шаардаж байна. Тэгэхээр Их Монгол улс байгуулагдаж Чингэс хаан дэлхийн түүхийг өөрчилж эхэлсэн цаг үеийн түүхийг киноны хэлээр хамгийн оновчтой илэрхийлэх хэлбэр нь баримтат уран сайхны төрөл гэдгийг өгүүлэх нь илүүц биз ээ. "Тулгар төрийн товчоон" баримтат уран сайхны кино нь "Монголын нууц товчоо"-ны нууцаас өгүүлээд зогсохгүй эрт болоод эдүгээ цагийн эрхэм мэргэдийн эндүүрлийг арилгагч толь болсон сайн бүтээл болох учиртайг зохиолч, найруулагч, киноны нийт уран бүтээлчид сайтар ойлгож байгаа билээ. 2. Киноны ажлын явц ямар байна вэ? Түүхт ойд зориулсан баримтат уран сайхны кино хийх тендерт ялсан "Монгол кино" нэгтгэл өнөөдөр төлөвлөсөн зургийнхаа 70 орчим хувийг аваад байна. "Хааны сүүлчийн хатан", "Удам" зэрэг уран сайхны кино найруулж, түүхэн сэдвээр гаршаад буй кино найруулагч Ж.Солонгын найруулж буй уг кинонд Монгол Улсын ардын жүжигчин А.Очирбат (Дай сэцэн), П.Цэрэндагва (Тоорил хан) Д.Мэндбаяр (Хуагчин эмгэн), Гавъяат жүжигчин Б.Дамчаа (тэнгэрийн зайран), Б.Жаргалсайхан (Чингэс хаан), жүжигчин Ц. Төмөрхуяг (Жамуха), Дамдин (Дайр Үсүн) зэрэг тайз дэлгэцийн алдартнууд гол дүр бүтээж байгаа билээ. Нялх балчир Тэмүжин эцгээсээ хагацаж буй үеэс 1206 онд Их Монгол улсын хаанд өргөмжлөгдөх хүртэлх түүхийн зурвас үеийг дүрслэн үзүүлэх уг кинонд дуучин Цогтсайхан, мисс Содтуяа зэрэг алдартнууд ч бас түүхэн дүр бүтээж байна. 2005 оны намар Төв аймгийн Эрдэнэ сумын нутаг Морин даваанд зураг авах үед Монгол киноны түүхэнд анх удаа 20 ханатай өргөө босгосон нь бас нэгэн содон үзүүлэлт болон үлджээ. Чингэс хааны сэдвээр хийсэн анхны баримтат уран сайхны кино болох BBC-ийн кино одоогоос хоёр жилийн өмнө хоёр сая еврогоор бүтсэн бөгөөд өнөөдөр Европын 50 сая үзэгчдэд хүрээд байгаа нь уг сэдэв хичнээн сонирхолтой, ач холбогдолтойг нотлон харуулж байгаа юм. Тэгвэл " Монгол кино" нэгтгэл Чингэс хааны тухай кино хийхдээ дээрх киноны сул талуудыг аль болох давтахгүйг хичээж байна. Тухайлбал жүжигчдийн хувцас хэрэглээ, дүрүүдийн үг яриа, жүжигчдийн тоглолт, олны хэсэг, газар орон, цаг улирлын байдал зэрэгт нилээд анхаарч "Монголын нууц товчоо"-ны гол гол зангилаа үйл явдлуудыг уран сайхны аргаар мэргэжлийн өндөр түвшинд дүрслэн үзүүлэхийг зорьж байна. Их Монгол улс байгуулагдсаны 800 жилийн ойг тэмдэглэн өнгөрүүлэх Үндэсний хороо 2005 оны намар киноны зураг авалт эхлэхэд санхүүжилтийн 30 хувийг өгөөд нэмж өгөх мөнгөгүй болсон нь ажлын явцад сөргөөр нөлөөлж, өр зээл тавих, хуруу хумсаа хуйхлахад хүргэснийг онцлон хэлүүштэй. Киноны ажил гэдэг нэгэнт уран бүтээлийн баг бүрдүүлж, мотор дуугарсан л бол зогсож болдоггүй, хоног хугацаа сунжрах тусам алдагдал чирэгдэл нь ихэсч байдаг, хэн нэгний буруутай үйлдэл алдаа онооноос бүхэл бүтэн баг, хамт олны ажил үйлс хамаарч байдаг ярвигтай алба гэдгийг төр засгийн эрхэм түшмэд ойлгохгүйн улмаас ийнхүү санхүүжилт саатаж, оны босгонд тулсан нь хар хорын сэтгэлтэй хүмүүст "Монгол кино"-ны удирдлага баахан мөнгө идчихээд юу ч хийхгүй байгаа гэсэн "хар PR" хийх боломж олгосныг ч бас хэлүүштэй. Гэвч энэ зуур киноны ажил тасраагүй бөгөөд дотор зураг авалтанд бэлтгэх, хувцас хэрэглэлээ засах шинэчлэх, өвлийн байгальд зураг авах, нэгэнт авсан дүрсүүдээ эвлүүлэх зэргээр амсхийх чөлөөгүй байгааг гагцхүү халуун тогоонд нь байгаа хүн л мэдэх билээ. Өнгөрсөн хугацаанд авсан нийт зураг нь л гэхэд 40 цагийнх гээд бодохоор хэр цаг хугацаа хөлс хүч гаргасныг мэргэжлийн хүмүүс эрх биш гадарлах болохоор юу ч хийгээгүй гэж цуурхахад нь гайхаж сууна. Тэгээд ч хувийн студийн кино биш төр засгийн төлөвлөгөөт ажил юм хойно дуулиан үүсгэж цээж дэлдэх хэрэг юун хэмээн үүрэгт ажлаа гүйцэлдүүлэхээр чимээгүйхэн зүтгэж яваа уран бүтээлийн багийг элдвээр муулахын утга учрыг ойлгохгүй л байна. Угаасаа энэ оны зургадугаар сарын сүүлч гэхэд "Тулгар төрийн товчоон" баримтат уран сайхны кино бэлэн болно. Тэр цагт үзэгчид мэргэн оюунаараа тунгаан шүүнэ биз ээ. Б.ГАЛААРИД 
