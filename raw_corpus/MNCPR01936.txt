Циркчин гэр бүл

Бүгдээрээ циркт ажилтай, энэ "Их өргөө"-тэй амьдралаа холбож, үргэлж циркийн урлагаар амьсгалдаг жирийн нэгэн гэр бүлийн эзэгтэй Л.Дашдуламтай хөөрөлдлөө. Одоогоос 40-өөд жилийн өмнө 18-хан настайдаа хот газар бараадсан тэрбээр туулж, өнгөрүүлсэн амьдрал хийгээд "Циркчин гэр бүл"-ийнхээ талаар хуучилсан юм.
Аравдугаар ангиа төгсөж сурагчийн ширээнээс салсан Л.Дашдуламд тухайн үед төрөлх Булган нутгаасаа гарч, шинээр байгуулагдаж буй циркт ажиллах боломж гарчээ. Багын хуульч мэргэжилтэй болохыг мөрөөддөг байсан тэр ажлынхаа гарааг эгэл жирийн үйлчлэгчээр эхэлсэн түүхтэй. Гэвч өдгөө нас сүүдэр 80 шүргэсэн үйлд уран ээж Цэрэнгээс сурсан бүхэн нь түүнд "хөлөө" олоход нь тусалжээ. Тун удалгүй гадаад, дотоодод оёдолчин мэргэжлээр суралцсан тэр өдгөө Монголын циркийн мастер оёдолчин. Тэгээд ч циркийн оёдолчин гэсэн тодотголтой. "Ийм нэр бүхий тодотголыг оёдолчин хүн бүр зүүгээд байдаггүй" хэмээн тэр өөрөөрөө бахархана. Циркийн амьтад Дашдуламын оёсон дээлээр гангарах дуртай Циркийн урлагийн урагддаггүй, шатдаггүй хувцас бүхэн Л.Дашдуламын гараас гардаг. Хувцас бурхан бие чөтгөр гэдэг урмын үгээр түүнийг үе үеийн циркчид мялааж байжээ. Дэлхийд айргийн тавд багтдаг Монголын циркийнхний хувцаслалтын өнгө төрхийг өнөөг хүртэл тодорхойлж яваа гэхэд хилсдэхгүй. Тэр бүү хэл, сургуультай баавгай, чоно, нохой, тэмээ, морь ч түүний оёсон дээл, даашинзаар гоёх тавилантай төрсөн нь тэр. Тоглолтод оролцох тоолонд тэд Дашдуламын оёдлын өрөөг бараадаж, биеийн хэмжээ өгөх жишээтэй. Түүнтэй амьтан сургагчийн адил хэдийнэ танил болчихсон тул эвгүй аашилна гэж үгүй. Харин ч дуртай. Амьтад хүн адил хэлж, зааварлахгүй ч оёдолчны оёсон дээл, нөмрөгөөр гоёчихоод хүүхэд адил хөөрөөд л сүйд болдог гэсэн. Мөн циркийн манежид заалгасан, сурснаа ер алдалгүй эхнээс нь дуустал хийж гүйцэтгэнэ. Харин тоглолт дуусаад шинэхэн хувцсаа тайлах дургүй хүүхэд шиг аашлаад л хувцсаа дурамжхан тайлж, амралтын өрөөндөө тухалдаг юм билээ. Хүссэн мэргэжлээ эзэмшсэн ч хүлээсэн үүргээ хаяж чадаагүй Ийнхүү ажиллахын хажуугаар Дашдулам хуульч болжээ. Хэдийгээр энэ мэргэжил түүний багын мөрөөдөл ч тэр циркийн оёдолчноо орхиогүй гэнэ. Өөрөөр хэлбэл, хүссэн мэргэжлээ эзэмшсэн ч хүлээсэн үүргээ хаяж чадаагүй хэрэг. Тэгээд ч гэр бүлээрээ цирктэй амьдралаа холбосон нь нөлөөлсөн гэнэ. Гавьяат жүжигчин Ж.Жанчивдоржтой гэр бүл болж хоёр охин төрүүлжээ. Гавьяатыг олон жил циркийн манежид тэнцвэрийн төрлийн болон тэмээтэй акробатын үзүүлбэрүүдийг "амилуулж" байсныг уншигчид санаж буй биз ээ. Гэр бүлийн хоёр циркийн "халуун тогооноос хоол амталж" амралтын өдрөө ч тэнд өнгөрүүлдэг байж. Нэг мэдэхэд охид нь ч цирктэй нөхөрлөх болсон байв. Том охин Бямбажав багадаа ардын жүжигчин, төрийн соёрхолт Цэнд-Аюушт шавилж уран нугараач болохоор шийдчихсэнээ аав ээждээ хэлсэн гэдэг. Тэд ч зөвшөөрчээ. Тун удалгүй нэг гэр бүлийн хоёр Чехэд ажиллах томилолт аваад 3-4 сарын дараа ирэхэд эгч нь дүү Бямбасүрэнг мөн л нугараач болгохоор уруу татсан байж. Ингэж л тэднийх гэр бүлийн циркчид гэсэн нэр зүүсэн түүхтэй. Одоо ээж, хоёр охин нь Монгол Улсын соёлын тэргүүний ажилтан цол тэмдэгтэй. Энд дуулгахад, Дашдулам гуай "Камертон" хамтлагийн дуучин Болд, Эба нарын хадам ээж юм. Монголын хамгийн анхны "boy" хамтлаг болох "Камертон" хамтлагийн үнэнч фенүүдийнх нь нэг. Тэрээр хүргэнүүдийнхээ бүх дуунуудыг сонсох дуртай. Тэр бүү хэл, тэдний шинэ тоглолт бүрийг алгасалгүй үзэж хувийн зүгээс дүгнэлт өгнө. Энэ хамтлагийн тухай ямар нэгэн таагүй мэдээллийг хэвлэл мэдээллээс сонссон даруйдаа сэтгэлээр нэлээд унадаг гэнэ билээ. Ийн хуучилж байхдаа хүргэн хүү нараараа бахархаж явдгаа хэлсэн. Мөн "хоёр охинтой байснаа одоо гурван охин гурван хүүтэй боллоо" гэв. Дуучин Б.Эрдэнэбат том, харин Б.Болд бага хүргэн нь Эба хүүтэй, Болд охинтой гэсэн. Дуучин Б.Болдын фенүүдэд дуулгахад тэрээр удахгүй бүл нэмэх сурагтай. Одоогоор тус хамтлагийнхан Наран улсыг зорьжээ. Тэд Японд тоглолтоо хийж долоо хоногийн дараа эх орондоо ирэх гэнэ. Гадаадын олон оронд тоглолтоо хийх хүргэнүүд нь ирэх тоолонд хадам ээждээ бэлэгтэй ирдэг гэсэн. Нэгэнтээ Эба Сингапураас ирэхдээ цагаан алттай бугуйн цаг бэлэглэж байсан бол Болд гар утас өгчээ. Ер нь Б.Болд хадмууддаа гар утас бэлэглэх хоббитой гэсэн. Ийн Жанчивдорж гавьяатынх гэр бүлээрээ циркт ажилтай төдийгүй хүргэн хүү, худууд нь ч урлагийн хүмүүс. Тухайлбал, Эбагийн аав Хөгжим бүжгийн сургуульд морин хуурын багш. Болд морин хуурч Жамъян гуайн ач. Ээж нь дуурийн дуучин Цэцгээ. Энэ мэтчилэнгээр дурдаад байвал энэ гэр бүлийнхний удамд урлагаар амьсгалдаг хүн олон бий. Тэдний нэг нь гавьяат бүжигчин Б.Саранчимэг юм. Циркийн энэ гэр бүл Швейцарь, Герман, Голланд гээд дэлхийн олон оронд тоглолтоо хийж байжээ. Энэ бүхэнд Дашдулам гуай гараа гаргаж тоглолтын хувцас оёж тун завгүй ажиллана. Цирк дээрээ мастер оёдолчин, гэр бүлээрээ гадаадад аялан тогловол менежер, хувьдаа хуульч мэргэжилтэй эгэл жирийн энэ эмэгтэй ийнхүү Монголын циркийн урлагт өөрийн хувь нэмрээ оруулсаар явна. 
Чапаевын Анна
