Агаарын бохирдлоос гарах ажил алхмаар урагшиллаа

Улаанбаатар хотын ерөнхий менежер Г.Мөнхбаяр манай сурвалжлагчийн асуултад хариулж байна. 
-Сүүлийн үед шахмал түлшний талаар нэлээд их ярих боллоо. Энэ талаархи мэдээллүүдийг уншигчдадаа хүргэх гэсэн юм. Хүйтний улирал ч эхэлчихлээ?
-Одоо Улаанбаатар хотод шахмал түлшний 20 үйлдвэр байгаа шүү дээ. Хэрэглэгчид сайн мэдэж байгаа. Энэ 20 үйлдвэр юу хийж байгааг би танд товч тайлбарлахыг хичээе. Эхний ээлжинд тус үйлдвэрүүд нүүрсийг ямар нэгэн химийн элементтэй холиод шахмал түлш боловсруулах зорилгоор өөрсдийнхөө хөрөнгө оруулалтыг оруулж ирээд ажиллаж байгаа. Үндсэндээ эд нар чинь гурав дахь жилдээ ажиллаж байгаа юм. Энэ хугацаанд үйлдвэрүүд ч туршлага сууж байна. Гаргасан бүтээгдэхүүнийг нь ч хэрэглэгчид зааглаж, ялгадаг болж эхэлж байна. Хүмүүст хамгийн энгийн жишээн дээр тайлбарлаж ойлгуулахад нүүрс бол яг ноолууртай адилхан зүйл. Ноолуурыг түүхийгээр нь гадагшаа гаргахаар гаднынхан хямдхан авдаг тийм үү. Тэгээд тэнд очоод бүтээгдэхүүн болоод явчихаараа аягүй сайн бүтээгдэхүүн болоод явчихдаг шүү дээ. Ерөөсөө л үүнтэй адилхан. Үйлдвэрүүдийн өөрсдийнх нь техник технологийн хүчин чадлаас хамаараад бүтээгдэхүүн сайн гардаг. Хэрэглэгчид хараад энэ "Говь"-ийн бүтээгдэхүүн байна. Энэ "Буян"-гийн бүтээгдэхүүн байна, харин энэ бол сүүлд гарч ирж байгаа гар үйлдвэрийн ноолуур байна гээд хүн болгон гаднаас нь ялгаж таниад авдаг шиг нүүрсийг хэрэглэгчид ямар үйлдвэрийн, юутай хольж гаргаж ирсэн, чанар нь ямар шахмал түлш байна гээд таньдаг болж ирж байгаа. Энэ бол үнэндээ маш том алхам. Хотын зүгээс яг энэ салбарт ажиллаж байгаа мэргэжлийн байгууллагууд дээр ямар нэгэн цензур тавихгүй байгаа. Угаасаа аливаа технологи тэгж л ирдэг түүхтэй. Үйлдвэр байгуулаад, бүтээгдэхүүнээ гаргаад, түүнийгээ улам сайжруулж бүтээгдэхүүнээ борлуулахын тулд тухайн үйлдвэрлэгчид өөрсдөө хөрөнгөө гаргаад оруулж ирсэн технологи шүү дээ. Төр үүнийг нь дэмжээд, эндээ анхаармаар байна, энэ шат дамжлага дээрээ анхаар гээд л явчих хэрэгтэй. Өөр элдэв садаа өмнө нь босгож ирж болохгүй. Энэ хөгжил яг шахмал түлшний үйлдвэрлэл дээр харагдаж байгаа байхгүй юу. Гурван үйлдвэр анх оруулж ирж байсан тоног төхөөрөмжөө халаад шинээр оруулж ирсэн үйлдвэрийнхээ анхны бүтээгдэхүүнээ сая гаргаж туршилт хийлээ. Үзүүлэх сургалт маягаар гэр хорооллын айлууд дунд сургалт явуулж туршсан. Гэхдээ тэр нь бол нүүрсээр биш модоор шахмал түлш хийдэг үйлдвэр байсан. Нүүрстэй харьцуулахад хамаагүй давуу талууд байна. Үнс нурам бага, илч сайн гэх мэт хэрэглэгчид ам сайтай л байна лээ. -Аль компанийн бүтээгдэхүүнийг туршсан юм бэ? -Сая энэ сарын 7-ны өдөр тэр туршилтыг хийсэн. "Хялгант" ХХК-ийн үйлдвэрлэсэн модны үртэс ашиглаж хийсэн шахмал түлш л дээ. Нүүрсээр хийсэн шахмал түлшнээс илүү байна гэж хэрэглэгчид ярьж байгаа. Гэхдээ манай улсын модны нөөц ямар байгаа билээ гэдгийг мартаж болохгүй л дээ. -Нүүрсийг зах зээл дээрээс түүхий эдээр нь хэрэглэх, шахмал түлш хэрэглэх хоёрын хооронд үнийн ямар зөрүү байна вэ? -Өвөлдөө гэр хороололд амьдарч байгаа нэг айл үндсэндээ таван тонн нүүрс хэрэглэдэг. Налайхынх уу, Багануурынх уу гэдгээсээ хамаараад 150-190 орчим мянган төгрөгийн хооронд иргэд авч байгаа. Бүр жижиглээд ярих юм бол нэг шуудай нүүрс 700-1200 төгрөг байгаа. Хүйтний оргил үедээ 1500 хүрдэг. Шахмал түлш бол нэг шуудай нүүрстэй харьцуулж үзэхэд үнэ нь 1000 дотор гарч байгаа байхгүй юу. Мэдээж гараад ирчихсэн шахмал түлш маань үйлдвэрлэлийнхээ техник технологиос шалтгаалаад янз бүр гарч байгаа. Заримын нь хоёр давхарлаж түлдэг бол заримыг нь гурав давхарлаж түлж байж гэр халж байна ч гэдэг юм уу. Цай тэдэн минутад буцалж байна. Хоол тэдэн минутад болж байна ч гэдэг юм уу ийм үзүүлэлтүүдийг хэдийнэ хэрэглэгчид ярьж эхэлсэн. -Та нар алхам хийж л байна. Гэвч энэ маань агаарын бохирдлыг бууруулах төгс арга мөн үү? -Мэдээж агаарын бохирдлыг бууруулах үндсэн арга мөн үү гэвэл бас биш. Энэ чиглэлийн үйл ажиллагаа явуулж байгаа үйлдвэрүүд жилээс жилд технологио хөгжүүлж явах ёстой. Бид энэ асуудлуудыг хувийн хэвшлийн хөрөнгө оруулалттайгаар урагшлуулахын зэрэгцээ төрийн зүгээс том бодлого явуулах нь зөв юм аа гэдгийг олон газар ярьж байгаа. Нэг үеэ бодвол энэ асуудлыг ярихаар ойлгодоггүй, сонирхдоггүй, мэддэггүй хүмүүс байхгүй болсон байна. Энэ уур амьсгал мэдээж бидний үйл ажиллагаанд хэрэгтэй. Хот өөрийнхөө орлогоос улсын төсөвт жилдээ 14 тэрбум төгрөг төвлөрүүлж өгдөг юм. Тэгэхээр нэгэнт улсын төсвийн өмнө хот үүрэг хүлээж байгаа юм чинь эргээд ийм томоохон асуудал дээр дэмжлэг үзүүлээч ээ. Тэр дундаа дэд бүтцийн хөрөнгө оруулалтаар дэмжээч ээ, энэ чиглэлээр тодорхой алхам хийж байгаа хувийн хэвшлүүдээ дэмжээч ээ гэдэг асуудлыг тавьж 500 сая төгрөгийг шийдүүлж авсан. 500 сая төгрөгийг юунд ашиглах юм гэхээр одоо явж байгаа энэ технологиор биш ерөөсөө нүүрсийг өндөр температурт боловсруулаад бүрэн буюу хагас коксжсон бүтээгдэхүүн гаргаж ирэх тэр технологийн дэвшилд л зориулах юм. Ийм үйлдвэр байгуулсан хувь хүн, пүүс, компаниудыг дэмжинэ гэсэн үндсэн зорилгоор тэр 500 сая төгрөгийг улсын төсөвт суулгаад тендер зарласан. Тендер зарлахад гурван компани санал ирүүлсэн. Нэг нь "ТЭЦ-II"-ын дэргэдэх хамтарсан үйлдвэр байгуулах шугамаар шийдэх, нөгөөдөх нь Багануур өөрийнхөө уурхайн дэргэд ийм үйлдвэр байгуулах, гурав дахь нь цэвэр хувийн компани дангаараа одоо байгаа туршлага дээрээ тулгуурлаад үйлдвэр байгуулна гэсэн ийм саналууд ирсэн. Бид судалж үзээд хамгийн бага үнийн санал ирүүлсэн компанийг сонгосон. -Багадаа ямар үнэ юм? -5,7 тэрбум байсан байх. -Багануурын компани юм уу? -Үгүй. Улаанбаатарын компани. Улаанбаатараас 150 км-т өөрийн гэсэн нүүрсний ордтой. Бүх хайгуулынхаа зардлыг өөрөөсөө гаргаад, бусад бүх асуудлуудаа шийдчихсэн ийм компани байгаа. Хоёрдугаарт, өөртөө байгаа нүүрсээ гадаадад гаргаад туршчихсан. Манай энэ нүүрсний чанар нь ямар юм. Хичнээн температурт боловсруулж болох юм. Шахмал түлш гаргахад болох юм уу, чанарын ямар баталгаа өгч чадах юм бүгдийг хийчихсэн. Энэ компани 2006 оны долдугаар сард анхныхаа бүтээгдэхүүнийг туршсан. Жинхэнэ коксжсон бүтээгдэхүүнийг шүү дээ. Энэ бол яг жинхэнэ өндөр технологийн шаардлага хангасан бүтээгдэхүүн. Гэхдээ бид зөвхөн үүгээр бас бүх асуудлыг хаачихна гэж үзэхгүй байгаа. Хүчин чадал нь Улаанбаатар хотын гэр хорооллын жилийн хэрэгцээний зөвхөн 30 хувийг хангана. Цаана нь ахиад асуудал хүлээж байгаа. Бусад аж ахуйн нэгжүүд, гадаадын компаниуд энэ асуудал дээр хөрөнгө оруулалт хийх боломж нээлттэй байгаа. Энэ асуудлыг гаргаж тавихаар ямар арга замаар шийдэх вэ гэдэг асуулт гарч ирнэ. Энэ асуултын хариуд бид мастер төлөвлөгөө гэдэг зүйлийг боловсруулж гаргаж ирж байна. Тэр мастер төлөвлөгөөгөө гадна дотны хөрөнгө оруулагчдын өмнө тавьж хөрөнгө оруулалтыг олох ёстой. Гэр хорооллын утааг зөвхөн бүтэн юм уу хагас коксжсон шахмал түлшээр шийдчихнээ, ингээд утаанаас салчихна гэж явцуурахгүй. Аль болохоор дэд бүтцийг бий болгож байж, дэд бүтэц дээр тулгуур хөрөнгө оруулалт хийж байж энэ утаанаас салах бодлогыг явуулах ёстой. Тэр утгаараа бид Улаанбаатар хотын нутаг дэвсгэр дээр утаа гаргаж байгаа объектуудтай зууралдахаас өөр аргагүй. Тэрний нэг нь сургууль цэцэрлэгүүдийг халааж байгаа хувийн жижиг уурын зуухнууд. Хувийн уурын зуухнууд үнэхээр өөрсдийнхөө хүчээр хөрөнгө оруулалт хийж чадахгүй байгаа. Ийм нөхцөлд ямар шууд хаалтай биш эхний ээлжинд "Та нар нүүрсийг түүхийгээр нь биш боловсруулсан утаагүй түлш хэрэглэ" гэж хатуу шаардаж байгаа. Хоёрдугаарт, жилд түлж байгаа нүүрснийхээ хэмжээг багасга гэж шаардаж байгаа. Үүний улмаас аргагүйн эрхэнд шахмал түлш рүү орохоос өөр аргагүй байдалд орж байгаа л даа. Нэг уурын зуух 2000-4000 тонн нүүрс түлж байгаа байхгүй юу. Энэ байдал үнэхээр утаажилтад өндөр үүрэг гүйцэтгэж байгаа. 2000 тонн нүүрс түлж байгаа уурын зуухыг 1000 тонныг түл, 4000 тонныг шатааж байгаа зуухыг 2000 болго гэж хатуу шаардлага тавихаас өөр аргагүй болж байна. Өөрсдөө ч ойлгоод техник технологио шинэчлэх арга замыг хайж эхэлж байгаа. -Танай мэдэлд бас баахан уурын зуухнууд байдаг биз дээ? -Хотын өөрийн харьяа уурын зуухнууд байгаа. Эднийгээ бид ерөөсөө татан буулгая, төвлөрсөн дулаанд холбоё гэсэн бодлого барьж байгаа. Эхний ээлжинд УИХ-аас баталсан таван тэрбум дотор бид ханын материалын байруудыг шийдүүлсэн. Одоо тэнд уурын зуух ажиллахгүй байгаа. Энэ жил яг үүнтэй адилхан 065 дугаар цэргийн ангийн уурын зуухыг татан буулгаад төвлөрсөн дулаанд холбох ажлыг хэдийгээр хөрөнгө мөнгөний гачаал байгаа ч хот өөрийнхөө хөрөнгөөр шийдэж байгаа. Эдгээр ажлуудыг бид цаашид үргэлжлүүлнэ. Хот өөрийн харьяа уурын зуухуудыг бол ингэж цөөлнө. Хувийн уурын зуухнуудад бол дээрх шаардлагыг тавьж байгаа. Ямар өмчинд нь халдалтай биш. Тэгэхээр технологийн өндөр шаардлага л тавина. Хот дотор барилга их баригдаж байгаа. Гадаад дотоодын ирсэн улсууд ч энд тэндгүй кран зоолттой барилга барьцгааж байна. Хот чинь хөгжиж байна гэдэг. Жилийн дөрвөн улирал барьж байгаа л даа. Гэвч барилга болгоны дэргэд манаач суулгаад нүүрс түлүүлээд байгаа. Маргаашнаас бид хот дотор барилга барьж байгаа компаниудыг урьж уулзана. Энэ байдлыг зогсооно. Цахилгаанаар, хийгээр л халаа. Бид хотын төвд нүүрс түлүүлэхгүй гэх шаардлагыг хатуу тавина. -Түрүүн та Мастер төлөвлөгөөн дээр ажиллаж байгаа гэж ярьсан. Энэ ажил тань ямар хувьтай явж байгаа юм бэ? -Мастер төлөвлөгөөг боловсруулах ажилд бид хугацаа зарсан. Эхний ээлжинд бид хэлэлцүүлэг явуулсан. Ямар хүмүүс хамрагдаж байна гэхээр эхний ээлжинд нөгөө шахмал түлш боловсруулж байгаа үйлдвэрүүдийн эзэд орж байгаа. Социализмын үед нүүрсний чиглэлээр судалгаа хийж байсан бүх эрдэмтдийг татаж оролцуулж байгаа. Олон нийтийн байгууллагуудыг оруулж байгаа. Байгаль орчны яам, Түлш эрчим хүчний яам орж байгаа, хотын захиргаа орж байгаа. Бусад газруудыг харж байхад мастер төлөвлөгөөгөө боловсруулуулна гээд гаднын баахан мэргэжилтнүүдийг аваад ирдэг. Нөгөөдүүл монголын амьдралаас тасархай юм хийчихээд нэг цаас өгөөд баахан мөнгийг нь аваад явчихдаг. Бид бол тэгэхгүй. Бидэнд өөрсдөө боловсруулчих бололцоо байна. Монголдоо байгаа оюуны нөөцөө ашиглая. Өөрсдийн эрдэмтдээ оролцуулъя, мэргэжлийн байгууллагуудаа түшиглэе гээд хийгээд явж байгаа. Энэ ондоо багтааж Засгийн газраар батлуулна. Мастер төлөвлөгөөтэй болно гэдэг бол асар том давуу талтай боллоо гэсэн үг. Гадаад, дотоодын хөрөнгө оруулагчидтай уулзахад ерөөсөө мастер төлөвлөгөөг чинь үзье л гэдэг. Ямар нэгэн төсөл хэрэгжүүлэхэд заавал мастер төлөвлөгөө шаардагдаж байгаа. Ажил ингээд явж байна. Одоо төрийн зүгээс жаахан анхаарал тавиад өгвөл хүндрэлтэй асуудлуудынхаа ард гарч болох байх гэж бид найдаж байгаа. -Хотын нийт утаанд хийсэн судалгаа бий биз дээ. Ихэнх хувь нь гэр хороолол байдаг уу? -Улаанбаатар хот жилд нийт 4.7 сая тонн нүүрс шатаадаг. Үүнээс цахилгаан станцууд 66 хувь, гэр хороолол 13 хувь, нам даралтын 370 зуух 21 хувь шатаадаг. Энэ гарч байгаа утааны 90 хувийг гэр хороолол, долоон хувийг станц, гурван хувийг автомашин гаргаж байгаа гэсэн статистик гарсан. -Манайд дөнгөж үйл ажиллагаагаа эхлүүлж ядан байгаа тэр шахмал түлшний үйлдвэрүүд бүрэн хүчин чадлаараа ажиллалаа гэхэд нийтдээ хэдэн өрхийг түлшээр хангах юм бэ? -Эдгээр үйлдвэрүүд бүтэн хүчин чадлаар ажиллавал 10000 өрхийг түлшээр хангах бололцоотой. 2006 онд шинээр шахмал түлшний үйлдвэр байгуулсан компаниуд түлшний илчлэг болон утаа бага ялгаруулах тал дээр ихээхэн анхаарч ажиллаж байгаа. Шахмал түлшний асалт, утаа бага гаргах зориулалтын химийн бодис нэмэн үйлдвэрлэлээ явуулж байна. 
Б.Ганчимэг
