Хиймэл дагуулын зургаар тэр хэргийг илрүүлнэ гэдэг боломжгүй зүйл

Төр, нийгмийн нэрт зүтгэлтэн Зориг агсны амь насыг хөнөөсөн хэрэг өнөө хэр илрээгүй байна. Энэ хэргийг илрүүлэхэд тусламж үзүүлээч гэж манай талаас Олон улсын Парламентын холбоонд хүсэлт гаргаад байгаа бөгөөд энэ хүрээнд хэрэг гарсан өдрийн хиймэл дагуулын бичлэгийг ашиглуулахыг хүссэн байна. 
Хэрэв тухайн өдрийн хиймэл дагуулын бичлэг байвал гэмт хэрэгтнүүдийг илрүүлэхэд нэлээд тус дөхөм болно гэж үзэж байгаа аж. Үнэхээр хиймэл дагуулын бичлэг гэмт хэргийг илрүүлэхэд тус дөхөм болж чадах эсэх талаар бид мэргэжлийн эрдэмтнээс тодруулсан юм. Энэ удаа ШУА-ийн Информатикийн хүрээлэнгийн Геоинформатикийн салбарын эрхлэгч, шинжлэх ухааны доктор Д.Амарсайхан бидний асуултад хариулж байна. 
-Манай талаас Олон улсын Парламентын холбоонд тавьсан хүсэлтэд АНУ-ын хиймэл дагуулын станцын 1998 оны аравдугаар сарын 2-нд авсан зургийг өгөөч гэсэн байгаа. Хэрэв тэр үед авсан зураг байвал гэмт хэргийг илрүүлэхэд тус нэмэр болно гэж үзэж байгаа юм. Үнэхээр энэ боломжтой зүйл үү? -Орчин үеийн зайнаас тандах судалгаа, геоинформатикийн янз бүрийн аргуудыг нийлмэл байдлаар яг өнөөгийн түвшинд ашиглана гэвэл тодорхой хэмжээгээр боломжтой зүйл. Харин 1998 оны хэргийг илрүүлнэ гэвэл явуургүй зүйл гэж бодож байна. Яагаад гэвэл 1998 онд буюу тэр хэрэг гарсан үед орчин үеийн өндөр нарийвчлалтай дагуулууд байгаагүй. Орчин үед тийм дагуулууд бий болсон ч гэсэн айлын гэрт болж байгаа үйл явдлын зураглал хийгээд байж байдаг хиймэл дагуул гэж байхгүй. Ер нь хиймэл дагуул гэдэг маань юу вэ гэхээр дэлхий орчмыг сансрын тодорхой өндрөөс буюу 200-гаас дээш км өндрөөс тодорхой цаг хугацааны давтамжтайгаар зураглана гэсэн үг. Хиймэл дагуул бүр өөр өөрийн гэсэн спектр, орон зай, цаг хугацааны шинж чанартай. Энэ онцлогоос хамаараад тухайн газар нутгийг хэд хоногт нэг удаа зураглаж байгаа нь харилцан адилгүй байдаг. Тухайлбал орчин үеийн хамгийн өндөр нарийвчлалтай дагуул тухайн өргөргөөс шалтгаалан зураглаж байгаа газартаа 1-3.5 хоногийн дараа эргэж ирдэг бол, жирийн нарийвчлалтай дагуулууд 10-аад хоногийн дараа тухайн цэг дээрээ хүрч ирээд зураг авч байгаа. Үүнийг энгийнээр хэлэхэд шүү дээ. Түүнээс геоинформатикт сансраас мэдээлэл хүлээж авах процессыг зураглал үйлдэх гэдэг л дээ. Орчин үеийн хамгийн өндөр нарийвчлалтай дагуул 61 см орон зайн шийдтэй буюу зургийн нэгж пиксел тус бүрийнх нь ялгах чадвар 61 см зураг авч байгаа. Тэгэхээр хүний бие гэдэг маань өргөөшөө хамгийн ихдээ хоёр пиксел, өндрөөрөө 3-4 пикселээр илэрхийлэгдэнэ. Хиймэл дагуулаас авсан зургаар зөвхөн гудамжинд хүн явж байна, машин байна гэсэн ерөнхий дүрсийг гаргаж ирнэ үү гэхээс ийм зүс царайтай, тийм хүн явж байна гэсэн зураг гаргах боломжгүй. -Яагаад ч гарахгүй юу? -Яагаад ч гарахгүй. Гэхдээ хиймэл дагуулын мэдээгээр тухайн гэмт хэрэгтнийг хэр зэрэг юм яаж сүйтгэчихээд байгааг тэр объект дээр нь дүн шинжилгээ хийж болно уу гэхээс яг тэр хүнийг танин мэдэх боломжгүй. Дахин хэлэхэд,1998 оны аравдугаар сард орчин үеийн өндөр нарийвчлалтай зураглал хийдэг хиймэл дагуул байгаагүй. Байсан ч үр дүн өгөхгүй. -1998 оны аравдугаар сарын 2-нд хиймэл дагуул Улаанбаатарын зургийг авчихсан байя гэж бодъё. Тэгвэл тэр зураг одоо хадгалагдаж байх боломж бий юу? -Боломжтой. 100 жил ч хадгалж болно шүү дээ. Гэхдээ энд нэг зүйлийг ойлгох хэрэгтэй. Хиймэл дагуул өнөөдөр Улаанбаатар хотын дээгүүр өнгөрч зураг авсан гэж бодоход тодорхой хугацааны дараа буюу хэд хоногийн дараа дахиад зураг авна. Ингэхдээ голдуу орон нутгийн цагаар өглөөний 10 цагийн үед зураг авдаг. Яагаад гэхээр нар мандаад байгаль дэлхийн сүүдэр арилаад ирэх тэр агшинд хиймэл дагуул зураг авдаг. Хамгийн энгийнээр хэлэхэд хиймэл дагуул гэдэг маань тодорхой цаг хугацааны мөчлөгтэй, яг тэр хугацаандаа зураг авахаар программчлагдаад сансар руу илгээсэн тийм л зүйл. Тэгэхээр Улаанбаатарын зургийг нэг өдөр хэд дахин авна гэсэн ойлголт байхгүй. -Өнөө өглөө зураг авсан бол ойрын хэдэн өдөр дахиж авахгүй гэсэн үг үү? -Авахгүй. Энгийнээр хэлэхэд өглөө 10 цагт зураг авсан бол тэгээд л гүйцээ. Өнгөрөөд яваад өгнө. Дараагийн зураглал хийх цэг нь Улаанбаатар биш Дархан ч юм уу өөр газар байх жишээтэй. Дэлхий маань эргэж байгаа шүү дээ. -1998 онд хиймэл дагуулын хүчин чадал өнөөгийнх шиг байгаагүй болохоор тэр зургийг ашиглах боломжгүй гэсэн хэрэг үү? -Үнэхээр өнөөдрийнх шиг өндөр нарийвчлалтай хиймэл дагуул байгаагүй. Дахин хэлэхэд орчин үеийн түвшинд зураглал хийх байсан ч гэсэн сансрын зургаар гэмт хэрэгтнийг илрүүлэх боломжгүй. Харин гэмт хэрэгтний тарьсан янз бүрийн сүйтгэлийг тооцох боломжтой. Жишээ нь, гэмт хэрэгтэн байшин шатаагаад зугтсан байлаа гэхэд тэр эгшинд нь хиймэл дагуул зураг авсан байвал түүний хохирлыг тооцож болно. Энэ нь бас логик муутай зүйл л дээ. Хамгийн энгийнээр бодоход, гэмт хэрэгтнүүд шөнө голдуу янз бүрийн хэрэг үйлддэг байхад хиймэл дагуул өглөөний 10 цагт зураг авна. Тиймээс хиймэл дагуулын зургаар гэмт хэрэгтнийг барина гэдэг худлаа. -Өнөөдрийн түвшинд хиймэл дагуулын зураг ашиглаж гэмт хэрэгтний хувцасны өнгө ч юмуу, тодорхой ямар нэгэн зүйлийг тодорхойлж чадах уу? -Ямар өнгийн хувцастай хүн байна гэдгийг тодорхой хэмжээнд хэлж болно. Хувцас нь улаан, цэнхэр, ногоон юм байна гэх мэтээр хэлж болох юм. Мөн хэдэн хүн байна гэдгийг тоолж болно. Мод, байшин, машин бол их тод харагддаг. Гэхдээ ерөнхий дүрс нь харагдана уу гэхээс биш нөгөө нөхрийн царай зүс, өндөр нам нь гарахгүй. -1998 онд сансраас авсан зураг дээр хувцасны өнгө гарах уу? -Гарахгүй. 1998 он хүртэл байсан хиймэл дагуулын нарийвчлал нь ихэвчлэн таван метрээр хязгаарлагддаг байсан. Өөрөөр хэлбэл, нэг пикселийн хэмжээ нь хааш хаашаа таван метр байсан гэсэн үг. Тухайлбал, бид хоёрын сууж байгаа энэ өрөөг 1998 онд нэг ширхэг цэгээр илэрхийлдэг байж. Гэтэл 2001 онд АНУ орон зайн ялгах чадвар нь 61 см "Quickbird" хэмээх хиймэл дагуулыг хөөргөсөн бөгөөд уг дагуулын мэдээг ашиглан энэ өрөөг урт, өргөөшөө тус бүр нь бараг 10 ширхэг цэгээр илэрхийлнэ л дээ, тиймээс нарийвчлал буюу ялгах чадвар нь сайжирч байгаа биз дээ. -Тэгвэл манайхан огт боломжгүй асуудлыг л гаргаж тавиад байгаа юм уу даа? -Юу хүсээд байгаагаа нэг л ойлгохгүй байгаа юм болов уу даа. Орчин үеийн шинэ техник технологи ашиглана гэдэг нэг талаасаа зөв юм. Гэхдээ тэр технологийг ашиглахын тулд мэргэжлийн хүнээс зөвлөгөө авах хэрэгтэй л дээ. Хэн дуртай нь хэрэгтэй, хэрэггүй юм яриад явна гэдэг эцсийн бүлэгт онигоонд орохын нэмэр л дээ. -Ийм санал тавьж байгаа нь юм мэддэггүйгээ гадныханд харуулж байгаа хэрэг гэж ойлгож болох нь ээ? -Гэмт хэргийг илрүүлэхэд орчин үеийн техник технологи ашиглана гэдэг нь сайн хэрэг. Яг ийм хүсэлт тавьж байгаа бол монголчууд юм мэддэггүй юм байна л гэх байх даа. Гэхдээ сансрын зураг биш сансрын технологи гэвэл асуудал арай өөр л дөө. Сансрын технологи гэвэл GPS-ээс авахуулаад олон зүйл багтана л даа. -Ер нь орчин үед хиймэл дагуулын зургийн тусламжтайгаар гэмт хэрэгтнийг барих боломж бий юу? -Яг 1998 оны хувьд ямар ч бололцоогүй байсан. Харин орчин үед тодорхой хэмжээгээр бол боломж бий. Гэхдээ зөвхөн гэмт хэрэгтнийг барих зорилгоор хиймэл дагуул хөөргөнө гэдэг нь бас л логик муутай зүйл, хамгийн наад зах нь хөрөнгө мөнгөний асуудлаас эхлээд олон асуудал л үүснэ шүү дээ. Ер нь хиймэл дагуулыг сансраас эх дэлхийг зураглах зорилгоор хөөргөдөг болохоос биш гэмт хэрэгтнийг сансраас хараад барьчихдаг юм бол цагдаа гэж байгаад яахав дээ. -Хиймэл дагуул шөнө зураг авдаг уу? -Яахав, шөнө зураг авдаг радарын дагуул гэж бий. Гэхдээ тэр бол бидний ярьж хэвшсэн уламжлалт хиймэл дагуулаас тэс ондоо ойлголт. Тандан судалгаа маань дотроо гурван янз байдаг, оптикийн, хэт олон сувгийн, радарын гэж. Оптик тандан судалгаа гэдэг нь нарны гэрэл гадарга дээр тусаад буцаж ойх бөгөөд тэр ойсон долгионыг хиймэл дагуул бүртгэж авахыг хэлдэг. Ингэснээр тухайн гадаргын талаархи бодит мэдээллийг гаргадаг. Жирийн хэрэглэгчдэд ойлгомжтой, хамгийн түгээмэл хэрэглэгддэг сансрын зургийг оптик тандан судалгаагаар гаргадаг. Хэт олон сувгийн тандан судалгаа гэдэг нь геологийн өөр өөр чулуулаг адилхан өнгөтэй сансрын мэдээнд гараад байх юм бол түүнийг ялгахын тулд хэт олон суваг буюу олон янзын мэдээлэл ашиглахыг хэлдэг. Радарын тандан судалгаа нь тухайн гадаргыг судлахын тулд радарын төхөөрөмжөөс тодорхой урттай долгион цацаад, буцаад ойсон хэсгийг бүртгэж авдаг бөгөөд тухайн гадаргынхаа бодит өнгө, шинж чанарыг гаргаж чаддаггүй. Тиймээс радарын зургийг тайлахын тулд тусгай арга зүй хэрэгтэй байдаг. -Хиймэл дагуулын зургаар газрын хэвлий дэх ашигт малтмалыг яаж таньж гаргадаг юм бэ? -Сансраас зураг авч байна гэдэг маань цахилгаан соронзон долгионы өөр өөр мужид мэдээлэл авч байгаа хэрэг юм. Өөрөөр хэлбэл, хүний нүд харж чаддаггүй тэр мужуудад зураг аваад түүнийгээ хооронд нь янз бүрийн аргаар боловсруулаад гаргаад үзэхээр тодорхой хэмжээгээр шинж тэмдэг мэдэгддэг. Жишээ нь, нэл улаан туяаны зургууд дээр нефтьтэй газар харлаж харагдах ч юм уу, янз бүрийн физик онол байдаг л даа. Түүний үндсэн дээр таамаглалууд дэвшүүлдэг. Сансраас хараад тэнд тийм алт байна, тэнд тийм мөнгө байна гэж шууд хэлж чадахгүй л дээ. Гэхдээ сансрын зурган дээр дүн шинжилгээ хийгээд ямар ч таамаглал дэвшүүлж болох бөгөөд таамгийг зөвхөн газрын хэмжилтээр л баталгаажуулдаг. 
Д.Оюунтуяа

