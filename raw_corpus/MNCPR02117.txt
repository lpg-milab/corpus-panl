Баруунтурууныхан

Туруунаар овоглогдох анхны сурагчид оюуны их далайд шумбаж эхэлсэн цаг саяхан мэт авч Танин мэдэхүйн ухаанд хөтөлсөн Насан буурал багш нараа Тариан талбайд шуугиж явсан
Намрын өдрүүдээ мартаагүй хэмээн шүлэглэх шавь нарын түрүүч нь өнөөдөр аль хэдийнэ ная шүргэсэн буурлууд болжээ. Академич Ч.Авдай, доктор А.Очир, генерал Т.Рагчаа, гавьяат Цэгээнжав, гарамгай аялагч Г.Бадамсамбуу, "Тоншуулын" Ц.Байды, Л.Гүрсэд... гээд манай сургуулийн оддыг тоолбол зуу аль хэдийнэ хүрч, энэ сургуулийн босгыг алхаж, гар нь ганзаганд хөл нь дөрөөнд хүрэгсдийн тоо өнөөдөр арван мянга хол давжээ... Эрдэмтэн докторуудаас гадна эгэл бус хүчтэнүүд цөөнгүй төрснөөс үзэхэд Туруун нутгийн ширүүн уур амьсгал та биднийг чамгүй хатуужуулжээ гэж бодогддог. Ямартаа л энэ сургуулийн "бүтээгдэхүүний" нэг, байгаль орчны анхны гавьяат ажилтан Ж.Цэрэндэлэг асан Өмнөд туйлд оччихоод: -Хүйтэн хүйтэн л гээд байсан манай нутгаас нэг их гавихгүй л юм байна гэж онгирч байсан удаатай. Сум сумаараа талцан сургуулийн дотуур байрны жижиг өрөөнд дээлийнхээ хормой сугыг тасартал ноцолддог байсан сурагчид болох Хайдав, Ганболд, Ганбат, Бумбаяр... гээд гарын арван хуруунд багтахгүй олон арслан заан, начингууд эндээс л гарсан. Миний сайн мэдэхээс цана тэшүүрээрээ аймагтаа бүү хэл улсдаа дээгүүр байр эзэлж байсан анчин-цаначин-хоньчин Нямхүү гэдэг этгээд нэгэн эр байлаа. 60-аад оны эхээр Польшид болсон олон улсын цанын трамплинт харайлтын тэмцээнд түрүүлж, Монголын нэрийг Европоор нэг шуугиулчихаад нутагтаа амралтаараа ирснээ сүнс нь хоргодсон уу, андаа хорхойтсон уу, буцаад хаашаа ч явалгүй өвөлдөө мориор биш цанаар хонио хариулж мөн цанаараа Ханхөхийн их ууланд ан ав хийсээр тэндээ үүрд үлдсэн дээ, хөөрхий. Дөчин хэмийн өвлийн тэсгим хүйтэнд эсгий гутал дээрээ какс тэшүүр баглаад харзны усанд дүрж хөдлөхгүй болтол нь хөлдөөж аваад хөлнийхөө хурууг хайрагдсанаа ч мэдрэх сөхөөгүй гулгаж хоккейдно. Хагас бүтэн сайнд багш сурагчгүй цасан дээр хөл бөмбөг байнга тоглоно. Сургууль маань нэг үе чонын бэлтрэг, үнэгний гавар, буга согоо, зараа, туулай гээд амьтны хүрээлэн аятай л болчихсон байсныг санаж байна. Эх нутгаа хайрлах байгальдаа ээлтэй болох хүмүүжлийг би эндээс л олж авсан. Сургуулийн сурагчид ууланд мод хийж байгаад бугын эр тугал олж ирээд тэжээчихсэнээс энэ ажил үүдэлтэй. Хожим нь тэжээсэн бяруу тэрэг эвдэхийн үлгэр амилж бие гүйцсэн тэжээвэр буга үе үе хашаагаа дүүлэн гарч хүн малгүй мөргөж хөөрхөн шоглодог байлаа. Анх бага ангид орж байхад сумын төвийн банди нар хөвөнтэй ногоон күүрчгээр гангарч, хөдөөнийхөн нь хөх дээл голдуу өмсөж, ногоон бүс бүсэлдэг, охидууд нь ногоон дээл, хөх бүстэй, дээлийнхээ заханд цагаан даавуу хадаж улаан галстук зүүдэг байлаа. Галстук нь хөх хүрээтэй бол пионерийн бүлгийн удирдагч буюу үеийнхнийхээ дунд хурган дарга л гэсэн үг. Өглөө сургуульдаа ирэхдээ гутлаа тослож өнгөлсөн байх журамтай, Жижүүр ангийн сурагчид сургуулийн гаднах хаалган дээр нусны болон гутлын алчуур, галстук, "Хувиа борлуулах хайрцаг" шалгаж оруулдаг. "Хувиа борлуулах хайрцаг" гэгч нь гутлын тос ханхалсан төмөр хайрцаг байх ба дотор нь зүү утас, дээлийн өнгөний өөдөс даавуу байдаг нь нөхөр товарищ ангидаа барилдаж байгаад ч юм уу, санаандгүй дээлээ онгилсон тохиолдолд нөхөх зориулалттай эд. Сандал хүрэлцдэггүй учир өглөө зарим нь ирэхдээ гар хийцийн эвхдэг сандал барьж ирдэг байв. Хичээл тараад сандлаа цүнхтэйгээ хамт холбож мөрөн дээрээ тохож аваад явна. Завсарлагаа бүрээр өөд өөдөөсөө харан зогсож дуу дуулцгаана, гуравдугаар цагийн завсарлагаагаар захирал өөрөө удирдан багш сурагчидгүй бүгдээрээ гимнастик хийнэ. Батмөнх багш нэг удаагийн завсарлагаанаар "Интернациональ" дууг бидэнд заан дуулцгааж байтал миний хажууд зогссон нэг нөхөр "Үгээгүйчүүд" гэдгийг "Үхээгүйчүүд" хэмээн дуулснаас болж би писхийн инээд алдаж, солгой хоолойтой багшийгаа шоолсон хэргээр бүдүүн модон "указка" хугартал тархин дундуураа татуулж байж билээ. Хичээл хонхны дуугаар эхэлнэ, хонх дуугарснаас хойш хоцорч ирвэл багш нарын конторт хичээлийн цаг дуустал хоёр гараа алдлан өргөж зогсдог хатуу дэгтэй. Анги бүрт "Цэдэнбалын нэрэмжит" гэх бусдаас онцгой цэвэрхэн шинэхэн ширээ нэг байх бөгөөд түүн дээр тухайн долоо хоног онц авсан, тэргүүний хоёр сурагч сууна. Нэг удаа би ангийнхаа онц сурдаг том хүрэн улаан хацартай нэгэн охинтой хүндэтгэлийн энэ тавцанд сууж байх ээлжинд хэн нэгэн атаархуу нөхөр ширээн дээр маань хүндэрчихсэн байж нэг өглөө бөөн хэрэг мандлаа. Өнөөх улаан хацарт маань учиргүй л уйлаад байдаг, шаварт унасан шарын эзэн би "учрыг нь" олж хэргийн эзнийг тодруулахаар эрэлд хатлаа. Манай ангид хотоос шилжиж ирсэн сурлагандаа тийм сайнгүй боловч биеийн тамирт гарамгай, ялангуяа турникан дээр "соонс" эргэж манай ангийн гайгүй охидод ид хаваа их гайхуулдаг, биерхүү банди байлаа. Түүнийг л энэ хэргийг хийсэн болов уу гэж дотроо хардаж явсаар өнөө өшөө авах ажилдаа орлоо. Нэг өдөр түүнийг соонс эргэхээр хоёр гараа босоо турникнаас бат бэхлүүлж дуусах үед нь би өмдийг нь өвдөгнөөс нь доош өнгөртөл шувт татаж "хамаг юмы нь" дэлгэж хаячихаад зугтаачихлаа. Түүний соонсдохыг харахаар тойрон зогсож байсан охид ч дуу алдан таран гүйлдэж, хөөрхий тэр гараа яаж салгаж өмдөө хэрхэн татаж авсан юм бүү мэд... Энэ нэлээд хатуу тооцооны дараа бид хоёр Бухын голын харгана дотор очиж "учраа ололцон" дараа нь үй зайгүй найзууд болсон билээ. Биеийн тамирын заалгүй учир аль ч улиралд хичээл гадаа орно. Өвөлд нь цана тэшүүр, хавар намарт нь гүйлт харайлт гээд хөнгөн атлетик голдуу орох. Биеийн тамирын багш Дашцэрэн, Цэвээн гэж их ууртай, хатуу шаардлагатай багш нарын ачаар манай сургуулийн олон сурагчид цана, тэшүүрээр аймагтаа бүү хэл баруун гурван аймагтаа байнга түрүүлж шалгаран тэр үеийн хүүхэд бидний мөрөөдлийн их хот Улаанбаатар руу явдаг байв. Хичээл оруулахгүй эртхэн тарах гэж галчдын түлсэн гал дээр цас хийж унтраах, яндангаа сугалан ангидаа утаа май тавих гээд бидний хорлон сүйтгэл мундахгүй их. Мөн хүйтэн ангид бие халаан дулаацахын тулд дээлийнхээ сугыг ханзартал барилдах, бөөстэй гарсан хүүхдийг анги "хэсүүлдэг" байсан болохоор үе үе эмнэлгээс гэнэт ирэх ариун цэврийн үзлэгээс бултах гээд цаг үеийн тулгамдсан өчнөөн асуудлууд гарна. Өөрт нь зориулсан хайрын захиаг багшид өгснөөс болж ангийнхны өмнө багагүй шараа болсон манай ангийн нэг банди, сумандаа урлагийн сор нь болж байсан Цэндээгийн минь ёочингийн чихнүүдийг яг концерт эхлэхийн өмнө сэмхэн мушгиж хөгийг нь гаргаж орхисноос тайзан дээр бөөн уйлаан майлаан болж байсан сан. Ганц нэг бор төгрөг олдвол завсарлагаанаар "дөрөв арвын" гэгдэх соёолон нохой ч даахгүй хатсан боов дэлгүүрээс худалдаж аваад "Их гол" дээр очиж усанд дүрж идэцгээнэ. Яс шиг хатуу гэлээ ч ай даа мөн ч амттай эд байсан даа. Алёшка багшийн хичээлийг тасалж ийм маягаар зуларснаас болж нэг удаа Цэвгээ захиралдаа баригдаваа хөөрхий. Захирал, Алёшка багш хоёр биднийг жагсаан хатсан боовнуудыг гарт бариулчихаад олны өмнүүр явуулж ёстой нэг шараа болгож байж билээ. Тааралдсан хүн болгонд захирал: - Энэ турж үхэх гэж байгаа малнуудыг хар гээд л орилон зандчих хичнээн ичгүүртэй байсныг одоо төсөөлөхөд бэрх. Магнитофон энээ тэрээ гэж байсангүй, баян хуур, бөмбөрийн хослолоор, хааяа баяр ёслолоор гуулин хөгжмийн аян доор мөсний хонгил шиг хүйтэн зааланд тоос манартал бүжиглэх эсвэл захирлаас бултан киномеханикч Лхайжав гуайгаар чихдүүлэн байж орчуулга ч үгүй орос кино үзэх л бидний зугаа байж. Манай Турууныхан бүжгэнд мөн ч аатай байсан даа. Сургуулийн пионерийн бүлгэмийн дарга, УИХ-ын гишүүн асан С.Төмөр нэг удаа Иванов бид хоёрыг дуудан үүрэг өгсний дагуу "Нацагдорж тэмдэгийн" болзол хангахаар сумын жижиг номын санд ихэнх цагаа өнгөрүүлж сүүлдээ нөгөө номын хэнээ тусна гэдэг нь болсон уу яасан бүү мэд, тэнд байсан бараг бүх номыг уралдаж уншин дуусгасан даа. Хааяа нэг цуглаж нийлэх үед Цэвгээ захирлыг дурсахгүй өнгөрнө гэж миний үеийнхэн дотор л бараг байхгүй дээ. Хаврын өглөө Бухын голын эрэг дээр түүгээр командлуулан марш алхаж байснаа, эсвэл арваннэгэн сарын сүүлчээр дотуур байрны хүүхдүүдийн идэшний малыг хөвгүүд нь нядалж, охид нь гэдэс дотрыг нь цэвэрлэдэг байснаа, түүний шүглийн дуу өглөө бүр тачигнаж намрын хяруу буусан зэврүүхэн өглөө биеийн тамирын талбайг тойрон гүйдэг, хашин морь аятай хоцорсныг нь "галуун цуваагаар" мөлхүүлдэг байсныг нь хүн бүр л ам уралдан ярина. Сургуулийн маань хамгийн том баяр жил бүрийн тавдугаар сарын 1-нд болдог байлаа. Энэ өдөр сумын төвөөр нэг улаан туг дарцаг хийсгэнэ. Салхи шуурга дуудлаа гээд эмээ маань их зэвүүцдэг байсан сан. Нээрээ л майн нэгний өдөр Туруунд улаан манан хадтал шуурдаг байж билээ. Цэвгээ захирал маань одоо бодоход ёстой улаан коммунист хүн байж. Захирлаараа удирдуулан "империализмын эсрэг даян дэлхийн бүх хөдөлмөрчдийн эв санааны нэгдлийн баярын" жагсаалыг сургууль төдийгүй сумаараа мундаг ёслол төгөлдөр хийнэ дээ. Жагсаалын бэлтгэл хийж байгаа нь гэж гуулин хөгжим хангинуулан бүтэн хоёр долоо хоног багш сурагчидгүй бахиал гутлаараа газар балбана. Өглөө бүр 7.00-д эхлэх жагсаалын энэ бэлтгэлийг хаврын хавсарга, цас, шороон шуурга юу ч зогсоож үл чадна. Захирал маань тарган биерхүү атлаа мундаг алхана аа. "Баярын параданд алхаж буй цэрэг хүний шинелийн хормой чихний үзүүр шүргэдэг юм" хэмээн зааварчлаад өөрөө биеэрээ алхаж парадыг удирдана. Одоо бодоход захирал маань эгээ л эх орны II дайны ялалтын парадыг Улаан талбайд хийлгэж буй маршал Ворошилов аятай нүдэнд буудаг юм. Бидэнд ямар шинель минель гэж байх биш монгол дээлийнхээ хормойг л дэрвэтэл алхан захирлынхаа араас тоос манаргана, ер нь хөглөнөө хөглөнө. Чадахгүй нэгийг нь галуун цуваагаар мөлхүүлж шийтгэнэ, парадын бэлтгэл тасалбал бараг л сургуулиас хөөгдөх нь холгүй юм болно. Хагас сайны өглөө болгон 7.30-д улс төрийн эсвэл хичээл хүмүүжлийн сэдэвт яриа ахлах дунд ангиудын дунд явагдаж түүнийг нь голцуу захирал өөрөө удирдан явуулах "хоббитой" байлаа. 1966 онд Хятадад "Соёлын хувьсгал" гарч Мао Зэдуны улаан хамгаалагчид улс орноо яаж түйвээж байсныг, бүр манай Элчингийн жолоочийг хүртэл нэвширтэл зодсон тухай яриаг захирлынхаа амнаас бид амаа ангайн сонсоцгооно. 1973 оны намар шиг санагдана, хичээл эхлээд нэг их удаагүй байсан болов уу, захирал биднийг хичээл дундуур сургуулийн зааланд шавдан оруулж Чилид төрийн эргэлт болж Пиночет гэх фашист эр Чилийн ард түмний удирдагч Сальвадор Альендегийн амь насыг хөнөөсөн тухай түгшүүрт мэдээг хоолой нь зангиран нүдэндээ нулимс хуруулан байж дуулгалаа. Тэгэхэд бид Чили гэж хаа байдгийг ч мэдэхгүй төрийн эргэлт гэж юу яриад байгааг ч ойлгох чадваргүй балчирхан амьтад мөртлөө харин Вьетнамын хотуудыг Америкийн онгоцууд бөмбөгдөж байсныг өдөр бүр радиогоор сонсдог учир тэр талаар мань эрийн яриаг их сайн ойлгодог байсан сан. Аравдугаар ангийн нийгэм судлалын улсын шалгалтан дээр Цэвгээ захирал надаас -Фридрих Энгельсийн "Би ч хүн болоход хөдөлмөрийн роль" гэдэг алдарт бүтээлийг уншсан эсэхийг лавлав. -Уншсаан л гээд л туучихлаа. -За хө хүн бичнээс үүссэн юм бол үс ноос нь яаж гуужсан юм болоо гэж байна. Би бодож бодож -Хүмүүс махыг түүхийгээр нь идэхээ больж эхэлсэн цагаас л юм болов уу гээд залчихсан чинь хэрэг бишидлээ. -Тэсийн Гомбосүрэнгийн эхнэр гэж нэг мах огт иддэггүй авгай байдаг юм. Тэр эмэгтэй чинийхээр бол цул үс ноостой амьтан байж таарлаа гээд тачигнатал хөхрөн намайг даапаалах нь тэр. "Хүнд наад зах нь нусны, хөлсний, амны гэсэн алчуурууд байх ёстой" гэнгүүтээ халааснаасаа гурван өөр өнгийн алчуур гаргаж, тус бүрийг нь зориулалтаар нь хэрэглэж үзүүлчихээд "Энэ хар та нар, гэтэл та нарын заримд нь ганц ч алчуур байхгүй, зарим нь ганц байдгаараа бүгдийг холиод арччихдаг, жорлонд ч эвтэйхэн суугаад бие засч чаддаггүй, хонгон дээрээ нүхтэй юм шиг банзан дээр нь палийлгадаг, эсвэл тонгойж байгаад арын хана өөд нь годгодуулж орхидог гэхчилэн үргэлж зандчиж явна. Ямаа, захирал хоёр хэзээний дайснууд, яг хонь чоно хоёр л гэсэн үг. Тэр "зүлэг мод сүйтгэгчдийг" сургуулийн хашаанд орж ирэнгүүт манаач Балжив гуайгаар эсвэл бид нарын хэн нэгнээр бариулж аваад гарахын аргагүй гүнзгий нүхэнд хийж эзэн нь ирж олж автал хорьж гэсгээдэг сэн. Зуны цагт сургуулийн ойролцоо тааралдсан болгоноо дуудан морин тэргэнд оруулж ус зөөлгөн мод услуулна, ер нь захирлыг харсан хэн боловч тээр холоос бултан зугтдаг байлаа. Захирлын хэлдгээр "дотуур байрны давсаг султнууд" шөнө гарч морь харахдаа харанхуйгаас айдаг ч юм уу, эсвэл хашааны булан дахь жорлон хүрэхээсээ залхуурдаг ч юм уу байрныхаа ойролцоо гоожуулж орхидгийг нь болиулах гэж сурагчдын дотуур байрны коридорт нь юм угаадаг ванн тавьж өгчихөөд гаднаас нь цоожилсноос болж тэрээр аймгийн боловсролын хэлтсээс донго авч байсан удаатай. Захирал маань биднийг их жаргалтай цаг үед төрсөн азтай үрс гэнэ. Захирлын үед дотуур байрны хүүхдүүд бандааш турсик ч үгүй, уртаашаа ганц нэхий өмдтэй байсан юм байх, тэрнийгээ бөөстчихөөр нь тайлж, өвлийн хүйтэнд хашааны толгойд өлгөчихөөд орой нь саваадахад, орчны цас нь улаан шоргоолжны үүр аятай бөөсөөр дүүрч тэр чигээрээ хар эрээн болдог байсан ч гэх юм уу. Тэр өдөр доогуураа юу ч үгүй хичээлдээ ирчихээд босохгүй суугаад байхаар сахилгагүйчүүд ирж "энэ өнөөдөр яагаад ийм томоотой болчихов" хэмээн хормой сөхөж үйлийг нь үздэг байсан гэж ярин биднийг муужиртал хөхрөлдүүлдэг байсан сан. Далаад оны эхээр Анжела Девис гэх САА-н каракуль хонь шиг толгойтой нэгэн эмэгтэй Америкт хүний эрхийн төлөө яаж мятаршгүй тэмцэж байгаа тухай, бас хэн ч билээ нэг нөхөр Цагаан ордны гадаа өлсгөлөн зарлаад суучихсан босохгүй байгаа талаар ер нь л Америк гэж ямар аймшигтай империалист мангас биднийг залгихаар бэлтгэж буйг манай захирал манийхаа нүдэнд харагдаж зүүдэнд үзэгдтэл ярина. Сургуулийн зааланд Улс төрийн товчооны долоон гишүүний зураг өлгөөтэй, хааяа ганц нэг нь солигдох бөгөөд бидний хувьд тэдгээрийн нэрсийг асуухад мэдэхгүй байснаас бараг уншиж сураагүй нь дээрд тооцогддог байлаа. Эх орны дайны тухай кино суманд хааяа ирэх юм бол сургуулийнхаа бүх багш, сурагчдад зохион байгуулалттайгаар үзүүлнэ. "Тэд эх орныхоо төлөө тулалдсан юм" гэдэг киног бидэнд бүр нэг дор хоёр удаа үзүүлсэн гээд л бодчих. Багш сурагчидгүй түүнээс айцгаана, сургууль болоод сумынхан дотроос түүнийг эсэргүүцэх зоригтон тун цөөхөн байсан юмдаг. Өвлийн амралтаар багш нараа дайчлан сургуулийн хөлдүү жорлон ухуулна, намар ахлах ангийн бүх сурагчид сургуулийн түлшний мод бэлтгэхээр ууланд явна, САА-н хадлан, тариа, ногооны бүх ажилд дайчлагдана. Бид ингэж нухлуулснаар муудсан юм байгаагүй, харин ч багагүй ажлын дөр, амьдралын туршлагатай болсон юмдаг. Биднийг хүүхэд байхад Сталины улаан фен байсан захирал маань сүүлдээ ардчиллынханд яс махнаасаа дургүй нэгэн болсон байж билээ. Цэвгээ захирлаас гадна "химийн" Чулуун, "бүдүүн" Цэрэнсамбуу, "жороо морьтой" Төвжөө гээд хүүхэд бидний айдаг ширүүн багш нар цөөнгүй. Энэ гараар нэг алгадахад та нараас юу үлдэхэв хэмээн Цэрэнсамбуу багшийг малтуур мэт бүдүүн гарынхаа алгыг харуулахад нь бидний сүнс зайлчих дөхнө. Үнэн хэрэгтээ тэрээр биднийг алгадах нь байтугай хүчтэйхэн нясалж ч үзээгүй дөлгөөхөн хүн. Ялангуяа зэргэлдээ сумдаас ахлах ангид ирсэн дотуур байрны гүргэр "эрчүүд" Цэрэнсамбуу багшийн жижүүртэй өглөө түүнийг ирэхээс өмнө өөрсдөө яагаа ч үгүй эрт босчихдог мөртлөө, дөнгөж багшийн сургууль төгсөөд ирсэн бага ангийн багш залуухан бүсгүй Пагамжавыг тоодоггүй харин ч ахлах ангийн эрчүүд өглөөд босохгүй, хэн нэгийнх нь хөнжлийг хуулах үед орондоо зориуд чармай нүцгэлчихсэн байж байгаад түүнийг ичээдэг байж. Бас орос хэлний багш Батмөнх байрны жижүүртэй өглөө орондоо хоргодоод босч өгөхгүй нэгний хөнжлийг нь сөхөж байгаад өргөстэй харгана шүүрээр нүцгэн гуяыг нь үрэхэд яах ч аргагүй үсрэн босдог байсан гэдэг. Бас л хатуу тоглоом байгаа биз? Монгол хэл уран зохиолын "Го" буюу Гомбожав багшийг бид монгол дээл, дэгжин шляпнаас салдаггүй болохоор нь ч тэр үү, хааяа "Малчин" сонинд шүлэг, өгүүллэг нь нийтлэгддэг болохоор нь ч юм уу "Хөдөөгийн Нацагдорж" хэмээн хүндэтгэдэг, тэр бас л чамгүй хатуу багш байв. Далаад оны хөдөөгийн бидний дунд нэрд гарч байсан Д.Пүрэвдоржийн "Сэгс цагаан богд" найраглалыг бүгдийг нь цээжлээгүй хүн түүнээс дүн авна гэж гонжийн жоо. Цээжлэхдээ гайгүй боловч хэл ам муу дольтроодуу, бүрэгдүү эрчүүд пүл пал хийж хамар дотроо пургих, эсвэл нөгөө сүрхий баяд дөрвөд аялгатай ярих нүүрэмгий охид нь унших гэж уянгалуулж өгнө өө. Ангид шивэр авир, заримдаа писхийсэн бөөн инээдэм болно. Тэр үед "Го" багш бидэнд ёстой мэнчийтэл уурлаж бидний инээд нь ханиад болох үе ч олон. Хөдөөний сумууд дотроо Тэсээс ирсэн хүүхдүүд орос хэлэндээ Хайрхан, Хангайнхныг бодвол арай дөмөг. Манай ангийн Нямжав мэт нь хил орчмын тувачуудтай багаасаа "контрабанд" хийсээр байгаад хэлэндээ сайжирсан ч гэж дуулддаг байв. Дотуур байрны хүүхдүүд үдийн хоолондоо орчихоод ирэхэд нь анги дүүрэн дарсан манжин байцааны үнэр сэнгэнэн гадуур амьдардаг бидний хагас өлсгөлөн ходоодны шүүсийг ялгаруулна. Заримдаа тэдний дунд бултан хоолонд нь орох санаа байвч нөгөө нэрэлхүү зангаа бас тавимгүй байдаг... Ийм л нэг хөдөөгийн бяцхан сууринд "хүн" болцгоох хувь тавилантай төрсөн бид хэд одоогоос гуч гаруй жилийн өмнө хаврын нэгэн өдөр Униар татсан хаврын орой Урьхан салхи шивнэхдээ Удалгүй сургуулиа төгсөх бидний Угтах зам минь хаагуур зурайна вэ гэж дуулалдан уйлалдан салцгаасан юм сан. Жараад оны Турууны хүүхдүүд маань бүгд л аав ээжүүд, түрүүч нь өвөө эмээ нар болчихсон одоо хаа ч юм миний нэгэн адилаар үр удмаа бидний өссөнөөс тэс ондоо "орчлонд" хүн болгох хүнд ачаа үүрэн тун завгүй яваа байх даа, хөөрхийс дөө гэж. 
.ПҮрэвсҮрэн 
