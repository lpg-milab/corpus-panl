Шандын шар цэцэгт талд

Хубилай хааныг Их Монгол Улсын нийслэлийг хятад газар нүүлгэсэн хэмээн буруутгах түүхчид бий.
Юутай ч дэлхийн түүхэнд хамгийн том эзэнт гүрнийг байгуулж, Монголын болоод Хятадын түүхийн гол хүн болж үлдсэн Хубилайн байгуулсан улс, үлдээсэн дурсамж бичгээс судлах зүйл өнөөгийн бидэнд ихээр үлджээ. Их хааны ач хүү Хубилай Юань гүрнийг байгуулчихаад Бээжинд нийслэлээ төвлөрүүлэхээс гадна хавар зуны цагтаа Дээд нийслэл Шанду хэмээх газар зусдаг байсан гэдэг. Юань гүрний дэд нийслэл болж байсан тэр газарт өдгөө БНХАУ-ын Өвөр Монголын өөртөө засах орны Шилийн гол аймгийн Шулуун хөх хошуу оршин байдаг юм билээ. Өнөө жил хур багатай, ган ихтэй нь манай хөдөөгүүр төдийгүй Өвөр Монголын бүхий л нутгаар өвсний сөл сайнгүйгээс нь харагдаж байлаа. Харин Шулуун хөх хошуу руу ороод ирмэгц л сэрүү татаад, ногоорсон хөндий уужимсаад ирсэн. Нутгийн хүмүүсийн ярьж байгаагаар Дээд нийслэл байж асан Шандын шар тал хэзээ ч гандаж үзээгүй нутаг ажээ. Байнга бороо хуртай, цэцэг ногоо халиурч л байдаг газар гэнэ. Үнэндээ ч Их хааны зусланг, дэлхийн хамгийн том эзэнт гүрний нийслэлийг тогтоох үүрэг авсан эрдэмт хүмүүс дэлхийн талын дайтай эзэмшлээсээ хамгийн сайхан газрыг сонгосон нь лавтай биз ээ. Их хаад хаврын сар гарангуут гурав, дөрөвдүгээр сард нүүдэл суудал болон ирдэг асан тэр газарт хаадын буцах цагт буюу наймдугаар сарын эхний өдөр наран жаргахын өмнөхөн очлоо. "Солонго" сэтгүүлийн урилгаар өмнөд нутагт зорчиж буй биднийг Мянгад овгийн Ша.Дүншиг гэх номын их хүн угтаж авсан. Залуу омголон цагаасаа л Шандын шар талыг судалж, монгол үндэстнийхээ түүхэн их өвийг судалж яваа энэ хүн мэдэж байгаа бүхнээсээ бидэнд аль болох ихийг хэлж өгөхөөр тэмүүлж байсан. Дээд нийслэлийн туурь байгаа газар нь эргэн тойрны хөвөөлсөн уулс дундах цэлгэр хөндий юм. Ерөнхийдөө манай Хархорумтай ойролцоо байгалийн тогтолцоотой мэт. Дээд нийслэл нь эзлэгдсэн үндэстэн эсэргүүцэж бослого гаргалаа гэхэд ухраад их элс рүү орчих, урагш дайрлаа гэхэд уруу газар цэргийн хүчээ гамнан довтолж болох тийм онцлогтой газар гэнэ. Өртөө замын чиг шугамын хувьд ярих зүйлгүй, гайхалтай тооцоо гаргаж байгуулсан нь харагддаг байна. Бээжин, Хархорумтай тоонолжин шугамаар таарахаар Дээд нийслэл байгуулагдсан нь гайхалтай. Одоо Хятадад зам, эрчим хүчний шугамыг Хубилайн үеийн өртөө замын дагуу барьж байгуулж байгаа гэсэн. Үнэхээр нарийн бодож боловсруулсан тэр цагийн чиг шугам одоо цагт бэлэн "шпи" болж байгаа нь энэ. Шандын шар талд хөвөө хязгааргүй их шар цэцэг ургадаг ажээ. Бүр Алтан улсын хааны үед ч ургадаг байсан нь домогт үлдсэн байдаг гэсэн. Алтан улсын хааны нэрийдсэнээр "Алтан хуа" гэгдэх болсон тэр цэцэг Хубилайг дээд нийслэлээ байгуулах үед ч ургаж байсан, өдгөө ч шаргалтан найгадаг байна. Долдугаар сард ямар ч өөгүй тал тэр аяараа шар цэцэгт умбадаг гэсэн. Харин биднийг очиход алтан хуа цэцэг хаа нэгтээ л шаргалтаж байлаа. Шанду гэсэн нь хятадаар дээд гэсэн утгатай юм билээ. Харин сүүлдээ Шандын шар тал хэмээгдэх болсон нь хоёр хэлний аль нэгтээ ууссан нь л тэр бололтой. Хубилай түүний дараагийн хаад төр барьж байх хугацаандаа Дээд нийслэл дэх зусландаа нэг ч зуныг алгасалгүй ирж байсан түүхийг Ша.Дүншиг гуай ярьж байлаа. Түүний ярианаас биднээс аялгын зөрүү огтхон ч алга. Харин бичгийн хүний сонгомол хэлээр ярихыг нь өөр хоорондоо бахдан ярьж байлаа. Тэрээр Хубилайн үеийн үүх түүхийг Хятадын эртний ном дэвтэрт үлдсэнтэй нь тулгаж ихээхэн судалжээ. Бээжингээс Дээд нийслэл рүү морьтой хүн 24 цагийн дотор ордог байжээ. Бээжин дэх хааны ордны үүдтэй яг нэг шугам дээр байрлах Дээд нийслэл гурван давхар хотоос бүрддэг байсан. Хамгийн дотор хотод нь хаан байрлаж зөвхөн түүний ордог хэрэм чулуугаар бэхэлсэн ордон байжээ. Одоо Хубилайн зуслан нийслэлийг харахад цэлийсэн их талд овгор товгор шороо харагдана. Дал гарч яваа Ша.Дүншиг гуай нэг довцгоос нөгөө рүү авиран гарч, нэг овгороос нөгөө рүү харайн тайлбарлан гүйнэ. "Энэ зүүн туурь хавьд хотын худалдаа арилжаа наймааны ажил явагддаг байж. Баруун талд нь малын арилжаа, хойд хэсэгт нь зугаа цэнгэлийн газар байсан байна. Хотыг тойрсон гол байсан бөгөөд үүнийг зориудаар татсан байжээ" гэж өвгөн эрдэмтэн ярина. Түүний гүйж гараад байсан өнөөх шороон овгор нь их хааны нийслэлээс үлдсэн чулуун туурь ажээ. Найман зууны туршид шар хөндийгөөр хийсэх их тоос чулуун хот балгадыг шороот овгор болгон хувиргажээ. Мөнгө байгаад зав байх юм бол Хубилайн зусланг гаргаад ирж болно гэнэ. Өмнө нь энд малтлага хийж 100 түмэн зоос зарж байж гадар хэрмийн нэг хэсгийг гаргажээ. Нэг түм нь манайхаар 10 мянга гэхээр арван сая юань зарцуулсан гэсэн үг. Зуун, зууны түүхийг агуулсан тэр хумхын тоос болгоны цаанаас нэгэн жигд зассан мэт чулуугаар барьсан хэрэм гарсан байна. Нэг км орчим үргэлжлэх хэрмийн чулууг цагаан өнгийн зүйлээр барьцалдуулсан нь сонин байлаа. Ша.Дүншиг гуай "Энэ нь яг юу болохыг хэн ч мэдэхгүй байгаа. Сүүний төрлийн эд ч байж болох юм" гэж байв. Чулуун хэрэмнээс эх залган, хэрмийн тэг дундаас ургасан өвгөн моддыг харахад сэтгэл уярмаар байлаа. Хоёр мод байгалийн амьд үлдэх тэр их хүслэнгээр чулуун хэрэм дундаас дээш тэмүүлэн ургажээ. Таван зуун жилийн турш Хубилайн зусланг манаж амьдарсан байна. Арай бахимхан модонд нь хүмүүс хүслээ шингээн хадгаа уяад удсан бололтой байна лээ. Бид ч бас их хааныхаа эзэмшилд ирснийх эдийн дээдийг залаад амжсан. Дээд нийслэлд Монголын зургаан хаан төр барьж байжээ. Монголчууд өмнөд орноо эзлэхдээ урдаас нь хойшоо гэх бодлогыг баримталж байсан талаар Ша.Дүншиг гуай ярьж байлаа. Өвөлд нь цэргээ бүр урагш явуулж байрлуулчихаад хавар болмогц урдаас нь хойш нь эрхшээлдээ оруулж явсан нь халуунаас сэрүүн рүү тэмүүлдэг байсных гэнэ. Нүүдэлчин монголчууд эл аргаа хэрэглэж арван жилийн дотор Хятадыг эрхэндээ оруулж байжээ. Гурван тусдаа довцгийг заагаад Ша.Дүншиг гуай "Энэ хэсгийг би Хубилайн үеийн одон орон судлалын төв байсан гэж тогтоосон. Олон ном зохиолд үлдсэн тэр газар нь байрлалынхаа хувьд яахын аргагүй энэ болоод байгаа юм" гэж байв. Тухайн үед монголчуудын анхлан гаргасан одон орон судлалын 13 төрлийн багаж одоог хүртэл байр сууриа алдаагүй чухалд тооцогддог гэнэ. Ийнхүү Монгол хааны байгуулсан хотын бууриар аялж, туурийг нь сонирхож явтал нар цэлгэр хөндийдөө таллан жаргаж эхлэв. Тэртээх уулын орой дээр дөрвөлжин үсгийг зохиогч Пагва эрдэмтний шарил байдаг юм гэж Ша.Дүншиг гуай заалаа. Их багшийгаа таалал төгссөний дараа Хубилай хаан шарилыг нь нэг бумбанд бас нэг бумбанд ном судрыг нь хийж бунхалжээ. Бүр сүүлд Монголын нэгэн хутагт хүмүүсээ явуулж засварлуулсан гэдэг аж. Монголын хутагт тухайн үедээ зүүдэндээ хоёр бумбыг эвдэрч хэмээн зүүдлээд хүмүүсээ явуулж засуулж байсан байна. Харин одоо тоногдоод хэдэн тоосго төдий л зүйл байдаг гэсэн. Өвгөн эрдэмтний их түүхээрээ бахархах сэтгэл хэмжээлшгүй ажээ. Арга ч үгүй биз. Тойгтныг бөхийлгөж явсан тэр үед нь бие сэтгэлээрээ байнга очиж, түүх судраас уншдаг хүн болохоор. "Би чөтгөрөөс бус архины согтуугаас л айдаг хүн дээ" гэж тэр ярина. Тэрээр 25 жилийн турш багшилж байгаад тэтгэвэрт гарч эрдмийн ажил хөөх болжээ. Анх энэ нутагт ажиллахаар ирсэн сэхээтнүүд мал ахуйн ажилд туслах ёстой байж. Нэг удаа түүнд "Шандын шар тал руу орсон үхрийг нар жаргахаас өмнө туугаад ир. Тэгэхгүй бол төөрчихөөд байдаг юм" гэсэн үүрэг өгчээ. Тэр цагаас хойш түүний амьдралын цөөнгүй жил нь энэ шар талд өнгөрсөн гэнэ. Одоо өвгөн эрдэмтний мөрөөдөл нь Хархорумд ирж үзэх. Гэхдээ явдал суудал тэр бүр таарахгүй байгаа гэсэн. Бас хятад, монгол судрыг өндгөө нимгэртэл эргүүлж олж авсан бүхнээ хүмүүст үлдээх чин хүсэлтэй. "Танд гарын шавь байгаа юу" гэхэд "Бий нь ч бий. Гэхдээ тэд яг эрдмийн дагуу нь үргэлжлүүлж чадахгүй юм. Арга ч үгүй байх. Мөнгө зоосгүй бол хүний амьдрал хэцүү болохоор тэр тал руу нь явуулаад байгаа даа" гэж байсан. Дугуй унаад жирийлгэх, Шандын шар талдаа нэг довцгоос нөгөө рүү харайж явах ийм нэгэн бууралтай Өвөр Монголын Шилийн голд уулзаад, манай залуу түүхч, судлаачид энэ хүнийг зорьж очоод мэддэгээс нь чимхийг ч болтугай авч үлдээсэй гэж бодсон билээ. 
Э.Энэрэл
