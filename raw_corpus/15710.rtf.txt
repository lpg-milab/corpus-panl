№61(15710)
1984 ОНЫ ГУРАВДУГААР САРЫН 11
Нийгмийн шинжлэх ухааны зорилт

Тус орны социалист байгуулалтын далайц өргөжин гүнзгийрэх тутам шинжлэх ухааны үүрэг улам өссөөр байна. МАХН тус оронд шинжлэх ухааны төрөл бүрийн салбарыг амжилттай хөгжүүлж, социалист байгуулалтын үе шат бүрийн нийгэм эдийн засгийн зорилтыг шийдвэрлэхэд шинжлэх ухааны оруулах хувь нэмрийг дээшлүүлэх талаар их анхаарч, зүйл бүрийн арга хэмжээ авч, хэрэгжүүлж байна. Сүүлийн жилүүдэд шинжлэх ухааныг хөгжүүлж, түүний үр ашиг, өгөөжийг дээшлүүлэх талаар хэдэн чухал баримт бичиг гаргасны дотор тус Орны эрдэм шинжилгээний ажлын одоогийн байдалд дүн шинжилгээ хийж, цаашдын зорилтыг тодорхойлсон Намын Төв Хорооны 1980 оны тогтоол чухал ач холбогдолтой болсон юм. 

МАХН-ын ХVIII их хурал шинжлэх ухааныг хөгжүүлж, шинжлэх ухаан техникийн ололт, тэргүүн туршлагыг үйлдвэрлэлд шуурхай нэвтрүүлэх талаар Чухал зорилт дэвшүүлсэн нь амжилттай хэрэгжиж байна. Их хурал социалист байгуулалтын тулгамдсан зорилтыг боловсруулах, шийдвэрлэхэд нийгмийн шинжлэх ухааны үүрэг улам өсөн нэмэгдэж байгааг онцлон тэмдэглээд, нийгмийн ухааны судалгааны ажлын чанар, үр нөлөө өнөөгийн шаардлагыг тэр бүр хангахгүй, орчин үеийн тулгамдсан чухал асуудалд үндэслэл сайтай хандаж чадахгүй байгааг шүүмжлэн дурдсан дутагдлыг арилгаж, нийгмийн ухааны салбар дахь судалгааны ажлын онолын түвшний, практик ач холбогдлыг дээшлүүлэх зорилт дэвшүүлсэн билээ. 

Энэ заалтыг хэрэгжүүлэх зорилгоор МАХН-ын << Төв Хорооны дэргэдэх намын түүхийн институтийг нийгмийн ухааны институт болгон зохион байгуулсан юм. Тус институт намын дээд сургууль зэрэг эрдэм шинжилгээ, сургалтын байгууллагатай хамтран социалист байгуулалтын гол зангилаа асуудлыг боловсруулах ажил хийж байна. Энэ таван жилд нийгмийн ухааны салбарт хийх судалгааны ажлыг эрдэм шинжилгээний байгууллага, их, дээд сургууль хамтран зохицуулж Шинжлэх ухааны Академийн 1983 оны бүх гишүүдийн чуулганаар манай орны нийгмийн шинжлэх ухааны судалгааны явц, цаашдын зорилтын тухай асуудлыг хэлэлцэв. 

Нийгмийн ухааны салбарын эрдэм шинжилгээний ажлын бүтээл нь тус орны капиталист биш хөгжлийн замын туршлагыг нэгтгэн дүгнэх, нийгэм эдийн засгийн тулгамдсан асуудлыг судлах, социалист аж төрөх ёсыг нийгмийн амьдралын өргөн хүрээнд хэвшүүлэх, шинэ хүнийг төлөвшүүлэн хүмүүжүүлэхэд чухал үүрэг гүйцэтгэж байна. Сүүлийн жилүүдэд манай орны социалист байгуулалтын хөгжлийн чухал асуудал, намын онолын болон үзэл суртал, зохион байгуулалтын үйл ажиллагааг нээн харуулсан нөхөр Ю. Цэдэнбалын бүтээлийн VII боть, цөөн хэдэн сэдэвчилсэн эмхтгэл гарав. Манай нийгмийн шинжлэх ухааны эрдэмтэд ЗХУ болон ах дүү социалист бусад орны эрдэмтэдтэй хамтран << БНМАУ-ын түүх >> нэг боть зохиол, << Монгол зөвлөлтийн харилцааны түүх >> , << Социалист интернационализм: Олон улсын шинэ маягийн харилцааны онол, практик >> зэрэг томоохон бүтээл туурвилаа. Үүнээс гадна МАХН-ын Төв Хорооны дэргэдэх нийгмийн ухааны институт, Шинжлэх ухааны Академийн философи, социологи, эрхийн хүрээлэнгээс социалист байгуулалтын онол, практиктай холбогдсон хэд хэдэн иж бүрэн судалгааны ажил хийж байна

БНМАУ-ын нийгэм, эдийн засгийн хөгжлийн үндсэн үзүүлэлт, параметрийн прогноз, улс ардын аж ахуйн нийт салбарын хөгжил, байршлын хэтийн чиглэлийг үндсэнд нь боловсруулж дуусч байгаа бөгөөд хөдөө аж ахуйг хөгжүүлэх, хүн амын хүнсний хангамжийг сайжруулах цогцолбор программыг боловсруулах ажлыг хийж байна. Эдгээр программ нь хөдөөний эдийн засаг, нийгмийн хөгжлийн гол зангилаа асуудлыг аль болох цогцолбор байдлаар судлан боловсруулж, МАХН-ын ХVIII их хурлаас хөдөө аж ахуйг хөгжүүлэх, хүн амын хүнсний хангамжийг дээшлүүлэх талаар тавьсан зорилтыг хэрэгжүүлэхэд чухал ач холбогдолтой юм. Сүүлийн жилүүдэд ЗХУ-ын сургуулиудад нийгмийн ухааны чиглэлээр оюутан, аспирант олныг явуулах болов. 

Манайд нийгмийн шинжлэх ухааны боловсон хүчин бэлтгэх, энэ салбарт гарч байгаа зохиол бүтээлийн онол, Шинжлэх ухааны түвшинг дээшлүүлж, практик ач холбогдлыг нь нэмэгдүүлэхэд ЭЗХТЗ-ийн гишүүн орнууд, ялангуяа ЗХУ-ын шинжлэх ухааны байгууллага, дээд сургуультай тогтоосон хамтын ажиллагаа сайхан нөлөө үзүүлж байна. Манай эрдэмтэд ч социалист орны эрдэмтдийн ажлын арга туршлагаас судлах, хамтын бүтээл туурвих талаар үр бүтээлтэй ажиллаж байна. 

Тус орны нийгмийн шинжлэх ухааны өнөөгийн гол зорилт нь нийгмийн ухааны салбарын төлөвлөлтөд зорилтот программын аргыг тууштай нэвтрүүлэх, улмаар тус орны хэл, түүх, философи, хууль зүйн асуудлыг гүнзгийрүүлэн судлах явдал мөн. Үүний зэрэгцээ, улс орныг цаашид аж үйлдвэржүүлэх, социалист өмчийг хамгаалан арвижуулах арга зам, хөдөлмөрчдийн хөдөлмөрийн хүмүүжлийг дээшлүүлэх, намын арвилан хэмнэлтийн бодлого, тэргүүн туршлага, социалист уралдааны нийгэм эдийн засгийн ролийг дээшлүүлэх арга зам, залуучуудын коммунист хүмүүжлийг сайжруулах зэрэг намаас дэвшүүлж байгаа орчин үеийн гол асуудлыг судлахад хүч анхаарлаа төвлөрүүлэх нь чухал байна. Нийгмийн ухааны салбарын төлөвлөлт, зохицуулалтын механизмыг улам боловсронгуй болгох, судалгааны ажилд холбогдох мэргэжлийн хүмүүсийг татан оролцуулах, үр дүнг шүүн хэлэлцэх явдлыг улам өргөжүүлбэл зохино. 

Манай орны социалист байгуулалтын өнөөгийн зорилтоос урган гарсан гол зангилаа асуудлыг тал бүрээс нь иж бүрэн судлахад эрдэм шинжилгээний байгууллага, их, дээд сургуулийн нийгмийн ухааны салбарын хүчийг төвлөрүүлэх, нийгмийн шинжлэх ухааны салбарын боловсон хүчний мэдлэг чадварыг системтэй дээшлүүлэх, ялангуяа залуу үеийг хүмүүжүүлэх, тэдэнд марксистленинист онолын гүн бат мэдлэг олгох, бүх шатны сургуульд нийгмийн ухааны хичээлийн чанар, үр нөлөөг нь дээшлүүлэх талаар их анхаарах хэрэгтэй. 

