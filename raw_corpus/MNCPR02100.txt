Арьс цайрах өвчнийг анагаах шинэ бэлдмэл гарган авлаа

Төрийн шагналт, доктор Д.Дандий гуайтай уулзлаа. Био анагаахын чиглэлээр мэргэшин, хүмүүс бидэнд хэрэгтэй олон шинэ эм бүтээгдэхүүн санаачлан амьдралд нэвтрүүлсэн энэ буурал 60 жил салбартаа үнэнч зүтгэж яваа билээ.
Дандий гуайн бага нас дайны хүнд жилүүдэд өнгөрчээ. Уугуул нутаг нь Хөвсгөлийн Арбулаг сум. Цасан дээр таван хошуу зурчихаад доод талд нь зурсан хас тэмдэг рүү цас манарган довтож "ялалт" байгуулж явсан бага насандаа тэрбээр хатуу хөтүүг хангалттай амссан ажээ. Арван тавхан настай хүү хөр цаснаар уулын модонд арав гаруй хайнаг тэргэнд мод ачин уйлж явсан үе бий. Дэлгэр мөрний усыг гатлахдаа хувь заяагаа мориндоо даатган нүдээ анин бүүрэгнээсээ зуурч, эрэг дээр гараад айж байгаагүй мэт чангаар хашгиран давхиж явсан хөгжилтэй түүх ч бас бий. Энэ мэт багаасаа хар ажилд нухлагдсан түүний зан төлөв нэг зүйлд хичээвэл ард нь гарч байж салдаг хичээнгүй нэгэн болж төлөвшжээ. 60 жил гэдэг хүний амьдралын бүхэл бүтэн нэг үе солигдох хугацаа. Энэ урт жилүүдийг Дандий гуай дэмий өнгөрүүлсэнгүй. Био анагаахын чиглэлээр 30 гаруй шинэ бүтээл санаачилж, одоогийн ханшаар тооцох юм бол хоёр тэрбум гаруй төгрөгийн бүтээгдэхүүн үйлдвэрлэжээ. "Миний бүтээлүүд бүгд төрсөн өдөр, түүх намтартай. Тэр бүрийг яривал чи бид хоёрын цаг хүрэлцэхгүй" гэж хэлж байсан нь үнэхээр үнэн бололтой. Ингээд олон бүтээлээс нь түүж шигшиж байж цөөнийг сонгож сонирхлоо. Өдгөө тэрбээр Нийгмийн эрүүл мэндийн хүрээлэнгийн биотехнологийн үйлдвэр, судалгаа, сургалтын төвийн зөвлөхөөр ажилладаг. Арьс цайрах ӨвЧнийг анагаах шинэ бэлдмэл гарган авЧээ Энэ бол Н.Дандий гуайн хамгийн сүүлийн үеийн бүтээл. Хэдхэн хоногийн өмнө ШУА-иас Шилдэг бүтээлийн гэрчилгээ авсан юм. Хөгшин, залуу гэлтгүй хүмүүсийн нүүр, гарынх нь арьс алаглаад цайрчихсан байдаг шүү дээ. Энэ өвчний анагаахын хэллэг нь арьсны нөсөө устах, алаглах витилиго өвчин. Хэдийгээр өвдөх зовиургүй ч гоо зүй, эрүүл мэндийн талаасаа хүний арьсанд ямар эмгэг согог байгаагийн илрэл гэнэ. Монголд төдийгүй дэлхий дахинд арьс цайрах өвчин ихсэх хандлагатай ч эмчлэх оновчтой бүтээгдэхүүн гараагүй аж. Мөн юунаас болж байгаа шалтгаан ч тодорхойгүй байж. Харин сүүлийн үед үүнийг олон шалтгаант өвчин гэж тодорхойлох болжээ. Гомдох, гутрах, доромжлуулах, гүтгүүлэх, юмыг хэт туйлшруулан бодох гэх мэт хэт их стрессээс шалтгаалан мэдрэл, дотоод шүүрлийн булчирхайд хямрал үүсдэг байна. Мөн гэмтэл, эмийг замбараагүй хэрэглэдэг, химийн бодистой харьцдаг мэргэжилтэй хүмүүс ийм өвчинд өртөх нь элбэг байдаг судалгаа гарчээ. Таны аав, ээж ийм өвчтэй бол удамших магадлал ч өндөр аж. Нарны хэт ягаан туяа ч арьс алаг болоход нэмэр үзүүлдэг гэсэн. Дандий гуай энэ өвчний эсрэг хэрэглэх бүтээгдэхүүнийг эхийн эхсээс гарган авчээ. Арьсны нөсөөг нийлэгжүүлдэг эсийг идэвжүүлэх үйлчилгээ бүхий бэлдмэлээ амьтны уургаар баяжуулжээ. Тун өвөрмөц технологиор бүтсэн бүтээгдэхүүний нэр нь "Мелагенин". Энэ бэлдмэлийг арьсны мэргэжилтэн, эмч нар туршаад 80 хувийн эдгэрэлттэй хэмээн баталсан байна. Арьс нь цайсан хүн энэ бэлдмэлийг түрхээд хэт яагаан туяаны аппаратаар шарахад эдгэж байгаа тухай сайхан мэдээ Дандий гуайд ирээд удаагүй байна. Энэ эмийг дотооддоо хийхэд импортын эмнээс хоёр дахин хямд өртөгтэй гэсэн. Одоо бүр тосон, уух, тариа, түрхлэг хэлбэрээр үйлдвэрлэхээр бэлэн болгожээ. Яам, ШУА ч дэмжиж байгаа аж. Харин үйлдвэрлэх цех байгуулахад хамтарч ажиллах хүн хайж байгаа гэнэ. Мэдээж, манай эрдэмтэд хэзээ л баян байлаа. Дэмжих хүн байвал Дандий гуайтай уулзаж болно. ТӨрийн шагнал авсан бҮтээл Д.Дандий гуайн гаргасан имуноглобулинийг 1970-аад оноос хойш давхардсан тоогоор таван сая гаруй хүнд хэрэглэжээ. Цэцэрлэг, сургуулийн хүүхэд бүр л энэ бэлдмэлээр тариулдаг байж. Үндэсний брэнд бүтээгдэхүүн гэсэн үг. Өмнө нь үүнийг урьдчилан сэргийлэх зорилгоор хэрэглэж байсан бол одоо эмчлэн сэргийлэх зорилгоор хэрэглэдэг болжээ. Биеийн дархлааг сайжруулж, бактери, вирусын халдвараас түр зуур сэргийлдэг. Үүнийг хэрэглэсэн үед халдварт өвчин туссан ч маш хөнгөн хэлбэрээр илэрдэг байна. Энэ бүтээгдэхүүнээрээ Дандий гуай төрийн шагнал хүртсэн билээ. Мөн түүний бүтээсэн Альбумин хэмээх цагаан уураг байна. Элэг, бөөрний өвчлөл, тархины усан хаван, мэс заслын үед судсанд дуслаар хэрэглэдэг энэ бүтээгдэхүүн одоо ч эрэлт ихтэй, ховорт тооцогддог. Галзуугийн эсрэг... Луй Пастер гэдэг эрдэмтэн 1885 онд галзуу өвчний эсрэг вакцин хийсэн нь оросуудаар дамжин 1937 онд манайд орж иржээ. Гэсэн ч арван жилийн дараа үүнийг үйлдвэрлэдэг үйлдвэр нь хаагдсанаас болж тасарсан гэдэг. Галзуу бол байгалийн голомтот өвчин учраас манайд хэзээ л бол хэзээ гарах магадлалтай. Галзуу өвчнийг нэг туссан л бол эмчилгээгүй гэнэ. Тиймээс сэргийлэх вакцин зайлшгүй хэрэгтэй байлаа. Ингээд Зөвлөлтийн мэргэжилтнүүдийн удирдлага дор Д.Дандий гуай анх удаа галзуугийн эсрэг урьдчилан сэргийлэх вакцин гаргажээ. Борлонгийн уураг тархинд галзуугийн вирусыг өсгөвөрлөн гаргаж авсан тэрхүү вакциныг өнөөг хүртэл 50 жил тасралтгүй хэрэглэж байгаа ажээ. Галзуу гарсан голомтот газруудад ч Дандий гуай дуудлагаар олон удаа очиж байж. Говь-Алтайн Төгрөг суманд галзуу гарсан дуудлагаар хотоос нэг эмчийн хамт гарчээ. Очоод сонсвол үлгэр домог шиг л юм болж. Галзуу чоно ирлээ гэх сургаар настай эмгэн орон доогуураа мөлхөж орсон бол гурилаа элдэж суусан хүн хавтгай гампанзаа барьж гараад нүүрээ самардуулжээ. Галзуу чоно айлын гадаа байсан төмөр бидоныг цоо хазсан гэж байгаа. Дараа нь цэргээс халагдаж ирсэн залуу чонотой тулж, гараа хазуулжээ. Залуу хархүү чоныг барьж аван эхнэрээ дуудаж бууд гэхэд эхнэр нь буудаж мэдэхгүй байж. Тэгэхээр нь хутгал гэж. Бие тулгар эхнэр бас л чадсангүй. Эцэст хүлж байж чоныг хутгалжээ. Ингэж арайчүү галзуу чонын шүдийг гараасаа салгасан байна. Галзуу чонын дайралтад хоёр айлын таван хүн, 100-гаад мал өртжээ. Галзуурсан амьтан өвдөлтийг мэдрэхгүй, буудахад үхдэггүй гэнэ. Тэрхүү таван хүний хоёр нь галзуугийн нууц үедээ нас барсан бол үлдсэн хэдэд ямар нэгэн гаж нөлөө илрээгүй байна. Дорноговийн Хатанбулагт галзуурсан нохойд хазуулсан хүн халуурч, хичнээн хоног хашгирч байгаад нас барсан гунигтай мэдээ бас байна. Тэр хүний тархийг Орос руу шинжилгээнд явуулахад галзуугийн вирус илэрчээ. Монголд жилд галзуугаар 31 хүн өвчлөх магадлалтай гэсэн судалгаа гарчээ. Ийм л аймшигтай өвчнөөс сэргийлэх вакциныг хийсэнд нь монголчууд түүнд талархдаг. Өдгөө тэрээр шавь нарынхаа хамт галзуу өвчний эсрэг эмчилгээний ач холбогдолтой дархлаат уургийг гарган авчээ. Үйлдвэрлэхэд хамтарч ажиллах байгууллага, хүмүүсийг хайж байгаа гэсэн. "60 жил улсдаа зүтгэлээ. Одоо ч насны намар хэвийж байна даа" гэх Дандий гуай цаг наргүй ажиллах юм. Төрд хэрэгтэй зайран гэгчээр хүрээлэндээ хэрэгтэй эрдэмтэн ажээ. Түүний буурал толгойд дундаршгүй мэдлэг, мэдээлэл хуримтлагджээ. Мэдээж, энэ цагийн залуус түүнээс нь бага ч атугай авч үлдэхээр хичээж буй бололтой. 
Д.Оюунтуяа
