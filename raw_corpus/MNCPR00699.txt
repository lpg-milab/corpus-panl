Би энэ байгууллагад 24 жил тасралтгүй ажилласан мэргэжилтэн нь шүү дээ

УБТЗ-ын Санхүү нягтлан бодох бүртгэлийн албаны дарга Д.Сайханцэцэг сүүлийн үед болж буй асуудлуудын талаар хэвлэлд анх удаа ярилцлага өгч байна. 
-Нэгэнт таны ажил хэргийн нэр хүндтэй холбоотой дуулиан дэгдсэн болохоор шууд энэ асуудлаас эхлэх нь зөв байх. Одоо та ажил үүргээ гүйцэтгэж байна уу, эсвэл түдгэлзчихээд байна уу? -Би одоо ажил үүргээ хэвийн гүйцэтгэж байна. Бараг сар шахам хугацаанд миний тухай янз бүрийн дэгс мэдээллүүд цацагдлаа. Яахав тэр болгон би өөрөө гарч ирээд хариу тайлбар хийгээд байгаагүй болохоор хэвлэлүүд баталгаагүй эх сурвалжуудаас элдэв мэдээлэл авч нийтэлж байсан биз ээ. Энэ хугацаанд мэдээж хувь хүний хувьд яаж таатай байхав. Гэвч харж, тэсч, асуудлыг шалгуулж, үнэн мөнийг тодруултал хүлээх шаардлага байсан. -Та талийгаач В.В. Магдей даргатай хэдийнээс танил вэ? -Томилогдсон үеэсээ.
-Өөрийг тань түүнтэй их ойр дотны холбоотой байсан гэх мэдээлэл чих дэлсэх юм? -Ямар утгаар ингэж асууж байгааг тань сайн ойлгохгүй байна. Нэгдүгээрт, тэр хүн УБТЗ-ын даргаар томилогдож ирсэн замын дарга. Би бол санхүү нягтлан бодох бүртгэлийн албаны даргаар ажиллахаар томилогдсон ажилтан. Яагаад гэвэл манай дүрмээр замын дарга нь орос хүн байхад, санхүү нягтлан бодох бүртгэлийн албаны дарга нь монгол хүн байх ёстой байдаг. Тэр зарчмаар л томилогдон ажиллацгаасан. -УБТЗ-ын санхүүгийн албаны дарга Д.Сайханцэцэг байгууллагын нууц баримтуудыг цонхоор гаргаж байгаад үйлдэл дээрээ баригдлаа гэдэг мэдээлэл хэвлэлүүдээр цацагдсан. Мэдээж энэ асуултыг өөртөө тавигдана гэдгийг та мэдэж байсан биз? -Энэ сарын 3-ны өдөр болсон явдал. Тэр өдөр би маш их ажилласан. УБТЗ-д хуулийн зөвлөгөө өгдөг "Юридический проект" гэдэг байгууллага байдаг юм. Эдний хүмүүстэй тооцоо нийлэх ажил угаасаа явагдаж байсан. Энэ өдөр тэдний ажилтан хоёр хүн тооцооны зөрүүг заавал төмөр замаар төлүүлэхээр тооцоонд оруулах гэж надад шахалт үзүүлсэн. Эндээс л асуудал үүдсэн гэж ерөнхийд нь ойлгож болно. Би энд хоёр орны хувь нийлүүлсэн ийм онцгой байгууллагын дотоод асуудлын талаар нарийн зүйлийг яримааргүй байна. Тэгж болох ч үгүй. Тийм зарчим ч байхгүй. Гэвч өөрөө асууж байгаа учраас энэ хэмжээнд тайлбарлах гэж оролдож байгаа юм шүү дээ. Нөгөө талаар миний тухай нэг л их том асуудалд орооцолдсон хариуцлагагүй албан тушаалтан мэтээр нийгэмд ташаа ойлголт түгээх гэсэн оролдлогууд явагдаад байгаа болохоор ажил хэргийн нэр хүндээ бас зохих хэмжээнд хамгаалах шаардлага гарч ирсэн. Би нэг талаасаа төрийн өмнө үүрэг хүлээсэн албан хаагч ч гэлээ, нөгөө талаасаа өөрийн хамт олон, гэр бүл, найз нөхөдтэй та нарын л адил хүн шүү дээ. -Тэр байгууллагатай тооцоо нийлэх асуудал угаасаа явагдаж байсан гэж та хэллээ. Талийгаач даргыг байх үеэс л хийгдэж эхэлсэн шалгалт үргэлжилж байсан гэсэн үг үү? -Тийм. -Тэдний хоёр ажилтан яг юу гэж шаардсан юм бэ. Тэр шаардлага нь хууль бус юм уу? -Нэгэнт манай талд хүлээлгээд өгчихсөн байсан тайлан, даалгавар, ажил хүлээлгэж өгсөн актыг буцааж авах гэж шаардсан юм л даа. Мэдээж энэ шаардлага хүлээн зөвшөөрөх аргагүй шаардлага гэдэг нь ойлгомжтой. Тэр тайлан манайд л хадгалагдах ёстой. Дээрээс нь эдгээр хийсэн ажилд нь төмөр зам зохих журмынх нь дагуу мөнгөө төлчихсөн. Ийм тохиолдолд яалаа гэж би тэдний шаардсаны зоргоор гаргаж өгөх ёстой юм бэ. Надад тийм эрх ч байхгүй. Ийм учраас л уг бичиг баримт манай өрөөнд байхгүй, өөр өрөөнд байгаа гэдгийг батлах, тэр баримтыг өгөхгүй гэсний үүднээс л би өөрийн нягтланд утсаар хэлж, харуулд хэлүүлэн уг баримтыг цонхоор өгч зардлын өрөөнд оруулж тавьсан юм. Болсон үйлдэл ердөө л энэ. -Яагаад тэднээс тэгж айж чичирч, нууж хааж байх ёстой гэж. Журам зөрчсөн балмад үйлдэл гаргаж байна гээд харуулуудаа дуудаад хөөгөөд гаргачихаж болдоггүй юм уу? -Энд би нэг зүйлийг хэлмээр байнаа. Манайханд хувь нийлүүлсэн байгууллагуудын дотоод бодит нөхцөл байдлын талаар ерөөсөө нарийн ширийн ойлголт байхгүй юм. Хоёр хүний харилцаан дээрээс ч цаашаа сэдрээд элдэв өндрөө авсан, улс төржсөн асуудал болоод явчих магадлал ихтэй нөхцөл байдлын дунд л бид бие биеэ хичээж ажиллаж ирсэн шүү дээ. Энэ талаар болохоор хэн ч ярьж хэлдэггүй. Тэр хоёр ажилтан миний өрөөний үүдийг сахиад суучихсан байсан. Би харуулын албаны даргаа дуудаад л бөөн хэл үг дэгдээе гэж бодоогүй. Сайханцэцэг өрөөндөө хоёр оростой хэл үгээ ололцохгүй асуудал үүсгээд, харуулуудыг дуудаад л гээд яриа хөөрөө дэгдэнэ биз дээ. Би тийм асуудал хүсээгүй л байхгүй юу. -Тэр яг ямар баримтууд юм бэ? -Дахин хэлье. Тэр бол "Юридичиский проект" гэдэг байгууллагын УБТЗ-д хийж гүйцэтгэсэн даалгавар, тайлан, ажил хүлээн авсан л акт. Өөрийн албаны нягтлан бодогч Түвшинбаярт энэ хоёр ажилтан нь салж өгдөггүй ээ, чи доошоо очоод харуулд хэлж үүд онгойлгуулаад энэ баримтыг аваад өөрийнхөө өрөөнд оруулаад тавьчих л гэж утасдсан. Түвшинбаяр ч цонхон дор ирсэн. Би дээрээс нь нөгөө баримтаа буулгасан. Яг энэ үед манай харуулын албаны дарга цаанаас машинтайгаа ирж явсан. Тэр хоёрт би хөөе, та хоёр наад баримтаа машиндаа оруулаад цүнхэндээ хийж янзлаад өрөөндөө оруулаад ир ээ гээд хашгирч байсан гээд бод доо. Болсон явдал ердөө л энэ. Гэтэл удалгүй л сонинуудаар баахан хачин мэдээллүүд гарчихсан байсан. -Ихээхэн хэмжээний санхүүгийн зөрчилтэй холбоотой баримт л гэж ойлгогдсон. Хэрвээ тийм биш байсан юм бол ийм үйлдэл заавал хийх шаардлага байсан юм уу? -Тэгж бичигдсэн. Энэ бол үнэхээр ташаа мэдээлэл. Би яг ямар асуудал үүссэн, ямар баримтууд байсан гэдгийг тун дэлгэрэнгүй ярилаа шүү дээ. Яагаад тэдэнд гаргаж өгөөд явуулчихаагүй юм бэ гэвэл дахин хэлэхэд угаасаа дүрэм журам ёсоор өгөх ёсгүй учраас л тэгсэн юм. -Өөрийг тань орос зөвлөхийнхөө дарамтад орсон гэж цагдаагийнханд мэдүүлж байгаа гэсэн нэг мэдээлэл хэвлэлүүдээр гарсан байна. Энэ тухай та дэлгэрэнгүй ярьж болохгүй юу. Хэрвээ үнэхээр таны аюулгүй байдалтай холбоотой бол энэ асуултыг орхиж болно шүү? -Яг энэ үед замын даргын орос зөвлөх байгаагүй. Одоо ч ээлжийн амралттай, нутагтаа байгаа. Тэгэхээр ямар нэгэн дарамтын тухай яриа байж таарах уу. -Та хамгийн сүүлчийн удаа талийгаач В.В.Магдейтай хэзээ уулзсан бэ. Тэр юу ярьж байсан бол? -аравдугаар сарын 6-ны өдөр уулзсан. Баасан гариг байсан юм байна. Тэр өдөр талийгаач дарга ээлжийн амралтынхаа тав хоногийг албан ёсоор аваад өөрийн нэгдүгээр орлогчдоо үүргээ шилжүүлж, тушаал гаргасан гэдгээ намайг дуудаж танилцуулсан. Ийм л уулзалт болсон доо. -Тэдэнтэй хамт бүсгүйчүүд байсан гэх бас нэг мэдээлэл явж байсан. Энэ үнэн болов уу? -Би ийм юм ёстой дуулаагүй. -Магдей агсны талаар маш их мэдээллүүд цацагддаг байсан. Тэр хүн хоёр улсын хувь нийлүүлсэн компанийн хөрөнгөнөөс өөрийн улсдаа ашигтай ямар нэгэн хууль бус зардал гаргаж байсан удаа байсан юм уу? -Манайх шиг яг ийм бүтэцтэй байгууллага дээр маш өндөр түвшний хараа хяналт үйлчилж байдаг юм шүү дээ. Яаж тийм юм байхав дээ. -Яагаад ирэнгүүтээ таныг дэвшүүлж, санхүүгийн асуудлыг итгэж хариуцуулсан юм бол. Нээрээ урьдын ямар нэгэн түншийн холбоо байхгүй гэж үү. Хүний улсад хариуцлагатай алба хашихаар ирсэн хүн санхүүгээ зүгээр нэг шинэ танилын гарт атгуулах уу? -Замын дарга санхүү нягтлан бодох бүртгэлийн албаны даргад нэр дэвшүүлдэггүй л дээ. Монгол-Оросын ерөнхий хорооны хурлаар монголын талын гишүүд нэр дэвшүүлж, хоёр тал хамтран хуралдаж, хэлэлцэж байж шийдвэрлэдэг. Гаргасан шийдвэрээ замын даргад танилцуулж тушаал гаргуулдаг. Зарчим нь ерөөсөө л энэ. -Магдей агсан гэнэт их хөлжсөн гэх юм. Энэ үнэн үү, эсвэл хардлагуудын нэг үү? -Надад хувь хүний өмч хөрөнгийн талаархи мэдээлэл байдаггүй. Би яаж мэдэх юм бэ. Анх ирж байхаас нь харж байхад үнэтэй, чанартайдуу хэрэглээтэй хүн л харагдаж байсан. Хүн нэг гаднаасаа харагддаг ш дээ. Тэр хэмжээнд анх харсан сэтгэгдлээ л хэлж байгаа юм шүү. -Таныг үнэтэй байраар шагнасан гэж сонсч байсан юм байна? -Нэг буруу ойлголт яваад байх шиг байна. Би УБТЗ-д гэнэт саяхан л гараад ирсэн хүн биш шүү дээ. Анх 1977 онд УБТЗ-ын нэр дээр Москвагийн Тээврийн улсын их сургуульд төмөр замын тээврийн инженер, эдийн засгийн мэргэжлээр орж суралцаад, 1982 онд төгсч ирсэн үндсэн төмөр замын мэргэжилтнүүдийн нэг нь би юм. Тодруулаад хэлчихэд анх удаа улаан дипломтой төгсч ирсэн, анхны төмөр замын тээврийн эдийн засгийн ухааны доктор нь гэх үү дээ. Өнөөдрийг хүртэл энэ байгууллагын бүх шатанд нь 24 жил тасралтгүй ажилласан мэргэжилтний хувьд байгууллагаас надад ганц байр олгож болохгүй гэж үү. Би үнэхээр гайхах юм. Намайг хэн ч биш зүгээр нэг гараад ирсэн эмэгтэй гэх маягийн ойлголт явж байх шиг байна. Би өөрийгөө мэргэжилтнийхээ хувьд үнэхээр голохгүй. -Эдийн засаг, нягтлан бодохын чиглэлээрээ та өөр хаана сурсан бэ? -МУИС-ийн түргэвчилсэн сургалтаар нягтлан бодогч мэргэжил эзэмшсэн. Монголын нягтлан бодогчдын академи гэж байдаг. Тэр академынх нь гишүүн, мэргэшсэн нягтан бодогч хүн л дээ, уг нь. Би энд ямар нэгэн шагналын тухай яриагүй шүү. Энэ бол миний олон жилийн хөдөлмөрөөр олж авсан мэргэжлийн нэр хүнд учраас түүнийгээ хамгаалахаас өөр аргагүй байна. -Өөрөө одоогийн удирдлага В.Отгондэмбэрэлтэй хэр харилцаатай вэ. Хувь нийлүүлэгчдийн хуралдаан дээр түүнийг янз бүрийн эмоци гаргаж, сонин сонин байр байдал үзүүлсэн гэх мэдээлэл тарж байсан. Энэ үнэн үү? -Яагаад тийм мэдээлэл түгсэнийг ойлгохгүй байна. Би тэр хуралд бүрэн байсан. Гэхдээ тийм явдал болохыг хараагүй. Түүнийг мэдэх, эс мэдэхийн тухайд гэвэл бид Москвагийн Тээврийн улсын их сургуулийг ойролцоо төгссөн. Мэргэжлийн төмөр замчин гэдгийг хэлж чадна. -Саяны ослын талаар энэ байгууллагад хариуцлагатай алба хашдаг хүний хувьд юу гэж дүгнэж байна -Би бол энэ байгууллагын санхүү нягтлан бодох бүртгэлийн албыг л удирддаг хүн. Тийм болохоор өөрийн хариуцдаггүй асуудлаар тайлбар өгөх боломж алга. -Р.Раш даргыг хэр мэдэх вэ. Тэр хүнийг хуучин ажилдаа хэт санаа зовсоор байгаад хэцүү байна гэх юм. Эхэн үедээ танайхныг утасдаж их загнадаг байсан гэж үнэн үү? -Надад тийм зүйл тохиолдож байгаагүй ээ. -Өлзийбүрэн гэж нэг даргын талаар мөн их яригдах юм аа. Нэг хоригдоод л байх шиг байсан. Танайд чинь баригдаж хоригдсон хүн улам дэвшээд, энгийн даруу шударгаар хөдөлмөрлөсөн хүн гадуурхагдаад байдаг сонин тогтолцоо байдаг юм аа даа? -Та ахиад л миний мэдэхгүй асуудал руу ороод асуугаад байна. Би боловсон хүчний асуудлаар танд үнэхээр юу ч хэлж чадахгүй. -Өөрийг тань энэ удаагийн асуудлаар далимдуулж зайлуулах санаархал явж байна гэж та үзэж байна уу? -Үгүйсгэхгүй. -УБТЗ улсын төсөвт хэдий хэрийн юм оруулдаг компани юм бэ дээ? -Улсын төсөвт бид ноогдол ашгаа бүрэн төлдөг. -Энэ жил хэр ашигтай ажилласан бэ? -Бид төлөвлөгөөт ашгаа биелүүлнэ. Биелүүлнэ гэдэг маань бид улсын өмнө хүлээсэн үүргийнхээ ард гарч чадна л гэсэн үг. 
Б.Ганчимэг

