Мартын бэлэг болгож ажилтан эмэгтэйг нь хэмх нүдэж сюрприз барилаа

Гэнэтийн гамшигт нэрвэгдсэн САПУ худалдааны төвийн түрээслэгчид урьд хожид сонсогдож байгаагүй ихээр дүрэлзэн асч буй улс төрийн хийрхэлд түрлэг нэмэн өчигдөр хальт жагсаад авав. Даанч эрүүл нийгмийн төлөөх иргэний хөдөлгөөнүүдийн хийсэн жагсаалуудын сүрэнд дарагдан шаралхахдаа хэлж биш хийсээд ирсэн гамшигт адилхан нэрвэгдэж арав хорин тэрбумаар тоологдох хэмжээний хохирол амсаад буй "Алтжин" группийнхээ захиргааны байр руу дайрч хүүхнүүд голдуу тэдэндээ баахан "атаман"-дсан мэдээ ирэв.
"Алтжин" группын нярав эмэгтэйг барьж аван балбаж өөдөсхөн жижиг биед нь эр бяраа үзүүлээд ч ханасангүй. Орон гэргүй хэмээн хашгирч яваа хэсэг хүнд хэдийгээр хуулийн хяналтын байгууллагын эцсийн дүгнэлт гараагүй байгаа ч орон гэр өгье хэмээн шийдээд иж бүрэн тоноглолтой таван ханатай гэр арвыг олгохоор болсноо дуулгаж, эрхийн бичгээ гардуулах гэтэл гүйцэтгэх захирлынх нь нүүр лүү урж шидэн танхайрч, "хуц, чи бидэнд зуу зуун саяыг өг" хэмээн орилж байх нь даан ч харамсмаар. Тус компани гамшигт яг адилхан нэрвэгдсэнийг бид мэднэ. Гэсэн ч "Алтжин" группын ерөнхийлөгч тэр шөнөдөө өөрийн биеэр гарч ирэн мэдэгдэл хийж, хохирлыг төлж барагдуулна хэмээн мэдэгдэж байсныг ч бид бас мартаагүй байна. Гагцхүү Хэрэг бүртгэлтийн газарт явагдаж буй бодит хохирлыг тогтоох ажилд тодорхой хугацаа орж байгаагаас болж түрээслэгчдийн бухимдал ийнхүү бохир хөөрлийн хэлбэрт шилжин гудамжаар орилж явахад хүрчээ. Анхнаасаа бодит хохирлоо хэдэн арав дахин өсгөж мэдүүлэн гамшгийн сүүдрээр далимдуулан ашиг хонжоо хайсан арчаагүй үйлдэл гаргаагүйсэн бол хэрэг бүртгэлт ингэтэл удахгүй байсан нь ойлгомжтой. Гэвч хүний шунал хүсэл шиг хязгааргүй зүйл энэ орчлонд ховор билээ. Гамшигт нэрвэгдэгсдэд туслах нэрээр хандивын тоглолтыг өнөө жилийн Болор цомын эзэн Ж.Мөнхбат гэдэг залуугийн толгойлдог МАХН-ын нэгэн залуучуудын байгууллага зохион байгуулж түрээслэгчдэд зургаан сая төгрөг өгсөн нь өнөөдрийн бослого хөдөлгөөнийх нь санхүүжилт болоод явж байх жишээтэй. Эдгээр үйлдлүүдийг хараад байхад арай "Алтжин"-г нугаслах хэн нэгний далд зорилго түрээслэгчдийн ард түлхүүр болон зогсч байгаа юм биш биз дээ гэж хардахад ч хүргэв. Үнэхээр орон гэргүй атлаа САПУ худалдааны төвд талбай түрээслэж аваад амьдарч байсан юм бол сайхан сэтгэлд залуучуудын байгууллагын олоод өгсөн мөнгө арай өөр зүйлд зориулагдах ч байсан юм шиг. Юутай ч хөөрсөн түмний уур хилэнг зохиомлоор бадраах зорилго бүхий мэргэжчихсэн улсууд эдүгээн манай улс төр, бизнесийн ертөнцөд "ажиллаж" зорилгоо гүйцэлдүүлээд байдаг гажиг байгаа нь үнэн болохоор дүгнэлт энэ зүг рүү эргэхэд хүргэж байгаа юм. Мөрдөн байцаалт, прокурорын байгууллага хоёрын дунд хэрэг шийдэгдэх эцсийн шатандаа орчихсон явж байгаа энэ үед адилхан хохирол амсч, зовлон зүдүүрт унасан хоёр тал нэг рүүгээ балмадлан дайрч довтлох биш, ухаалаг байж, хууль хяналтын байгууллагынханд ажиллах бололцоог нь олгож өгөх нь л өнөөдрийн нэн тэргүүний шаардлага байлтай. Бүсгүйчүүд голдуу түрээслэгчид хүүхнүүд дүүрэн "Алтжин" руугаа дайрч Эмэгтэйчүүдийн баярын өдрөөр нэгнийхээ үс гэзгий нь зулгааж, байр объектыг нь барьцаална шатаана хэмээн дарамтлах нь дэндүү муухай, хэт жудаггүй алхам боллоо. Түрээслэгчид "Алтжин"-гийн захиргаанд нэвтрэн ороод хийсэн бас нэгэн алхам нь гайхаш төрүүлэв. Тэд тус компаны ШТС-уудын зургийг буулган албан бичиг маягийн зүйл үйлдээд "Бид энэ объектуудыг дэлбэлэх болсноо албан ёсоор мэдэгдэж байгаа юм шүү" хэмээн чанга дуугаар дуудаж өгөн гардуулсан байх юм. Үгүй, хүүхнүүд минь бид чинь энэ ертөнцийн цорын ганц зөөлөн аялгуу, эмзэг нандин зүрх сэтгэлийн бэлэг тэмдэг биш билүү. Яахаараа ийм адал балмад зан авир гаргаж, гудамж талбай гороолж, галдан шатаах эвдэн сүйтгэх тухай юм орилон, охин шигээ нялх бүсгүйг барьж аван зодож занчиж явдаг байнаа. Юм хэрээс хэтрэх шиг аймшиг байдаггүй. Байгалийн гамшиг, гал усны гашуун зовлон нэрвэх зэрэг давагдашгүй хүчин зүйл гарсан тохиолдолд хохирлыг компани хариуцахгүй гэсэн хоёр талын хоорондын гэрээгээ бариад гэдийгээд хэвтчихвэл та нар минь юу хожих юм бэ. "Алтжин" групп анхны хийсэн мэдэгдэлдээ эцсээ хүртэл үнэнч байж, хохирлын ард хамтдаа гарнаа гэж мэдэгдсээр байгааг та нар минь тухтайхан, уужуухан бодоод үз дээ. Эцсийн дүнг тэд биш, та нар биш тэнд хууль хяналтын байгууллага гаргана гэдгийг сана. Гал дээр тос битгий асга. Яагаад гэвэл галын гамшгийг та нар адилхан бүгдээрээ хараад зүрхээ шимшрүүлээд зогсч байсан шүү дээ. 

