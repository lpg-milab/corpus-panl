Тэнтэр тунтар алхаж яваа бяцхан үрсийн хөгжмийн эгшгэн дэх бүжиг

Хүүхэд бүрийн хүсэн хүлээдэг зургаан сарын 1. Энэ өдөр шинэхэн гоёлоо өмсөж, аав ээждээ хөтлүүлэн явах нь хүүхэд бүхний мөрөөдөл. Өнгө өнгийн бөмбөлгүүд, сэтгэлд хоногшсон хүүхэлдэйн киноны баатрууд, агаарын дугуй, алсын харагч, мангасын ам паркийн тоглоомууд мэдээж ундаа зайрмагаар төсөөлөгддөг баяр. 
Багачууд маань шинэхэн хувцсаа өмсөх гэж, ээж аавын ажлын газраас бэлгээ авах гэж нойр дутуу хоносон доо. Өнөө жил багачуудын баяр Үндэсний соёл, амралтын хүрээлэнгээс Сүхбаатарын талбай хүртэлх явган жагсаалаар сүр жавхаатайхан эхлэв. Жагсаалын тэргүүн эгнээнд Чингэс хаан есөн өрлөгтэйгээ, Алунгоо эх таван хөвгүүнээ дагуулж ирсэн нь нүд хужирлам хүүхдүүдийг баярлуулсан мөч байлаа. Бас тэдний үзэх дуртай үлгэрийн баатрууд дагалдан гарч ирсэн нь хүүхдүүдийг алмайруулсан. Хүүхдүүд өөрийн эрхгүй дуу алдан үлгэрийн баатруудаа ам булаацалдан нэрлэж, дуудаж харагдсан. Ерөнхий сайд М.Энхболд, Хүүхдийн төлөө үндэсний зөвлөлийн тэргүүн, Монгол Улсын шадар сайд М.Энхсайхан нарын төр засгийн удирдлагууд гэр бүл, 50 гаруй хүүхдийн төлөөллийн хамт Улсын төв номын сангийн урдаас жагсаалд нэгдсэн. Төрийн өндөрлөгүүдтэй мөр зэрэгцэн гадаадын улс орны төрийн далбаа барьсан хүүхдүүд Монгол дахь Элчин сайдын яам, Консулын газрыг төлөөлөн оролцсон. Жагсаалын цуваа Сүхбаатарын талбайд ирэхэд үлээвэр найрал хөгжим эгшиглэв. Энэ өдөр төрсөн өдөр нь болдог Ерөнхийлөгч Н.Энхбаяр уламжлал ёсоор гэр бүлийн хамт, хүүхэд багачуудын төлөөллийг өргөөндөө хүлээн авч уулзсан. Өнөө жилийн хүүхдийн баярт дүүргүүд их идэвхтэй оролцжээ. Тухайлбал, Сүхбаатар дүүргээс нүүдлийн соёл иргэншлийг харуулсан монгол үндэсний тоглоом дэлгэж багачуудыг баясгав. Өнөө үед шагайгаар наадах хүүхэд тэр бүр үгүй болсон тул тэдний хувьд энэ тоглоом нь сонин санагдсан биз ээ. Нийслэлийн арван жилийн 72 дугаар дунд сургуулийнхан гарын ураа гаргажээ. Харин Чингэлтэй дүүргийн Засаг даргын Тамгын газар урлаг, сурлагаар тэргүүлэх 800 хүүхдэд бэлэг гардуулсан. Налайх дүүргийн "Голомт" цогцолборын "Балдырган" чуулгын ая дуун эгшиглээстэй. Мөн Хан-Уул дүүргийн III хороо, "Гэгээн орд" компанитай хамтарч амьжиргааны түвшин доогуур болон бүтэн өнчин хүүхдүүдэд гарын бэлэг хүртээв. Эцэг эхийн элбэрлийг хомсхон амсаж яваа тэдэнд сайхан сэтгэлийн гараа сунгасанд багачууд маань баярлаа л байлгүй. Шүд өвдөхгүй бол хүүхдүүдийн бас нэгэн баяр Бэлэг сэлтэнд дарагдсан олон сюрпризээс онцлог хүүхдийн эрүүл мэндэд хэрэгтэй нэгэн ажиллагаа явагдаж байв. "Таван богд" группийнхэн үнэ төлбөргүйгээр шүдний үзлэг эмчилгээ явуулж зөвлөгөө өгсөн юм. Хүүхдээ тэвэрсэн эцэг эхчүүд үүнд хамрагдахаар урт дарааллыг эс ажран зогсоцгоожээ. Мөлхөө жаалууд "Momy Poko" тэмцээний ялагч болохоор баацагнан байсан нь олон хүний өхөөрдлийг хүргэж байв. Энэ компанийнхан тод авьяастан шалгаруулж гарын бэлэг, унадаг дугуйгаар хүүхдүүдийг мялаасан. Ерөнхий боловсролын сургуулиудын дунд "Кит кат" нэртэй аян зохиож үүнд 300 гаруй сурагч хамрагдсан гэсэн. Хүүхдийн ирээдүй даатгалтай салшгүй холбоотой гэдэг. Улаанбаатар хотын банкны "Даатгагдсан ирээдүй" хүүхдийн наадмын арга хэмжээний хүрээнд хүүхдийн даатгагдсан хадгаламж нээлгэсэн хүүхэд бүрт амтат бэлэг, сугалаанд оролцох эрхийн бичгээр шагнав. "Миний гэр" реалити шоунд оролцсон Мишээл, Баяраа, Зола, Баагий дөрөв "Даатгагдсан ирээдүй" баярын арга хэмжээг хөтлөн явуулсан нь олны анхаарлыг татсан. Хүүхдийн ордны хажуугийн талбайг Худалдаа хөгжлийн банкныхан авч хүүхдүүдэд хандсан олон сайхан арга хэмжээ зохиосон юм. Хадгаламжийн дэвтэр нээлгэсэн хүүхдүүд "Тэмүүжин" хүүхдийн жүжиг үзэх тасалбараар шагнуулснаас гадна хүүхэд бүрийг баярлуулахыг зорьжээ. Маш олон хүүхэд хадгаламжийн дэвтэр нээлгэж байлаа. Энэ нь тус банкны үйл ажиллагаа нүдээ олсны илрэл бизээ. Эднийхэн баярын арга хэмжээнд мэдрэмжтэй, оновчтой ханджээ. Агаарын бөмбөлөгтэй болсон хүүхдүүд баярын мишээл цацруулсаар. "Өгөөж Чихэр боов" компани ч баярын арга хэмжээнээс хоцорсонгүй. Жил болгон зохиодог "Боорцогны баяр"-аар "Өгөөж" компанийн бүтээгдэхүүнүүдийг дуудлага худалдаагаар борлуулсан. Үүнээс олсон мөнгийг амьдралын боломж тааруухан онц сурлагатай 79 дүгээр сургуулийн 4б ангийн сурагч З.Отгонд олгосон юм. Эдний ажилчид нэг сарын цалингаасаа 1000 төгрөгийг ирэх жилийн "Боорцогны баяр" хүртэлх хугацаанд З.Отгонд 18 нас хүртэл хугацаатайгаар хадгаламжийн дэвтэр нээж өгсөн нь том тус. Энэ арга хэмжээгээ жил бүр явуулах гэсэн шүү. "Бяцхан Өнхрүүшүүд"-ийн тоглолт их л хөгжилтэй болсон. Олон уралдаан тэмцээн, урамшуулал шагналтай байсан. Энэ мэтээр олон байгууллага сайхан сэтгэлийн үзүүрт тос гэгчээр бяцхан үрсээ баярлуулж үүний зэрэгцээ өөрсдийнхөө үйл ажиллагаагаа сурталчлахаа мартсангүй. Тэнтэр тунтар алхаж яваа үрсийн хөгжмийн эгшгэн дэх бүжиг, цангинатал инээх бас уйлах дуун энэ өдрийн хөг ая болсон доо. Хайр энэрлийн цагаахан ертөнц хүүхэд бүр аз жаргалын эгшгийг үргэлж дуулж байг. 
Б.Долзодмаа

