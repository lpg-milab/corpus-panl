"Роснефть"-ийн саналд болгоомжтой хандах хэрэгтэй

ОХУ-ын "Роснефть" компани манай улсад шатахуун түгээх станц барих санал ирүүлжээ. Хэрвээ хүлээн авахгүй бол Монголд экспортолж буй шатахууныхаа үнийг нэмэхээ илэрхийлээд буй. Ерөнхий сайд С.Баяр өнгөрсөн баасан гаригт УИХ-ын чуулганы танхимд үүнтэй холбогдуулан "Роснефть"-ийн станцыг Монголд байгуулахыг зөвшөөрөх хуулийн төсөл өргөн барьсан нь олныг цочирдуулсан. Казахстан болон Арабын улс орнууд манай улсад нефтиэр туслах талаар тохиролцож байсан. Энэ тухай УИХ-ын гишүүн К.Сайраантай ярилцлаа.
-"Роснефть"-ийн саналыг хүлээн авахгүй бол манай улс шатахууны хомсдол, эдийн засгийн хямралд орох вий?
-Нефтийн үнэ дэлхий нийтэд өсч буйг манай Засгийн газар дөнгөж сая мэдсэн юм шиг зан гаргах юм. Уг нь гурван жилийн өмнөх мэдээлэл шүү дээ. Ерөнхий сайд С.Баяр нэг баррель нефтийн үнэ 200 ам.долларт хүрэх нь гэсэн зүйл чуулган дээр ярьсан нь гайхал төрүүлсэн. Иракийн дайны үр нөлөө, АНУ-ын эдийн засгийн дотоод хямрал Монголд нөлөөлж байгаа нь дэлхий нийт хэрхэн глобалчлагдаж байгааг харуулсан хэрэг. Энэ бүгдэд бид бэлтгэлтэй байж холын хараатай ажиллах байсан. Би УИХ-ын гишүүн болсон 2004 оноос хойш нефтийн аюулгүй байдлын талаар нэлээд ярьсан. Тухайлбал, Арабын орнууд болон Казахстанаас нефть авч болох талаар ярьж байсан. Харамсалтай нь Засгийн газар шатахууны хомсдлыг гэнэтхэн сая л мэдэрлээ. С.Баяр гоё ярьж, итгүүлж чаддаг болохоор нөхцөл байдлыг өмнөх болон өөрийнхөө Засгийн газарт ашигтай байдлаар тайлбарлалаа. 
-Цаг, боломж давчидсан хүнд үетэй тулгарлаа. ОХУ-аас өөр хаанаас шатахуун авч болох вэ?
-1996 оны долдугаар сард Кувейтийн ханхүү манай улсад айлчлахдаа парламентын ордон барихад хөрөнгө оруулахаас гадна түүхий нефть олборлоход туслахаа мэдэгдсэн. Яриа хэлэлцээ нэлээд эрт эхэлсэн байгаа биз. Гэвч Засгийн газар хөдлөөгүй. Дараа нь 2007 оны наймдугаар сард Кувейтийн эрхэм дээд Эмир манай улсад айлчлахдаа нефтиэр туслах боломжтойгоо дахин нотолсон. Тэр ч байтугай Кувейтэд нефтийн хайгуул хийдэг улсын компанийг Монголд үнэ төлбөргүй ажиллуулах боломж байгааг дурдаж байсан. Хэрвээ төсөл байвал санхүүжилт бэлэн байгааг дахин дахин хэлж байсан юм шүү. Манай улс гараа хумхисаар өдий хүрлээ. Өнгөрсөн онд Ерөнхийлөгч Н.Энхбаярыг булангийн гурван оронд айлчлах үеэр АНЭУ, Катар, Кувейтэд аль алинд нь энэ тухай ярьсан. Ерөнхийлөгч шууд гарын үсэг зурж гэрээ байгуулахгүй. Хэлэлцээний араас Гадаад хэргийн яам, Үйлдвэр, худалдааны яам, Засгийн газар идэвхтэй ажиллаж хөөцөлдөх ёстой юм. Би Арабад хоёрдугаар сард ажиллахдаа энэ талаар асуусан, сурагласан. Буцаж ирээд Арабаас түүхий нефть экспортлох боломж байгааг Засгийн газрын гишүүдэд хэлсэн боловч Ч.Улаан сайд мэдэж байгаа гээд хавьтуулаагүй. Манай Засгийн газар бүтэлгүйтсээр байтал ОХУ-ын хувьцаат компани учир битүүлэг санал ирүүлжээ. 
-"Роснефть" компанийн саналд хэрхэн хандахаас манай улсын шатахуун, түүнийг дагаад эдийн засагт ихээхэн нөлөөлөх нөхцөл үүсэх шив?
-"Роснефть"-ийн санал хоёрдугаар сард ирсэн тухай хэвлэлээр шуугисан ч Засгийн газар үгүйсгэж байлаа. Тэр үед энэ талаар УИХ хэлэлцэж зөвшилцсөн бол бидэнд хугацаа байсан. "Роснефть" ямар саналууд тавьсан нь тодорхойгүй байгаа юм. 100 станц барьсныхаа дараа хэдий хугацаанд, ямар үнэтэй шатахуун нийлүүлэх, хэр удаан тогтвортой ажиллахыг Ерөнхий сайдын танилцуулгаас олж хараагүй. Тийм учраас энэ саналд болгоомжтой хандах хэрэгтэй. "Роснефть"-ийн саналыг хүлээж авах байлгүй дээ. 
-Шатахууны үнэ нэмэгдэж байна. Ийм үед арабчуудын хөрөнгө оруулах сонирхлыг Монгол Улс яаж ашиглавал дээр вэ?
-Арабын орнуудын сонирхол бусдаас тэс өөр шүү дээ. Тэд нефть, алтаа өгье гээд биднээс Тавантолгой, Оюутолгойг нэхээгүй биз дээ. Араб асар их нефтийн баялагтай, түүгээрээ баяжсан улс. Мөнгө байна, түүнээсээ бидэнд хүртээе. Улсаа хөгжүүлээд дараа нь буцаагаад өгчих боломж олгосон. Кувейт улс Ерөнхийлөгч Н.Энхбаярыг айлчлах үеэр нэг сая тонн түүхий нефть экспортлох тухай хөндсөн. Тухайн үед нэг сая гэсэн ч тодорхой хязгаар байхгүй. Казахстаны Ерөнхийлөгч Н.Назарбаев ч нэг сая тонн нефть өгөхөө ч амласан. Бид авч чадаагүй л байна. Төслөө бэлдчихвэл хэдэн сая тонн ч авч болох юм. Катар, Кувейт улс түүхий нефть өгөхөд бэлэн байгаа. 
Арабын хөрөнгө оруулалтыг ашиглах Монгол Улсын төр засгийн бодлого тодорхой байх ёстой. Гэрийн даалгавраа сайн бэлдэх шаардлагатай.
-Ямар гэрийн даалгавар?
-Хөрөнгө оруулалтын төслүүд боловсруулах ёстой. Одоог хүртэл бэлэн нэг ч төсөл алга. 
-Та Арабын ертөнцтэй харилцаатай ажилладаг түшээгийн хувьд тийм төсөл боловсруулаад Засгийн газарт танилцуулж болохгүй гэж үү?
-Олон удаа ярилцсан ч бүтээгүй. Сүүлдээ хувийн хэвшлийн байгууллагатай хамтарч ажиллаж байна. 
-Арабын түүхий нефть импортлохын тулд тээвэрлэлт, зардал нь нэлээд өндөр тусна биз?
-Заавал гуравдагч орноор дамжуулж тээвэрлэнэ. Хятадаар дамжуулах боломжтой. Тус улсын нефть импортлогч, дараагийн оронд экспортолдог компаниудтай ярилцаж үзсэн. 
-Нефтиэс гадна бусад салбарт хөрөнгө оруулах яриа хэлэлцээр бий биз дээ?
-АНЭУ-ын Абу Дабигийн хөгжлийн сангийн төлөөлөгчид саяхан манай улсад айлчилсан. Гэхдээ тэд түүхий нефть биш хоёр орны Засгийн газар хооронд гэрээ хэлэлцээр байгуулж дэд бүтцэд урт хугацааны зээл олгох талаар ярилцсан. Баруун бүсийн босоо тэнхлэгийн зам барихад зориулах 60 сая ам.долларын санхүүжилтийнхээ талаар ярих гэж ирсэн. Мөн Монгол Улсын эдийн засгийн бусад бусад салбарт хөрөнгө оруулах боломж байгааг судлахаар ирсэн. Би тэдэнтэй уулзаж Ховд, Баян-Өлгий аймгаас ОХУ хүртэл хатуу хучилттай зам барих талаар ярилцсан. 
-Өмнө нь Абу Дабигийн сан баруун бүсийн зам болон Тайширын усан цахилгаан станцад хөрөнгө оруулсан биз дээ?
-Тус сангийн манай улсад оруулсан анхны хөрөнгө оруулалт нь Тайширын усан цахилгаан станц. Намайг Каирт Элчин сайдаар ажиллаж байхад 1998 оноос эхлэсэн хөрөнгө оруулалт л даа. Монголын талаар сайн мэдээлэлгүй улстай олон удаа уулзаж хөрөнгө оруулалтын анхны гэрээнд гарын үсэг зурж байв. Харин Кувейтийн сан Булган, Эрдэнэт, Уньт, Мөрөнгийн чиглэлийн зам барихад хөрөнгө оруулж байсан.
-Үндсэний хэмжээний томоохон номын санд хөрөнгө оруулахаа амласан. Хэзээ барьж эхлэх бол?
-Үндэсний номын сангийн талаар Ерөнхийлөгч санаачилсан. Парламентын ордон барих тухай ярихад хөндсөн юм. Нэртэй архитекторууд өвөрмөц зураг төсөл бэлдэж байгаа. Бэлэн болсны дараа хөрөнгө оруулалтаа авна.
М.Ганаа 