УДИРДАХ УУ, УДИРДУУЛАХ УУ? 

Социалист ардчиллыг өргөжүүлэн гүнзгийрүүлэх нь нэг талаас нийгмийн амьдралын аливаа асуудлыг шийдвэрлэх нийгмийг удирдахад хөдөлмөрчдийг өргөнөөр оролцуулах, нөгөө талаас олон түмний бүтээлч оролцоо, идэвх, санаачилга хүсэл зоригийг тэдний болон нийгмийн эрх ашгийн үүднээс зохион байгуулж нэгтгэн удирдах хоёрын салшгүй нэгдлээр хангагдах ёстой. 

Цөөнх нь олонходоо захирагдан аливаа асуудлыг хамтын оюун санаагаар шийдвэрлээд, нэгэнт гаргасан шийдвэрийг заавал биелүүлэх хариуцлагыг хамт олны гишүүн бүр хүлээх ардчилсан төвлөн удирдах ёсны мөн чанарыг ноцтой гажуудуулж, ил тод байдлыг хязгаарлаж, ингэснээрээ ардчиллыг хумьж байсан хуучин сэтгэлгээ, арга барилын дутагдлыг манай нам хурц шүүмжилж, түүний аливаа илрэлтэй зарчимчаар тэмцэж арилгахыг заалаа. 

Ардчилал, ил тод байдлын гүнзгий утга агуулгыг гуйвуулж, удирдах, удирдуулах ёс зарчмыг үгүйсгэх хандлага сүүлийн үед зарим хүн цухалзуулж байгааг нарийвчлан үзвэл үнэн хэрэгтээ өөрийн санаачилгагүй, хариуцлагагүй, салангаас үүдсэн дутагдал хоцрогдлыг бусад руу түлхэх, зүй ёсны намч өндөр шаардлагыг захиргаадах хуучирсан арга сэтгэлгээ гэж сөргүүлэх, аливаа асуудлыг нийгэм, хамт олны эрх ашигт нийцсэн эсэхийг тунгааж эргэцүүлэхийн оронд хувийн явцуу ашиг сонирхлоор баримжаалахаас өөр юм биш болох нь ойлгомжтой байна. 
Тийм хүмүүс юуны урьд удирдаж байгаа хүмүүсийнхээ эсрэг үг өгүүлэл гаргаж гүтгэлж дэгсдүүлсэн мэдээлэл бичих, хурал зөвлөлгөөний индэр, хэвлэл мэдээллийн хэрэгсэл ашиглан дарга нар, удирдлагынхаа нэр хүндийг гутаахыг оролдож, хамт олон, удирдлага хоёрын хооронд яс хаях зэргээр төвлөн удирдах ардчилсан зарчимд үл нийцэх зохисгүй араншин гаргадаг байна. 

Эх орныхоо хөгжлийн бэрхшээл, тулгамдсан << асуудлыг >> эзэн хүний сэтгэлээр харж, шийдвэрлэх арга замыг сүвэгчлэхээс урьдаар улсынхаа хөгжлийг хий чамлаж, удирдлага руугаа дайрч давшилсан эрүүл биш уур амьсгал бий болгогчид нь өөрчлөлт шинэчлэлийг гүнзгийрүүлэхэд мөн чанартаа хор хохирол, саад бэрхшээл тарьж байгаа хэрэг юм. 
<< Зөвхөн хувийн тооцоо хийх үүднээс ил тод байдал, ардчиллыг ашиглах аливаа оролдлогыг шийдвэртэй илчилж хатуу тэмцэж байвал зохино.Захиран тушаах аргаас ангижирна гэдэг бол шаардлага тавихаас ангижирна гэсэн хэрэг огт биш. 
Нэгэнт хариуцах ёстой үүргээ биелүүлэхгүй, хамтарч гаргасан шийдвэрийг биелүүлэхээс хойш суугчдад шаарддага ч тавих ёстой, захиргааны болон хуулийн хариуцлага ч хүлээлгэх ёстой. 
Ажлын эрх ашгийн үүднээс шаардлага тавьсан хүнийг чи захиргаадлаа гэж буруу тийш нь гуйвуулах явдалтай нам, улс, аж ахуйн байгууллага эвлэрч болохгүй >> гэж Намын Төв Хорооны V бүгд хурал заасан билээ. 

Эрхэлсэн ажилдаа шүүмжлэлтэйгээр хандаж, ололтоо бататгах, дутагдлыг арилгах олон янзын хувилбар, бололцоо нөхцөлийг судалж, идэвх санаачилгатай ажиллахын оронд тулгамдсан хурц асуудал, түүнийг даван туулах замд тохиолдсон түр зуурын бэрхшээл, доголдлын гол шалтгааныг удирдлага руугаа тулхэж өөрөө гэм зэмгүй хүн болон үнэлэгдэхийг хичээх нь социализмын үеийн хүний ёс зүйд ч харш юм. 
Нийгмийн шударга ёсыг бүх талаар бэхжүүлэх нь ариун үнэнч ёс суртахуунтай шинэ хүн төлөвших, манай нийгмийн улс төр, зан суртахууны нэгдлийг бататгах нэн чухал нөхцөл мөн. 
Өөрчлөлт, шинэчлэлийн үзэл санааг өөрийн хувийн явцуу эрх ашигт нийцүүлэн гажуудуулж, зарчимч шаардлагыг захиргаадахтай санаатайгаар хутгаж, чухамдаа удирдлагагүй салан задгай байдлыг бий болгохыг санаархагчдад ил тод байдал, ардчиллыг ашиглуулах ёсгүй. 

Энэ сэдвээр тус сонинд хөдөлмөрчдөөс ирсэн захидлуудын нэгийг иш татъя. 
<< Бүх бурууг удирдлагаас шалтгаалсан мэтээр ойлгож, тэдний эсрэг хавтгайрсан шүүмжлэл явуулж боломгүй. 
Шүүмжлэлд гол төлөв дутагдлыг хайр найргүй илчилж байгаа хэдий ч доголдол дутагдал яагаад гарав, түүнийг хэрхэн шийдвэрлэх тухай илүү ярих хэрэгтэй байна. 

Тухайлбал саяхан << Залуучууд >> театрын уран бүтээлчид хамтран бүтээсэн << Минийх >> гэдэг жүжиг тоглов. 
Жүжигт удирдлагын захиран тушаах арга барил, хүмүүсийн бие даасан санаачилгыг боогдуулж ажилчдын дургүйцлийг төрүүлж байгааг гаргажээ. 
Жүжгийн үйл явдал манай өнөөгийн нийгмийн дотор байгаа нийтлэг зүйлсийг харуулжээ. 
Гэвч үүнийг яавал өөрчилж болох байв гэдэгт хариу өгсөнгүй. 
Одоо шүүмжлэл ер нь иймэрхүү л байна. 
Ийнхүү удирдлагынхаа эсрэг хаа сайгүй сөргөлдөөд байвал ажилчид хэнээр ч удирдуулахыг хүсэхгүй, анархист үзэлд автан, ардчиллыг хэт гуйвуулсан ойлголт тэдэнд төрүүлж болзошгүй. 
Ардчилал бидэнд юунаас ч илүү эрхэм зүйл мөн гэдэгт хэн ч эргэлзэхгүй. 
Тэгвэл бид ардчилалд хэрхэн суралцах вэ? 
Шинэчлэлийн үед хүн бүрийнхээ хүч бололцоог шавхахад ил тод байдлыг ашиглаж чаддаг удирдах хүний гоц авьяас тодрох билээ. 
Хэрэв ил тод байдлаас айн болгоомжилдог удирдах хүн бол удирдлагадаа байгаа хүмүүсийн шавхагдашгүй нөөцөөс өчүүхэн төдийг ч ашиглаж чадахгүйгээр барахгүй захирах, тушаах арга барилаасаа ч ангижрахгүй. 

Ер нь удирдуулж байгаа хүн өөрийгөө удирдагчийн байран дээр тавьж үзвэл асуудлыг яаж шийдвэрлэх байсан бэ? гэдгийг л илэн далангүй хэлдэг болох юмсан >> гэж Дундговь аймгийн Сайнцагаан сумын иргэн Б.Адъяа бичсэн байна. 
Аливаа шинэ хандлага, арга барилын өөрчлөлт, түүний үр дүнг жижиг гэлгүй олж харж тусган авч чаддаг, ажил үйлсдээ сэтгэл хангалуун өөдрөг үзэл бодолтой байх ёс суртахуун-сэтгэл зүйн таатай уур амьсгалыг хамт олонд төлөвшүүлсэн цагт удирдагч, удирдуулагчийн хооронд бие биедээ итгэсэн нэгдмэл үзэл бодол бүрэлдэн тогтож чадна. 

Нийгмийн улс төрийн системд хөдөлмөрчин хүний эрх ашигт харш сөрөг үзэгдлийг даван туулах, тэдгээрээс сэргийлэх боломж олгодог нийгмийн зохион байгуулалтын нэн чухал хэлбэр бол ард түмний өөрөө удирдах ёс мөн. 

Өөрөө удирдах ёс нь хүн бүр дур дураараа, юу хүссэнээ ханган биелүүлнэ гэсэн хэрэг биш, социалист ардчиллын төвлөн удирдах ленинч зарчмын хэм хэмжээг л сахин биелүүлэхийн нэр юм. 
<< Эдийн засгийн шинэ механизм бодит байдал болон хувирч, хөдөлмөрийн хамт олон өөрийнхөө үйлдвэр буюу аж ахуйн бүрэн эзэн болсон газарт хэн хүний дур зоргын даралт, захиргааны шахалт явуургүй болох нь харагдаж байна >> гэж нөхөр Ж.Батмөнх хэлсэн билээ. 
Олон түмнийг өөрөө удирдах ёсны төвлөн удирдах ардчилсан зарчимд сургах, удирдах, удирдуулах соёлыг өндөр түвшинд гаргах нь нам, төр, олон нийт, аж ахуйн бүх шатны байгууллагын нэн чухал зорилт болж байна. 


