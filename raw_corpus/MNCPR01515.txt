Атрын гурав дахь аян бол эко терроризм

Эко систем судлаач, доктор Гарьдхүүгийн Баярсайхан Засгийн газрын тэргүүн "Атрын гурав дахь аян"-ыг эхлүүлснээ албан ёсоор зарлалаа.
Атрын шинэ аян даяаршсан дэлхий ертөнцийг хамарсан хүнсний хувьсгалын нэг давалгаа болох юм гэнэ. Атар газар эзэмшинэ гэсэн ойлголт бидэнд хэзээний танил үг сонсогдох боловч энэ санаачилга нь өөрөө цаг үетэйгээ хэрхэн нийцэж буйг бас тооцох учиртай. Ерөнхий сайдын төсөөлж байгаагаар бол XXI зууны залуус атрын шинэ аянд жараад оны залуус шиг илгээлт авч, газар хагалж, трактороор анжис чирч оролцох нь. Даяарчлагдсан дэлхий ертөнцтэй хөл нийлэн алхаж, тив алгасан амьдрахыг чухалчилдаг болсон монгол залуусыг атрын аянд сайн дураараа татагдаж, тариалангийн талбайд дамбаал өмсөн, анжис чирээд явж байгаагаар төсөөлөхөд бэрх. Атрын гурав дахь аян бол эко терроризм юм. Бид атрын нэг, хоёрдугаар аянаас олон үнэт зүйлээ алдсанаа саная. Монгол орон өргөн уудам ч, эх газрын үржил шимт хөрс нь маш эмзэг. Ялангуяа газар тариаланд ашиглах талбай ердөө хоёр сая орчим га. Дэлхий нийтийг хамаарсан дулаарал Монгол оронд эрчимтэй нөлөөлж буй. Нийт нутгийг цөлжилт нөмөрч эхэллээ. Атрын I, II аяны үед 300 мянган га газар атаржиж, бидний өмнө экологийн сүйрэл бодитойгоор тулгарсан юм. Хөрсний гол үржил шим агуулдаг хамгийн нягтралтай хэсгүүдийн агуулга эрс буурсан. Энэ хэсгүүдтэй хамт хөрсний ялзмагийн хэмжээ үлэмж багасч, хаврын хавсарганы үеэр нэг гектар талбайгаас дунджаар 150-300 тонн орчим үржил шимт хөрс агаарт дэгддэг нь судалгаагаар нэгэнт тодорхой боллоо. Үржил шимт давхаргаа хийсгэсэн нийт хөрсөн дээр үйрмэг чулуурхаг хучаас үүсч, Монгол орны ихэнх хөрс элсжиж байна. Атрын гуравдугаар аян бидэнд ямархуу хэмжээний гамшиг дагуулж ирж байгааг бид энэ баримтаас харж болно. Тиймээс энэ аяныг эко терроризм гэж нэрлэхээс өөр аргагүй. Дэлхий нийтээрээ экологийн сүйрэлтэй тэмцэж байхад монголчууд бид харин ухралт хийж, атаршуулах хөдөлгөөнийг дахин сэргээж, эко терроризм явуулахаар зүтгэж буйг бусад улс орон хэрхэн хүлээж авах бол! Түүнийг бүр Ерөнхий сайд нь санаачлаад шүү. Монголын хөрсний элэгдэл, экологийн тэнцвэр алдагдсанаас үүдсэн элсний нүүдлийн уршиг өнөөдөр Зүүн хойд Азийн орнуудыг цочролд оруулахад хүргэж байгаа. Монголын тал нутгаас боссон шар шороон шуургатай арлын япон, солонгосчууд хэрхэн тэмцэх аргаа олохгүй сандрах болсон. Дээрх улс орнууд манай Засгийн газрын тэргүүний эхлүүлсэн "Атрын гурав дахь аян"-ыг таатай хүлээн авахгүй нь тодорхой. Тэд монголчууд атрын аяныг өрнүүлэхгүйгээр, газар тариалангаа сэргээх шинэ технологийг хэрэгжүүлэх юм бол төсөл хэрэгжүүлж, дэмжлэг туслалцаа үзүүлэх болно. Гэтэл манай Ерөнхий сайдаас хөрсөө эвдэж, экологид их хэмжээний хохирол амсуулах тухай санаа гарч байгаа нь айдас төрүүлнэ. Байгаль экологийн асуудлаар Монголын Засгийн газар олон улсын хамтын нийгэмлэгийн өмнө Киотогийн протоколоор үүрэг хүлээчихсэн байдаг. Өөрөөр хэлбэл бид агаар мандалд цацаж байгаа хүлэмжийн хийг ихэсгэхгүй байх үүргийг бусад улс орны адил хүлээсэн хэрэг. Баримт дурдъя. Анжсаар газар хагалснаар хөрсөнд байгаа ядмаг ялзмагууд задарч, их хэмжээний хүлэмжийн хийг ялгаруулдаг. Хөрснөөс ялгарч байгаа нүүрсхүчлийн хий Улаанбаатарын утаанаас хэд хэд дахин их хор хөнөөлийг Монголын цөлжилт, дэлхийн дулааралд "хандивлаж" байна. Байгаль орчныг хамгаалах төрийн бус, олон улсын байгууллага бусад олон нийтийн байгууллагууд ч Ерөнхий сайдын саналыг тунгааж, эко терроризмын бодит аюулд нийтээрээ анхаарал хандуулах цаг ирлээ. Атрын аяныг эхлүүлснээр бид 210 сая гаруй тонн үржил шимт хөрсөө устгах юм. Багахан хугацааны дараа эргэлт буцалгүй цөлжилтийн эрин эхэлнэ. Энэ нь хэдэн арван Оюутолгой, Тавантолгойгоос илүү баялагт тооцогдох хэмжээний хөрс билээ. Нөгөө талаар атаршуулах хөдөлгөөн монголчуудын зуу зуун жилийн турш эрхэлж ирсэн бэлчээрийн мал аж ахуйг давхар сүйрэлд хүргэх юм. Мал аж ахуй 40 гаруй саяд хүрэх үед бэлчээрийн хомсдол аяндаа бий болно. Ерөнхий сайдын атар газар эзэмших "гайхамшигт" санаа нэг талдаа эко терроризмын аюулыг нөгөө талдаа бэлчээрийн мал аж ахуйн салбарыг сүйрэлд оруулах хэмжээний гамшиг дагуулж байна гэсэн үг. Өнөөдөр бид тэртээ 1950, 1960, 1970 онд биш шинжлэх ухаан, технологийн үсрэнгүй хөгжилтэй нийгэмд амьдарч байгаагаа санах хэрэгтэй. Бусад орон орчин үеийн шинжлэх ухааны хөгжлийг "Формула-1"-ийн хурдаар гүйцнэ гэж тооцоолж байхад бид тэр хөгжлийг анжис чирсэн трактортайгаа гүйцнэ гэж найдах нь эмгэнэлтэй. Атрыг эхлүүлэх ажлын хүрээнд 700 мянган гад тариалалт явуулж, жилд 300 мянган гагаас доошгүй талбайд улаан буудай тариалах юм гэнэ. Бид энэ их талбайг атаршуулж, их хэмжээний онгон байгалиа сүйтгэж байхаар урьд өмнө нь хагалж орхисон газраа тордож чадвал бараг хоёр сая байтугай 20-30 сая хүн амыг тэжээх хэмжээний хүнсний хэрэгцээг бүрдүүлэх боломжтой. Гэхдээ бүгдийг усжуулж, усалгаатай газар тариаланг хөгжүүлнэ гэвэл бас түүн шиг худлаа зүйл байхгүй. Гэсэн ч бид усжуулалтын системийн боломжтой аргыг сонгоход бас болохгүй юмгүй. Нөгөө талаар манай улс үр тарианы шинэ сорт байхгүй болчихсон. Манайд яг одоо үр тарианы 1950-1970 оны сортууд бий. Эдгээр нь өөрсдийн түүхэн үүргээ гүйцэтгэсэн үү гэвэл тийм. Атрын аяныг эхлүүлэхдээ бид ядаж л дэлхийн шинэ цаг агаарт тохирсон, Монголын ган гачиг, эрс тэс уур амьсгалыг даван туулах чадвартай шинэ төрлийн сортыг гаргаж авах хэрэгтэй. XXI зуун бидэнд нанотехнологийг санал болгож байгаа. Дэлхийн өндөр хөгжилтэй орнууд эдийн засгийн хөгжлөө нанотехнологид тулгуурлан тодорхойлж байхад бид энэ талаар ямар ч ойлголтгүй сууж байна. Бид цаг алдалгүй нанотехнологийг нэвтрүүлэх бодлогыг эхлүүлэх хэрэгтэй. Өнөөдөр бид атар газрыг эзэмшинэ хэмээн шоу хийж, хөгжлөөсөө ухрахын оронд нанотехнологийн эхлэлийг тавьж түүнээс гарах ашиг тус, үр дүнг хөдөө аж ахуйн болон бусад салбартаа гаргаж авах нь зөв. Энэ бол хамгийн найдвартай бөгөөд үр дүнтэй гарц юм. Бид эрчимжсэн газар тариаланг хөгжүүлж, бодитой бүтээн байгуулалтад анхаарах ёстой болохоос асуудлыг шинжлэх ухааны үндэслэлгүйгээр, сэтгэлийн хөөрлөөр шийдвэрлэж, олон нийтийг атаршуулах хөдөлгөөнд оролцуулна гэж хийсвэрээр төсөөлөх нь ичгэвтэр хэрэг. Бид одооноос шинэ технологийг сурталчилж, газар тариаландаа хэрэгжүүлж эхэлбэл эх газраа цөлжилтийн сүйрлээс аварч үлдэх болно. Үнэн хэрэгтээ одоогийн атар газарт хэрэглэх гэж байгаа бидний мэдэх технологи нь өнөөгийн экологийн нөхцөлийг гүйцэх ч үгүй хол хоцорсон. Ийм үед монголчууд дэлхийн шившиг болж, атар хагалах буюу атаржсан газартаа анжис чирээд очих эрхгүй. Ерөнхий сайдаа, Монголын минь тал нутгийг битгий элсэн цөл болгочихоорой. Монгол орны эрүүл хөрс, дэлхийн дулаарлаар дэнчин тавьсан таны энэ санаачилга ард түмэндээ төдийгүй дэлхий нийтэд эко терроризмын аюулыг дагуулан ирж байгааг сануулах гэсэндээ үүнийг бичиглэв. 
