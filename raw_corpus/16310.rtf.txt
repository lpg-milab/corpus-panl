№33(16310)            
1986 оны хоёрдугаар  сарын 7.
ЭРГЭЛТИЙН ЭРЧИМ

Улс ардын аж ахуйд нормчлогдох эргэлтийн хөрөнгийн өргөнийг нэг хоногоор түргэтгэснээр 21 сая төгрөгийн хөрөнгийг гүйлгээнээс чөлөөлөх боломжтой учраас үндсэн, туслах материал, түүхий эд, дуусаагүй үйлдвэрлэл, хагас боловсруулсан бүтээгдэхүүнийг хамгийн зүй зохистой ашиглаж, нөөцийг дайчлах асуудал чухал ач холбогдолтой болж байна. 

МАХН-ын Төв Хорооны XI ( 1985 он ) бүгд хурал дээр нөхөр Ж. Батмөнх хэлсэн үгэндээ, хэвийн хэмжээнээс хэтэрсэн хөрөнгө, материалын нөөц зарцуулж байж төлөвлөгөө биелүүлсэн нэр хүлээх нь аж ахуйч биш байдлын хамгийн хурц илрэл гэдгийг шүүмжлээд << энэ зохисгүй хандлагыг хязгаарлахад юуны урьд манай аж ахуйн механизм сайн үйлчлэх ёстой >> гэж заасан билээ. 

Өнгөрсөн таван жилд нийтдээ 270 гаруй сая төгрөгийн материаллаг нөөц хэмнэснээс үзэхэд эзний ёсоор ажиллаж чадвал маш их бололцоо манайд байгааг харууллаа. 1986 онд зарцуулалт, ашиглалтын норм, нормативыг хянаж шинэчлэх, үйлдвэрлэлийн технологийг боловсронгуй болгох, бүтээгдэхүүн, материалын боловсруулалтын түвшин, чанарыг дээшлүүлэх, найрлага, бүтцийг өөрчлөх зэргээр 160-аад нэр төрлийн 45 сая гаруй төгрөгийн хэмнэлт гаргахаар төлөвлөснийг хэрэгжүүлэхэд материаллаг үйлдвэрлэлд шаардагдах эргэлтийн нөөцийн хэрэгцээний өсөлтийн тодорхой хэсгийг хэмнэлтээр нь нөхөх хөдөлгөөн өрнүүлэх шаардлагатай юм. Ялангуяа ховор олдоцтой импортын материал, валютын барааны захиалга, төлөвлөлтийг боловсронгуй болгож, нөөцийг ариг гамтай зарцуулах, боломжтой заримыг эх орны үйлдвэрийн бүтээгдэхүүнээр орлуулах, үр ашиг өндөртэй, зах зээлд өрсөлдөх чадвартай зарчмын шинэ материал, бүтээгдэхүүн бий болгох чиглэлээр мэргэжлийн боловсон хүчний мэдлэгийн потенциалыг дүүрэн ашиглах хэрэгтэй. 

Улс ардын аж ахуйд эргэлтийн хөрөнгийн эргэцийг түргэтгэх зорилгоор 1986 оны эхнээс өгсөн төлөвлөгөөт даалгаврыг бүрэн хэрэгжүүлэх арга замыг тодорхойлж ажил хэрэг болгох, зохиож байгаа ажлын явцад тавих хяналтыг сайжруулж, эцсийн үр дүнг тооцоолж дүгнэх ажлыг үйлдвэрлэл, удирдлагын бүх шатанд ажил хэрэгчээр анхаарвал зохино. 

Үйлдвэрлэлийн программын өсөлттэй нягт уялдуулж эргэлтийн хөрөнгийн бодит хэрэгцээг тогтоохгүй, дотоод нөөцөө бүрэн тооцоолохгүй. ашиглалт, зарцуулалтад тавих хяналтыг сулруулснаас үйлдвэрлэл, үйлчилгээний нэг хэсэгт нормативаас хэтэрсэн нөөц хуримтлагдаж, эргэц удааширч байхад нөгөөд материал түүхий эд, мөнгөн хөрөнгө дутаж аж ахуйг зохистой эрхлэх аргагүй болж, хөрөнгийн дутууг улсын төсвөөс байн байн шаардахад хүрдэг үйлдвэр. аж ахуйн газар цөөн биш байна. 

Байнгын эргэлтэд байгаа хөрөнгийг зориулалтын дагуу үр бүтээлтэй ашиглахын оронд төлөвлөгөөт бус зардлыг нөхдөг, гарын дор эх үүсвэр болгож ашигладгаас барилгын трест, контор материалын үйлдвэрийн 89 88 хувь нь эргэлтийн хөрөнгийг дутагдуулжээ. Дорнодын нефть хангамжийн болон авто тээврийн тав, хорин наймдугаар бааз, авто засварын завод сүүлийн гурван жил дараалан эргэлтийн хөрөнгийг олон сая төгрөгөөр дутагдуулжээ. Улаанбаатар хотын автобусны бааз одоогоор нормчлогдох эргэлтийн хөрөнгийн нөөцгүй болсон байна. Үүний зэрэгцээ түлш, эрчим хүч, хөнгөн, модны үйлдвэрийн салбарын хэд хэдэн үйлдвэр, аж ахуйн газарт төлөвлөгөө, нормативаас гадуур үлэмж хэмжээний материал, үнэ бүхий зүйлийг нөөцөлсөн нь туйлын зохисгүй хэрэг мөн. 

Эргэлтийн хөрөнгийн үлдэгдлийн гуравны хоёрыг эзэлж байгаа борлоогүй бүтээгдэхүүн, бусдаас авах авлага, замд яваа хөрөнгийн хувь хэмжээг тууштай бууруулах үндсэн дээр үйлдвэрлэл, үйлчилгээний хүрээнд байвал зохих хөрөнгийн бүтцийг салбарын онцлогтой уялдуулан мөрдүүлэх нь төлөвлөгөө, эдийн засгийн төв байгууллага, салбарын яамдын хойшлуулшгүй үүрэг болж байна. Юуны өмнө бүтээгдэхүүний үйлдвэрлэл, үзүүлэх үйлчилгээний нэр төрлийг төлөвлөгөө, аж ахуйн гэрээний сахилгад нийлүүлж чанарыг нь хэрэглэгчдийн шаардлагад хүргэж, түгээх, материал, үнэ бүхий зүйлийн улирлын чанартай хуримтлалыг бууруулах, хэрэглэгч, бэлтгэн нийлүүлэгчийн хоорондын төлбөр тооцоог шуурхай явуулж, өр авлага, түүний дотор дутагдал шамшигдлыг арилгахтай энэ нь шууд холбоотой юм. 

Улс ардын аж ахуйн дүнгээр болон салбар, тодорхой үйлдвэр, аж ахуйд эргэлтэд байх хөрөнгийн нөөцийг оновчтой төлөвлөх, зориулалтаар нь ангилан нормчлох, түүнийг бүрэлдүүлэх эх үүсвэр, өсөлт, бууралтыг тодорхойлох, салбар хооронд, аж ахуйн дунд эргэлтийн хөрөнгийг хуваарилах, дахин хуваарилах замаар аль болох зохистой орчинд байлгах чиглэлийг харгалзан нарийн тооцоолж, эргэлтийн хөрөнгийн төлөвлөлтийн системийг улам боловсронгуй болгох хэрэгтэй байна. 

Үндсэн, туслах материал, сэлбэг хэрэгслийн зардал, дуусаагүй үйлдвэрлэл, бэлэн бүтээгдэхүүний хэвийн үлдэгдлийн талаар удаан хугацаанд үйлчлэх нормыг хоног, биет үзүүлэлт, мөнгөн илэрхийллээр нарийвчлан, эдийн засгийн үндэслэлтэй тогтоох, түүнийг үйлдвэрлэлийн зохион байгуулалт, технологийн шинэчлэлт, бүтээгдэхүүний нэр төрөлтэй уялдуулан үе шаттай тодотгон боловсронгуй болгоход чиглэсэн бүтээлч ажил зохиож, үр дүнг дээшлүүлэх нь салбарын нормчлол, төв, орон нутгийн холбогдох эдийн засгийн албадын үүрэг мөн. 

Материалтехникийн хангамжийн байгууллагын үйл ажиллагааг боловсронгуй болгож, урт хугацааны шууд холбоогоор болон цогцолбор аргаар баталгаатай ханган нийлүүлэх, зохицуулсан графикаар орон нутгийн хангамжийн баазаас бүтээгдэхүүнийг төвлөрсөн журмаар хэрэглэгчдэд хүргэх зэрэг зөвлөлт болон ах дүү орнуудын хангамжийн ажлын шилдэг туршлагаас суралцаж материалтехникийн хангамжийн жигд бөгөөд үр ашигтай үйлчилгээг хөгжүүлэх хэрэгтэй байна. 

Төлөвлөлт, нормчлол, стандартчилал, үнэ бүрдүүлэлт, материаллаг урамшуулал, ая ахуйн эрх зүй зэрэг аж ахуй механизмын элемент бүрийг улам боловсронгуй болгож, материаллаг баялаг, социалист өмчид эзний ёсоор ариг гамтай хандах зарчмыг үйлдвэрлэл, амьдралын хөдөлбөргүй хууль болгох хэрэгтэй байна. 

