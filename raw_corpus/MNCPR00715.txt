Би үзэгчид олсонгүй ээ, гэхдээ бүгдийг нь урьчихсан

Театр 75 насныхаа босгон дээр ахмадуудаа эргэн дурсчээ. Нэгэн цагт тайзнаа сайн муу, гол ба туслах дүр гээд бүгдэд нь хувилан үзэгчдэд шүтэгдэж явсан ахмадуудынх нь хөл нь хөнгөрч, залуу сайхан насандаа хийж бүтээснээ тайзнаа дахин амилуулахаар унтах нойроо хасч явна.
Соёлын тэргүүний ажилтан Х.Нарантуяагийн "Амрах чөлөөгүй амьдрал" уран бүтээлийн тайлан тоглолт ирэх ням гаригийн үдэш Драмын театрт болох нь. Энэ удаа Х.Нарантуяа өөрийн нөхөр зохиолч, сэтгүүлч Д.Дожоодоржтойгоо хамтран уран бүтээлийн цэнгүүнээ хийхээр болсон байна. 
-"Амрах чөлөөгүй амьдрал" гэж би тоглолтоо нэрлэлээ. Уран бүтээлч хүний оюун санаа, тархи толгой үргэлж чөлөөгүй ажиллаж байдаг. Жүжигчин хүн л гэхэд ямар дүр авсан байна, хаа яваа газраа дүрээ бодож, шинжилж судалж, задалж, шөнө зүүдэлж байж түүнийгээ бүтээдэг. Ингэж байж уран бүтээл гэдэг бүтээгдэхүүнийг бүрэн утгаар нь үзэгчдэд хүргэдэг учиртай. Дүрээ үзэгчдэд хүргэсний дараа ч гэсэн үзэгчид тоглолтын хаана яаж хандаж байсан, тэдэнд ямар сэтгэгдэл төрүүлсэн байна зэргийг харгалзан дахин дахин боловсруулж байдаг л даа. Уран бүтээл гүйцэд төгс төгөлдөр болно гэж байдаггүй. Энэ утгаараа уран бүтээлийн ажил маш нарийн чимхлүүр ажил байдаг болохоор би цэнгүүнээ ингэж нэрлэсэн учиртай. -Та цэнгүүнээ ямархуу бүтэц, загвараар хийхээр төлөвлөж байна даа... -Тайлан тоглолт маань миний хувьд анхных юм. 2002 онд уран бүтээлийн үзэсгэлэнгээ Театрын музейд гаргаж байсан. Тэгэхээр миний амьдралын хоёр дахь том уран бүтээл бол энэ цэнгүүн маань болж байна. Энэ жил би тайлангаа хийнэ гэж ерөөсөө бодож байгаагүй байтал манай уран сайхны удирдагч Н.Сувдаа дуудаж "Театрын 75 жилийн ойн хүрээнд хэд хэдэн ахмад уран бүтээлчдийн тайланг хийе гэсэн. Үүний нэг нь та учраас уран бүтээлийн тоглолтоо хийх үү" гэсэн сайхан санал тавьсан. Өнгөрсөн зун би өөрийн хань Д.Дожоодоржтой хамтраад амьдрал, уран бүтээлийнхээ талаар баримтат кино хийсэн нь тоглолтод маань их хэрэг болж байна. Ханийнхаа хувьд хэлэхэд их бүтээл хийсэн хүн дээ. Одоо ч цаг наргүй ажилладаг. 800 жилийн ойд зориулж энэ жил л гэхэд гурван ч ном гаргалаа. Олон уран сайхны кино, жүжгийн зохиол бичсэн. Ном ч их гаргасан. Телевизийн бүтээлүүд ч олон. Ардчиллын анхны нэвтрүүлгүүдийг хийж байсныг хүмүүс мэднэ дээ. -Та насаараа театрт зүтгэсэн урын сан арвинтай жүжигчин. Тайландаа ямар ямар бүтээлээсээ оруулж байгаа вэ. Мэдээж Крупская хатагтай гарч ирнэ биз? -Урлагтай амьдралаа холбосон 40 гаруй жилийн хугацаанд театрын тайзнаа гол ба туслах дүр нийт 150 гаруйг бүтээсэн байна. Тэгэхдээ алтан үеийнхэнтэй хамтарч ажиллаж байсандаа их бахархдаг. Надад зааж сургаж, багшилж, хамтарч ажиллаж байлаа. Ардын жүжигчин Долгорсүрэн, Цагааны Цэгмид, гавьяат жүжигчин Цэвээнжав, Рэнцэнноров гээд тэр мундаг хүмүүсийн хэнийг нь хэлж барах вэ. Ардын жүжигчин, хөдөлмөрийн баатар, төрийн шагналт Гомбосүрэн миний багш байсан. Бид энэ хүмүүсээс их юм сурсан даа. 1970 онд Лениний мэндэлсний 100 жилийн ойд зориулан Сергей Ермалинскийн "Анхны тулаан" жүжиг тавихад Ленинд ардын жүжигчин Гантөмөр, Крупскаяд би тоглож байсан. Энэ дүрээрээ би үзэгч олон түмэнд илүү танил болсон гэж боддог юм. Мэдээж, тоглолтдоо жүжгүүдийнхээ хэсгээс оруулна. -Кинонд тоглож байсан уу? -20 гаруй кинонд тоглож байсан. Хамгийн сүүлд "Ядуугийн зовлон" кинонд тоглосон. Энэ дүр маань үзэгчдэд их сайн хүрсэн юм шиг санагддаг. -Та сүнс болдог бил үү? -Тийм тийм. Киног дэлгэцнээ гарах үед манайх жижиг дэлгүүртэй байлаа. Хүүхдүүд чихэр, зайрмаг авна. Харин кино гарснаас хойш долоо хоног хүүхдүүд манай дэлгүүрээр ирээгүй. Сүүлд сонсох нь ээ, "Таны кино гараад, хүүхдүүд айгаад наашаа зүглэхээ байсан" гэж эцэг, эх нь ярьж байсан. Тэгэхээр тэр кино олонд нэлээн сайн хүрсэн юм болов уу даа. Ер нь манай мэргэжлийн онцлог гэвэл бусад мэргэжилтэй адилхан тэтгэвэрт гарна гэсэн ойлголт байдаггүй. Хэзээ ч гэсэн уран бүтээлээ хийсээр л явдаг. Театр дуудахад ч бэлэн л байдаг. Хувиараа ч уран бүтээл хийдэг. Гэтэл балет бол нас заачихсан байдаг шүү дээ. -Танай нөхөр танд зориулж жүжиг бичиж өгч байв уу? -Манай хүний зохиолоор хийсэн "Унаган хайр" гээд жүжиг байдаг даа. Монголын 18 аймаг, сумдаар явж тоглож байлаа. Театрын ихэнх орлогыг л оруулж байсан бүтээл. Манай найзууд тоглож, надаас "Унаган хайр" жүжгийг чамд зориулж бичсэн юм уу, өөр хүнд зориулсан юм уу гэдэг. Тэгэхээр нь би "За тэгвэл надад л зориулсан гэж бодохоос доо" гээд инээлдэж суудаг юм. -Та нэлээн удсаны дараа үзэгчдэд уран бүтээлээ толилуулах гэж байна. Таны үеийн, одоогийн үзэгчдийн ялгаа байх болов уу? -Би театрт хайртай байдаг шигээ үзэгчдэд хайртай. Би олон сайхан үзэгчидтэй байсан. Одоо ч байгаа. Гэхдээ тэр жилүүдэд үзэгчид зөвхөн намайг биш өөр өөрийнхөө дуртай жүжигчнийг харах гэж, тоглолтыг нь үзэх гэж театрт ирдэг байсан. Ардын жүжигчин Ичинхорлоо гуайг харах гэж, гавьяат жүжигчин Цэвээнжав гуайн тоглолтыг үзэх гэж хүмүүс театрт ирдэг байлаа. Ардын жүжигчин Долгорсүрэн гуайн жүжиг хэзээ болох вэ гэж асуудаг байв. Тэр үеийн театр өөрийн гэсэн фэнтэй байсан цаг. Энэ цаг мартагдаад олон жил өнгөрчээ. Жүжигчин хүний амь, амьсгал нь үзэгчид байдаг. Гэтэл одоо энэ жүжигчний тоглолтыг үзье гэх юм бүр алга болсон. Одоо тоглолт хийж байгаа хүн өөрөө үзэгчдээ олдог цаг болжээ гэдгийг би цэнгүүн хийх явцдаа мэдэрлээ. Би үзэгчид олсонгүй ээ. Гэхдээ би үүнд зовохгүй байна. Яагаад гэвэл урилга маань 500 гараад явж байна. Театр маань 650 хүний суудалтай болохоор надад билетээ заръя гэсэн зовлон үгүй болж байгаа юм. Бид хоёрын "Амрах чөлөөгүй амьдрал" уран бүтээлийн тоглолт энэ сарын 29-нд 19 цагаас болох юм. 
Д.Оюунтуяа
