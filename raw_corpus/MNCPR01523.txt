Автономит Монголын хаад уу, ардчилсан төрийн сайд нар уу?

Цагаан сар өнгөрлөө. Энэ удаагийн Цагаан сараар Ерөнхийлөгч, УИХ-ын эрхэм гишүүд, Ерөнхий сайд, Засгийн газрын гишүүд, тэдний авгай хүүхэд төрөл төрөгсдийн өмссөн зүүсэн, эдэлж хэрэглэсэн, наадаж наргисан нь
ардчилсан төрийн удирдагчид гэхээсээ илүү XIX зууны үеийн хар, шар феодалуудыг санагдуулж, хоосон ядуу ард түмэндээ эрээ цээргүйгээр баярхсан доромжлолоор дүүрлээ. Эрхэм дээдсүүд өөрсдийгөө арайтай л тэнгэр заяатай гэх нь холгүй өргөмжилдөг боллоо. Төрийн ардчилсан бус дэглэмийн сонгодог жишээ "Деспот". (Деспот гэдэг нь төрийн ардчилсан бус дэглэмийг хэлнэ. Энэ дэглэмд тирани, тоталитор, коммунист, фашист дэглэмүүд багтана. Деспот нь эртний дорно дахины төрд анх хэрэгжсэн өөрийгөө бурхны элч гэж ард түмэндээ зарлан олон түмэн хууртагдаж, хүсэл бишрэлийнхээ үндсэн дээр үг дуугүй захирагддаг. Зохиогч) Манжийн төр, Богд хааны үеийн төрийн дүр төрхийг түүхэн баримтаар сийрүүлж буулгавай. Баян, ядуу, хаан харцаар нь ялгаж, бөх, морь татвар гувчуурт хүртэл төр оролцсон. Хүн төрөлхтний түүхнээс аль хэдийнэ арчигдсан энэ дэглэмд ард олон ядуурч, ихэс дээдсийн шээс, баасыг хүртэл хүндэтгэн хүрттэлээ ядуурдаг юм. Энэ тухай олныг үл нуршин түүх сөхөн өгүүлье. Богд Жавзандамба хутагт болон Монголын дөрвөн хаан, 49 засаг ноён Монголын бүх хөрөнгийн 80 хувийг эзэмшиж, тэдний идэж уух, эдэлж хэрэглэх нь дийлдэхээ байв. Хөрөнгө, эрх мэдэл, өөрийг нь шүтэж амьдардаг шавь нараараа хамгийн лидер нь Богд хаан Жавзандамба хутагт болон түүний хатан Дондогдулам нар байлаа. Энэ том шар феодал Бээжин, Лхас, Энэтхэгт өөрийн газартай, сүмтэй. Халхад Да хүрээнд өвөл, зуны хоёр ч ордонтой, алтан дээлтэй, түүний хатан Дондогдуламын хөөрөг, хатан хүний эдлэл хэрэгсэл нь халхын нэлээд баян Зоригтвангийн хошууны хөрөнгөөс давж байв гэж нэгэн сурвалж бичигт өгүүлжээ. Өдгөөчилбөл манай Ерөнхийлөгчийг Москва, Санфранцискод хаустай, арван саяын дээлтэй, өндөр өндөр банкуудтай, олон зуун мянган гавьяа шагналаар амьдардаг шавь нартай гэхэд тун ойрхон. Богд хаан яг л одоогийн Ерөнхийлөгч шиг олноо өргөгдсөн буюу үндэсний удирдагч хэмээгдэж бүх малын 25 хувийг хяналтдаа авсан байна. Түүний хөрөнгөөр амьдарч байсан шавь нарынх нь тоо 55479-89362 болтол өссөн байна. Богд хааны гадаад, дотоод бодлогыг шийдвэрлэлцдэг хамгийн нөлөөтэй, номын суртал нэвтрүүлэгч шадар нь Ламын гэгээн байжээ. Дээд лам, ламын гэгээн одооныхоор бол намын дарга М.Энхболд бөгөөд хишиг пүнлүү түгээх эрх төсвийг ерөнхийлөн захирагч ажгуу. Ламын гэгээн 20.000 дөрвөлжин километр газартай, 2000 өрх шавь ардтай, жил бүр 15-18 мянган алтан төгрөгийн үнэ бүхий пүнлүү хүртдэг байжээ. (БНМАУ-ын түүх, 257 дугаар тал) Түүний дараагийн томоохон хөрөнгөтөн нь Манжийн хаанаас цалин пүнлүү авч зэрэг дэв хүртсэн халхын дөрвөн хаан. Зөвхөн Түшээт хан Дашням, Засагт хан Содномравдан, Сэцэн хан Наваанцэрэн, Сайн ноён хан Намнансүрэн нарын хар феодалууд байжээ. Эдгээр төрийн хар феодалуудын хөрөнгийг Хятадын пүүсийн хөрөнгөтэй ялгахад бэрх. Түшээт хан Дашням, засагт хан Содномравдан нар болон тэдний ивээн тэтгэдэг Да Шэн Хү, Юань Шэ Дэ нарын хоёрхон пүүсийн хөрөнгийн талаар түүхэн сурвалжид ийн өгүүлсэн байна. Да Шэн Хү, Түшээт хан хоёрын хөрөнгө Да хүрээнээс Бээжин хүртэл 2000 км газар 50 лангийн ембүүгээр зайгүй зэрэгцүүлэн дэвсэж хучиж чадна. Юань Шэ Дэ, Засагт хан хоёрын хөрөнгө дээрх замд ачлагын ат зэрэгцүүлэн жагсааж чадна гэж өгүүлжээ. Мөн Сайн ноён ханыг Манжид урвасны төлөө бүхэл бүтэн аймгаар минжин хүрэм, ногоон чулуун жинсээр шагнасан. Сайн ноён ханы удам судар болоод тэр төрийн хар феодалын эдэлж хэрэглэж явсан минжин хүрэм, шүрэн хөөрөг сэлтийг одоогийн УИХ-ын гишүүн, аялал жуулчлалын сайд тэрбумтан Ц.Цэнгэл үе дамжуулан минжин хүрэм, шүрэн хөөргөөр нь баярхаж арай л отго жинс зүүх шахан шинэлэв. Мөн түүхэнд анги Сэцэн хан аймгийн Дархан чин вангийн хошууны ардууд ноёныхоо өрийг төлсөөр үгүйрэн хоосорсон тухай, аймгийн Зоригт бэйсийн хошууны 411 өрхөөс 143 нь амин зуулга алдаж, бадар барьж хүрээнд ирж өлбөрч үхэж байхад засаг ноёны адуу нь нийт ардынхтай адил тоотой. Үүний дотроос хурдан морь 1500 гэж бүртгэгджээ. Эдүүгээчилбэл Ч.Улаан сайд найман тэрбум төгрөгтэй, хурдан удмын адуутай, хурдан зээрд морьтой гэдэгтэй адил юм даа. Завханы ялгуулсан хутагтын шавь нар одоогийнхоор бол Ерөнхийлөгч асан П.Очирбат, Н.Багабанди нарын нутгийнхан. 528 өрхөөс 153 хоосон ядуу гуйлгачин болсон байхад ялгуусан гэгээн нь өөрийнхөө хөрөнгийг мэддэггүй байсныг түүхэнд тэмдэглэжээ. Деспот дэглэмтэй феодалын Монголын зөвхөн Богд хаан, аймгийн хаад ихэс дээдэс ч биш, сангийн яам, шүүх яамны сайд нэг муу дэд сайд хүртэл ардын хөрөнгийг идэж байсан баримт гэвэл: Шүүх явдлын яамны дэд сайд байсан жонон ван Цогбадрахын хошууны хоёрхон хүрээний жасууд 10 мянган үхэр, 112,600 бог малтай байтал, нийт ард нь 6000 үхэр, 5000 бог малтай байжээ. Феодалын ёст Монголын дээдэс хөрөнгө чинээгээрээ уралдан баярхалцаж, ард түмнээ доромжилдог байсан нь тоогүй олон. Цол хэргэм, отго жинс, зэрэг дэв, албан тушаал, алт мөнгө, авгай хүүхдэд улайран шунаж, нутаг хошуугаараа талцана. Хамгийн их баярхдаг нь "Цагаан сар", "Наадам". Үнэтэй хурдан морь, өмссөн зүүсэн булга минж, Манжийн хаанаас шагнуулсан отго жинс, хүрэм хантааз, том чулуун хөөрөг, гурилын ганжин шиг гаанс, алт мөнгөн бүс, хорь гучин ээлжийн хоргой торгон дээлүүдээрээ гайхуулцгаадаг XIX-XX зууны феодалын ёст Монголын ихэс дээдэс байж дээ. Гэтэл өнөөдөр XXI зуун. Ерөнхийлөгч, УИХ-ын гишүүд, сайдууд ихэс дээдсийн сар шинээр баярхсан золголтын гэрэл зураг сонинд гарсан тэмдэглэлээс танд сонирхуулъя. Олноо өргөгдсөн, Үндэсний их удирдагч Ерөнхийлөгч маань гэргий Цолмонгийн хамт лав л дөрвөн ээлжийн хятад торгон дээлтэй юм байна. Арван саяын урт шар дээлээ сольж манж маягийн малгай тавьж гангарав. Хамгийн гол нь дээлэндээ алтан товч зүүж баярхсаныг адтай сурвалжлагч бүсгүй онцлон мэдээлжээ. Их хурлын даргын маань уг нутаг Дөрвөд далай ханы хошууг XIX зууны түүхэнд хамгийн ядуу хязгаар нутаг гэж тэмдэглэсэн ч өдгөө өөрчлөгджээ. Сар шинээр Ерөнхийлөгчөөс давахын тулд УИХ-ын дарга Ц.Нямдорж алтан бүсээр илүүрхэж шүрэн хөөргөөр тамхилав. Угийн хөрөнгө чинээ, удам угсаагаараа тэргүүлдэг Түшээт ханы нутгийн Ерөнхий сайд маань хар, цагаан ноолууран дээлээр хослон гангарсан. Гэвч түүнд Ерөнхийлөгч, УИХ-ын даргад байхгүй 170 мянган долларын үнэ бүхий алтан цаг бий. Түшээт хан, Цэцээ гүний хурдан удмын жинхэнэ монгол цустай залуу азаргууд бий. Монгол эр хүн мориороо гайхуулдаг эртний уламжлалтай. МАХН-ын дарга Ерөнхий сайдын бага насны хурдан монгол азаргууд, Ерөнхийлөгчийн нэг бүр нь 200 мянган ам.доллараас дээш үнэтэй цэвэр цусны арван үүлдрийн азаргыг айлгасаар байна. Их моринд бол УИХ-ын гишүүн, Сангийн сайд, шадар сайд асан Цэцэн ханы Ч.Улаан сайдын хүрэн морь, халтар халиун морины урд гишгэх нь үгүй гэнэ. Бас энэ нутаг хошуу адуу хөөчихдөг, юм туучихдаг сайн эрсээрээ баярхана. Тоорой Банди, Тогос Чүлтэм, Чүлтэмийн Улааны алдарт хурдан хүлэг мину зээ хэмээн бахархан цол гуншинг дуудсаар... Харин Их Хурлын даргын морь гэж одоохондоо дуулдаагүй л байна. Гэвч Тува улсаас туучихсан морь улсын наадамд түрүүлж л байсан. Нутгийнхан нь нэг нартай өдөр нэг сайн эрийн гараар ирсэн морийг эрхэм даргад өргөнө гэдэгт итгэлтэй байна. Түшээт ханы Батхүү, Цэнгэл зэрэг төрийн баян гишүүд сайдын суудлыг бэлгийн морь шиг дамжуулна. Төрийн томчуудын цагаан сарын золголтын тухай, тэдний хоорондоо аархан баярхсан тухай мэдээлэл мессеж ниссээр байна. Монгол Улсын гурав дахь Ерөнхийлөгч Н.Энхбаяр нэг өдөрт 51 ширхэг мөнгөн аяга олж рекорд амжилт тогтоосон бол 23 дахь Ерөнхий сайд М.Энхболд дөнгөж 37 мөнгөн аягатай болсон байна. Саяын золголтоор нэгэн аархуу баян гишүүн өнөө хоёртоо атаархан, мөнгөн аяга гэж ярих юм бол энэ хоёр надад хүрэхгүй, миний мөнгөн аяга том багаар нь шалнаас өрөхөд ямар ч байшингийн тааз хүрнэ гэжээ. Деспот төрийн их золголт болоход төрийн ордон тун дулаахан байж. Архи нь гараагүй халамцуухан нэг баян гишүүн шинэ хурган дотортой дээл, гадуур нь булган хантааз өмсөн сагаж суув. Сайхь эр золголтоор ердийн костюм өмссөн Б.Жаргалсайхан, М.Энхсайхан, Ж.Наранцацралт болон дан торгон дээлэн дээр даавуу бүс бүсэлсэн Лүндээжанцан нарыг хараад муусайн гуйлгачингууд төрийн буянаар олсон юмаа өмсөж зүүж мэдэхгүй гээд агсамнах янзтай байсныг сэтгүүлчид харжээ. Деспот төрийн үед барилдах бөх нь, уралдах морь нь хүртэл улстөрждөг. Ардын дундаас сайн бөх гаравч, малчны хурдан морь түрүүлэвч шахаж байгаад Богд, ноёдод өргүүлдэг. МАХН-ын бөх аварга Б.Бат-Эрдэнийг хэн ч унагаж болдоггүй шиг... Нэгэн сонирхолтой мэдээг манай сэтгүүлч бүсгүй олж тэмдэглэжээ. Төрийн томчуудын эдэлсэн хэрэглэсэн зүйлс, эмээл хазаарт морь, унасан машинтай нь оруулан одоогийн ханшаар үнэлбэл 150 сая төгрөгнөөс 700 сая төгрөгт хүрч байгааг тэмдэглэжээ. Ард түмний ямар амьдарч байгааг би дурьдсангүй. Бүгд ойлгомжтой. XXI зууны Монгол Улс Азидаа Деспот дэглэмтэй төр бий болгох нь ээ. Ардчилсан Монгол Улсын төрийг барьж байгаа эрхэм дээдсийн эдэлсэн хэрэглэсэн, өмссөн зүүсэн, авирласан, хуйвалдсан авлига авсан зэрэг нь ардчилсан төрийн сайд нар гэхэд автономит Монголын хаадаас ялгагдахаа больжээ. "Дээдсийн хүрээлэн" сонины энэ оны №04-т хэвлэгдсэнийг зохиогчийн зөвшөөрөлтэйгөөр нийтэллээ. 
