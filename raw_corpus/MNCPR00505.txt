Цаасан уут хэрэглээнд гарна

Хаа сайгүй л цэнхэр, шар, ногоон гээд өнгө өнгийн гялгар уутны тасархай өөдөс талаар нэг тарсан харагддаг.
Бидний мэдэх 50 төгрөгийн үнэтэй шар торыг манай улс жилдээ 15 сая ширхгээр хэрэглэдгийг түүвэр судалгаагаар гаргажээ. Үүнд худалдан авах зүйлст байнга дагалддаг 10 төгрөгийн үнэтэй цэнхэр, өнгөгүй гялгар уут ороогүй юм шүү. Жилдээ хэрэглэж байгаа зөвхөн шар торыг дэлгэн тооцож үзвэл долоон сая 500 мянган ам метр талбайг элбэг бүрхэх бөгөөд бүхэл бүтэн нэг аймгийн газар нутагтай ойролцоо тусах нь. Өөрөөр хэлбэл, жилдээ нэг аймгийг бүрхэхүйц шар торыг бид хэрэглэж байна. Тийм хэмжээгээр байгаль эх дэлхийдээ устаж алга болдоггүй гялгар уутыг хаядаг гэсэн үг. Гялгар уут нь үйлдвэрлэсэн эзнээсээ ч урт насыг зооглож, хөрс, агаар, усыг бохирдуулагч нэгэн эх үүсвэр болдог гэдгийг хэн хүнгүй мэднэ. Харамсалтай нь, хаа тааралдсан газраа хог болон хөглөрөх торыг хамжааргагүй хаясаар байна. Дэлгүүрт юм худалдан авах болгонд үнэгүй дагалддаг гэдэг сэтгэлгээгээр ханддагтаа тэр үү гялгар уут шиг хэрэгтэй бөгөөд хэрэгцээгүй зүйл байхгүй болов уу. Ер нь гялгар уутыг хэрхэн үйлдвэрлэж гаргадгийг мэдэх үү. Юухан хээхэн хог голдууг боловсруулж ахин дахин үйлдвэрлэж гаргадаг гэнэ. Эхлээд өнгөгүй хийж байснаа дахин дахин боловсруулж байгаагаас тунгалагшилт нь аажим аажмаар алдагдах болсон тул өнгө холин шар торыг гаргасан гэдэг. Сэмж шиг нимгэрч даац нь ч багасахын хэрээр өнгөө өөрчилж саарал болгож эхэлсэн. Урдаас хэдэн тонн тонноороо орж ирдэг гялгар уут торыг Эрээний захын дэлгүүрийнхтэй харьцуулах юм биш. Тэндхийнх зузаан байхад манайд орж ирж байгаа нь гэрэлтэм хальс шиг нимгэхэн. Хатуухан хэлэхэд хогон дээрээс түүж ирсэн түүхий эдийг гялгар уут тор болгосныг нь бид мэдэхгүй талх тариа хүнсээ хийчихдэг хэрэг. Уг нь хүнс савлах уут савыг хамгийн сайн чанарын түүхий эдээр хийх учиртай. Хаягдлыг хичнээн боловсруулсан ч хүнс савлах шаардлага хангадаггүй билээ. Монгол Улсын хэмжээнд сав, баглаа боодлын талаар төрөөс баримтлах бодлого, эрх зүйн зохицуулалт, хүнсний сав, баглаа боодлын үйлдвэрлэлийн зохицуулалт байхгүй байгааг НҮБ-ын хөгжлийн хөтөлбөрөөс хийсэн судалгаагаар тогтоожээ. Хэрэв цаас хог болон хөглөрсөн тохиолдолд хоёр удаагийн бороо салхинд газрын хөрснөөс хуу арчигддаг. Хүнсний бүтээгдэхүүнийг савлан хийхэд чийг шүлтийг нь хадгалан үлддэг гэх мэт давуу талтай юм байна. Ингэхэд цаас амьсгалдаг гэдгийг та мэдэх үү. Гялгар уутанд хийсэн хүнсний бүтээгдэхүүн хэд хоноход бүтээгдэхүүний хамаг чийг шүлтийг сорон авдаг бол цаасан болон даавуун тор нь агаар, салхийг нэвт гаргадаг. Монголчууд бид эрүүл мэнд, байгаль экологид хор хөнөөлтэй гэх гялгар уутыг заавал хэрэглэх ёстой юм гэж үү. Даавуун тор, цаасан уутанд хүнсний зүйлсээ хийгээд тэврээд гарах барууны хүмүүсийн дүр төрх кинон дээрээс ч олонтаа харагддаг. Хөгжилтэй орнууд аль эрт гялгар уутны хэрэглээнээс татгалзчихсан. Хараагүй хүмүүсийн сургалтын үйлдвэрийн ажилчид болох хөгжлийн бэрхшээлтэй иргэд цаасан болон даавуун уутыг үйлдвэрлэж иргэддээ хэвшүүлж заншуулах нэгэн сайн үйлийг сэдээд байгаа мэдээлэл ирлээ. Даавуун торыг нэгийг нь 600 төгрөг, цаасан уутыг 30-80 төгрөгөөр худалдаанд гаргахаар хүртэл тооцоолж. Тэдний хийсэн торыг худалдан авснаар хэн нэгэнд тусалж сайхан сэтгэлийн хандив өргөх буяны ажил давхар болох юм гэнэ лээ. Нийгмийн хамгаалал, хөдөлмөрийн яамнаас үүнийг дэмжиж санхүүжилт хүртэл хийж эхэлсэн байна. Иймэрхүү санаачилгыг нийтээрээ дэмжиж чадвал манай улс мөдхөн гялгар уутны хэрэглээнээс татгалзаж мэдэх нь. 
Б.Долзодмаа
