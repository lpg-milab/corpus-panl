№202 (16792)
1987 оны наймдугаар сарын 23
Цөмийн зэвсгийг устгах ёстой

Хун төрөлхтний танин мэдэхүйн үйл ажиллагаа асар өргөн цар хүрээтэй болж байгаа нь манай аж төрж байгаа цөм, сансрын зууны гол онцлог мөн. 

Цөмийн зэвсэг, түүнийг байнд нь хүргэх нарийн хэрэгслийг бүтээж, улмаар тэдгээрийг хэмжээ хязгааргүй хуримтлуулснаар хүн төрөлхтөн өөрийнхөө цаашид оршин тогтнохыг эцэс болгоход хүргэх тийм аюултай нөхцөлийг техникийн хувьд нэгэнт бий болгочихоод байна. Гэхдээ техникийн боломжийг хүний сэтгэлгээгээр, улс төрийн ухаалаг бодлогоор залж жолоодож болно. Чухам ингэхийг л ЗХУ, социализмын бусад орон хүсч зэвсэглэл, ялангуяа цөмийн зэвсэглэлээр хөөцөлдөхийг хазаарлан зогсоохын төлөө тэмцэж байна. 

Өнөөгийн ертөнцөд агуулагдаж байгаа аюулыг гэтлэн давах хүч, зориг гаргаж чадах эсэхээс хүн төрөлхтний дэвшил төдийгүй ерөөс түүний оршин байх эсэх шалтгаална. Улс түмэн үүнийг ухамсарлан ойлгож, цөмийн дайны аюулыг зайлуулахын төлөө тэмцлээ эрчимжүүлэхдээ шинжлэх ухаан, техникийн том ололтыг ашиглах асуудалд улс төрийн эсрэг тэсрэг бодлогын сайн, муу үр дагаврыг ч улам бүр гүнээ мэдэрч байна. Энхийн төлөө тэмцэл ёс суртахуун, улс төрийн хамтын том сургууль болж, улс орнууд бие биетэйгээ эв найртай аж төрөх нарийн түвэгтэй боловч зайлшгүй чухал урлагт тэмцэхийн хамт суралцаж байна. 

Нийтийн болон хувийн эрх ашгийн тэнцвэрийг олж, одоо болоод ирээдүйнхээ зорилтыг шударгаар харж, түүнийг ойлгож, тийнхүү ойлгохдоо практик дүгнэлт цаг тухайд нь хийж нийт хүн төрөлхтний түгээмэл эрмэлзлийг тодорхойлж байна. Цөмийн зэвсгийг 2000 он гэхэд газар сайгүй бүрэн устгах программыг ЗХУ 1986 оны нэгдүгээр сарын 15-нд зөвлөлтийн ард түмний нэрийн өмнөөс тунхагласан нь Түүний нэг тод жишээ билээ. Рейкьявикт болсон зөвлөлт, америкийн дээд хэмжээний уулзалт тэр программыг хэрэгжүүлэхэд бодитой ахиц гаргах боломжийг нээсэн юм. Дэлхий ертөнцийг цөмийн зэвсэггүй болгох төлөвийг хүмүүс тэгэхэд анх удаа олж харсан боловч АНУ тэр сайхан төлөвийг дахиад л хаахыг оролдлоо. 

ЗХУ, социализмын орнууд дэвшилт улс түмний эрхэм дээд хүслийг хэрэгжүүлэх зарчимч бат байр суурь баримталж дунд тусгалын болон оператив тактикийн пуужингийн тухай хэлэлцээрт бэлтгэх нэмэлт санаачилга дэвшүүлсэн билээ. Дараа нь нөхөр М. С. Горбачев Индонезийн << Мердека >> сонины асуултад өгсөн хариултдаа Ази, Номхон далайн бүс нутагт шууд хамаарах << дэлхий нийтийн хэмжээгээр давхар тэглэх >> маш үнэтэй санал дэвшүүллээ. 

Цөмийн болон сансрын зэвсэглэлийн асуудлаархи зөвлөлт, америкийн хэлэлцээн дээр дунд тусгалын пуужин, стратегийн болон сансрын довтолгооны зэвсэглэлийн асуудал эрхэлсэн гурван хэсэг уулзалт цөм Женевт болж байна. Хоёр ангиллын зэвсэглэлийг дэлхий нийтийн хэмжээнд давхар тэглэхээр заасан зөвлөлтийн санал, тэрчлэн пуужингийн довтолгооноос хамгаалах системийг хязгаарлах, сансрын уудамд зэвсэглэлээр хөөцөлдөхөөс сэрэмжлэх асуудлаархи гэрээ, хоёр талын стратегийн довтолгооны зэвсэглэлийг 50 хувиар хорогдуулах зарчмыг тусгасан стратегийн довтолгооны зэвсэглэлийн тухай гэрээний журмыг бэхжүүлэх талаар зөвлөлтийн оруулсан хэлэлцээрийн төсөл гурван хэсгийн хуралдаанд оролцогчдын анхаарлын төвд байгаа юм. ЗХУ дэлхий нийтийн холбогдолтой философийн үзэл баримтлалаа цөмийн зэвсгийг устгах бүх чиглэлээр практик бодлого болгож, бодит тодорхой уйл ажиллагаагаараа хэрэгжүүлэхийг эрмэлзэж байна. 

Гэтэл АНУ, түүний НАТО дахь түншүүд хүн төрөлхтний нийтлэг эрх ашгийн эсрэг сөрөн зогсож цөмийн зэвсгийн хүчээр сүр далайлгах бодлого баримталж байна. АНУ цөмийн зэвсгийг сансрын уудамд байрлуулж, сансарт пуужин устгах жинхэнэ цохилтын төрөл бүрийн зэвсгийн төсөл зохион бүтээж байна. << Оддын дайнд >> зориулж Пентагон компьютерын төв байгуулж байна. Цагаан ордныхон америкийн цөмийн цэнэг бүхий << Першинг 1 А >> пуужин далан хоёрыг Өрнөд Германд үлдээх, тэгснээрээ дунд тусгалын пуужин, оператив - тактикийн пуужинг дэлхийн хэмжээгээр давхар тэглэх зөвлөлтийн маш чухал санаачилгыг хэрэгжүүлэхэд зориуд саад тотгор хийхийг чармайж байна. Тэд Зөвлөлт бүтэн хагас жил гаруй азнах хугацаанд цөмийн зэвсгийн туршилтыг тасралтгүй үргэлжлүүлсээр байсан мөртөө ЗХУын газар дор хийж байгаа цөмийн дэлбэлэлтээс болж цацраг идэвхт тунадас бий болж бусад улс орныг хордуулж байгаа мэтээр гүжирдэн гүтгэх боллоо. 

Агаар мандал, сансрын уудам, усан дор цөмийн зэвсэг туршихыг цаазлан хориглох тухай 1963 оны гэрээгээр хүлээсэн үүргээ ЗХУ тууштай сахин мөрдөхийн хамт газрын гүнд дэлбэлэлт хийхдээ аюулгүй байдлыг бат найдвартай хангаж байгаа билээ. Харин цаашид ийм төрлийн дэлбэлэлт хийх эсэх нь АНУ-аас л шалтгаалж байгаа юм. Хэрэв АНУ туршилтаа зогсоовол ЗХУ дэлбэлэлт хийхээ дор нь зогсооход бэлхэн байгаа нь бүхэнд ойлгомжтой. 

Сансарт цөмийн цохилтын зэвсгийн ноёрхол тогтоох гэсэн вашингтоныхны дайны хэнээрхэл нь хүн төрөлхтний гэгээн эрмэлзэлд харшилж байна. Хүн төрөлхтөн зүй ёсоор түгшүүрлэж байна. Гэхдээ улс түмэн зөвхөн түгшүүрээр дүүрэн байгаа биш бас найдвар итгэлийг өвөрлөж байгаа билээ. Олон улсын аюулгүй байдлын шинэ сүрлэг барилгыг гагцхүү итгэлцлийн бат бэх суурь дээр л сүндэрлүүлэн босгож болно. Үүнд хүрэх зам тийм амар хялбар биш, ихээхэн хүч чармайлт шаардах нь мэдээж. Бидний нийтийн гэр оронд нэгэнт тулгараад байгаа асуудалд сэтгэл түгшиж, цөмийн дайнд толгой дараалан сүйрэх аюулыг арилгах ёстойг ойлгон ухамсарлаж, тийм дайн гарвал нөмөр дор нь хоргодох дэлхийн болон сансрын дээвэр олдохгүй тул цөмийн зэвсэглэлээр хөөцөлдөхийг зогсоон барьж, улмаар бүрэн устгахаас эрхэм чухал зорилт өнөөдөр хүн төрөлхтөнд байхгүй. Улс түмэн бүхэлдээ ингэж ойлгож үүний төлөө тэмцэж байна. Эх гаригийнхаа соёл иргэншлийг аврах гэсэн бүх нийтийн тэмцэл ялах ёстой гэдэгт хорвоогийн хүн ард бат итгэж байна, цөмийн зэвсгийг устгах нь үзүүлэх нөхцөл мөн. 

