ТӨРИЙН БАЙГУУЛАЛТАД ШААРДАГДАХ ШИНЭЧЛЭЛ 

Монгол орон эдийн засгийн шинэтгэлээс нийгмийн амьдралын бүх хүрээг хамарсан өөрчлөн байгуулалтын үйл явцад хоёр оны зааг дээр шилжин орж байгаа үед юуг яаж шинэчлэх, сайжруулах тухайд зүй ёсоор эргэцүүлэн бодож, ярианаас бодит ажилд орох ёстой боллоо. 
Хүн бүрийн оюуныг эзэмдэж, сэтгэлийг догдлуулсан гол асуултад санал шийдвэрээ ард түмэнтэйгээ зөвлөлдөн боловсруулсан МАХН-ын Төв Хорооны V бүгд хурал зарчмын хариу өглөө. 

Өргөн өөрчлөн байгуулалтын үзэл санааг дэвшүүлсэн энэхүү бүгд хурлын шийдвэрт нийгмийн улс төрийн системд хийх шинэчлэлийн асуудал төв байр эзэлж байна. 
Социалист нийгмийн улс төрийн системд шинэчлэл хийнэ гэдэг бол эн тэргүүнээ уул системд түүний гол бүрэлдэхүүн хэсэг-нам, төр, олон нийтийн байгууллага, хөдөлмөрийн хамт олны тус тусын эзлэх байрыг нийгмийн улс төрийн харилцааны бодит зүй тогтолд нийцүүлэн тодорхойлох, хэрэгжилтийг хангахын нэр билээ. 
Зүй тогтлын хувьд нам нь улс төрийн жолоодогч, төр нь шинэ нийгэм байгуулах хөдөлмөрчдийн гол зэвсэг, олон нийтийн байгууллагууд нь нам, төрийг олон түмэнтэй холбож, тэдгээрийн бодлогыг хэрэгжүүлэхэд туслах хүч, хөдөлмөрийн хамт олон нь эдийн засаг, нийгмийн зорилтын хувь заяаг амьдрал дээр шийдвэрлэгч нийгмийн үндсэн  цогцос, товчоор хэлбэл  << жолоодогч >>, << гол зэвсэг >>, << туслах хүч >>, << шийдвэрлэгч үндсэн үүр >> гэсэн тов тодорхой байр суурьтай. 
Тус тусынх нь үүргийг хураангуй томьёолоход ийм бөгөөд нэгд тэр үүрэг нь өсөн нэмэгдэж, нөгөө талаар гажуудал, доголдол, хуучрал гарсныг арилгах олон талтай шаардлагаас өөрчлөн байгуулалт зайлшгүй хэрэгтэй болов. 
Өөрчлөн байгуулалтын нэн чухал бүрэлдэхүүн хэсэг нь төрийн байгуулалтад хийх шинэчлэл юм. 

Нөхөр Ж.Батмөнх бүгд хуралд тавьсан илтгэлдээ зааж тэмдэглэсэнчлэн, ардын төрийг бэхжүүлж, гүйцэтгэх үүргийг нь өндөржүүлэх, төрийн эрх барих, гүйцэтгэх, захирамжлах, хууль хамгаалах байгууллагуудыг тус тусын ажил үүрэгтээ бүрэн эзэн болж, эрхээ гүйцэд эдэлж, ард түмний өмнө хүлээх хариуцлагаа дээшлүүлэн, илүү үр нөлөөтэй ажилладаг болгоход төрийн талаар хийх шинэчлэлийн гол зорилт оршино. 
Мөнхүү хүрээнд хийх өөрчлөлт, шинэчлэл ардын төрийн бүх шатны байгууллагыг хамрах бөгөөд энэ үйл явцыг гарааны газар, татах хүч, хүндийн төв нь бүх шатны Ардын депутатуудын хурал ( АДХ ) юм. 
Чухамхүү бүх шатны АДХ нь ард түмнээс шууд үүсч байгуулагдаад манай орны нийт хөдөлмөрчнийг төрийн ёсноо нэгтгэж, тэдний гарт байгаа засгийн эрхийг төлөөлөн хэрэгжүүлж, төрийн аппаратыг бүхэлд нь тэргүүлэн эдийн засаг, соёлын амьдралыг эрхлэн хөтлөх нөхцөл бүрдүүлж байдгаараа манай төр-нийгмийн байгууллын улс төрийн үндэс, содиалист ардчилал, ард түмний өөрөө удирдах ёсны гол хэлбэр, ардын жинхэнэ засаглал мөн. 
Гэтэл үйл ажиллагаанд нь идэвхгүй ёс төдий байдал, хэлбэрдэх, загвардах арга барил ихээхэн газар авснаас эдгээр Хурал дээр дурдсан онцгой бүрэн эрхээ гүйцэд эдэлж чадахгүйд хүрч, нөлөө нь зарим талаар буурчээ. 

АДХ-ын тэргүүлэх үүрэг, засаглах бүрэн эрхийг гүйцэд хангах, тэдгээрийн шийдвэрлэх, хянан шалгах, захирамжлан зохион байгуулах  үүргийг дээшлүүлэн хэрэгжүүлэх явдал төрийн байгуулалтын талаар хийх шинэчлэлийн гол зангилаа асуудал мөн гэдэг дүгнэлт Намын Төв Хорооны  V бүгд хурал  хийж, улмаар түүнийг АДХ-ын байгуулагдах зарчим, журам, тухайлбал, сонгуулийн системийг ардчилж, ажил хэрэгч  чанарыг дээшлүүлэхээс эхлэх нь  зүйтэй гэж үзэв. 
Дөчөөд жилийн өмнө тогтсон сонгуулийн систем манай төр, ардчиллын хөгжилд үүргээ гүйцэтгэж ирсэн хэдий боловч түүнийг хэрэгжүүлэх арга ажиллагаа хөгжлийн явдлаас одоо үед сүрхий хоцорч, ёс төдий байдал руу хэлбийсэн байна. 
Сонгуулийг ардчилах, ялангуяа нэг депутатын мандатын төлөө хэд хэдэн хүний нэр дэвшүүлж, тэднийг чөлөөтэй, ажил хэрэгчээр хэлэлцэн шалгаруулах журамд шилжих, нэр дэвшигчийг шилж шалгаруулахдаа депутат байх шаардлага нэр дэвшигчийн нийгэм, улс төрийн идэвх, хувийн зан чанар, хамт олны үнэлгээ, засаг төрийн ажил эрхлэх дадлага чадварыг гүйцэд харгалзах, ер нь депутатын нийгмийн бүрэлдэхүүнийг дээрээс нь урьдчилан хатуу тогтоодгийг зогсоох, сонгуулийн бүх ажлыг захиргааны аппарат захирамжлан зааварддаг буруу аргыг халж, сонгогч түүний идэвхтэй шургуу ажиллагаагаар амьдарч хэрэгждэг. 
Иймээс гүйцэтгэх бүх байгууллагыг зохих Хурлын хяналтад оруулахын хамт бүх шатны Хурлыг дээд шатных нь доод шатныхтайгаа шууд харилцан ажилладаг нэгдмэл тогтолцоо болгох, тэр хүрээнд орон нутгийн ; Хурлын бүрэн эрхийг гүйцэд хангах, түүний байгууллагуудын ажлыг далайцтай, хөдөлмөрчдөд ойр дөт, илүү үр өгөөжтэй болгох нь төрийн байгууллагын талаархи шинэчлэлийн шийдвэрлэх хэсэг болно. 

Бүхэлдээ орон нутгийн гэж нэрлэгдэх аймаг, хот, сум, хороо, район, орон нутгийн хотын АДХ бол эцсийн дүнд манай орны засаг захиргаанутаг дэвсгэрийн нэгжүүдийг төрийн талаар тэргүүлдэг, тэндхийн нийт хөдөлмөрчний язгуур ашиг сонирхлын шууд байгууллага мөн билээ. 
Иргэн хүний санаа бодол, айл өрхийн аж амьдрал, албан үйлдвэрийн газрын ажил үйлс, түүнийг сайжруулах нөөц бололцоог чухамхүү эдгээр Хурал илүү сайн мэдэж, голыг нь шийдэж өгч, зохион байгуулж, эрх ашгийг хангаж байх учиртай. 
Иймээс ч төрийн шинэчлэлийн шийдвэрлэх хэсэг энд төвлөрөх болно. 
нутгийн хотын Хурлын үйл ажиллагаанд өөрчлөн байгуулалтыг хэрэгжүүлэхдээ Хурал бол нутаг дэвсгэрийнхээ амьдралын үндсэн гол асуудлыг мэдэж шийдвэрлэдэг бүрэн эрхт эзэн нь, гүйцэтгэх захиргаа бол түүний шийдвэрийг жинхэнэ ёсоор биелүүлэгч, шуурхай ажлын байгууллага нь байх үндсэн дээр засаг төрийн эрх барих, гүйцэтгэх үүргийг нягтруулж, тэдгээрийн нэгдмэл байдлыг хангах гол чиг зарчмыг V бүгд хурал зааж тодорхойллоо. 
Үүний тулд нутаг дэвсгэрийн нэг ч чухал асуудлыг тэндхийн эрх барих байгууллагын оролцоогүйгээр шийдвэрлэхгүй байхуйцаар тэдгээр Хурлын бүрэн эрхийг өргөтгөж зохих баталгаатай болгох, үүрэг, зорилтоо тасралтгүй хангах шаардлагыг нь харгалзав. 
Хурлын чуулган, байнгын комиссуудын үүргийг дээшлүүлж, депутатуудын үйл ажиллагааг идэвхжүүлэхийн хамт тэдгээр Хуралд Тэргүүлэгчид бий болгож өргөн эрх, өндөр хариуцлагатай ажиллуулах, Хурлын нийт байгууллагын хооронд эрх хэмжээг шинэчлэн зөв хуваарилж, хариуцлагыг тодорхой болгох, материал-санхүүгийн баазыг нь бэхжүүлэх, улмаар Хурлын үйл ажиллагааны ардчилсан ёс, ил тод байдлыг өргөтгөж, засаг төрийн ажлын мэргэжилтэй боловсон хүчнээр хангах зэрэг олон талтай арга хэмжээ авах юм. 
Орон нутгийн АДХ-ын бүрэн эрхийн хугацааг таван жил болгох нь зүйтэй гэж бүгд хурал үзжээ. 

Төрийн байгуулалтын салбарт хийх шинэчлэлийн томоохон хэсэгт нь Хурлын гүйцэтгэх байгууллага болох төрийн захиргааны аппаратыг нийтэд нь чадваржуулан, хямдруулж, үйл ажиллагааг нь боловсронгуй, хөнгөн шуурхай, илүү үр нөлөөтэй болгох ажил мөн. 
Зөвхөн орон тоо хорогдуулах төдий ойлголт бус харин удирдлагын захиран тушаах арга давамгайлж байсантай холбоотойгоор бий болсон удирдлагын хэт төвлөрлийг багасгаж хүнд суртал, чирэгдэл, үргүй зардлыг арилгах, тэр чанараараа орон нутгийн байгууллага, хөдөлмөрийн хамт олны бие даасан бүтээлч ажиллагааг идэвхжүүлэхэд дээрх ажил голлон чиглэх ёстой. 
Удирдлагын эрх мэдэл хэт төвлөрсний улмаас дунд болон доод шатанд бие дааж асуудал шийдэх чадваргүй, ихэвчлэн дээшээ ам харж, амарлингуй, хүлцэнгүй, идэвхгүй суух уур амьсгал даамжирсан, үүнээс болж бичиг цаасны ачаалал ихсэн шил шилээ дарсан олон үзлэг шалгалт нэмэгдэж, түүндээ хөтлөгдөн захиргааны аппарат, үргүй зардал өсч, нэг ёсондоо ард түмний нуруунд нэмэлт ачаалал болж ирснийг бүгд хурал шүүмжлэлтэй авч үзсэн юм. 
Ийм байдлыг арилгах үүднээс эхэлсэн дорвитой арга хэмжээг тууштай үргэлжлүүлж, удирдлагын аппаратыг цэгцлэн хямдруулах, чадваржуулах ажлыг төрийн талаар хийх өөрчлөлт, шинэчлэлийн чухал чиглэл болгож хэрэгжүүлэх шаардлагатай байна. 
Энэ бүхэн зохих шатны Ардын хянан шалгах хороодын тухай АДХ-д ажлаа шууд хариуцаж тайлагнах зарчмаар өөрчлөн байгуулахаас эхлээд хууль хяналтын байгууллагын зохион байгуулалт, үйл ажиллагааг боловсронгуй болгоход нэг адил хамаарах болно. 
Төрийн байгуулалт бол өөрөө бүтцийн олон салаа мөчир бүхий нарийн түвэгтэй био цогц болохоос гадна нийгмийн амьдрал, тэр дундаа улс төрийн системийн салшгүй хэсэг учир уг салбарт хийх шинэчлэл, түүний хувь заяа нь бусад салбарын өөрчлөлт, шинэчлэлтэй шууд хамаарал, харилцан шүтэлцээтэй билээ. 
Иймд уг өөрчлөлт, шинэчлэлийг дээрээс авах зохион байгуулалтын үндсэн арга хэмжээгээр үл хязгаарлан өргөн хүрээтэй харж, хэтийн төлөвтэй боловсруулах, шийдэх, хэрэгжүүлэх хэрэгтэй юм. 
Энд нийгмийн оюун санааны амьдралд хийх шинэчлэл, нийгмийн сэтгэлгээ, хувь хүний сэтгэхүйн өөрчлөлт ч шууд хамаатай. 
Төрийн байгууллагын ажил үйлс шинэчлэгдэж нааштайгаар өөрчлөгдөх нь юуны өмнө түүний төлөөлөх болон орон тооны бүрэлдэхүүнд ажиллаж байгаа хэн боловч хэлбэрдэл, хоцрогдол, гажуудал, алдааны уг эх болсон хуучирсан ойлголт, догматик хандлагаас салж, улс төрийн шинэ сэтгэлгээгээр амьсгалж, ардчилалд суралцаж ажиллахтай шууд холбоотой бөгөөд өдөр тутмын ажлын уг, хэллэгийг шинэчлэж, зөв хэлж, ойлголцохоос эхлээд улс төр, засаг төр, эрх зүйн тухай онолын сэтгэлгээг дорвитой хөгжүүлэх хүртэлх өргөн асуудлыг уг үйл явц өөртөө багтааж байна. 

Хурал, Тэргүүлэгчид, байнгын комисс, тойрог, депутатын хэсэг, гүйцэтгэх захиргаа гэхчлэн бусад олон арга хэлбэр, өөртөө байгаа бүх механизмыг хослуулан ашиглаж гол бүрэлдэхүүн-депутатуудын нэр хүнд, үүргийг дээшлүүлж олон түмний шийдвэрлэх оролцоонд бат суурилснаар Хурал ажлаа дайчин, давшингуй явуулдаг, тасралтгүй << ажиллагч >> амьд байгууллага байх ёстой. 

Хурлын  гол гол механизм суларсныг бүгд хурал тодорхой баримтаар шүүмжилж, үүнээс ангижрахын тулд шинэ механизм эрэлхийлэхийн зэрэгцээ төлөөлөгчдийн байгууллагын өөрийн нь  үүрэг зорилт, уг шинжид зүй ёсоор тохирч нийцсэн уламжлалт хэлбэр аргыг сэлбэн шинэтгэж, илүү ажил хэрэгч болгохыг чухалчлан заалаа. 
Шинэчлэлийн өдөр тутмын шургуу ажил ч, байгаа болон үүсч гарах бэрхшээлийг давахын төлөө тэмцэл ч асуудлын энэ чиглэлд голлон төвлөрөх нь зайлшгүй юм. 

Өнөө үед бол аж ахуйг эрхлэн удирдахад захиргааны аргыг зонхилон хэрэглэж байсныг өөрчилж улс төрийн арга, эдийн засгийн аргыг хэрэглэхэд шилжиж байгаа цаг үе учраас хуучин шинэ хоёр аргын байрыг сольж өдөр тутам үүнийг санаж ажиллах нь засаглаж, захирах бүрэн эрхтэй байгууллагуудад амин чухал болж байна. 
Тэгэхдээ тулган шаардах, хоосон албархах, юм болгонд дээрээс жор тогтоох, хэт дэглэх, албадах, шийтгэхийг урьдал болгохыг өөрчлөх нь нэг тийшээ хэлбийж, удирдах, удирдуулах, захирах, захирагдах ёс, нийтийн эрх ашиг, ажил хэргийн зарчмын асуудлаар нийтлэг хууль журамтай байх, түүний биелэлтийг дэмжин хамгаалах хэрэгцээ шаардлагыг үгүйсгэхэд хүргэж, өрөөсгөл хандлагад орвол тэр нь төрийн байгууллагуудын ажлын арга барилд харш гэдгийг санаж ажиллах шаардлагатай байна. 
Төр байсан цагтаа төрийнхөө ёс төрийг сахих учиртай. 

Төрийн байгуулалтад хийх зохион байгуулалтын чанартай өөрчлөлт, шинэчлэл нь эцсийн зорилго биш, харин шат дамжлага бүрт үүрэг нь тодорхой, үйл ажиллагааны арга хэлбэр, зарчим, журам нь үүрэгтээ тохирсон, эцсийн дүнд эх орны хөгжил, хөдөлмөрчдийн аж амьдралд үр өгөөжтэй, үнэхээр ардын ардчилсан төрийг бэхжүүлэн арга ажиллагааг бол боловсронгуй болгоход асуудлын гол нь байгаа юм. 


