Украин Саудын Арабаар нэр төрөө сэргээв

Орос зүгийн хөгжөөн дэмжигчид бүр сэтгэлээр унаж өрөнд орсон хэн шиг уугаад эхэлсэн байв. Уржигдар Саудын Арабын Аллах тэнгэрийн дор Украин Шевченко, Блохин нар гарч ирэв. Испанитай тоглож яаж гомдоосон яг тэрэн шигээ сөргүүлээд баярын бэлэг барьсан тэмцээн талбайд болов. 
Эхний дөрвөн минутад багтаад Арабын хаалганд Русал булангаас Шевченкогийн дамжуулсан бөмбөгийг цээжээрээ гоол оруулав. Тоглолтын оргил цагаар завсарлагааны өмнө, хойно Ребров алсаас сүнгэнүүлж, Шевченко ойроос цохиж, очсон болгон нь оноо авчирч 3:0 болгож аваад яаж ч тоглосон хамаагүй байхаар эрх чөлөөгөө эдлэв. Калиниченко дөрөв дэх гоолыг оруулснаар Саудын Араб бүрэн дампуурлаа. Уул нь энэ баг Ази тивдээ нэн ялангуяа ойрхи дорнодын бүс дотроо "Бразил" гэгддэг. Украиныг янз бүрээр үзээд барсангүй. Украин нь Испанитай тоглосон улс мөн үү гэмээр шал өөр болчихож. Хэсэг дотроо Тунисыг хожвол анх удаа ДАШТ-д шалгарсан дээрээ нэмж "чимэгтэй начин" болох шанс харагдана. Тунис Украин хоёрт дэлхийн аваргын бөмбөг бөв бөөрөнхий үйлчилж буй тул 23-нд хэрхэхийг таашгүй. Өмнөх тоглолтдоо Украины багийг хүнд байдалд оруулж "чанга" гэдгээ харуулсан Испаний шигшээ Тунисын багтай тоглов. Хэсгийнхээ хоёр дахь тоглолтод оролцсон багууд эхэндээ тааруухан тоглолт үзүүлж, хэсэгхээн чилээв. Удсан ч үгүй тоглолтын найм дахь минутад Тунисын хагас хамгаалагч, Германы Нюрнберг багт хүчин зүтгэдэг Джоахар Мнари тоглолтын эхний бөмбөгийг өрсөлдөгчийнхөө хаалганд хийв. Тунисчууд бөөн баяр. Бараг л хожчихсон юм шиг. Тоглолтын эхний үе ч өндөрлөв. Нэг бөмбөг хийсэн болохоор хамгаална, хааяа боломж гарвал цохино. Харин Испаний залуус зай өгсөнгүй. Үүний дүнд цаг дуусах дөхөж байхад буюу 71 дэх минутад Рауль эхний гоолыг айлын хаалганд хийж, улмаар угсруулж гарлаа. Дахиад нэг бөмбөг таван минутын дараа. Энэ гоолоор эхлэлээ тавьсан Фернандо Торрес "Герман-2006"-гийн мэргэн буучдын жагсаалтыг гурван гоолтойгоор тэргүүлж, араасаа 10 залууг дагуулж байна. Хүнд байдал орсноо мэдсэн Тунисын шигшээ багийн залуус "шатах" гэдгийг тэнд л харуулав. Дэмий л алдаа энэ тэр хийсээр байгаад нэмэлт цагт дахин нэгийг алдсан. Ингэснээр Тунисын баг шигшээ тоглолтыг ард түмэнтэйгээ үзэж магадгүй. Харин Испани хэсгийн аварга хэвээрээ. "G" хэсэг жинхэнэ эргэлзээтэй боллоо. Хэсэгтээ ганц оноотой байсан Швейцарийн шигшээ баг Тогог 2:0-ээр буулгаж авав. Дөрвөн оноотой, ганц ч бөмбөг хаалгандаа алдаагүй гэсэн үзүүлэлтээр тэргүүлж байна. Өмнөх тэмцээнд Францын хөгжөөн дэмжигчдийг сэтгэлээр унагасан энэ залуус одоо 16-д үлдэнэ гээд л дайрах байх. Адилхан дөрвөн оноотой яваа БНСУ-ын багтай 23-нд учирна. Аль хожсон нь долоон оноотой болж, хэсгээсээ шууд гарна. Харин арслан барс хоёрыг учруулаад араар нь гэгчээр Франц Тогог бут ниргэж чадвал таван оноотой "пээдгэр" 16-руу алхах юм. Нөгөө хувилбар Швейцарь-БНСУ хайнцах юм бол гурван багийн голч тэнцэж, бөмбөг тоолох ажил хийлгэхнээ. Харин "Тогоо"-гийн тогоо нь хөмөрчээ. Африк тивийн ээлжит бэлгээр нэрлэгдэж байсан ч дараалан дийлдээд нутаг буцахаар боллоо. Тэд Францыг буулгаад ч байр нь дээшлэхгүй. Хождог юмаа гэхэд зөвхөн нэр хүнд л ирнэ. Дэлхийн аварга багийг бут ниргэсэн гээд л. Ямар ч байсан хэсгүүдийн хоёр дахь ээлжийн тоглолтууд дууслаа. Багуудын чансаа одоо л тодорхой болж байна. Одоо багуудын заримд хэрэггүй шахуу, заримд замыг нь заах ганцхан тоглолт үлдсэн. 
Б.Бадмаа

