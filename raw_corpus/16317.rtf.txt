№40 (16317)         
1986 оны хоёрдугаар сарын 15.
Соёлын баялаг ард түмнийх

Социалист байгуулалтын нэг томоохон ололт бол хөдөлмөрчдийн оюуны хэрэгцээг хангахад зориулсан соёлын үнэт зүйлс мөн. Манай улс дуурь бүжиг, драмын академик театруудтай болж, нүүдлийн болон суурин кино, ном хэвлэлийн хоосон систем тогтож, тус орны номын сан, уншлагын газар тутамд 1750, клубт 3900, кино цэгт 3100 хүн тус тус ногдож, музей, үзэсгэлэн үзэгчдийн тоо жилээс жилд олширч, тогтмол хэвлэл захиалагчид байнга нэмэгдэж, радио цэг, телевизийн хамрах хүрээ өргөжин тэлж, хөдөлмөрчдөд мэдээлэл түгээх боломж үлэмжхэн сайжирлаа. 

Манай орны хөдөлмөрчид соёлын үнэт зүйлсийг идэвхтэй хэрэглэгчид төдийгүй бүтээн хөгжүүлэгчид болж, сайн дурын уран сайхны хөдөлгөөн газар сайгүй өрнөж, түүнд тус улсын нийт хүн амын зургааны нэг оролцож, тэдний гоо сайхны хүмүүжил боловсрол дээшилсээр байна. 

Нэгэнт бүрэлдэж бий болсон соёлын үнэт баялгийг үр ашигтай, хүртээлтэй, нөлөөтэйгөөр ашиглаж, хөдөлмөрчдийн байнга өсөн нэмэгдэж буй оюун санааны хэрэгцээг хангах талаар идэвхтэй ажиллах зорилт манай соёл, урлагийн салбар, тэнд ажиллагчдын өмнө тулгарсан хэвээр байна. Соёлын баялаг, уран сайхны үнэт өвийг ард түмэнд илүү хүртээмжтэй хүргэхийн тулд соёл, урлагийн байгууллагууд хөдөөгийн хөдөлмөрчдөд үйлчлэх, соёл түгээх арга барилаа боловсронгуй болгох ёстой. Голцуу цөөхүүл бригадын хэлбэрээр үйлчилж, гоцлол, хоршил, дөрвөл, шог гараа, жижиг үзэгдэл төдийгөөр ажлаа хязгаарлаж орлогын хойноос хэт хөөцөлдөж цөөн ам бүлтэй малчдын бригад, суурийг алгасан өнгөрч, төв суурин газар орчмоор эргэлддэг хуучирсан аргаар бид ард нийтийн оюуны хэрэгцээг хангахад тун ч учир дутагдалтай байна. Мэргэжлийн урлагийн байгууллагын тайлан тоглолт сумдад том тайзтай клуб ховор нэрийдлээр аймгийн төвөөс цааш хэтрэхгүй, орон нутгийн нам, улс, олон нийтийн байгууллага ч түүнийг нэгдэлч малчдад үзүүлэх арга хэмжээг санаачлан зохион байгуулахгүй, тэр ч байтугай хөдөөгийнхөнд сонгодог бүтээлийг үзүүлэх цаг болоогүй мэт буруу ташаа ойлголттой удирдах ажилтан ч мэр сэр байна. Ийм нөхцөлд хөдөө нутгийнхан зориуд хот орж л ирэхгүй бол дэлхийн сонгодог болон орчин үеийн дуурь, балетыг бүхлээр нь үзэж, симфони найрал хөгжмийг бүрэлдэхүүнээр нь сонсож чадахгүй байна. Сонгодог урлагийн томхон бүтээлийг хөдөөгийн хөдөлмөрчдөд сурталчлах талаар БНМАУ-ын Соёлын Яам, урлагийн байгууллагууд. Аймгийн АДХын гүйцэтгэх захиргаад тодорхой арга хэмжээ авч дэс дараатай хэрэгжүүлэх цаг болжээ. Зөвлөлтийн туршлагаар орон нутгийн клуб, соёлын ордныг бүсчилсэн хэлбэрээр шинэчлэн тоноглож, тусгай графикаар ашиглах, сонгодог дуурь, балетыг радио, телевизээр нэвтрүүлэх, кино хальсанд буулгаж, орон нутагт гаргах, пянзанд буюу кассетад бичлэг хийж түгээх зэрэг олон хэлбэрийг ашиглах хэрэгтэй юм. 

Соёлын хамгийн хялбар шуурхай түгэх боломжтой үнэт зүйл бол ном бөгөөд энэ ажилд ч их дутагдал оршиж байна. Улсын номын худалдааны газар 1985 оны шинэ номын захиалгад хөдөө нутгийнхны 97 хувийг хамруулсан гэх боловч үнэн хэрэгтээ суурийн малчдад захиалга ч, шинэ ном ч хүрч чадахгүй, номын худалдааны ажил аймгийн төв, хотуудаас цааш хэтрэхгүй байна. Аймгийн АДХ-ын гүйцэтгэх захиргааны соёлын хэлтэс, худалдаа, бэлтгэлийг удирдах газраас эхлээд Соёлын Яам, Худалдаа, бэлтгэлийн Яамны холбогдох хүмүүсийн ажлын Уялдаа, хариуцлага, санаачилга сул учраас ном түгээлтийн арга барил өнөөгийн шаардлагаас хоцорч, улмаар ном худалдаалах ажил нэгдмэл системтэй болж чадаагүй нь түүний үйлчилгээнд муугаар нөлөөлж байна. 

Ном, зохиолын нэгэн адил манай хөдөлмөрчид дүрслэх урлагийн бүтээлийг үзэж танилцах хүсэл эрмэлзэл, хэрэгцээ ихтэй боллоо. Гэвч дүрслэх урлагийн бүтээлүүд суурин музей, танхим, хадгаламжид идэвхгүй сан хөмрөг болж байх нь ихдээд хөдөөгийн хүмүүст тэр бүр хүртээл болохгүй байна. Арав, хориод жилийн өмнө цомог болгон хэвлүүлсэн << Шогч бийр >> , << Хувьсгалын эхэн үеийн зурагт ухуулах хуудаснууд >> одоо олдохоо больсон боловч дүрслэх урлагийн бүтээлийг хувилан хэвлүүлж нийтийн хүртээл болгодог энэ чухал хэлбэрийг сэргээж, цомог, ил захидал болгон, шилдэг. сайн зураг, баримал бүсэд бүтээлийг нийтэд түгээх санаачилга бас л дутаж байна. Нөөц бололцоогоо дайчлан ажиллахын оронд олон өнгөтэй юмыг манайх хэвлэж чадахгүй байхаа гэхчлэн шалтаг заах зуршлыг орхиж, өнгөт хэвлэлийн үйлдвэрүүдийн техник тоноглолыг шинэчлэх, бүтээгдэхүүний чанарыг сайжруулах хэрэгтэй байна. 

Соёлын баялаг, урлагийн бүтээлийг хөдөө нутгийнханд хүргэх нь уран бүтээлийн эвлэл, холбоо, түүний орон нутгийн салбарууд, бүтээлч сэхээтэн бүрийн ариун үүрэг мөн. Уран үгсийн ба яруу эгшгийн чуулга, утга зохиолын өдөр, уран бүтээлчдийн аялал, томилолт, хөгжмийн зохиолч, зураач, хөгжимчин, жүжигчин, найруулагч, уншигч, үзэгч, сонсогчдын уулзалт, үдэшлэг, бага хурал хийх, шефийн холбоо тогтоох зэрэг идэвхтэй хэлбэрүүдийг чадамгай ашиглаж, нийт хөдөлмөрчний оюун санааны амьдралын өдөр тутмын хэрэгцээг хангаж соёлын үнэт зүйлийг бүх ард түмэнд хүртээж, хөдөлмөрчин хүний урам зоригийг бадрааж, хөдөлмөрийн бүтээмжийг нэмэгдүүлэх, ажил үйлсийг нь эрчимжүүлэхэд тус хүргэх нь уран бүтээлчдийн эвлэл, холбоод, БНМАУ-ын Соёлын Яам, соёл урлагийн газрууд, тэдгээрийн нам, олон нийтийн байгууллагын эрхэм зорилт мөн. 

