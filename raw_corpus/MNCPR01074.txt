Төр тоодоггүй траншейныхан гэртэй болоод сайхан амьдарч байна

Төрийн бус нэгэн байгууллага траншейнд амьдардаг хүмүүст гэр олгож, өвлийн хүйтэнд даарч хөрөхийн зовлонгоос салгасан тухай сонсоод тэдэнтэй уулзахаар зорилоо. 
Баянзүрх дүүргийн нутагт Оросын оршуулгын хойхно талд Моносын нэгдүгээр гудамжинд байдаг гэх "Төслийн хашаа"-г сураглавал "Аа нөгөө, траншейны хүмүүсийн гэр байдаг "Хайрын хашаа" юу?" гэж уриалгахан зааж өгөв. Гаднаас нь харахад дээш доош нь долгиотуулсан өвөрмөц хийцтэй шинэхэн банзан хашаан дотор гуч гаруй насны залуу цас шүүрдэнэ. Зорьж ирсэн учраа өгүүлбэл "Та ор, ор" гэж хаалгаа нээлээ. Нийслэлийн унаган иргэн Ш.Ганбаатар ам нээвэл уушги нээж хэрхэн ярьсныг сонирхуулъя. 
-Танайх гэр бүлээрээ траншейнд амьдарч байсан гэлүү. Тэнд яагаад амьдрах болов? -Хүний амьдрал гэдэг дээшилж доошилж янз бүр л болох юм. Уг нь манайх гэртэй, айлын хашаа түрээсэлж амьдардаг байлаа. Гэрээ шатсанаас хойш гудамжинд гарч, зунд нь гэр бүлээрээ Майхан толгойн зуслан бараадан бургасанд гарна. Шил цуглуулдаг хүмүүсийн үүрээд явдаг шуудайны материалаар майхан хийчихэд нар, борооноос нөмөрлөж халхлаад амьдарч болоод байдаг. Өвөл л хэцүү дээ. Айлын гэр түрээслэх гэхээр арав хорин мянган төгрөг, хоёр гурван сараар урьдчилж авна гээд дийлдэхгүй. Тэгээд л "танк"/траншей/-нд толгой хоргодохоос аргагүй байдалд ордог. Дөрөвдүгээр дэлгүүрийн тэндэх траншейнд манайх байсан. -Ийм амьдралаар хэдэн жил явав. Ам бүл хэдүүл билээ? -Хоёр гурван жил ингэж явсан. Эхнэр Мөнхцэцэг, долоон настай охин Үүрийнтуяа, таван настай хүү Отгонбаатар, хуурай дүү Чинтулга нартайгаа тавуулаа. Том охин тусдаа амьдардаг юм. -Тусдаа гарахаар том болсон охин уу? -Үгүй ээ, үгүй. Том охин Мягмарсүрэн маань Чингэлтэйн сургуульд хоёрдугаар ангид сурдаг. Эхнэрийн дүүгийнд байгаа. Бид тэнэмэл амьдралтай болохоор охиноо яаж ийж байгаад сургуульд нь явуулах гээд л. Траншейнаас хичээлдээ явна гэхэд хэцүү л дээ. Ядаж ангийнхан нь мэдчихвэл шоолоод салахгүй. Индүүдлэггүй хувцастай очиход нь л нүд үзүүрлэнэ гэж бодоод. Намар самарт яваад охиныхоо хичээлийн хэрэгсэл, формыг авч өгсөн. Шинэ жилээр очиж уулзъя гэсэн амжсангүй. Охинтойгоо хоёр гурван сар уулзсангүй. -Эхнэр чинь эзгүй байгаа юм аа даа? -Тэр маань, хуурай дүүтэйгээ гадуур ажилдаа явсан. Ажилдаа гарахгүй болохоор түлээ нүүрсгүй болчих гээд байх юм. Намайг ойрдоо гарч хэрэггүй. Уруу татах юмнуудтай тааралдчихна гээд байгаа. -Эхнэр чинь ажилтай юм уу? -Ажил ч юу байхав дээ. Шил, хуванцар цуглуулж өдрийнхөө хоол, түлшний мөнгийг олохгүй бол хүүхдүүд хэцүүднэ. -Хуурай дүү гэж ямар хүн байна? -Чинтулга гээд 12-той их сэргэлэн хүү бий. Бидэнтэй хоёр ч жил хамт явсаар манай хүн болчихсон. Аав, ээж хоёр нь нас барчихсан юм гэнэ лээ. Траншейнд байхад хоёр дүүдээ гамбир хийгээд өгчихнө, юмаа угаана. Сайн хүү дээ. -Траншейнд байхад хоол ундаа яаж болгох вэ? -Өдөржингөө цуглуулсан хуванцраа тушаагаад "Хүчит шонхор"-оос 250-иар гэдэс аваад, гурван гоймонтой чанахад бидэнд хангалттай хүрдэг байсан. Хоолоо чанахад л жаахан бэрхтэй. Байшингийн булан тохойд задгай гал асааж байгаад л болгоно. -Хүнд уруу татагдахыг бодоход багагүй л балгадаг байж дээ. Хоёр гурван жилийн хооронд салаагүйг бодоход эхнэр чинь сайн л хүн юм даа. -Дөч, тавин мянгатаар явбал найзууд зөндөө олон. Би ч архинаас буцдаггүй байсан. Одоо харин уухаа болиод сар гаруй болж байна. Шинэ жилээр ч архи бодогдохгүй байна лээ. Хуучны танилууддаа "Би архинаас гарсан" гэхээр гайхаад байгаа. Түүнээс биш "Таван зуу байна. Гуя байна уу?" гээд салахгүй шүү дээ. Би одоо тамхиа ч гэсэн хаяад байгаа. Цочирхон гарахаар тэгдэг юм уу, мэнгэртээд ханиалгаад байх юм. Мөөгий маань ёстой сайн бүсгүй. 1996 онд гэр бүл болсноос хойш зовсон ч, жаргасан ч хамтдаа л явж байна даа./хоолой нь зангирч нүдэнд нь нулимс цийлэгнэв.сур/ -Та нарыг тэр харанхуй намгаас хэн ингээд татаад гаргачихав? -Хоёр сарын өмнө явж явж траншейндаа оройхон ирлээ. Эхнэр хоёр хүүхэд маань өдөржин гэртээ байсан болохоор "Та гурав хуушуур олж идээд ир" гээд байгаа хэдийгээ өгөөд гаргалаа. Удалгүй тэд нэг гоё хувцастай, жаахан охины хамт ирсэн. Тэр охин пирожки, хуушуур авч өгсөн. Хэд хоногийн дараа Нараа гэдэг миний үеийн залуу ирсэн. Тэгээд амьдралын тухай надад ярьж, хүүхдүүдийг маань хараад өрөвдөөд байгаа нь илт байсан. Траншейнд ус алдаад, халуун усанд хүү маань түлэгдчихсэн, гутал хувцас нь нэл шавхай. Дээр нь шилэн хөвөнгийн хордлоготой болчихсон. Чинтулга маажууртай болсон байсан. Ер нь л хэцүү байсан даа. Тэгээд биднийг Улсын филармони дээр бүтэн сайн өдөр хүрээд ирээрэй гэсэн. -Урлагийн хүн юм уу? -Филармони дээр Нараа пасторын удирддаг "Есүсийн хаанчлал" цуглаан байдаг юм билээ. Бидэнд хувцас хунар авч өглөө. Оны дараа энэ гэрийг өгсөн. Нараагийн эхнэр "Ганбаагийнхаа ойр зуурын зүйлийг Нарантуулаас цуглуулсан чинь хуримын юм цуглуулж байгаа юм шиг санагдлаа" гэж байсан. Орон барихад олон юм ордог гэж үнэн юм аа. Гэхдээ одоо ажилтай болчихвол ч бид өөдрөг амьдраад байхаас яахав. -Урьд нь ажил хийж байв уу? -Сэлэнгэд хөрөө рааман дээр ажиллаж байсан. Би хотод төрсөн ч Сэлэнгийн Бугантад өссөн юм л даа. Хотод ирээд вокзал дээр ачаа буулгаж ч байсан. Ажилд орох гэхээр бичиг баримт гэж нэг бэрхшээл байнаа. -Бичиг баримтаа яачихсан юм? -Би иргэний үнэмлэхээ аваагүй. Баянзүрх дүүргийн XI хороонд бүртгэлтэй ухаантай. Хонхор гэж байдаг ш дээ, тэнд. Манай эхнэр өөрийнхөө болон энэ хоёрын /хүүхдүүд рүүгээ харав.сур/ бичиг баримтыг түрийвчтэйгээ хамт алдчихсан. Түрийвчинд нь долоо найман зуун төгрөг байсан юм билээ. СБД-ийн ХҮ хорооны Засаг дарга Балжинням гуайтай уулзаж бичиг баримтаа хөөцөлдье гэж бодож байгаа. Торгуульгүйгээр шийдээд өгөөсэй л гэж залбирч байна. Ганбаагийнх гэдэг айл ийнхүү төвхнөжээ. Таван ханатай гэрт нь шинэхэн зузаан гудас дэвссэн модон ор, урт ширээ, хос буйдан сандал тавьсан төдийгүй шинэхэн саарал дороож дэвсчихэж. Сайн санаатнууд тэдэнд дутуу бүхнийг гүйцээх гэж хэрдээ л чармайсан нь энэ аж. Ганбаа траншейны амьдралаасаам үнэндээ залхснаа хэлж байсан. Арга ч үгүй биз, соёлтой, чинээлэг, сайхан хувцастай хүмүүс тэдний нүхэн оромжны хажуугаар гарахдаа шүлс цэрээ хаяж, дүрсгүй хүүхдүүд дээрээс нь том чулуу шиднэ. Ганбаагийн хуурай дүүгийн ах нь дээрээс хаясан том чулуунд оногдон гараа хугалуулж өчнөөн хоног шаналан хэвтэж байсан гашуун сургамж байхад хэн ийм дорд үзэгдсэн гунигт амьдралаар аж төрөхийг хүсэх билээ. Тэднийхтэй хаяа хатгасан бас нэг айл байна. Эхнэр нь бололтой бүсгүй гадаахь хэцэн дээрээ угаасан хувцсаа өлгөж зогсохтой таарч, мэнд мэдэн гэрт нь орлоо. Сайхан айл юм аа. Угаалгын машинаар хүүхдүүдийнхээ хувцсыг гял цалхийлгэж байхад нь би орж таарч. Өөрийгөө Оюунжаргал гэж танилцуулсан түүнтэй хэд гурван үг сольж, хүүхдүүдийнх нь тухай ярилцаж суутал нөхөр Ш.Бямбанаран нь, хөрш айлынхаа Загдаа ахтайгаа орж ирэв. Төрөлх Дархан хотдоо Памбага нэрээрээ "танил" болсон энэ залуу хөдөлгөөнтэй, сэргэлэн шаггүй эр бололтой. Ерээд оны тэр нэгэн хавар аравдугаар ангиа төгсөж элсэлтийн шалгалтандаа өндөр оноо авсан тэрбээр Ленинградын /Санкт-Петрбургийн.сур/ их сургуулийн хуваарь авсандаа ч тэр үү чухамдаа л хөл газар хүрэмгүй баяр хөөрөөр бялхаж, үеийнхэндээ аархаж явж. Долоон сарын арванд төрсөн өдрөөрөө танхайрсан хэргээр цагдаагийн байгууллагын босго алхан орсноос хойш л түүний хувь заяа уруудахад буруудах гэгч болжээ. Нэг эхийн хэвлийгээс цувж төрсөн том ах нь элэгний хорт хавдраар, ганц охин дүү нь зуурдаар нас барж ахтайгаа хорвоод хоёулхнаа хоцорч, гашуун дарсаар гунигаа тайлж явсаар архинд буцалтгүй орж. Гурван сайхан үрийнхээ ээжийг халамцуухан үедээ "Хоолны давс ихдүүллээ, лавшаа хийгээд байхдаа яадаг юм бэ?" гэх мэтээр хэрдээ л их зовоожээ. Хүний бүсгүй үр хөлчүүрч донтсон эрийнхээ догшин хурц авирыг алийн болгон тэсэхэв дээ, нэг л өдөр төрхөмдөө буцаж Бямбанарангийн амьдрал орвонгоороо хөмөрч орхив. Ахтайгаа нийлж хашаа байшингаа зарж "саваад" орох орон ч үгүй, нааш гэх найз нөхөд ч үгүй болов. Дарханд танхайрах нь багадаад, аймаг алгасч Сэлэнгэд очин дээрмийн хэрэгт нэр холбогдов. Арай л дээлээ нөмөрчихөөгүй тэрээр бодож санах ч зүйлгүй "доод тив"-д морилжээ. Өглөө босоод архиныхаа мөрийг хөөнө. Эцэст амьдралаа өөрчлөхөөр шийдэж Улаанбаатарт ирсэн байна. Дарханы хар төмөрлөгийн үйлдвэрт ажиллаж байсан болохоор хотод ирэнгүүтээ л "Ган хийц" компанид ажилчнаар орж, сургууль курст орохоор сэтгэл шулуудаад байж. Газар дээр ганц ахаа траншейнд орхиод ирсэн болохоор амьдралаа аваад явчихаар болуутаа Дархан хотыг зорьжээ. Арван нэгдүгээр сарын жихүүн тэр өдөр амьдралынх нь ноён нуруу дахин хугарах ёстой байжээ. Есдүгээр сарын сүүлч анхны цасны шөнө хөлдөж нас барсан ахынхаа тухай мэдэгдсэнгүй гэж найз нөхөддөө гомдсон тэрбээр дахиад л ууж эхлэв. Төрхмөөсөө ирээд амгалан тайван амьдарч байсан эхнэр нь "Хуучны Бямбага хэвээрээ шив дээ" гээд яваад өгөх нь тэр. Халтар хултар царайлсан "Амьтан" тав зургадугаар ангид орчихсон том охиныхоо царайг харж, эхийнхээ хөхнөөс гараагүй хүүгийнхээ зулайг ч үнэрлэх "эрхгүй" гутарч явсаар өнгөрсөн оны долоон сард Нараа гэдэг залуутай уулзаж, амьдралаа арай гэрэлтэй нүдээр харах болсон аж. Гэртэй болж, гэргий хүүхдээ дэргэдээ авчирч, гэрэлтэй талаас нь амьдралыг харах болжээ. Одоо тэр "Архийг ёстой амсахгүй, тэр чөтгөр л миний амьдралыг бусниулсан" гэж ам тангараг тавьж байна лээ. Хөрш Загдаа ахтайгаа, сайхан төвхнөсөн Ганбаагийнхтайгаа нийлж нарийн мужааны цех ажиллуулж амьдралаа залгуулна даа гэж тэр өөдрөгөөр өгүүлсэн. Төрийн бус нэг байгууллага л хүмүүст итгэл, сэтгэлийн дэм өгч хоёр гурван айлыг хөл дээр нь босгоод ирж байгаа юм чинь төрийн бодлогыг нийгмийн эмзэг бүлэгт хандуулбал мөн ч олон хүнд сайхан ирээдүй бэлэглэнэ дээ гэж бодсоор редакц дээрээ ирлээ. "Төслийн хашаа" хэмээхийн гол зорилго нь шоронгоос суллагдсан болон нийгэмд байр сууриа олж чадахгүй яваа, траншейны гэгдсэн хүмүүст туслах гэсэн сайхан сэтгэлтэй цөөхөн хүний нөхөрлөл юм билээ. 
Л.Батцэнгэл 

