Байгаль орчны асуудал ба уурсгах тухай

Монголд улс төрийн нөхцөл байдлаас болж ард түмэн ядуурч байгаа тухай сэдэв олон бий. Баян, ядуугийн туйлууд гол төлөв байгаль руу довтолж, улмаар хүрээлэн буй орчин тэнцвэрээ алдлаа гэж мэргэжлийн болон мэргэжлийн бус хүмүүс олонтаа нотлох.
Монголд улс төрийн нөхцөл байдлаас болж ард түмэн ядуурч байгаа тухай сэдэв олон бий. Баян, ядуугийн туйлууд гол төлөв байгаль руу довтолж, улмаар хүрээлэн буй орчин тэнцвэрээ алдлаа гэж мэргэжлийн болон мэргэжлийн бус хүмүүс олонтаа нотлох. Тухайлбал, хэдэн баян, хэсэг ядуус Онгийн голын эхэн дээр чулуу угааж алт самардсанаас адагт нь байгаа айл, аймаг хоёрыг хатааж ширгээсний буруутан хэн бэ? Энэ мэт хүний хүчин зүйлээс үл шалтгаалж угаасаа цаагуураа хатаад байгаа хорвоогийн араншинг бас яалтай. Хүн ба улс төрөөс ангид энэ асуудлын эсрэг байгаль орчны холбогдох яам, байгууллага, зүтгэлтнүүд өнөөдөр гүн бодолд автжээ. Бүр дэлхий даяараа. Зарим улс гүрэн байгаль орчны асуудлаа дэмжиж, амыг нь харж аяыг нь даган байхад зарим нь ад үзэн улс төрийн төлөөний хүнээр сольж нэмж сүйтгэх зэрэг янз бүр. Ерөнхийдөө байгалийн салбар дээр очсон хүн лус савдаг болдоггүй юмаа гэхэд эх дэлхийдээ элэг нэгтэн болчихдог гэнэ. Байгаль орчны салбар, аливаа Засгийн газар хоёрын санаа бодол амьдралын эрхээр тохирохоосоо тохирохгүй нь олон. Засгийн газрууд уул уурхай зэрэг яамдадаа нугасгүй хайртай байхад Байгаль орчныг ард түмэнтэйгээ нийлээд гөвшдөгийн учир энэ юм. Саяхан монголчууд нэг арга бодож олжээ. Тэр бодол нь төсөл болоод түрүүчээсээ мөнгө нь ирж байгаа сурагтай. Товчхондоо бол Сэлэнгэ мөрнийг Өмнөговь руу урсгах тухай юм. Ингээд хэлчихээр үнэмшил муутай үлгэр санагдана. Шинжлэх ухаан техник, үйлдвэрлэл, ер нь бүх юм хөгжчихсөн өнөө үед уулыг нураах, усыг эргүүлэх шиг амархан юм алга. Хэдэн "нинжа" гарч яваад л алттай уулыг тэр чигээр нь гурван сарын дотор ачаад одохыг нүдээр харж явлаа. Тэгвэл усыг турбагаар урагш урсгах нь хар зам тавихаас олон дахин хямд төсөр аж. Булган аймгийн Хутаг-Өндөр сумын нутагт Гуртын тавилан гэж Сэлэнгэ мөрний хадтай тохой байдаг. Хатанбаатар ван цагаантантай байлдсан газар гээд түүхийн номонд тэмдэглэснийг та санаж байгаа байх. Гуртын тавилангийн гүүрнээс доош 15 км зайд цувруулан хорь орчим гүний худаг ухна. Сэлэнгэ мөрний доогуур Сэлэнгээсээ их гүний ус байдгийг нээжээ. Худгуудаас сорсон усаа үерийн ба хаврын шар усаар арвижуулаад  усан сантай болно. Эндээс 1.6 метр бүдүүн диаметртэй ган хоолойг өмнө зүгт 500 гаруй км-т татах юм. Тэр хоолойгоор өвөл зунгүй ус мөрөн урсаж өгнө дөө. Сэлэнгээс Эрдэнэтийн уурхайн усыг бас ингэж татсан туршлага бэлээхэн бий. Хутаг-Өндөрөөс гарсан ус Уньт голоор дамжин Сүүж, Хүрэнгийн даваа, Царамын ус, Бийрийн гол хүрч, Булганы Хишиг-Өндөр сум орно. Хишиг-Өндөрт труба тасарч усаа Орхон руу гол юүлж хэсэг явуулна. Тэгээд Орхон голыг оволзуулж хэсэг явснаа газрын намд ирмэгц дахин трубагаа залгаад чигээрээ урагшилж Төв аймгийн Эрдэнэсант сум орно. Эрдэнэсантын Дэвсэгийн хөндийгөөс трубагаа хоёр салаалан Бүрэн, Адаацаг, Мандалговь руу нэг хэсгийг нь, нөгөөг нь Төв аймгийн Дэлгэрхаан, Дундговийн Эрдэнэдалай, Сайхан-Овоо чигт тавин улмаар нөгөө хатаад байгаа Онгийн голын голдрилын  бэлэн замд оруулж өгнө. Усыг газрын өөд татах, сорох насосыг дээр дурьдсан сумын төв бүрт байрлуулах ба эдгээр нь бүгд төвийн өндөр хүчдэлтэй холбогдсон газрууд юм. Цахилгааны багагүй хэрэглээг гол төлөв шөнийн цагаар хангах тул аль, аль талдаа ашигтай. Манай орны гадагшаа урсаад өнгөрдөг томоохон гол мөрний усыг боон суваг татаж эргүүлж бас болохгүй гэнэ. Энэ нь олон улсын экологийн чиглэлийн байгууллагын дунд байдаг гэрээ хэлэлцээ, цаашлаад Байгал нуурын усны нөөц зэрэг олон асуудал босч ирнэ. Харин олзуурхууштай нь манай улс далайд гарцгүй орнуудын конвенцид нэгдэн орсноор гадагш урсдаг голынхоо гуравны нэгийг дур мэдэн ашиглах эрхтэй болсон аж. Гэлээ ч гэсэн өргөн Сэлэнгийг нарийсгах шаардлагагүйгээр гүний уснаас нь өчүүхэн сорж, алтан говь руу илгээх санаа явж байна. Энэ нь сая сэдэж сэтгэсэн зүйл бас биш. 2004 оныг усны бодлогыг шинэчлэх жил болгон гол мөрнөө тоолох, гадаргын усаа ашиглах тухай ам, ажлууд яван явсаар Ц.Элбэгдоржийн засгийн газрын өнгөн дээр улам өргөжин "Ногоон хэрэм" хөтөлбөр, чацаргана тарих зэрэг дэс дараатай хийгдэх байгаль экологийн том зорилтууд зөвшөөрөгдөөд байгаа. Хоёр ч Засгийн газрыг зөвшөөрүүлж чадсан Байгаль орчныхон өнөөдөр усыг урагш урсгах төслөө боловсруулж эхэлжээ. Хээр тал, говь цөлөөр ус урсаж эхэлбэл түүнээс унах ашиг, үлдэх буян нь хэлүүлэлт юун. Уг төсөлд зарцуулагдах мөнгө зардал нь аймаар их тоо биш. Тэгээд ч гадны төсөл тул ганц хоёр жилдээ ус суваг татаж байгаа гээд овоо хөөрхөн ажлын байр бий болно. Цөлжилт, хуурайшилтад өртсөн бусад орон аль хэдийнэ энэ аргыг хэрэглээд тариалан эрхэлж, байгалийг ашигтайгаар эргүүлжээ. Байгаль орчны энэ асуудал нь улс төр, бизнесээс ангид бөгөөд хүн төрөлхтний өмнөөс хүрээлэн буй орчинд илгээж буй их нигүүлсэл гэж болно. Тийм тул уг ажлыг дээр, доргүй дэмжин санаа тавих нь гүнээ хуурайшиж буй манай орны хувьд чухал буюу. Ялангуяа Дундговь, Өмнөговийн олон мянган иргэдэд хангайгаас ирэх хатуулаггүй ус нь "Айвенхоу майнз"-аас ч илүү ач холбогдолтой нь ойлгомжтой. 
Ж.ГАНГАА 



