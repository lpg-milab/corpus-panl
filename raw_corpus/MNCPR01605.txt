Эмэгтэйчүүдийн эмнэлгүүд ийм л байна

Нийслэлд эмэгтэйчүүдийн гэх тодотголтой 88 эмнэлэг байдаг аж. Нэрийг нь харахад "Энх оршихуй", "Үрийн заяа", "Есүй эрдэнэ", "Хатад", "Туул" гэх мэт төгс. 
Харамсалтай нь эмэгтэйчүүдэд үйлчилдэг хувийн эмнэлгүүд нэрэндээ тохирсон үйлчилгээ үзүүлдэггүй. Ихэнх нь орон сууцны нэг давхарт, түрээсийн байранд байрлана. Тэдгээр эмнэлгийн нэг эмч "Хувийн эмнэлгүүд орлогынхоо 80-90 хувийг үр хөндөх үйлчилгээгээр олдог. Сүүлийн жилүүдэд үр хөндүүлэх гэж ирж байгаа эмэгтэйчүүдийн нас залуужиж байгаа. 16 настай охид их ирдэг болсон. Бас нэг үеэ бодоход ургийг бага байхад нь авахуулдаг болжээ. Манай эмнэлэгт гурван удаа үр хөндүүлсэн эмэгтэй бий. Одоо бие нь эрүүл, ажлаа хийж байгаа. Охид, бүсгүйчүүд ихэнхдээ согтуу байхдаа хүүхэд олсон, эцэггүй хүүхэд өсгөмөөргүй байна гэсэн шалтгаанаар үр хөндүүлэх үйлчилгээ хийлгэдэг. Нэг талаас хүний эрх, нөгөө талаас эмнэлгийнхээ ашгийг бодоод хүссэнийг нь хийгээд л явуулдаг. Харин хожим хариуцлага хүлээхгүй гэдгээ үйлчлүүлэгчдэд тайлбарладаг" гэж ярьсан юм. Энэ яриа хүүхэд олно гэдэг хялбархан засч болдог алдаа болсныг харуулна. "Жирэмсэн болно л биз, авахуулна л биз" гэсэн тэнэгхэн охид, ухаангүй "ээж, аав"-уудыг сэнхрүүлдэггүй эмч нарт хүнлэг ёс гэж байна уу. Авахуулахгүй бол яах гэж ирсэн юм? Ингэж асуудаг эмэгтэйчүүдийн эмч байна, цаана чинь. Хан-Уул дүүргийн нутаг дэвсгэрт байрладаг эмэгтэйчүүдийн эмнэлгийн хаалга татсанаа дэлгэе. Эрэгтэйчүүдийн хувьд тийм ч танил биш хүлээлгийн өрөөнд, будаг нь халцарсан сандалд гурван эмэгтэй багтаж ядан сууна. Тэдний нэг нь эмчтэй уулзахаар орсны дараа үлдсэн хоёртой нь яриа дэлгэлээ. Нэг нь эрүүл мэндийн даатгалын дэвтэргүй учраас хувийн эмнэлэгт жирэмсний хяналтад орох гэж байгаа гэнэ. Гэтэл тэр бүсгүйг эмч юу гэсэн гээч. Шуудхан л "Хэдэн сартай жирэмсэн юм бэ. Эм ууж гаргах уу, тариа хийлгэж үр хөндүүлэх үү?" гэж асуусан. Жирэмсний хяналтад орох гэж байгаагаа учирлахад их л дургүйцэн "Хяналтад орох гэж байгаа бол улсын эмнэлэгт үнэ төлбөргүй шинжилгээ өгөхгүй яасан юм. Манайд үр хөндүүлэх эмэгтэйчүүд ихэвчлэн ирдэг" гэв. Эднийх нууцаар үр хөнддөг гэнэ. Хятад улсад үйлдвэрлэсэн эм уулгаж ургийг амьгүй болгодог аж. Бас жижиг мэс ажилбар ч хийдэг гэнэ. 15-70 мянган төгрөгөөр л эх үрийн хүйн холбоог тасална. Энэ ажлаа цэвэрхэн, хурдан хийхээс шалтгаалаад үнэ харилцан адилгүй. Тус эмнэлгийн эмч нэрээ хэлэхийг хүссэнгүй. "Үзлэг хийлгэх гэж байгаа бол 2000 төгрөг бэлтгээд ороод ир" гэснээс өөр юу ч хэлсэнгүй. Хаалган дээр нь нэр хаяг нь байх болов уу гэтэл алга. Ганц энэ эмнэлэг ч биш эмэгтэйчүүдээр тодотгосон нийслэлийн олон эмнэлгийн дүр төрх ийм. Хэдхэн жилийн өмнө Нийслэлийн мэргэжлийн хяналтын газраас хийсэн шалгалтаар эмэгтэйчүүдийн хувийн эмнэлгүүд БНХАУ-аас оруулж ирсэн үр хөндөх мини аппарат ашиглаж байсан нь илэрсэн. Үр хөндөлтийг ойрын, холын эрсдэлтэй гэж ангилдаг байна. Ойрын гэдэг нь мэс ажилбарын үед цус алдах, эхэс үлдэх, нян халдварлах зэргийг хэлдэг. Харин үр хөндүүлсний дараа хэдэн жилдээ мэдэгдэхгүй боловч үр тогтохгүй байх эрсдэлийг холын гэдэг байна. 1993 оноос улсын болон ЭМЯ-ны зөвшөөрөлтэй, магадлан итгэмжлэгдсэн эмнэлэгт гурваас доош сартай жирэмсэн эмэгтэйд үр хөндөлт хийхийг зөвшөөрчээ. Клиникийн нэгдүгээр амаржих газарт өдөрт 10 гаруй эмэгтэй эмчийн хяналтад үр хөндүүлдэг гэнэ. Эднийх үйлчлүүлэгчийн хүсэлтээр 20 мянган төгрөгөөр үр хөнддөг. Албан бус судалгаагаар насанд хүрсэн эмэгтэйчүүдийн 65-70 хувь нь үр хөндүүлсэн гэсэн тоо байна. Бас өнгөрсөн жил манай улсын 130 мянган эмэгтэй үр хөндүүлсэн тооцоо гарчээ. Энэ тоо хэзээ ч үнэн гарахгүй. Муугаар бодоход хэн нэг нь үр хөндүүлж байгаад амь насаа алдвал энэ олон эмнэлгийн алинаар нь үйлчлүүлсэн нь оньсого болж үлдэнэ. Учир нь хувийн эмэгтэйчүүдийн эмнэлэг үйлчлүүлэгчийн нас, ажил мэргэжил, эрүүл мэндийн дэвтэр гэх мэт бичиг баримтыг үздэггүй. Анкет ч бөглүүлдэггүй. Тиймээс чанаргүй, мөнгө хөөсөн эмнэлгүүдэд хариуцлага тооцох тухай яриад ч хэрэггүй. Иймээс ЭМЯ "ирээд" буцсан үрсийнхээ тоог гаргахад хүндрэлтэй байдаг аж. Эмийн бүртгэлд ороогүй эм нууцаар наймаалдаг "100 хувь найдвартай үр зулбуулах эм зарна" гэсэн зар жилийн өмнө сонины хуудаснаас харагддаг байлаа. Одоо энэ төрлийн наймаа нууц болжээ. Эмэгтэйчүүдийн хувийн эмнэлгийн эмч нар "Нарантуул" захаас ураг зулбуулах хямдхан эм худалдаж аваад үйлчлүүлэгчдэдээ гурав нугалсан үнээр зардаг байна. БНХАУ-аас оруулж ирсэн, ураг зулбуулдаг гэх эмийг дур мэдэн уугаад гэдэс дотор нь идээлж, Нэгдүгээр төрөхөд эмчлүүлсэн эмэгтэй ч байна. "Нарантуул" Олон улсын худалдааны төвд очлоо. Эм зардаг хүнийг сураглахад нэг эмэгтэй ирлээ. Эндхийн наймаачид Эрээнээс ураг зулбуулах эм 3000 төгрөгөөр "импортолдог". Манай улсын эмийн бүртгэлд ороогүй, хятад тайлбартай, есөн ширхэгтэй эмийг 8000 төгрөгөөр зардаг гэсэн. Тэрбээр "Энэ эм хоёроос доош сартай ургийг шууд гаргачихдаг юм. Хүний биеийн онцлогоос шалтгаалаад сөрөг нөлөө үзүүлэх нь бий. Гэхдээ гомдол мэдүүлж ирсэн хүн алга. Эгч нь энэ эмийг дөрвөн удаа уусан, үхчихээгүй л байна. Тэгээд ч аборт хийлгэж зовж байхаар эм уугаад гаргачихсан нь дээр биз дээ. Эмэгтэйчүүдийн эмч нар биднээс эм аваад эмнэлэгтээ үнэтэй зардаг шүү дээ" гэж ярьсан. Манай улсын эмийн бүртгэлийн дүрэмд монгол, англи, орос хэл дээр тайлбартай эмийг бүртгэдэг аж. Гэтэл "Нарантуул" захад зарагдаж байгаа эм хятад бичигтэй, чанарын шаардлага хангаагүй байна. Мөн ураг зулбуулах эмийг хэрэглэх тухай стандартад "зөвхөн эмнэлэг, эмийн сангуудаас авч, эмчийн хяналтан дор хэрэглэнэ" гэж заасан байдаг юм байна. Манай улсад ураг зулбуулах эмийг импортлох зөвшөөрөлтэй "MKEN" гэдэг компани байдаг гэнэ. Эдний оруулж ирсэн эм 20 мянгаас дээш үнээр эмийн сангуудад зарагддаг. Манай эмэгтэйчүүд эрүүл мэнддээ, хамгийн хариуцлагатай хандах зүйлдээ ийм л байдлаар үйлчлүүлж байна. 
Б.ЦЭЦЭГДЭЛГЭР 

