Дэлхийнхэн бид нэг гэр бүлийнхэн

"Ярилцъя" булангийн энэ удаагийн зочноор Ардчилсан намын дарга Ц.Элбэгдорж уригдлаа. 
-Та АНУ яваад ирлээ. Өөрийг тань тэнд ямар нэгэн жагсаал цуглаанд оролцсон гэж дуулдсан. Чухам ямар арга хэмжээнд оролцож яваад ирэв ээ? -Би энэ дэлхийнхнийг нэг гэр бүлийнхэн гэж ойлгодог. Бирмд цэргийн дэглэм ерэн онд тогтсон юм. Ерэн онд Бирмд яг манайхтай адилхан ардчилсан сонгууль болсон. Гэтэл үр дүн нь манайд хүлээн зөвшөөрөөд явсан байхад тэнд цэргийн дэглэм нь сонгуулиар байгуулсан парламентыг нь тарааж хаяад, намынх нь удирдлагыг барьж шоронд хорьсон байхгүй юу. Би зөвхөн Монголд улс төр ярьдаг юм биш. Дэлхий, бүс нутгийн хэмжээнд болж байгаа асуудалд оролцож байр сууриа илэрхийлж байх юмсан гэж боддог. Би "Эрх чөлөө" төвийн тэргүүн байхдаа Бирмийн асуудлаар хэд хэдэн удаа байр сууриа илэрхийлж асуудал дэвшүүлж байсан юм. 
Тэгээд ч бусад бүс нутгийн чанартай асуудлуудаар гол төлөв гадны хэвлэл мэдээллүүд дээр миний ярьж байсан зүйл, дэвшүүлж байсан санаанууд, илэрхийлж байсан байр сууриуд гарсан байгаа. Америкийн конгресс дээр ч яригдаж байсан. Сая намайг Вашингтонд очиход тэнд бирмийн ардчиллыг дэмждэг улсууд цуглаан зохион байгуулахаар тохирсон юм билээ. Вашингтонд байдаг Бирмийн элчин сайдын яамны гадаа Америкт амьдарч байгаа Бирмийн иргэд, дээр нь тэднийг дэмждэг АНУ-ын олон нийтийн байгуулага, иргэд, хэвлэлийнхэн очсон цуглаан болсон. Тэрэн дээр намайг ирээч гэсэн. Би очиж үг хэлсэн. Бидний гол шаардсан юм бол НҮБ-ын аюулгүйн зөвлөлөөр Бирмийн асуудлыг авч хэлэлцээч гэдэг асуудал байсан. сүүлийн жилүүдэд гэхэд 1800 гаруй тосгоныг устгасан байна. Тэр бол зүгээр фашистуудын хийж байсантай дүйцэхүйц үйлдэл. Голдуу үндэсний цөөнх оршин суудаг, дээр нь ардчилсан үзэл санаа тээгчдийн амьдардаг, орогнодог тийм тосгон суурингуудыг устсан байхгүй юу. Заримыг нь бараг оршин суугчидтай нь тэр чигээр нь шатаасан аймшигтай хэргүүд гарч байгаа. Тэгэхээр бид зөвхөн монголдоо биш дэлхий нийтэд хүний эрхийг зөрчсөн үйл хэргүүдийн эсрэг тэмцэж, дуу хоолойгоо өргөж байх ёстой юм. Дэлхий нэг гэр бүл гэдэг утгаараа шүү дээ. Үүнд гайхаад байх юм алга. Миний хийж явдаг л ажил. -Аливаа нэр бүхий улстөрчийг эзгүйчилж элдэв мэдээлэл гарах нь хэвийн үзэгдэл. Өөрийг тань эзгүйд "Гашуун сухайт", "Бороо гоулд" зэрэг газартай холбосон ? -Тийм үү. -Намын тань болон өөрийн тань нэр хүнд өндөр байгаа. Үүнтэй холбоотой сөрөг пиар эхэлжээ гэж харж болохоор байна. Харин та эсрэг ямар нэгэн арга хэмжээ авах уу? -Би хувьдаа шүүмжлэл гарч байгаад, тэр тусмаа үндэслэлгүй ч ямар нэгэн шүүмжлэл гарч, Ц.Элбэгдоржийн нэртэй холбоотой муу, сайн зүйл яригдаж байгаад огт эмзэглэдэггүй. Би үүнийг авилгачдын хийж байгаа ажил л гэж бодож байгаа. Үнэхээр ардчилсан нам идэвхтэй ажиллаад нэр хүндтэй байгаад эргээд засаг төрийн бодлогыг тодорхойлдог болоод гараад ирэхэд бидний хамгийн гол хийх ажил бол энэ улс орныг, энэ төрийг ёс зүйгүй, хариуцлагагүй, төрийн албыг зөвхөн өөрийнхөө төлөө болгож хувиргасан ийм байдлаас салгана. Салгах ёстой гэж бодож байгаа. Тэгэхээр үүнийг олж харж байгаа хүмүүс өнөөдөр хоёр жилийн өмнөөс тэр сонгуулийнхаа хар пиарыг хийж эхэлж байна. Тэр авилгачдын арга нь олон, мөнгө ихтэй. Гар хөлөө болгодог хүмүүс арвинтай. Тодорхой хүмүүсийг худалдаад авчихсан. Тэднээрээ янз бүрийн юмнууд зохион байгуулан хийлгэж байгаа нь ойлгомжтой. Тэрэнд эмзэглээд байх юм алга. Бараг энэ нь өөрөө Ц.Элбэгдорж гэдэг хүнийг байнга олон нийтийн анхааралд байлгаж байгаа утгаараа эргээд эерэг пиар болж байгаа. Хэн ч энэнд итгэхгүй. -Ямар ч алхам хийхгүй. Ямар ч сум тавихгүй гэсэн үг үү? -Сум тавьсан тавиагүй, ямар нэгэн алхам хийсэн хийгээгүй иргэд тэртээ тэргүй ойлгож байгаа юм байна лээ. Энэ намын рейтинг өсч байгаа нь, энэ хүн өөрөө ч улс төрчдийнхөө хувьд олон нийтийн дэмжлэгийг хүлээж байгаа нь бусад хүмүүсийн дургүйцлийг төрүүлж байна шүү дээ. Зүгээр л муулах юмаа олж ядаж дээ хөөрхий гэж энэ олон түмний дийлэнх нь хандаж буй тохиолдолд би ямар нэгэн алхам хийгээд байх шаардлагагүй. -Уг нь авилгын тухай нэлээн арагшаа асууя гэж бодож байсан юм. Гэтэл авилга гэдэг үг таны амнаас их эрт үсрээд гараад ирэх шив? -Тэгж байна уу. -Нөгөө авилгатай хийсэн дайн юу болж хувирсан бэ. Утаа нь өөртэй чинь хамт замхарчихсан уу. Баригдаж хоригдсон нөхдүүдийг өршөөнө, өвчлүүлнэ, өнгөрүүлнэ гэсэн сэжиг таамаг хүчтэй өрнөх боллоо? -Би өмнө нь энэ талаар намын их хурал дээр байр сууриа их тодорхой илэрхийлсэн дээ. -Та манай сонинд ярилцлага өгөөгүй удсан санагдана. Тийм учраас одоогийн байр суурийг тань сонирхоод байгаа юм ? -Энэ хүмүүс үнэхээр юу ч хийж чадна. Ёс бус аргаар эзэлж авсан эрх тушаалаа ёс бус байдлаар хадгалж үлдэхийн тулд тэд үнэхээр юу ч хийж чадна. Үүнийхээ төлөө энэ хүмүүс сүсгийг ч ашиглана, сүүг ч ашиглана. Хорыг ч ашиглана. Энэ хүмүүс албан тушаалаа алдах юм бол амьдрах аргаа алдаж байгаа юм. Нэр хүндээ алдаж байгаа юм. Орон зайгаа алдаж байгаа юм. Хариуцлагагүй этгээдүүд, хариуцлагагүй эрх баригчид бол хүнээс хариуцлага асууж чаддаггүй. Өөрөө ёс зүй муутай хүн хүнээс тийм зүйлийг нэхэж чаддаггүй юм. Тэд ёс зүйгүй байдлыг дэлгэрүүлж, хариуцлагагүй байдлыг цэцэглүүлж л байж түүнээс бултдаг. Өөрөө өвчин тээсэн л бол бусдад тэр өвчнөө өгч дэлгэрүүлж байж тэрний хариуцлагаас бултдаг. Яг ийм байдалтайгаар л өнөөдрийн төр засаг, эрх барьж байгаа нөхдүүд ажиллаж байна гэж би хувьдаа боддог. -Өөрийн тань үед эхлүүлсэн шинэчлэлийн олон үйл хэрэг байгаа. "Цахим монгол хөтөлбөр", "Ногоон хэрэм", "Дөчин мянган айлын орон сууц хөтөлбөр", "Хүүхдийн мөнгө" гээд... Энэ бүх ажил юу болсон бэ. МАХН өөрсдийн хөтөлбөрүүдээ эзэрхийлж байгаад л батлуулж байна шүү дээ. Тэнд танай нам нүдэнд торохоор амьдарч чадаж байна гэж үү? -Өнөөдөр Ардчилсан нам бол хамгийн тодорхой байр суурьтай нам байж чадаж байгаа. Ард түмний хүсэн хүлээж байгаа зүйлүүдийг гаргаж ирж тавьдаг, дээр нь түүнийг хэрхэн шийдвэрлэх вэ гэдэг тэр шийдлийг гаргаж ирж хэлдэг тийм улс төрийн хүчин бол Ардчилсан нам л болж хувирсан байна. Эрх барьж байгаа Хувьсгалт нам нь өнөөгийн энэ явж байгаа шинэ нөхцөлд асуудлыг шийдвэрлэх чадвараа нэгэнт алдсан. Одоо эд нарт цаашаа улс орныг удирдаад шинэ замаар Монгол орныг хөгжүүлэх ямар ч чадвар, боломж алга. Шинээр гарч ирж байгаа нам гээд үзэхээр тодорхой улстөрчдийн хувийн тоглолтыг л хэрэгжүүлэх гэсэн, өөрсдийнхөө нэр нүүр, байр байдлаа баталгаажуулах гэсэн арга төдий болж харагдаж байна. Алинд нь ч хариуцлага алга. алинд нь ч хүн итгэхгүй байна. Тэгэхээр үнэхээр энэ улс орныг шинэ замаар авч явах нам бол шинийг санаачилсан, хуучинтай нь тэмцэж байсан, эрхийг нь барьж үзсэн, эрхийг нь алдаж үзсэн, салж нийлж үзсэн хүнээр бол хамгийн их зовлон зүдгүүр туулсан Ардчилсан нам юм гэдгийг хүмүүс ойлгож эхэлж байна. Энэ бол хамгийн сайн зүйл. Бид бол тавигдаж байгаа асуудал дээр хамгийн тодорхой байр суурийг гаргаж ирж тавьж чаддаг. Татварын асуудал дээр бид дөрвөн арав гээд зарчим гаргаж ирж тавьсан. Өнөөдөр Их Хурал дээр, Байнгын хорооны түвшинд гэхэд гурван арав нь хүлээн зөвшөөрөгдчихсөн л явж байна. Бид нийгмийн баялгийг, ялангуяа энэ байгалийн баялаг, бусад баялгаас олж байгаа орлогыг хүмүүст хамгийн жигд бөгөөд хамгийн хүртээмжтэй аргаар хуваарилах хамгийн сайн аргыг гаргаж тавьсан. Тэр хамгийн сайн арга нь хүүхдийн мөнгө юм байна. Хүүхдийн мөнгө бол зөвхөн хүүхдүүдэд мөнгө тарааж байгаа хэлбэр биш. Нийгэмд байгаа баялгийг хамгийн жигд хүргэх арга нь энэ. Энэ мөнгийг өгөх боломж манайд байна. Бусад үнэгүй зардлуудаа жаахан танаад нэмж орж ирж байгаа орлогоо цуглуулахад хүүхдээр нь дамжуулаад бүх айлд хөрөнгө оруулалт хийж болж байна. Даргаар дамжсан мөнгө алга болчихоод байна. Төсвөөр дамжсан мөнгө, зээл тусламж эзэндээ хүрэхгүй байна. Харин хүүхдээр дамжсан мөнгө алга болбол тэрнийг нэхээд л эцэг эх нь босоод ирнэ. Таван хүүхэдтэй айлд 30 мянган төгрөг яваад очиход үлдсэн 20 мянган төгрөгийг нь нэхээд л эцэг эх нь босоод ирнэ. Ёстой бүгд босно. Дээр нь хүүхэд өөрөө ирээдүй. Тэр ирээдүйг, тэр ирээдүйн нэр төрийг, тэр хүүхдийн нэр төрийг босгосноор Монголын ирээдүй босч ирэх боломж байна. Тэр баялаг тэгж зөв хуваарилагдах нь бидний, манай намын баримталдаг, дэмждэг, тэмцдэг тэр үнэт зүйлтэй яг давхцаж орж ирж байгаа юм. Түүнээс биш бид сонгуульд амлачихсан юм. Тийм учраас хийх ёстой гэдэг үүднээс зүтгээд байгаа юм биш. Бидний эхлүүлсэн тэр ажлууд өнөөдөр чимээгүй ч гэсэн явж байгаа. Хаяж чадахгүй ээ, энэ Засгийн газар. Эдний дургүй байсан тэр "Цахим монгол" хөтөлбөрийг, "Ногоон хэрэм" хөтөлбөрийг хаяж чадахгүй. Байгаль орчны сайд нь ярьж л байна лээ. Дэд бүтцийн сайд нь энэ тухай ярьж л байна. Ерөнхий сайд нь өнөөдөр "Цахим монгол"-ын тухай, энэ үйлчилгээнд шилжих тухай ярьж байна лээ. Эд нар хаяж чадахгүй. Яагаад гэвэл тэртээ тэргүй ярих ёстой, хийх ёстой, дундуур нь туулаад гарах ёстой тэр зүйлийг бид нар олж эхлүүлсэн. Нэг талаар яг ард түмний гэдэг юм уу, олонхийн санаа сэтгэлийг зовоодог тэр зүйлийг л бид нар гаргаж тавьсан. Бидэнд өөр нэг их ид шид байгаагүй. Ядуурал их байна. Ядууралд үнэхээр дайн зарлах хэрэгтэй. Тэгэхэд ядуу хүн над руу утасдаад таны энэ эхлүүлж байгаа үйл хэрэг надад амьдрах итгэл өглөө гэж хэлж байсан. Тэр нь юу байсан бэ гэхээр ерөөсөө манай улсын Ерөнхий сайд намайг ядуу байна гэдгийг мэддэг юм байна гэдэг нь л тэр хүнд асар их эрч хүч өгч байгаагийн илэрхийлэл. Авилга бидэнд саад болж байна. Авилга монголыг муухай харагдуулж байна гээд хэлэхэд энэ Засгийн газар, энэ Ерөнхий сайд үнэхээр авилгатай тэмцэх юм байна шүү. Бидний амьдарч байгаа агаар усыг цэвэршүүлэх юм байна гэсэн итгэл авч байгаа байхгүй юу. Тэгэхээр энэ зүйлүүдийг л гаргаж ирж ширээн дээр тавих ёстой. Харамсалтай нь эд нар ширээн дээрээс авч далд хийсэн ч энэ асуудал монголоос арилаагүй байгаа. Хүмүүсийн бухимдал арилчихлаа, иргэдийн хөдөлгөөний үйл ажиллагаа намжчихлаа гэж харж байгаа бол энэ эндүүрэл. Асуудлууд хэвээрээ л байгаа. -Парламент дотор байгаа намын тань бүлэг яг намынхаа бодлогоор ажиллаж чадаж байгаа юу. Эсвэл дур дураараа тоглоцгоож байна уу? -Намын бодлогоор нэг цөм болж ажиллаж чадаж байгаа. -Та зүгээр л намын дарга учраас энэ хариултыг өгөөд байгаа юм биш биз дээ? -Үгүй. Яагаад гэвэл нэгэнт ард иргэдийн өмнө тавигдаж байгаа асуудал нь өөрөө нэг байхгүй юу. Тэрэнд хариулж байгаа хариулт нь нэг юм. Татварыг багасгах ёстой юу. Ёстой. Авилгын эсрэг тэмцэх ёстой юу. Ёстой. Энэ ашигт малтмалын асуудлууд дээр бид тодорхой байр суурьтай байх ёстой юу. Байх ёстой. Тогтвортой байдлын гэрээ одоо хэрэггүй ээ гээд бид нар хэлчихсэн байгаа. Гадаадын хөрөнгө оруулагч, дотоодын хөрөнгө оруулагч хоёртоо ялгавартай хандах ёстой юу. Ялгаваргүй, адил тэнцүү хандах ёстой гээд л зогсоцгоож байгаа. Хүний эрхийн асуудлыг Их Хурал дээр гаргаж тавих ёстой юу. Гаргаж тавих ёстой. Гаднаас хүн хууль зөрчиж хулгайлж ирээд, энд шоронд хориод амь насыг нь бүрэлгэчихэж байна шүү дээ. Энэ зүгээр мэдэгдсэн ганц хэрэг. Цаана нь хэдэн мянган мэдэгдээгүй аймшигтай хэргүүд байгаа. Энэ тухай өнөөдөр ярих ёстой юу гэвэл ярих ёстой. Тэгэхээр нэгэнт дэвшигдэж байгаа асуудал нь нийтлэг шинж чанартай учраас тэр нийтлэг шинжтэй асуудалд хариулт өгөх байр суурь нь биднийх дандаа нэг байдаг. Энэ л биднийг нэг цөм болгож байгаа зүйл. -Саарал ордны хаалгыг хаагаад гарахдаа та Ардчилсан нам хүчтэй сөрөг хүчин байх болно гэж мэдэгдсэн. Тэр хүчирхэг сөрөг хүчин өнөөдөр хаана байна вэ. Хүчтэй сөрөг хүчин өдийд гудамжинд л тэмцэж байх ёстой биз дээ. Энэ үүднээс нь харвал ардчилсан нам асч унтардаг, ялангуяа байн байн унтардаг нам юм шиг? -Маш буруу ойлголт. Хүчтэй сөрөг хүчин гэдэг бол хамгийн түрүүнд хаана байдаг вэ гэвэл парламент дотор байдаг юм. Яг энэ утгаараа өнөөдөр парламент дотор Ардчилсан намыг төлөөлсөн бие даагч гишүүдээ нэмээд, шинээр орж ирсэн гишүүдээ нэмээд одоо манай 29 гишүүн маш эрчимтэй, маш нэгдмэл, маш хүчтэй сөрөг хүчин болж ажиллаж чадаж байгаа. Гудамжинд хашгирсан ард түмний тэр дуу хоолойны цуурайг парламент дотор давтаж чаддаг, шийдвэр гаргадаг хамгийн дээд түвшинд давтдаг, тэр шийдвэр рүү түлхэж чаддаг, цагдаагийн даргыг дуудаж ирээд асуулга тавьж чадаж байгаа тэр хүмүүс бол өнөөдөр Ардчилсан намын гишүүд байгаа. Өнөөдөр тэр Д.Энхбат гэдэг хүнийг яагаад амь насаараа хохирсныг асууж чадаж байгаа хүн бол Ардчилсан намын л гишүүд байгаа. Өнөөдөр хэдэн мянган хүнийг эрүүдэн шүүсэн байна, тэр бүхэнтэй хариуцлага тооцохыг шаардаж байгаа хүмүүс бол Ардчилсан намын л гишүүд байгаа. Тэгэхээр жинхэнэ бүтээлч сөрөг хүчин гэдэг бол парламент дотор байдаг юм. Сөрөг хүчин, Засгийн газар хоёр бол яг ач холбогдлынхоо хувьд ижилхэн зүйл гэж үздэг байхгүй юу ардчилсан нийгэмд. Өнөөдөр хүмүүс Засгийн газарт хичнээн их ач холбогдол өгч байгаа шиг сөрөг хүчиндээ яг төдий хэмжээний ач холбогдол өгч байх ёстой. Тэр ач холбогдлыг өнөөдөр Ардчилсан нам бий болгож чадаж байгаа. Тийм ч учраас Ардчилсан нам руу хандсан хүмүүсийн итгэл сэтгэл нэмэгдэж байгаа юм. -Нөхөн сонгуулийн товын тухай асуудал дээр танай нам хүчин мөхөсдлөө. Одоо МАХН-ын шийдвэрээр есдүгээр сарын 3-д явуулах болсон уу? -Аливаа парламент дотор асуудал шийдэгдэхдээ хүний саналаар л шийдэгддэг. Манайд 76 санал л байгаа. 76 санал дотроо хуваагаад үзэхэд өнөөдөр хамгийн олонхийг нь МАХН хяналтдаа байлгаж байгаа. Дээр нь Хувьсгалт нам руу урваж орсон хэсэг нөхөд байгаа. Тийм учраас хуулиас дээгүүр өөрсдийнхөө эрх ашгийг ичгүүр сонжуургүй тавьж чаддагт л өнөөдрийн эрх баригчдын эмгэнэл нь оршиж байгаа юм. Долдугаар сарын 2-нд сонгуулиа явуулаад, тэр Хөвсгөлд байгаа тойргийн ард түмэн өөрийгөө төлөөлүүлсэн төлөөлөгчөө сонгосон л байх ёстой. Дээр нь хуулийн дагуу яг тэр хугацаанд сонгууль явагдсан л байх ёстой. Гэтэл өнөөдөр тэр хууль ч хамаагүй, Үндсэн хуулиар тогтоогдсон тэр хүний эрх, эрх чөлөө ч хамаагүй. Бид сонгуульд зүгээр л бэлэн биш байна гэж байгаа байхгүй юу. Одоо аягүй бол сонгууль явах юм бол манай нам ялагдах нь ээ гэж үзэнгүүтээ л бүх эрх ашгаас өмнө намынхаа, хувийнхаа явцуу эрх ашгийг тавьж чаддаг учраас энэ дампуурал руу өөрсдөө орж байгаа юм. Эдний ийм дампуурал улам газар авч байгаа юм. Ардчилсан нам бол худалдаж болдоггүй эрх ашгийн өмнө ирээд зогсч чаддаг нам. Тийм хүмүүс Ардчилсан намыг бүрдүүлдэг юм. -Ардчилсан нам нөхөн сонгуулийн өмнө тэгээд яв цав бэлэн үү? -Бэлэн. -МАХН руу урваад явчихсан нөхөд гэснээс нэг асуулт байна. Та тэднийг хэдхэн сарын өмнө гэртээ ороод ярилцъя, алдаа дутагдал байсан бол түүнийгээ ойлголцъё гэж царайчилж байсан. Юу юугүй нуруугаа харуулчихаагүй байгаа тэр нөхөдтэйгөө "ажиллахгүй" гэдийж байгаад алдаа гаргаж байгаа юм биш үү? -Харин ч тийм байр суурийг сул байр суурьтай байна. Энэ хүмүүст арчаагүй, хоёрдмол байдлаар хандаж байна гэж манай гишүүд шүүмжилж байгаа. Тэртээ тэргүй энэ нуруугаа харуулаад явж байгаа нөхөд Хувьсгалт намаас ч илүүтэйгээр Ардчилсан намын үйл ажиллагаанд хортой нөлөөлж байна. Хувьсгалт нам хийж чадахгүй үйлээ энэ хүмүүсээр хийлгэж байна. Хувьсгалт нам хэлж чадахгүй үгээ энэ хүмүүсээр хэлүүлж байна. Өнөөдөр Хувьсгалт намын Ерөнхий сайдыг хамгаалдаг улсууд тэр улсууд болж хувирсан байна. Өнөөдрийн Ерөнхийлөгчийн бурууг өмгөөлдөг хүмүүс, тэрний сайхныг магтан дуулдаг хүмүүс тэд маань болж хувирсан байна. Ерөөсөө сөргөлдөгч талууд гэдэг ойлголт ил тод, тодорхой байхдаа л аятайхан байдаг юм ш дээ. Хувьсгалт нам бол тийм л өнгө төрх нь тодорхой манай өрсөлдөгч байсан. Харамсалтай нь одоо тэр чадвараа алджээ. Хатуухан шүүмжлэл хэлэхэд энэ эрх баригчид өнөөдөр шүдэнзээр барьсан байшин шиг хийсчих гээд байна шүү дээ. Хатуухан шүүмжлэл хэлээд халз ярилцлагад ороход л энэ хүмүүс тэр чигтээ нурж уначих гээд байна. Тийм л хэмжээнд очсон. Би өнөөдөр сөрөг хүчний нэг зовлонг мэдэрч байна. -Ямар? -Ямар хэцүү юм бэ. Сөрөг хүчинтэй заяагаад, түүнийгээ гарч ирээд нэг хатуухан шүүмжлэл хэлэхэд ч дааж чадахгүй тийм ядарсан эрх баригчидтай байх чинь ямар онцгүй юм бэ. Ард түмний өмнө тулгамдаж байгаа асуудлуудыг үүрээд явах нь байтугай, нүүрийг нь харах эрхгүй болчихсон байх яасан өрөвдөлтэй юм бэ. Сөрөг хүчинтэйгээ ухаан бодлоо уралдуулаад явах байтугай сөрөг хүчнийхээ шүүмжлэлд бүдрээд, шууд унах хэмжээнд оччихсон эрх баригчидтай байх ямар гунигтай юм бэ. Эд зарим тохиолдолд бараг зүгээр л амьтныхаа зөнгөөр явж байна шүү дээ. -Хэд хоногийн өмнө хийлгэсэн хэвлэлийн бага хурал дээр та "Хэрвээ би төрд үргэлжлүүлэн алба хашиж байсан бол авилгачид тэнд биш өөр газар байх байсан" гэж мэдэгдсэн. Тэд яг хаана байх байсан юм бэ. Тэд гэж яг хэн юм бэ? -Авилгачид гэж миний хэлээд байгаа хүмүүсийг хуулийнх нь хувьд, яг эрүүгийн зүйл ангиар тэр нотолгоог гаргаж ирдэг хүмүүс нь бол бид биш. Жирийн ард иргэд биш шүү дээ. Тэр ажлыг хийдэг хүмүүс нь тусдаа. Авилга гэдэг юман дээр хамгийн эхний хариуцлага ёс зүйтэй холбогдож гарч ирдэг юм байна. Нэгэнт олон түмний олонхид нь тэгээд мэдрэгдчихсэн, ойлгогдчихсон бол тэр хүн зүгээр л ёс зүйн хувьд хариуцлагаа хүлээгээд явах хэрэгтэй юм билээ. Тэрнийг заавал нотлох гээд байх шаардлага байдаггүй юм байна л даа. Цааш нь нотлох хэмжээний ажлыг нь бол хуулийнхан хийдэг. Тэгэхээр хэн юм бэ, ямар улсууд юм бэ гэж асуух ч утгагүй. Хэн хэнгүй л гудамжинд, хэн хүнгүй л гэртээ ярьдаг асуудал болчихсон байгаа биз дээ. Хариуцлага хүлээх ёстой улсууд өнөөдөр байх ёстой газраа байхгүй байна. Нэгэнт хариуцлагагүй, нэгэнт ёс зүйгүй болчихсон улсууд эргээд нийгэмтэйгээ ёс зүй ярьж чадахаа байчихдаг. Энэ бол тэр чигээр нь нийгмийг дампуурал руу чирч байгаа хамгийн харамсалтай эмгэнэл. Үүнийг л зогсоох ёстой. Зогсоох арга, зогсоох боломж, зогсоох хүч нь үнэхээр явж явж Ардчилсан нам юм байна даа гэж улам их итгэх боллоо доо. -Хүний эрхийн үндэсний комиссын тайланг парламент авч хэлэлцэж байна. Яг энэ цаг мөчид л шийдвэрлэх алхам хийж чадахгүй бол Монгол орон туйлын харамсалтай байдалд үлдэх нь. Эд тэр алхмыг хийж чадах уу? -Энэ эрүүдэн шүүх үйл ажиллагаа хэдийд хамгийн их эрчимжсэн байна гээч. 2000-2004 онд буюу ямар ч хяналтгүй төр ажиллаж байх үед байна шүү дээ. Хүчтэй төр засаг гэж ард түмэндээ, жирийн иргэндээ хүчээ үзүүлдэг төрийг хэлдэггүй юм аа. Хүчтэй төр засаг гэдэг бол хүмүүсийн өмнө тулгамдаж байгаа хамгийн хэцүү асуудлыг шийддэг төр засгийг л хэлдэг юм. Гэтэл энэ хүмүүс хүчтэй байх гээд Эрүүгийн хуулиа чангаруулсан юм байна. Эрүүгийн хуулийг чангаруулсан нь эргээд хүүхдүүдэд, эргээд сайхан залуучуудад, эргээд тэртээ тэргүй гэмгүй явж байгаад алддаг тэр хүмүүст асар аймшигтай хар орчин болж хөгжсөн юм байна. Асар буруу зүйл болон дэлгэрсэн юм байна. Нөгөө талаар хүнийг ялд унагахын тулд эрүүдэн шүүх замаар, залхаан цээрлүүлэх замаар хүчиндэж нотолдог тэр Сталины арга өнөөдөр Монголд хөгжөөд явж байна. ХЭҮК-ын гаргасан илтгэлд дурдагдсан хамгийн ноцтой нэг зүйл Монголд эрүүдэн шүүх хэлбэр байна гэсэн дүгнэлт гарсан явдал юм. Өөр хүний эрхийн зарим байгуулага С.Зоригийн аллагыг жишээлбэл Монголд явагдаж байсан ардчиллын үйл хэргийг зогсооход чиглэсэн хэрэгсэл болгож хувиргажээ гэсэн дүгнэлт гаргасан байна лээ. Би бол энэ дүгнэлтүүдийг маш зөв дүгнэлтүүд гэж бодож байгаа. Хэн тэр аллагаас хамгийн их ашиг тусыг хүртэв гэдгээс л бид асуудлыг шинжилж үзэх ёстой юм билээ. Хэн эрүүдэн шүүлт явуулж байгаа байдлаас хамгийн их ашиг тусыг хүртэв. Одоо тэр 107 тэрбум гээд Г.Дашрэнцэн гэж тэр жирийн нэг сэтгүүлчийн гаргаж ирээд асууж байгаа баримт дээр өнөөгийн эрх баригчид жишээ нь хариулт өгч чадахгүй. Харж байгаарай. Эд чадахгүй. Өөрсдөө тийм баримтуудад хариулт өгөх ёс суртахууны эрхгүй болчихсон улсууд. -Одоо нөхөн хариуцлага хүлээлгэх тухай асуудал гарч ирэх боломжгүй гэж үү? -Ерөөсөө ардчилал гэдэг бол хүчирхийллийн өмнө өөрөө аягүй сул зүйл байхгүй юу. Ардчилал хүчирхийллийн өөдөөс юу гаргаж тавьдаг вэ гэхээр чамайг эрүүдэн шүүх гээд хүмүүс урдаас чинь хүрээд ирэхээр "ярилцъя, санаа бодлоо уралдуулъя" л гэж ярьдаг байхгүй юу. Энэ чанараараа ардчилал өөрөө хүчирхийллийн өмнө сул байдаг. Хорхойд хоргүй явсан тэр лам нарыг хонь мал шиг хоолой хүзүүгээр нь боож хэлхээд буудаж байсан. Нүхийг нь өөрсдөөр нь ухуулаад хэдэн зуун мянгаар нь буудаж байсан. Тэрний өмнө тэр агуу их шашин, тэр агуу их үзэл, агуу их оюун санаа хүртэл хүчин мөхөсдөж л байсан байхгүй юу. Өнөөдөр тэр хуягуудын өмнө, мөрдөн байцаагчдын захиалгыг хэрэгжүүлдэг тэр алуурчдын өмнө эгэл жирийн хүмүүс хүчин мөхөсдөж байна. Харин наад зах нь тэр бусармаг үйл явдлын тухай Их Хурал дээрээ дуудаж ирээд асууж чадаж байна гэдэг бол Ардчиллын гавьяа гэж би ойлгодог шүү. Бид энэ муу муухай юмнаас салах ёстой. Салахын тулд нэг хоёр хүнийг өөрчлөөд нэмэргүй. Одоо бол бүрэн л арчих хэрэгтэй. Бүрэн цэвэрлэхээс өөр арга байхгүй. -Улс төрийнхөн та нар хүчний байгууллагыг улс төржүүлснээс бүх зүйл эхтэй шүү дээ. Тухайлбал, та Ерөнхий сайд байхдаа өөрийн харсан нэг хүнийг тэр дороос татаж гаргаж ирээд цагдаагийн толгойг сольж л байсан. Харин хоёр дахь удаа гүйцэтгэх засаглалын тэргүүнээр ажиллахдаа тийм алхам хийгээгүй. Та яг юу харсан юм бэ? -Яг Ерөнхий сайдын дангаараа шийддэг хүчний байгууллага гэж байхгүй шүү дээ. Тагнуулын байгууллагын даргыг солих эрх хэмжээ л арай Ерөнхий сайдад түлхүү байсан. Өнөөдөр цагдаа дотор шийдэх ёстой маш олон асуудал харагдаж байсан. Тэрнийг хийлгэдэггүй л байхгүй юу. Засгийн газар чинь 18 хүнтэй. Нөгөө талд шадар сайдтайгаа нийлээд 10 хүн зогсч байна. Тэр хүмүүс үгүй гэж хэлээд гараад явчихвал ямар ч асуудал шийдэгдэхгүй. Энэ утгаараа л зогсч байсан. Түүнээс биш өөр ямар нэгэн шалтгаан байгаагүй. -Таныг улс төрчдийнхөө хувьд алхаж өнгөрснөө уудалж дэлгээд байх дургүй хүн гэдгийг мэднэ л дээ. Гэхдээ эмэгтэй сэтгүүлч болоод тэр үү, нэг зүйлийн тухай асуумаар санагдаад байдаг юм? -Юу тэр вэ. -Та Засгийн газрын тэргүүн байхдаа сая нэг алдаа гаргачих шиг ээ. Та танхимдаа хэт найдаж байгаад ар нуруу руугаа сэлмээр хатгуулчихлаа. Өөрийг тань энэ удаа итгэл найдвараас болж унасан гэж хэлж болохоор. Тухайлбал Т.Гандийд ч юм уу, та илүү их итгэж явсан юм шиг ээ? -Ер нь миний ажлын нэг арга барил бол хамт ажиллаж байгаа хүмүүстээ өгөх ёстой тэр эрхийг нь өгч, ажлаа хийх ёстой тэр бололцоог нь өгөх ёстой гэж хичээдэгт байдаг байж мэдэх юм. Хамтран зүтгэж байгаа хүмүүсийнхээ ажил руу нь нэг их ороод байх дургүй. Хувь хүн, албан байгууллага алиных нь ч бай ялгаагүй эрх рүү нь халдаад байдаг байгууллага Засгийн газар байх ёсгүй л дээ. Хамт ажиллаж байгаа хүмүүстээ итгэл өгөх ёстой. Ер нь Хувьсгалт намаас надтай ажиллаж байсан хүмүүс бол Хувьсгалт намын хувьд өнөөгийн түвшинд шигшигдсэн хамгийн сайн улстөрчид нь байсан. Засгийн газраа огцруулах шийдвэрийг тэр хүмүүс гаргаагүй юм шүү дээ. Улаанбаатарыг тойрч цус нь ойртож гарч ирсэн нэг бүлэглэл л гаргасан. Улаанбаатартаа бүх эрхийг авсан. Түүгээрээ дамжуулж Улаанбаатартаа бүх муу муухай зүйлийг хийсэн, тэнд мөнгөжсөн, тэнд мөнгөжөөд эргээд нам дотроо хүчирхэгжсэн, эргэж нам дотроо хүчирхэгжээд шийдвэр гаргадаг хүчин болж өргөжсөн тэр бүлэглэл Засгийн газрыг авмаар санагдаад авсан л байхгүй юу. Өөр тэнд ямар нэгэн ид шид байхгүй. Надад энэ удаа хамгийн сайхан үгийг хэн хэлсэн гэж та бодож байна. Зүгээр л нэг жирийн бизнесмен залуу хэлсэн. Таны Засгийн газар бол үнэхээр цэвэр агаар байлаа гэж. -Ямар ч гарын үсэг болон бусад юунаас ч татгалзаж болдог хувь хүний мөн чанар гэж нэг зүйл уг нь байдаг шүү дээ? -Тийм зүйлсийн тухай энд дурьдаад ч хэрэггүй. -Өөрийнхөө гараар гэрийнхээ бүслүүрийг тайлсан танхимын тань 10 гишүүн тантай эргэж уулзсан уу? -Уулзаагүй. Бүгдээрээ л завгүй яваад байгаа шүү дээ. -Ард түмний өмнө өөрийн эрхгүй босч ирээд тантай тэврэлдэж байсан У.Хүрэлсүхийг хараад алдаа оноотой залуу нас гэж бодохоосоо илүү далдаас залж байгаа их хүчинтэй хувь хүнийхээ үүднээс эвлэрч чадахгүй байгааг илтгэх тодхон үнэр хамар цоргиж байсан ? -Тийм гишүүд олон байсан. Хувь хүнийхээ хувьд намын шийдвэртэйгээ зөрчилдөж байсан гишүүд манай танхимд олон бий гэж би одоо ч боддог. -Огцорсны дараахь үед танаас шазруун мэдэгдлүүд, уур хилэн, шулуухан хэлэхэд хорсол ундарч байсан. Одоо та хор шараа тайлж хаясан уу. Эсвэл хор шартай үзэх ёстой юу? -Улс төрд хор шар гэдэг юм байх ёстой . Тэр нь зөв байх ёстой л гэж би боддог. Ер нь улс төрд болон аливаа амьдралд ямар хүмүүс амжилт олдог вэ гэхээр аливаа юмны тунг тааруулж чаддаг нь л байгаад байдаг юм даа. Тэр тунг зохицуулах нь өөрөө урлаг байхгүй юу. -Урьд нь эзэнгүй юм шиг ганихарч байдаг Ардчилсан намын цагаан байр өнөөдөр халуу дүүгэж байх шив. Гадна нь машин шаваатай, дотор нь шинэхэн, цоглог залуус хөлхөж байна. Эндээс амьд халуун үнэр мэдрэгдэж байна. Мэдээж энэ бол гадны өнгөцхөн дүгнэлт ? -Манай намын байр үнэхээр хөлд дарагдаж байна. Хамгийн гол миний нэг баярлаж байгаа юм манай нам руу бодлого ярьсан хүмүүс ирж байна. Энд шинэ бодол, шинэ санаа, шинэ бодлого, шинэ шийдэл орж ирж байна. Энэ бүхэн надад ажиллах урам зориг өгч байна. Ардчилсан намын байр өнөөдөр буцалсан, амилсан тийм газар болж хувирсан. Амьдрал биднийг яагаад ч юм хамгийн хэцүү замаар л явуулсан. Бид хамгийн хэцүү замыг туулсан. Энэ нь бидэнд их зүйлийг өгсөн. Бид хайр гэхээсээ илүүтэй халыг нь үзэж явсан. Энэ бүхэн биднийг их зүйлд сургасан. Ардчилсан намыг зарим хүн өвдсөн байна гэж хэлж байсан. Өвдсөн хүнд эргээд сэхэх, босох, эдгэх өдөр байдаг. Тэр утгаараа туулсан зовлон маань биднийг улам нэгтгэж, улам хүчирхэгжүүлсэн байна. -ҮЗХ-ны саяны хуралдааныг харж байхад үнэхээр баярлан хүлээж авмаар нэг зүйл анзаарагдлаа. Энд маш олон эмэгтэйчүүд хөл тавин орж ирсэн байна. Эмэгтэй хүн гэдэг бол услах тусам ургаж, тэмүүлж байдаг цэцэг . Харин тэр усыг нь өгч чаддаг удирдагч цөөн байдаг. Тэгэхээр танд талархахаас өөр арга алга? -Баярлалаа. Үнэхээр энэ явдал манай намд шинэ өнгө төрх өгч байгаа. Би хувьдаа эмэгтэйчүүдийг, залуучуудыг улс төрд орж ирж байгаад баярладаг. Ялангуяа эмэгтэйчүүдийг. Эмэгтэй улстөрчид бол хамгийн тууштай, хамгийн үнэнч, хамгийн тэвчээртэй улс байдаг. -Эмэгтэй хүний тэр үнэнч сэтгэл, тууштай зан чанараар зөвхөн хөл дүүжлээд явчихсан дарга нар бий. Ийм маягаар орхигдсоор байгаад мохож няцсан эмэгтэйчүүд ч олон. Та үүнээс ангид явж чадах уу? -Эмэгтэй хүнд ямагт илүү анхаарал, илүү халамж хэрэгтэй байдаг. Тэд тийм л юмаар дутаж явдаг. Тэр дутаад байгааг л жаахан хичээгээд нөхөөд өгөх бодлого, тийм сэтгэл улс төрийн намд ч, ямар нэгэн байгууллагад ч байх ёстой гэж боддог. Улс төрд орж ирээд хатуужаад явчихсан хамгийн зарчимтай хүмүүс бол эмэгтэй улстөрчид байдаг нь үнэхээр мэдрэгддэг. Ер нь улс төр өөрөө эмэгтэйлэг шинж чанартай. Ард түмэн эмэгтэйлэг шинж чанартай байхгүй юу. Ард түмэн өөрөө гуйлгах, туних, хайр халамж хүсэх дуртай. Энэ утгаараа ард түмэн өөрөө эмэгтэйлэг байдаг. Удирдагч хүн эмэгтэй хүнийг хамгийн их хүндэтгэсэн үедээ яаж ханддаг яг тийм хандлагаар ард түмэндээ хандах юм бол хамгийн их сэтгэлийг нь татаж чаддаг. Эмэгтэй хүнд хүрэх тэр хандлага, тэр чадвар бол өөрөө ард түмэнд хүрэх нандин арга байдаг. Настай хүнд бол сайхан аагтай цай нь болж очдог. Хүүхдэд бол хамгийн дуртай тоглоом нь болж очдог. Хайр халамж хүсч байгаа хүнд бол тэр хайр халамжийг өгөгч нь улс төрч болж очдог л байх хэрэгтэй. Яг тэр маягаар төр үйлчлэх юм бол нөгөө төр чинь эрүүдэн шүүгч биш, эмэгтэй хүнтэй харьцахдаа чимхэж, цохиж түлхдэг биш, нөгөө талаас нь харьцдаг төр болох байхгүй юу. Тийм учраас л би хүчтэй төр гэдэг бол эхнэрээ зоддог эр шиг төрийг хэлдэггүй юм хэлээд байгаа юм. 
Б.Ганчимэг

