№31 (16621)  
1987 оны хоёрдугаар сарын 5.
Эрчимжсэн технологи

<< Эрчимжсэн технологи нэвтрүүлэх явдлыг цаашид газар тариалангийн үйлдвэрлэлд баримтлах гол бодлого болгож, түүнд материал техникийн нөөцийг ээлж дараатай төвлөрүүлж ажиллавал зохино >> гэж МАХН-ын Төв Хорооны П бүгд хурал дээр нөхөр Ж. Батмөнх онцлон дурдсан билээ. Хөдөө аж ахуйг хөгжүүлэх талаар дэс дараатай авч хэрэгжүүлсэн өргөн цар хүрээтэй арга хэмжээний дүнд тус салбарын материаллаг бааз бэхжиж, одоо манай тариалангийн үйлдвэрлэлд өндөр бүтээмжтэй олон зуун мянган трактор, комбайн, хөдөө аж ахуйн чиргүүл, дүүжин машин ажиллаж байгаа нь эрчимжсэн технологи нэвтрүүлэхэд ихээхэн бололцоотой болжээ. 

Нөгөөтэйгүүр хөдөө аж ахуйн салбарын цахилгаанжилтын түвшин өсөн нэмэгдэж, хими, биологийн шинжлэх ухааны ололтыг үйлдвэрлэлд нэвтрүүлэх бололцоо сайжирч, өндөр мэдлэг, боловсролтой боловсон хүчний хангамж дээшилж байна. Сүүлийн жилүүдэд хөрсийг салхины эвдрэлээс хамгаалах иж бүрэн техник, технологи амжилттай нэвтэрч, үр хадгалах, цэвэрлэх механикжсан үтрэм, зоорь, агуулах, усалгааны томоохон систем, агрохимийн төв лаборатори зэрэг орчин үеийн төхөөрөмж бүхий байгууламж бий болж, хөдөө аж ахуйн механикжилт сайжирсаар байна. 

Манайд газар тариалан эрхлэх олон зуун жилийн уламжлал байхгүй учир харьцангуй шинэ тутам хөгжиж байгаа энэхүү салбарыг цаашид гагцхүү орчин үеийн шинжлэх ухаан, техникийн дэвшлийн дагуу боловсронгуй болгон эрчимжүүлэх нь зүйн хэрэг юм. 

Салбарын өмнө тавигдаж байгаа зорилтыг амжилттай шийдвэрлэхийн тулд эх орныхоо хөрс, цаг уурын өвөрмөц онцлогийг сайтар харгалзан үзэх, нэгэнт бий болсон үйлдвэрлэлийн хэрэгслийн ашиглалтыг сайжруулах, тариаланчдын хариуцлага, сахилга, мэргэжлийн ур чадварыг байнга дээшлүүлэх, улмаар үйлдвэрлэлд хуримтлагдсан туршлага, шинжлэх ухаан, техникийн дэвшилд тулгуурлан эрчимжсэн технологийг аль болох өргөн далайцтай нэвтрүүлэх шаардлагатай байна. 

Тариалангийн үйлдвэрлэлийн үр ашгийг тууштай дээшлүүлэх нь гол зам учраас ЗХУ-д эрчимжсэн технологийг сүүлийн хоёр жилд тавин сая шахам гад нэвтрүүлж, дөч гаруй сая тонн үр тариа нэмүү хураасан байна. Манай улсад өнгөрсөн онд Дархан, Ерөө, Номгон, Зүүнхараа, Жаргалант, Угтаал, Орхон, Зүүнбүрэн зэрэг найман аж ахуйд нэвтрүүлж, га тутмаас дунджаар 23, 3 центнер ургац хураасан нь зэргэлдээ орших ердийн талбайнхаас 7, 6 центнерээр илүү байсны үрээр дээрх аж ахуйнууд нийтдээ 5, 5 мянган тонн нэмүү ургац хураалаа. 

Эрчимтэй технологи нь хөдөө аж ахуйн таримлуудыг тариалах агротехникийн арга ажиллагааг ургамлын хөгжлийн үе шатны биологийн шаардлагад зохицуулан хийх хамгийн үр ашигтай. шинжлэх ухааны үндэслэн арга барилын цогцолбор учраас үр тариа бусад таримлыг ургуулах бүхий л зохистой нөхцөлийг бүрдүүлдэг юм. Ямар ч таримлыг ургуулах эрчимжсэн технологи бол тухайн бүсэд нутагшуулсан арвин ургацтай, чанар сайтай сортын дээд үржүүлгийн нэгдүгээр ангийн үрийг урьд онд нь онц, сайн боловсруулсан уриншид өндөр бүтээмжтэй техникээр тариалах, бүсчилсэн системд мөрдөх агротехникийн элементүүдийг жил бүрийн онцлогтой уялдуулан хэрэглэх, техник ашиглах эрдэс бордоо, ургамал хамгааллын бодисуудыг ургамлын өсөлт хөгжлийн шаардлагад зохицуулан хэрэглэх арга хэмжээг хамрах ёстой. 

Тариалалтад бэлтгэхээс эхлээд ургац хураалт дуусах хүртэлх технологийн бүхий л ажлыг чанд мөрдөн гүйцэтгэх, газар тариалангийн соёлыг өндөр байлгах нь эрчимжсэн технологийг нэвтрүүлэх гол шаардлага тул юуны урьд тариалангийн үйлдвэрлэлийн техникийн хангамж, механикжуулагчдын хүрэлцээ сайтай аж ахуйд, хамтын тооцоотой бригад, салаанд тулгуурлан нэвтрүүлэх чиглэл баримталбал зүйтэй юм. 

Төв, Сэлэнгэ, Увс, Булган, Өвөрхангай аймгийн хорь шахам сангийн аж ахуйн гуч гаруй мянган га талбайд улаан буудайг эрчимтэй технологиор 1987 онд тариалах бөгөөд мянга гаруй гад төмс тариалахаас гадна жар гаруй мянган гагийн уриншийг шинэ технологиор бэлтгэнэ. Баталгаатай арвин ургац авахын тулд дээрх талбайд бордоо, ургамал хамгааллын бодис хүрэлцээтэй бэлтгэж, техник, бусад нөөцийг төвлөрүүлэн, эрчимтэй технологи нэвтрүүлэх бүх талбайн хөрсний агрохимийн зураглалыг бүрэн гаргуулсан байх шаардлагатай. 

Тариалангийн гол нутагт өнгөрсөн намар бороо бага орсноос хөрсний угтвар чийг хангалтгүй байгаа өнөө жилийн онцлогийг харгалзан, эрчимжсэн технологийг аж ахуй, талбай бүрээр учир ялгавартай боловсруулбал зохино. Үүний тулд аж ахуй бүхэнд ерөнхий агрономичоор удирдуулж механикжуулагчдыг оролцуулсан мэргэжлийн групп байгуулж, эрчимтэй технологи нэвтрүүлэх талбайд нэг бүрчилсэн үзлэг хийж, хэдийд яаж боловсруулахыг болон тариалах дараалал, хугацааг нарийвчлан тогтоож, календарьчилсан график гарган, түүнийг хэрэгжүүлэхэд шаардагдах арга хэмжээ авбал зохино. Ялангуяа чийгийн нөөц багатай талбайн цасыг нягтруулах, хэвгий талбайн цасны усыг тогтоох, газар гэсэхэд хөрсний нөөц чийгийг ууршуулахгүй байлгах арга хэмжээг одооноос хийж, хэрэгжүүлбэл зохино. Урьдчилсан байдлаар бол тариалалтыг энэ хавар урьд жилүүдийнхээс харьцангуй цөөн хоног зохион байгуулж техник засвар, үр цэвэрлэгээ, ариутгал, шарлуулгыг шуурхай чанартай хийж, тариалалтад шаардагдах шатахуун тос, механикжуулагчдын байр, хоол, хүнсний тооцоог гаргаж, дутууг гүйцээх, бордоо, сэлбэг, техник таталтын ажлыг иж бүрэн хийх шаардлагатай болж байна. Тэрчлэн механикжуулагчдад ач холбогдлыг нь гүнзгий ойлгуулан, сэтгэл зүйн хувьд бэлтгэж, биечлэн сургаж эзэмшүүлэх арга хэмжээг мартахгүй зохиож, эрчимжсэн технологийг 1987 оны хаврын тариалалтад бэлтгэл сайтай нэвтрүүлэх хэрэгтэй байна. 

Тариалангийн гол нутагт өнгөрсөн намар бороо бага орсноос хөрсний угтвар чийг хангалтгүй байгаа өнөө жилийн онцлогийг харгалзан, эрчимжсэн технологийг аж ахуй, талбай бүрээр учир ялгавартай боловсруулбал зохино. Үүний тулд аж ахуй бүхэнд ерөнхий агрономичоор удирдуулж механикжуулагчдыг оролцуулсан мэргэжлийн групп байгуулж, эрчимтэй технологи нэвтрүүлэх талбайд нэг бүрчилсэн үзлэг хийж, хэдийд яаж боловсруулахыг болон тариалах дараалал, хугацааг нарийвчлан тогтоож, календарьчилсан график гарган, түүнийг хэрэгжүүлэхэд шаардагдах арга хэмжээ авбал зохино. Ялангуяа чийгийн нөөц багатай талбайн цасыг нягтруулах, хэвгий талбайн цасны усыг тогтоох, газар гэсэхэд хөрсний нөөц чийгийг ууршуулахгүй байлгах арга хэмжээг одооноос хийж, хэрэгжүүлбэл зохино. Урьдчилсан байдлаар бол тариалалтыг энэ хавар урьд жилүүдийнхээс харьцангуй цөөн хоног зохион байгуулж техник засвар, үр цэвэрлэгээ, ариутгал, шарлуулгыг шуурхай чанартай хийж, тариалалтад шаардагдах шатахуун тос, механикжуулагчдын байр, хоол, хүнсний тооцоог гаргаж, дутууг гүйцээх, бордоо, сэлбэг, техник таталтын ажлыг иж бүрэн хийх шаардлагатай болж байна. Тэрчлэн механикжуулагчдад ач холбогдлыг нь гүнзгий ойлгуулан, сэтгэл зүйн хувьд бэлтгэж, биечлэн сургаж эзэмшүүлэх арга хэмжээг мартахгүй зохиож, эрчимжсэн технологийг 1987 оны хаврын тариалалтад бэлтгэл сайтай нэвтрүүлэх хэрэгтэй байна. 

