Хадгаламж банкинд "яс баригч" ажиллаж байна

Ц.Чимэдцэрэн нар 14 тэрбумыг зувчуулсан үйлдлээр олны анхаарлын төвд орсон Хадгаламж банкинд өнөөдөр Монголбанкны бүрэн эрхт төлөөлөгч буюу банкныхны хэллэгээр "яс баригч" ажиллаж байна. Энэ талаар тодруулж Монголбанк руу хандсан боловч Хадгаламжийн банктай холбоотой ямар ч мэдээлэл өгөх шаардлагагүй гэж хэвлэлийн албаараа дамжуулан хэлсэн юм. Монголбанкны хуулинд тухайлсан банкинд бүрэн эрхт төлөөлөгч ажиллах шаардлагыг тодорхой заасан байдаг. Аливаа банкинд бүрэн эрхт төлөөлөгч ажиллана гэдэг нь мөн л банкны салбарынхны хэллэгээр бол эрх хүлээн авах үйл ажиллагаатай нэг утгатай болохыг мэргэжлийнхэн өөрсдөө хэлж байна. Өөрөөр хэлбэл, өнөөдөр Хадгаламж банкин дээр хараахан эрх хүлээн авагч ажиллаагүй ч түүний өмнөх, анхны алхмууд хийгдсэн нь баталгаатай. Иймд Хадгаламж банкны үйл ажиллагаанд доголдол үүсчээ гэсэн үг.
Тиймээс л Монголбанк бүрэн эрхт төлөөлөгчөө илгээжээ. Монголбанкны төлөөлөгч Хадгаламж банкны захирлын хэмжээний эрх мэдэлтэйгээр ажиллаж, шаардлагатай, тодорхой зүйлүүдийг шалгаж байгаа. Манай эдийн засгийн түүхэнд дампуурсан банкууд ч Монголбанкнаас томилогдсон бүрэн эрхт төлөөлөгчийг нь хүлээн авч байсан. Өнөөдөр Хадгаламж банк хүссэн ч, хүсээгүй ч банкны үйл ажиллагаагаа бүрэн эрхт төлөөлөгчид удирдуулж. Хадгаламжийн банкны үйл ажиллагаа доголдсоныг илтгэж мэдэх албан бичгийг Монгол-Оросын хамтарсан "Эрдэнэт" үйлдвэрийн ерөнхий захирлын эдийн засаг эрхэлсэн орлогч Д.Болдбаатар, Хадгаламжийн банкны гүйцэтгэх захирал Ц.Мөнхбат нар үйлдэж байжээ. Монгол-Оросын хамтарсан "Эрдэнэт" үйлдвэр Хадгаламж банктай хугацаатай мөнгөн хадгаламжийн гэрээ байгуулсан нь 2007 оны аравдугаар сарын 23-нд дуусах учиртай байж. Ингээд хугацаа дуусангуут 10 сая ам.долларын хадгаламжаа хүүтэй нь хамт татан авах хүсэлтийг "Эрдэнэт" үйлдвэрийн зүгээс гаргасан нь аравдугаар сарын 15-ны өдөр. Бүр УБ.Голомт банк дахь 1102108211 тоот валютын харилцах дансанд шилжүүлнэ үү гэжээ. Хадгаламж эзэмшигч хадгаламжаа татахыг хүссэн л бол банк ямар ч тайлбаргүйгээр шууд мөнгийг нь олгох учиртай. Гэтэл өмнө нь ч тус хадгаламжийг ТӨХ-ны зүгээс хоёр удаа сунгаж байж. Гурав дахь удаа Хадгаламж банкны гүйцэтгэх захирал Ц.Мөнхбат дахиад "Эрдэнэт" үйлдвэрийн мөнгийг буцаан олгох хугацааг зургаан сараар сунгаж өгнө үү хэмээн Төрийн өмчийн хороо (ТӨХ)-ны дарга Д.Сугарт ханджээ. Тус хүсэлт цаг хугацааны хувьд бол "Эрдэнэт"-ээс хадгаламжаа татах хүсэлт ирснээс даруй хоёр сарын дараа буюу оны өмнөхөн, арванхоёрдугаар сарын 6-нд үйлдэгдсэн байна. "Эрдэнэт" үйлдвэрийн мөнгийг буцаан олгох нь Хадгаламж банкны шинэ өмчлөгчдийн үйл ажиллагаатай холбоогүй ч шинэ бүтээгдэхүүн үйлчилгээ нэвтрүүлэх, банкны үйл ажиллагааг өргөжүүлэх зэрэг бизнес төлөвлөгөөнд тусгасан бүх л ажлын хэрэгжилтэд нөлөөлөх юм гэжээ. Энэ бүхэн Хадгаламж банкны хувьчлалын дараа дутсан 14 тэрбум төгрөгийг халаасалсан эздийг илрүүлтэл тус банкны хэвийн үйл ажиллагааг тэтгэх үүднээс улсын нөөцөөс барагдуулсан гэж мэдээлэгдсэн нь худал байж мэдэхийг илэрхийлж байна. Харин ч "Эрдэнэт" гэх томоохон аж ахуйн нэгжээс 14 тэрбумтай дүйх хэмжээний валют байршуулан Хадгаламж банкны үйл ажиллагааг дэмжсэн байж болох. Хэрэв тийм бол Хадгаламж банк руу "Эрдэнэт" үйлдвэрээс мөнгө байршуулсан нь Монгол-Оросын зөвлөлийн үйл ажиллагааг ноцтой зөрчсөн явдал болно. Зөвлөлийн хурлын зөвшөөрөлгүйгээр "Эрдэнэт"-ээс нэг ч төгрөг гарах учиргүй. Гэтэл Хадгаламж банкны хэвийн үйл ажиллагааг тэтгэхээр зөвшөөрөлгүй 10 сая ам.доллар шилжүүлсэн байна. Уг нь бол 14 тэрбумыг улсын нөөцөөс төлсөн гэж мэдээлэгдсэн шүү дээ. Төлсөн гээд хуурамч бичилт хийж болохыг мэргэжлийнхэн, салбарынхан мэднэ. Тиймээс ноён Ц.Мөнхбат ТӨХ-ны дарга Д.Сугарт илгээсэн хадгаламж сунгуулах хүсэлтдээ "Хадгаламжийн банкны хувьчлалын дараа банкийг хүлээн авах ажлын явцад илэрсэн хөрөнгийн дутагдлыг Монгол Улсын Засгийн газар өнөөг хүртэл шийдвэрлээгүй байгаа..." хэмээн өгүүлсэн байх. Бас нөгөө талаасаа "Эрдэнэт" үйлдвэр мөнгөө авахаар ханцуй шамлан зүтгэх болсон нь Хадгаламж банкинд Монголбанкны бүрэн эрхт төлөөлөгч ажиллаж байгааг нэхэн сануулахад хүргэж байгаа юм. Хадгаламж банкны үйл ажиллагаа ямар нэг байдлаар доголдсон тухай мэдээлэл авсан "Эрдэнэт" үйлдвэр хадгаламжаа татах шийдвэр гаргасан байж мэднэ. "Эрдэнэт"-ийнхэн мөнгөө нэхээд эхэлсэн үед "Чингэс хаан" банкнаас Хадгаламж банкинд асар их мөнгө байршуулсан гэдэг. "Эрдэнэт" мөнгөө буцаан авъя хэмээн өмнө нь хоёр удаа нэхсэнийг сунгасан. Гурав дахь гуйлтыг нь биелүүлэхийн тулд "Чингэс хаан" банкнаас мөнгө байршуулаад байхад "Эрдэнэт"-ийн мөнгийг буцаахыг хүсэхгүй, магадгүй чадамжгүй байгаа Хадгаламж банкны өнөөгийн байдал хэн хүний тэр тусмаа банкийг хэвийн ажиллаж байгаа мэт харагдуулах гэсэн "зохицуулагчдын" сэтгэлийг гонсойлгож байна. Ийм хэцүү нөхцөл байдлыг тээн гэлдэрч байгаа Хадгаламж банк сүүлийн үед шинэ, шуурхай үйлчилгээ дэлгэж байгаа нь улам бүр анхаарал татаж, сэжиг төрүүлж байна. Бусад арилжааны томоохон банкуудыг бодвол өмнө төдийлөн реклам сурталчилгаандаа ач холбогдол өгдөггүй, их мөнгө зардаггүй байсан Хадгаламж банк өнөөдөр эсрэгээрээ ажиллаж байх шиг. Цахим карт нэвтрүүлснийгээ нийтэд зарлаж, ихээхэн хөрөнгө хаян сурталчилж, захын хороололд шинэ салбар нээснийгээ ч дахин дахин мэдээлээд л. Энэ нь банкныхаа үйл ажиллагааг хэвийн гэсэн хандлагыг нийтэд өгөх гэж зорьж байгаа үйлдэл мэт харагдав. Саявтархан иргэний хадгаламжийн даатгалын хуулийг УИХ-д оруулах эсэхийг хэлэлцсэн. Хадгаламжийг даатгах нь ард түмэн, аж ахуйн нэгж байгууллагуудын хувьд ашигтай, зөв л хэрэг. Чухамдаа тэдний эрсдлийг төрд үүрүүлж байна. Ийм хэлбэр дэлхийн эдийн засагт янз бүрийн нэрээр хэрэгжиж, өрнөсөөр ирсэн. Түүнийг манайд хэрэгжүүлэх хуулийн төсөлд зааснаар бол хадгаламжийн даатгалыг хариуцсан ямар нэг шинэ байгууллага төрнө. Харин арилжааны банкууд иргэдийн хадгаламжийн тодорхой хувийг тэр байгууллага, компанид байршуулна. Хэрэв хууль хэрэгжээд, аль нэг банк дампуураад хадгаламж эзэмшигчдийн мөнгийг өнөөх даатгалын байгууллага олговол маш олон хадгаламж эзэмшигчтэй банкнаас илүү өндөр зардал гарна. Энэ бүхэн эцэстээ Хадгаламж банкны эрсдлийг тооцсон мэт холбоос харуулж байна. Яагаад заавал энэ цаг үед иргэдийн хадгаламжийг даатгая гэж хэн зүтгээд байна вэ. Хэлэлцүүлгийн үеэр хадгаламжийг даатгах эрсдэл тооцох шаардлага аль банкнаас гарч байна, тийм банк байна уу хэмээн М.Зориг гишүүн асуусан. Хуулийн төсөл оруулж ирэгсдийн хэлж байгаагаар хадгаламжийн даатгалын тухай тэрхүү төсөл зургаа, долоон ч жилийн өмнөөс л явж байсан гэх. Тийм байсан ч энэ цагт хэрэгтэй болсон л бол хуулийг батлуулах, хэрэгжүүлэх шаардлага бий болгох юухан билээ. Тэгээд хадгаламжийн даатгалын эрсдлийг даах байгууллагын өрхийг татчихаад, банкаа дампууруулчихаад, хадгаламж эзэмшигчдийн мөнгийг даатгалын компаниас төлүүлэх юм бол бусад дампуураагүй банкууд хохирно. Гэхдээ энэ хуулийг өнөөдөр Монголбанкнаас "яс баригч" гэгч оччихоод байгаа газарт ашиглахгүй байж ч мэднэ. 
Б.ХАЖИДМАА
