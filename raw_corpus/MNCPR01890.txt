Таныг монгол биш гэж хэн ч хэлээгүй

Сонгинохайрхан дүүргийн дарга Очирбат гэдэг нөхөр Чингэс хаан болчихсон захиргааны ажилтнууд нь есөн өрлөг жанжин болоод эртүүд хотоор давхиж явав. Хотын муусайн бацаанууд мориноосоо ойчоогүй нь их юм. Энэ чинь одоо юу болж байна аа. Доромжлоод байна уу. Хорон бодлогын илрэл юм уу.
тэд тийм сайн юм бол тэр чигтээ давхиад Иракийг илбэн тохинуулаад дэлхийн талыг эзлээд Америктай хэлэлцээр хийгээсэй. Уржнангийн цаад жил байна уу. Төмөр-Очир гэдэг "онигоо" наадам дээр сонин малгай өмсчихсөн. Бүр авдаг ч үгүй. элэг хөшөөгөөд орхисон. Монголын уран сайхны болхидуухан кинон дээр "Боролдой" гэдэг тэнэгийн дүрд тоглосон жүжигчний өмсгөл мөн байна хожим оношилсон. Дарга болсон хүмүүс цагаан сараар дээл малгай өмсдөг. Монголоо харуулж байгаадаа гол биш баян тарганаа гайхуулж гэж тэр гэнэ шүү. Үйтэнхуар "госчоом" өмсөлтэй биш. Алтан банзалтай алцаганах нь хаашаа. Их монгол Улс байгуулсны, Ардын хувьсгалын ойн баяр наадмаар манай ихэс дээдэс ичмээр хувцаслан индэр дээр зогсохыг шинжээрэй. Арай л нум сум, хөө хуягтай ирэх нь холгүй байх. Байсан ч гайхах зүйлгүй. Чингэс хаан сэлэм жадтай байсан байж таараа. Би өмсөх дээлгүйдээ хорссондоо ийн хэлж буй биш. Монгол гэдэг үндэстэнг сонгодог утгаар нь өдий хүртэл ойлгож "чукча" болж төрөөгүйдээ бахархдаг нэгэн. Англи, Герман, Франц нартай зиндаа адил Монгол гэдэг чинь том орон байж дээ гэж түүх судраас уншлаа. Бид шар арьстны төрөлд багтдаг авч бусад Азийн үндэстнүүдээс шал өөр. Арай ихэмсэг. Могой, луу гэх мэт домог мөрөөддөггүй. Мөнх хөх тэнгэр, уяхан замбуутивийн наран гээд илүү хийморьлог юм толгойд аяндаа огшдог ард түмний өчүүхэн эд эс билээ. Гэтэл наадмаар бас олимпоор, тэгээд цагаан сараар манай төрийн минь өршөөлт сүлдүүд хөгийн юм өмсч феодал царайлчихаад гарч ирэхээр атаархах бус ичиж үхэхээ алдах юм. Ж.Буш ковбой малгай өмсөөд, Путин шилбээ олсоор хүлчихсэн сийрсэн шаахай өмсөх юм уу, Ху Жинтао пааргар өмд, тоорцог болсон данжаад дүрд тун үнэмшилтэй тоглох гээд оролдвол ард түмэн нь яах вэ? Тэгвэл Энхбаяр, Нямдорж, Энхболд нар наадмаар урт шар дээл, бүс нударга, гутал болоод гараад ирнэ шүү дээ. Арван саяын үнэтэй гэсэн. Аа яа яа лаг юмаа. Африкийн Судан, Уганда, эсвэл хойд хөршийн чукча, эскимос, тува, Өвөрмонголын барга зэрэг гийгүүлсэн гавьяагүй ч хэзээ мөдгүй мартагдах гээд буй үндэстэн, ястан биш. Тэд дорой ноомой дандаа дээрэлхүүлээд тэр хэрээрээ өрөвдүүлээд сурчихсан үндэсний цөөнх. Хувь заяа нь үргэлж гуниг, ядуурал нүүрлэсэн ард түмэн энэ дэлхий дээр цааш өч төчнөөн бий. тэд бусдад "би байгаа шүү" гэдгээ оюун ухаан хөгжил дэвшлээрээ хэзээ ч харуулах хувьгүй тул ямар нэгэн хачин гажиг хувцас, цацаг, бүжиг эсвэл бүр цагаандаа гарч тэнэгтэн байж өртүүлэхийг чармайдаг. Энэ ангилалд Монгол орон багтахыг, багтаахыг тэр Чингэс болж давхиад байгаа Сонгинохайрханы "өвчит" юундаа хүсээ вэ? одоогийн монголын хамаг муу эрчүүд дайнд хөөрнө гэгч болж гутлаа даах бядгүй хэвтэж том малгай дээл болцгооно. Зүгээр сайхан костюм, пиджакаа өмсөөд даруухан очоод ихэмсэг байж яагаад болдоггүй юм. Японы эзэн хаан гэхээр азарган тахиа шиг алаг эрээн юм байх бодсон. Зүгээр л байна лээ. Ард түмэн нь юу ч хэлдэггүй. их айхтар үндсэрхэг орон доо. Энэ Нямдоржид л лав дээл яагаад ч зохихгүй. Олноо дууриагаад Төмөр-Очироосоо "Боролдой" малгайг нь гуйж өмсөх байх. Урт шар дээлт феодалууд улсын баяраар донхолзож, дүн үдийн хар халуунд үүрэглэж суухаа болимоор. Том үндэстэн юм бол ихэмсэг оршихуйг дээдэл. Бага ястан юм бол цам харайж, дайны бүжгээ хий. 
Ж.Гангаа
