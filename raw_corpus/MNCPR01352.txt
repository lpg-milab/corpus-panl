Орчард Халлд үзсэн "Богема" сэтгэлийн минь хаврыг авчирлаа

Дэлхийд өндөр таазаараа, босоо эгц хана, гоёмсог тагт, тэгш өнцөгт хэлбэрийн зохион байгуулалтаараа алдартай гурван том дуурийн театр байдаг юм гэсэн. Тэдгээрт Венийн Musikvereinssaal, Амстердамын Concert-ge-bouw, Бостоны Symphony Hall гэсэн театрууд ордог аж.
Энэ загварыг "гутлын хайрцаг" хэмээн нэрлэдэг тухай интернэтэд бичжээ. Токиогийн Orchard Hall нь яг энэ загвараар баригдсан бөгөөд үзэгчдэд өгдөг сэтгэл ханамж хийгээд оркестрын дуугаралтыг мэдрэхэд онцгой таашаал эдлүүлдгээрээ зартай. Orchard Hall-д орсон үзэгч 20 метр өндөр тааз, эгц босоо хана, сүр жавхлантай дуугаралтыг мэдрээд зогсохгүй, ертөнцөөс тасрана. Та анхны ирэлтээрээ л жинхэнэ сонгодог зүйл гэж юу болохыг мэдэрнэ... Тэдний сайтад бичигдсэн эдгээр өгүүлбэрүүдийг зориод очсон хүн өөртөө батлаад л гардаг юм байна. Дуурийн театр гэхээр л шууд тансаг хөшиг, язгуураасаа эрхэмсэг тагт сэлт, хамаг үнэт эдлэл сэлтээ зүүж, гоёмсог даашинз намируулсан хатагтай нар, хар костюмтай ажил хэрэгч эрчүүд, ганган машин хөлөглөн гадаа нь бууж ирэх баячууд санаанд ургадаг. Баян тансаг язгууртны урлаг болохоор тэр биз. Тэгвэл Orchard Hall тийм биш. Orchard Hall бол цэвэр, эрхэмсэг орчин, нүсэр биш жинхэнэ орчин үеийн сонгодог урлагийн байшин. Үзэгчид нь энгийн. Хэдийгээр хуучин хэв маягийг санагдуулахуйц элементүүд хувцаслалт, байр сууцны дотоод зохион байгуулалтуудад эргэн цухалзаж эхэлсэн ч орчин үеийн соёл иргэншил дунд түлхүү тэлж байгаа нэг хэлбэр нь үнэтэй, чанартай, харах нүдэнд энгийн хувцаслалтаар өөрийгөө илэрхийлэх явдал болжээ. Япончууд ч, тэр театрт зорьж ирсэн гадныхан ч энэ л тодорхойлолтыг агуулж байв. Тоглолтын завсарлагаар гадаалан тамхилцгааж, кофе уунгаа өөр зуураа хөөрөлдөцгөөж байх үзэгчдээс энгийн, үнэтэй хэрэглээ, оюуны өндөр төлөвшил л уншигдана. Жилийн өмнө эзнээ олчихсон байдаг сонгодог дуурийн тасалбар азаар гурван ширхэг үлдсэн байж, тэр гурван суудлын нэгийг худалдан авах боломж над шиг жирийн нэг сэтгүүлчид олдсон нь миний хувьд азтай гэж хэлэхэд багадсан хэрэг болсон юм. Токиод нэр хүндээрээ хоёрдугаарт бичигддэг Orchard Hall театрт өнгөрсөн сарын 26,27,28-ны өдрүүдэд ердөө гуравхан удаа Италийн алдарт хөгжмийн зохиолч Жакомо Пуччинийн "Богема" дуурь тавигдлаа. 1800 хүний суудалтай уг театрын суудлууд мэдээж өөр өөр үнэтэй. Хамгийн үнэтэй суудал нь болох 16000 иень, удаах нь 13000, 10000,5000,2000 иень гэх мэт үнэтэй. "Богема"-г чин сэтгэлээсээ үзэх гэж хүссэнийг минь бурхан сонсоод надад хамгийн үнэтэй, хамгийн тасархай суудлуудын нэгийг үлдээжээ. Гоё байгаа биз. Богема... Богема... Богема Дэлхийн хөгжмийн ноён оргилуудын нэг Ж.Пуччини манай үзэгчдийн хувьд эртний танил. "Чио Чио Сан"-аар, "Тоска"-гаар нь бид алт шиг мастеруудынхаа буянаар Пуччинитэй ХХ зууны төгсгөл нэлээд ойртсон үед ч гэлээ уулзаж чадсан нь завшаан. Италийн алдарт хөгжмийн зохиолч Пуччини XIX зууны 90-ээд онд "Богема", "Леско", "Манон" зэрэг дууриудаараа Европ дахинаа алдаршжээ. Дараа нь "Тоска", "Чио Чио Сан", "Өрнөд зүгээс ирсэн бүсгүй" зэрэг дууриудаа бичиж, эдгээр бүтээлүүд нь дэлхийн театруудаар ХХ зууны турш тоглогдож, Пуччинийн нэр алдрыг бөмбөрцгийн бөөрөнд арилж мөхөшгүйгээр сийлж өгсөн. Урсгал чиглэлийн хувьд Пуччини Италийн дуурийн реалист үе шатыг баяжуулсан их зохиолч хэмээн бичигддэг. Мөн Италийн урлагт ихэд дэлгэрсэн веризм буюу "Бодит үнэнийхэн" хэмээх чиглэлийн том төлөөлөгч. Түүний "Чио Чио Сан", "Богема", "Тоска" зэрэг бүтээлүүд хүнлэг энэрэнгүй сэтгэлийн гайхамшигт илэрхийлэл болсноороо дэлхийн дуурийн урлагт өөрийн гэх өндөрлөгийг бүтээснийг хүн төрөлхтөн гайхан шагшдаг. Тэрбээр 1919 оноос эхлэн "Турандот гүнж" дууриа бичсэн боловч дуусгаж амжилгүй хорвоогоос буцсан гэдэг. Энэхүү дуурийг нь хожим их зохиолчийн шавь Ф.Альфано дуусгажээ. 1926 онд энэхүү сонгодог бүтээлийг тойрсон нэгэн том дуулиан дэгдэж байсан тухай хаа нэгтэйгээс уншиж байснаа санаж байна. Энэ нь Пуччинийн сүүлчийн хүч шингэсэн энэхүү дуурийг долоон жилийн дараа анх тайзнаа тоглогдох үед болсон явдал юм. Төгсгөлийн найрал эгшиглэж дуусах үед тухайн үеийн Италийн алдарт удирдаач А.Тосканини дохиураа буулгаад "яг энд их хөгжимчний гараас үхэл үзгийг нь булаасан юм" хэмээн хэлж, хөшиг алгуурхан хаагдахад үзэгчид нэг ч үг дуугарч чадалгүйгээр гаран одоцгоож байсан гэнэ. Агуу төгсгөлийн тухай агуу төгсгөл хийх гэж үүнийг л хэлнэ байх. Пуччинийн дууриудаас ганцхан "Богема" л манай театрт тавигдаагүй байсныг УГЖ Г.Эрдэнэбатыг театрыг удирдаж байх үед тавигдаж шуугиан тарьж байлаа. Гавьяат маань хөөцөлдөж гүйж байж Монголын сонгодог урлагийг дэмжих нийгэмлэг гэдэг байгууллагыг Германы нөхөдтэй хамтран байгуулж, тэдний сэтгэлийн утсыг хөндөж чадсаныхаа хүчинд "Богема"-г тавих санхүүгийн дэмжлэг гаргуулан эх орондоо тавьсан. Гол дүрүүдэд манай дуучин Дамдинсүрэн, ОХУ-аас ирсэн нэгэн залуухан тенор, мөн одоогийн "Классик Жем" хамтлагийн дуучин Уянга нар дуулж байлаа. Orchard Hall-д сая тавигдсан "Богема"-г Японы үзэгчдийн дунд аль хэдийний хүндлэгддэг болсон найруулагч Хироуки Окуяама найруулсан байв. Гол дүрд Тошиаки Мураками, Рёоко Сунакава, Хориучи Ясуо, Такахаши Нобуко нар дуулсан. Тошиаки Мураками хэмээх гялалзсан залуу тенор үнэхээр үзэгчдийг хашгируулсан. Браво браво... гэх түүнд зориулан үзэгчдийн дуун алга ташилттай хавсран Orchard Hall-ын тэр үдшийн агуулгыг тодорхойлж байсан юм. Сүүлийн өдрийн тоглолт байсан болоод тэр үү үзэгчид дөрвөн бүлэгт жүжиг өндөрлөж, тоглолтын баг тайзнаа гарч ирэн хүндэтгэл илэрхийлээд дуусчихаад байхад ч театрыг тийм ч амар орхиж өгөхгүй уясаар байв. Тэдний оркестр, тэдний маэстро, Хироуки Окуяама, Тошиаки Муракамитай ахин учрахсан. Токиод өнгөрүүлсэн хамгийн гайхалтай үдэш минь энэ байлаа. Манан алгуурхан бууж, зөөлөн эрхэмсэг үдэш хотыг нэг л мэдэхэд нөмрөөд ирчихсэн хачин намуухан энэ орой миний сэтгэлийн минь хаврыг авчирсан юм. Амьдрал баян. Гэхдээ сэтгүүлч хүний амьдрал илүү баян гэдэгт би ингээд л дандаа итгэчихдэг. Ингэж итгэхээн больсон цагт би сэтгүүлч байхаа болих ч юм шиг. Баяртай, Токио... Улаанбаатар-Токио 
Б.Ганчимэг
