ШИНЭ ТАЛ-БИЛҮҮТ"-ИЙНХЭН ӨМНӨД ХӨРШӨӨС ИЛҮҮ ЛОНДОНЫ БИРЖ РҮҮ САНААРХАЖ БАЙНА 

Газар нутгийн хэмжээ, хүн малын тоогоор аймагтаа тэргүүлдэг Эрдэнэцагаан сум миний хүүхэд байхын л хөгжил дэвшлийн тэргүүн эгнээнд явдаг байв. Хүн, малын тоогоор аймгийн төвийн хэмжээнд дөхөж очдог. Нэрнээсээ аваад эрдэнэсээр баялаг энэ нутагт уул уурхайн салбар хөгжиж, эхэлснээр олон зүйл өөрчлөгдсөн байна. Сумын төв дундуур засмал зам тавигдаж, гэрэлтүүлэгтэй болсон. Айл өрх болгон шахуу дэлгүүр, зарим нь зочид буудалтай болсноор сумын төвд бүх л бүтэн худалдааны гудамж өргөжин тэлжээ. Хилийн боомттой болсон нь байнгын ажиллагаанд шилжиж, уул уухай хөгжсөнөөр түм түжигнэж, бум бужигнасан их хөлийн газар болсон байна. Нутгийн зах руу ороод хамгийн түрүүнд уурхайнуудаар явж үзлээ. Эрдэнэцагаан суманд өнгөрсөн жил "Бату Майнинг", "Гео-Эрэл", "Адамс-Майнинг" ХХК-иуд төрийн санүүжилтээр хайгуул хийжээ. Хайгуулын ажилд гаднаас ажиллах хүч ажиллаагүй. Зарим газар суваг татсаныг нөхөн сэргээлт хийсэн. 2-3 өрөм тавьсан нь хөрсөнд нөлөөлөхөөргүй гэж сумын Засаг дарга Ө.Батсайхан, Байгаль орчны хяналтын улсын байцаагч А.Бямбажав нар ярилаа. Мөн Гурван шанд хэмээх газар өнгөрсөн жил хайгуул хийж байсан хятадын "Шинбао шин" компанийн лицензийн хугацаа 2007 онд дууссан тул гурван гэрээ манаачаар харуулж үлдээгээд нутаг буцжээ. 
Одоо сумын хэмжээнд гурван гүний уурхай ажиллаж байгаагийн нэг нь нүүрснийх, үлдсэн хоёр нь молибден, вольфром олборлох уурхай юм. Сумын төвөөс урагш 56 км-т хилийн орчим Монгол-Хятадын хамтарсан хөрөнгө оруулалттай "Андын илч" ХХК нүүрсний уурхай хөрс хуулалтын ажил эхэлжээ. Энэ уурхайг хайгуулын лицензээр ашиглалт явуулж байна хэмээн хэвлэлүүд бичиж байгаа ч бичиг баримттай танилцахад 12307 А тоот ашиглалтын лицензтэйгээр үйл ажиллагаа явуулж байгаа юм байна. Уурхай өнгөрсөн жил 46 мянган тн нүүрс олборлож, Эрдэнэцагаан болон Онгон сумын хилийн отряд, албан байгууллага, аж ахуй нэгжийн нүүрсний хэрэгцээг хангажээ. Одоо өдөрт 480 тн нүүрсийг Бичигтийн хилийн боомтоор гаргаж байна. Хятад ажилчдын тоог хэтрүүлээгүй. Хүнд механизм, уурхайн машины жолоочоор хятад мэргэжилтэн ажилладаг. Хөнгөн ажилд сумын ажилгүй залуучуудыг ажлын байраар хангаж байгаа. Усны хувьд хөрс хуулалтын явцад ундарсан хөрсний усыг ашигладаг. Уурхай сумын төвөөс зайдуу, нүүрс зөөхдөө боомт руу шууд тээвэрлэдэг. Хүнсний хангамжаа ч хилийн боомтоор оруулж ирдэг учраас хятад ажилчид хараа хяналтгүй явах боломжгүйг уурхайн дэд захирал З.Зэмбэ ярилаа. 
Эрдэнэцагаан сумын төвөөс 40-өөд км-т Ар Баян, Өвөр Баян хэмээх газарт Монгол-Хятадын хамтарсан хөрөнгө оруулалттай "Баян Эрч" ХХК молибдены уурхай ажиллуулж байна. Тус уурхай энд 32.50 га газрыг үйлдвэрийн, 88 га газрыг уурхайн зориулалтаар 30 жилийн хугацаатай ашиглахаар газар ашиглах эрхийн 0002748 тоот гэрчилгээ, ашиглалтын 11123 А тоот лицензтэйгээр 2007 оны нэгдүгээр сарын 29-ний өдрөөс үйл ажиллагаагаа эхэлжээ. Одоогоор үйлдвэр ажиллагаагүй, энэ сарын дундуур улсын комисст хүлээлгэж өгөхөөр бэлтгэж байгаа юм байна. Өнгөрсөн жил 45 тн хүдэр гаргаж, хилээр гаргасан нь хүлээн авах тал дээж авч, шинжилгээнд оруулан агуулгыг судлахад зориулагдсан. Уурхайн тоног төхөөрөмж суурилуулах, угсрах ажилд нарийн мэргэжлийн ажилтнууд хэрэгтэй ч сумын төвд ийм мэргэжилтэй хүн байхгүй. Хятадаас мэргэжилтэй ажилчид оруулж ирэх шаардлага гардаг. Иймээс зарим тохиолдолд хятад ажилчдын тоо монгол ажилчдынхаас илүү гарах гээд байдаг. Энэ тохиолдолд зохих төлбөр хураамжийг сумын ЗДТГ-т төлдөг. Уурхай тойроод хамгаалалтын хашаатай. Хамгаалагчаар монгол залуус ажилладаг. Дээр нь хилийн цэрэг, хилийн боомтын гадаадын иргэн, харьяатын асуудал эрхэлсэн албанаас байнга хяналт шалгалт тавьдаг тул хятад ажилчид сэлгүүцэх, айл хэсэх боломж байхгүй гэж уурхайн дэд дарга Б.Батсүрэн ярьж байна. 
Сумын төвийн зүүн хэсэгт орших Билүүтийн ууланд "Шинэ тал-Билүүт" ХХК вольфромын (гянтболд) уурхайн чиглэлээр үйл ажиллагаа явуулдаг. Өнгөрсөн жил Монгол-Хятадын хамтарсан хөрөнгө оруулалттайгаар уурхайн ажил эхэлсэн хэдий ч хятадын тал хөрөнгө оруулалтаа хугацаанд нь хийхгүй байсан тул энэ жилээс Монгол компани дангаараа ажиллах болжээ. Энд 1942-1956 онд Орос ах нар уурхай ажиллуулж байсан ч усны даралтаас цөөнгүй хүн амь эрсдэж, уурхайг хаасан. Налайхын уурхайн аврах анги, мэргэжлийн хүмүүс үзэж шалгасны эцэст уурхайн амыг нээж болох зөвшөөрөл авсан. Ингээд "Шинэ тал-Билүүт" компани 10224 А ашиглалтын лицензтэйгээр 790 гад ажлаа эхэлсэн ч үйлдвэр жигдрээгүй байна. Оросууд уурхайг ашиглаж байхдаа 1000 тн олборлолт авсан гэдэг ч түүнээс илүү авсан байх магадлалтай. Гэхдээ энэ чиглэлээр стандарт тогтоогоогүй. Нөөцийн хувьд 42 мянган тн гянтболд, 12 тн молибден, брилл висмут байдаг гэж яригддаг. Гэхдээ брилл (биндэръяа) уурхайн чичиргээнд хагарч үйрдэг учраас олборлох боломжгүй. Хүдрийн агуулга 65 процентоос дээш гарахгүй бол Лондонгын бирж дээр борлуулалт хийх боломжгүй. Уг биржид 65 процентоос дээш үзүүлэлтэй гянтболдыг арилжаалдаг. Харин Хятадын тал бол энэ хэмжээний агуулгатай хүдрийг авдаг, гэхдээ хямд үнэ санал болгодог. "Шинэ тал-Билүүт"-ийнхний хувьд өмнөд хөршөөс илүү Лондонгын бирж рүү санаархаж байгаа аж. Одоо тэд олборлолт хийж эхлээгүй, орос ах нарын овоолгыг дахин ашиглахаар ажиллаж байгаа юм байна. Худгийн хувьд гүний гурван ч худаг гарган ашигладаг. Билүүтийн үйлдвэрийн ус хэмээгддэг трубагаар гоождог усыг үйлдвэрийн хэрэгцээнд ашигладаг. Уулын ус элэг, цөсөнд муу нөлөөтэй, эрдэс ихтэй тул ундны усанд хэрэглэх боломжгүйг нэлээд хэдэн жилийн өмнөөс ярьсаар ирсэн ч одоо ч зарим хүн хэрэглэсээр байгааг уурхайнхан хэлж байна.

