Дэлбэрэлтэд өртсөн ажилтан гаргүй болчихоод байхад дарга нь сүртэй юм болоогүй гэв

Уржигдар орой буюу нэгдүгээр сарын 22-ны оройн 22 цагийн орчимд "Оргил" рашаан сувиллын хашаанд хүчтэй дэлбэрэлт болсноос хоёр хүн хүндээр гэмтэж эмнэлэгт хүргэгдсэн аж. Тус рашаан сувиллын албан тушаалтнууд нь "нэг их сүртэй юм болоогүй " гэсэн хэдий ч газар дээр нь очиж үзэхэд тийм биш байлаа. Уурын зуухны хажууд болсон дэлбэрэлтээс болж дөрвөн давхар цагаан байшингийн хорь гаруй цонх ташраараа хагарч будаа гээч нь болжээ. Зөвхөн нэг давхрын цонхнууд биш дөрөвдүгээр давхрын цонхнууд тэр чигээрээ яйрч унасныг үзэхүл дэлбэрэлтийн улмаас хүчтэй доргилт үүссэн нь тодорхой байлаа. Дэлбэрэлт болсон гэх газар эргэн тойрон нэг метр шахуу үнс нурамд хучигдсан байсан болов уу гэмээр харлаж түлэгджээ. Харин эмнэлгийнхэн цэвэрлэж амжсан нь илэрхий байсан. Тус сувиллын техникийн тасгийн инженер С.Төмөрбаатар дэлбэрэлт болоход хажууд нь байсан гэсэн учраас юуны түрүүнд түүнийг олж уулзлаа.
-Чухам юунаас болж дэлбэрэлт болсон юм бэ? -Манай рашааны шугам хөлдөөд хоносон байсан. Тэгээд гэсгээх гэж уур гаргач аппарат ашигласан юм. Уур гаргагчаар шугамын турбаг гэсгээхээр дор нь гал түлснээс болж ийм явдал болчихлоо. -Яагаад гал түлсэн юм бэ? -Угаасаа уур гаргагчийг халаах зориулалт нь гал түлдэг юм. -Шугамыг засахад хэдэн хүн ажиллаж байсан юм бэ? -Зургуулаа ажиллаж байсан. Яг дэлбэрэлт болоход хоёр нь уур гаргагч болоод трубаны дэргэд байсан. Тэр хоёр хүн маань хүнд гэмтэл авч эмнэлэгт хүргэгдээд байна. -Ямар гэмтэл авсан юм бол? -Нэг нь Түлэнхийн төвд хүргэгдсэн. Нөгөө нь Гэмтлийн эмнэлэгт очсон байгаа. Гар нь шуугаараа халуун ууранд цохиулан тасарсан. Одоо хагалгаа хийлгээд байж байгаа. Уучлаарай. Ах нь урд шөнөөс хойш сэтгэл зовоод байж суух газраа олохоо байчихаад байна. Даралт ихсээд 200 гарчихлаа. Нөгөө хоёртоо санаа зовоод тэгээд ч би өөрөө тэр бүхнийг удирдаж байсан болохоор сэтгэл өвдөөд байна. Одоо би юу хэлэх вэ дээ. Цагдаагийнхан шалгаж байгаа. Бас осол болсон дор нь Онцгой байдлынхан ирээд шалгасан. Мэргэжлийн хяналтын газраас хүмүүс ирж шалгалт хийсэн. Мөдхөн бүх зүйл тодорхой болох байх. -Дэлбэрэлт болсон шалтгаан нь юу байсан юм бол? -Яг одоогоор хэлж мэдэхгүй байна. Рашаан дамжуулдаг хоолойдоо байсан байж болзошгүй. Бүр 1974 онд байгуулагдахдаа л тавигдсан хоолой гэсэн. Түүнээс хойш огт солиогүй юм шиг байгаа юм. -Тэр уур гаргагч гэдэг аппарат нь хариугүй муу юм байсан юм болов уу? -Ёстой хэлж мэдэхгүй байна. Би энд ажилд ороод гурван сар л болж байна. Тийм болохоор аппаратыг бас мэдэхгүй байна. -Ер нь яагаад харанхуй болсон хойно ажлын бус цагаар тийм зүйл хийж байсан юм бэ? -Рашааны гүний суваг гэмтэл авсан байсан учраас Ус суваг ашиглах газрынхан ирж засч байгаад оройн 18 цаг өнгөрч байхад дуусаад явсан. Тэгээд л бид цаг алдалгүй хоолойгоо засчихъя гэж санаад ажиллаж байсан юм. Тэрбээр өөр зүйл ярьсангүй. Ярих ч тэнхэлгүй байх шиг харагдсан. Үнэхээр их сандарч байгаа нь үе үехэн хоолой нь зангирах, гар нь салгалах зэргээс мэдрэгдэж байлаа. СҮртэй дэлбэрэлт болоогүй Техникийн инженерийн өрөөнөөс гараад сувиллын ерөнхий захирал Т.Сүхбаатартай уулзлаа. -Танайд болсон дэлбэрэлтийн талаар танаас товчхон тодруулах гэсэн юм. Яагаад ийм юм болчихов оо? -Хүйтэн рашаан маань "Оргил" сувилалд 500 метр газраас трубагаар урсаж ирдэг юм. Гэтэл рашаан дамжуулдаг труба нь ням гаригийн шөнө хөлдчихсөн байсан. Худгийнх нь тагийг тэнэмэл хүмүүс онгойлгоод хаячихсанаас үүдсэн хэрэг. Тэгээд трубаг гэсгээх гэж уур гаргагч аппаратаар 4-5 амперийн даралттай халааж байгаад дэлбэрчихсэн юм байна. Уг нь 1997 оноос ашигласан уур гаргач юм. -Хоёр ажилтан чинь хүнд гэтэл авсан байна. Та эргэж очив уу? -Сая очоод ирлээ. Гайгүй байна. Мөнхөө гэдэг слесарь маань түлэнхийн төвд эмчлүүлж байгаа. Харин Цог гэдэг ажилтан маань Гэмтлийн эмнэлэгт байна. -Гар нь тасарсан гэв үү? -Тэгсэн. Гараа шуугаараа тайруулсан. Одоо бие нь гайгүй байгаа. -Танай сувилал төрийн хэдэн хувийн өмчит компани юм бэ? -100 хувь төрийн өмчит компани. Манайхыг хувьчлаагүй байгаа. 2005 онд хувьчлах объектуудын жагсаалтад орсон байгаа ч хувьчлагдаагүй л байна. -Өөр ямар нэгэн аюул осол болсон уу? Хэвтэж сувилуулж байсан хүмүүсээс аюул холуур өнгөрч чадсан уу? -Сувилуулагчид зүв зүгээр. Яахав, ганц нэг цонх л хагарсан болохоос биш сүртэй дэлбэрэлт болоогүй. Ажил хийж байгаад л техникийн алдаагаар ийм зүйл болчихлоо. Харин хоёр ажилтан маань гэмтсэнд харамсч байна. Түүний өрөөнөөс гараад дэлбэрэлт болсон газар очиход үнэндээ байдал огт өөр байсныг дээр дурдсан. Клиникийн дөрвөн давхар байшинд эмчлүүлж байсан зарим хүмүүстэй уулзахад "Орой 22 цаг өнгөрч байхад гэнэтхэн аймаар их чимээ гарч байшин доргисон. Яг л нэг дэлбэрэлт боллоо гэдэг нь мэдрэгдсэн. Цонхны шил тар няр гээд ороод ирсэн. Азаар шилэнд дарагдаж зүсэгдсэн хүн байхгүй" гэв. Дөрвөн есийн хүйтэнд цонхны шил нь давхраараа хагарчихсан өрөөнүүдийг орны бүтээлгээр битүүлчихсэн байв. Гаднаас жавар нэвт үлээх тул хүйтэн гэж жигтэйхэн. Тэдгээр өрөөнд хэвтэж байсан сувилуулагчдыг өөр өрөөний эмчлүүлэгч нартай хамт оруулж газраар нь зулж нэгэн шөнийг арайхийн өнгөрөөсөн нь илт. Өдрийн 6500 төгрөгөө төлж хэвтэж байгаа хүмүүст бусдын өрөөг царайчлан хэвтэх үнэндээ хэцүү байгаагаа ч нуусангүй. Бас хүчтэй дэлбэрэлтийн чимээ доргилтоос болж сэтгэл санаа нь тавгүйрхсэн хүмүүс ч олон. Шууд эмнэлгээ хаяад гараад явчихсан хүмүүс ч бас байлаа. "Оргил" рашаан сувиллаас гарах үед бас нэг түгшүүрт мэдээ чих дэлсэв. Тэр нь эгээ л нөгөө аргаараа хөлдсөн хоолойг гэсгээх гэнэ. Өөр байгууллагаас уур гаргагч олж ирээд дахиад л дор нь гал түлж байгаад нөгөө хөлдүү хоолойг гэсгээх юм байх. Янз бүрийн юм бүү л тохиолдоосой билээ. Миний ханийг гартай болгож Өг Дэлбэрэлтэд өртөж өрөөсөн гаргүй болсон М.Цог хэмээх хүний араас бэдэрч Гэмтэл согог сэргээн засах клиникт очлоо. Тэрбээр одоогоор сэхээн амьдруулах тасагт байгаа бөгөөд түүнийг эхнэр охин, эгч дүүс нь сахиж байлаа. Ингээд М.Цогийн эхнэр Д.Цэцэгмаатай уулзаж ярилцлаа. -Бие нь гайгүй юу? Сая даргатай нь уулзаад ирлээ. Гайгүй гэж байна? -Ийм байгаа хүнийг гайгүй гэж яаж хэлж чадаж байна аа. Миний нөхөр одоо толгой хүзүү нь нэлдээ түлэгдэлттэй, бас баруун гараа авахуулчихаад хэвтэж байна. Тийм хүнийг зүгээр гэж хэлж болдог юм уу. /уйллаа/ -Уржигдар хэдэн цагийн үед дэлбэрэлт болсон юм бол. Та яг хэдийд нь мэдэв ээ? -Орой 22 цаг өнгөрч байхад "Оргил"-оос утсаар ярьж "Уурын зуух дэлбэрчих шиг боллоо. Цогоо аваарт орсон юм шиг байна" гэж хүн хэлсэн. Би ч сандраад давхиад очтол Онцгой байдлын газрынхан ирчихсэн нөхрийг маань дамнуурган дэр тавиад авч явах гэж байсан. Тэгээд бид шууд Түлэнхийн төвд ирсэн. Гэтэл "Ийм яаралтай хагалгааг манайх авахгүй. Гэмтэлд оч" гээд аваагүй. Тэнд нүүр амных нь нүүрс шороог бага зэрэг арчиж цэвэрлэж өгөөд явуулсан. -Эмнэлэг рүү явж байхад ухаантай байсан уу? -Юм ярьж чадахгүй ёолоод л явсан. Бас цус их алдаж байгаа нь мэдэгдэж байсан. Тэгээд энд ирээд шууд хагалгаанд орсон. -Хагалгаа хэдэн цаг үргэлжилсэн бэ? -Цаг гаруй байх аа. Би сандраад ухаан санаа орж гараад мэдээгүй. Нөхрийг маань Гэмтлийн эмнэлэгт очсоны дараа тасарсан гарыг нь авчирсан юм билээ. Би хараагүй. Харин охин маань харсан байсан. -Залгаж болохгүй байсан юм болов уу? -Залгах найдваргүй болчихсон байсан гэсэн. Маш их цус алдсан байсан харин ч хагалгаа амжилттай боллоо гэж сая эмч хэлсэн. Харин элэг, бөөр, уушги няцарсан байж магадгүй шүү гэсэн. Одоогоор зургийг нь авч шинжилгээ хийсэн боловч хариу нь гараагүй байна. -Одоо ухаан орсон уу? -Орсон. Юм ч ярьж байна. Тэр трубаг гэсгээх гэж уур гаргагчийн дор гал түлэхэд нь дэлбэрч магадгүй шүү гэж манай нөхөр сануулж байсан юм билээ. Гэтэл инженер нь "Зүгээр, гал түл, түл" гэсээр байгаад нөхрөөр маань гал түлүүлсэн гэсэн. Ингээд л дэлбэрэлт болж. -"Оргил" рашаан сувиллынхан танд тусалж байна уу? -Анх эмнэлэг рүү ирж явахад "Оргил"-оос нэг ч хүн хамт яваагүй. Харин эмнэлэгт очсоны дараа араас хүмүүс ирсэн. Бас дарга нь ч ирсэн. Тэгээд 50 мянган төгрөг өгөөд явсан. Харин өнөө өглөө ирээд 70 мянган төгрөг өгөөд явна лээ. Учир нь 200 грамм нь 62 мянган төгрөгийн үнэтэй шингэн хийх шаардлагатай болчихоод би тэвдэж байлаа. -Таны нөхөр хэдэн настай хүн бэ? -49 настай. Насаараа сантехникийн слесрь хийсэн хүн. Энд ажиллаад гурван жил болж байна. -Та хоёр хэдэн хүүхэдтэй вэ? -Нэг хүүхэдтэй. Би ажилгүй. Нөхөр маань бид хоёрыг тэжээдэг. Гэтэл түүнийг маань одоо гаргүй болгочихлоо. Бас хүзүү нүүр толгойн хэсэг нь битүү түлэгдэлтэй байна. -Та "Оргил" рашаан сувиллаас юу хүсмээр байна вэ? -Нөхрийн маань гарыг авсан юм чинь гартай болгож өг л гэж хэлнэ. 
Ийнхүү техникийн алдаанаас болж нэг хүн гаргүй болж үүрд өрөөл татанхай үлдлээ. Бүх биедээ түлэгдэлт авсан залуу бас Түлэнхийн төвд шаналж буй. Гэтэл харин эмнэлгийн захиргаа нь тэр дороо хуралдаж "Сүртэй дэлбэрэлт болоогүй. Хүмүүст хэлэхдээ ч ингэж хэлээрэй" хэмээн ажилчдадаа даалгажээ. 
Л.Шинэбаатар 

