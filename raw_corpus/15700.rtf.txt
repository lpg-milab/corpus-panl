№51(15700)
1984 ОНЫ ХОЁРДУГААР САРЫН 29
Идэвхтэн бичигчийн үүрэг, зориулалт

Манай намын үзэл суртлын дайчин хурц зэвсэг эвлэл, олон нийтийн мэдээллийн хэрэгслийг хөдөлмөрчин олон түмэнтэй холбож байдаг үндэс сурвалж нь сонин, сэтгүүл, радио, телевизийн газрын идэвхтэн бичигч юм. Социалист монголын ажилчин, малчин, хөдөлмөрийн сэхээтний мэдлэг, боловсрол, соёлын түвшин өндөржиж, улс орноо удирдах үйл хэрэгт оролцох улс төр, хөдөлмөрийн идэвх санаачилга өрнөхийн хэрээр сонин хэвлэл, радио телевизийн идэвхтэн бичигчийн эгнээ өдрөөс өдөрт нэмэгдсээр байна. 

Одоо төв, орон нутгийн сонин хэвлэл, радиогийн гол тулгуур бичигч идэвхтэн 50 гаруй мянган хүн уудам эх орныхоо өнцөг булан бүрээс ард олныхоо ажил үйлсийг сурвалжлан бичиж байна. Тэд манай социалист байгуулалтын шинэ шинэ үйл явдлыг сурвалжлан мэдээлдэг эрхэм сайхан үйлстнүүд билээ. Эд нар олон түмнийг зохион байгуулагч, ухуулагч, суртал нэвтрүүлэгч, нам, улс, олон нийтийн байгууллагын ажилтан юм. 

Идэвхтэн бичигчдийн хүчинд түшиглэж аймаг, хотод орон тооны ийм сурвалжлагч, сум нэгдэл, сангийн аж ахуй, нийслэлийн район, томхон үйлдвэр, аж ахуйн газарт сурвалжлах идэвхтэний хэсэг байгуулагдан, дэргэдэх намын байгууллагын удирдлагаар ардын хяналтын хороо, групп, хувьсгалт залуучуудын эвлэлийн пост зэрэг байгууллагатай ажил хэргийн холбоо, төлөвлөгөөтэй, зохион байгуулалттай ажилладаг болж байна. Төв, орон нутгийн сонины газраас эрхлэн сум, нэгдэл, сангийн аж ахуй, үйлдвэр, аж ахуйн газарт ажилладаг идэвхтэн бичигчдийн семинар, зөвлөлгөөнийг хийлгэж, хэвлэл, мэдээллийн хэрэгслийн нийтлэл, нэвтрүүлгийн олон нийтийн үндсийг бэхжүүлэх талаар гаргасан МАХН-ын Төв Хорооны тогтоолыг хэрэгжүүлэх тодорхой ажил зохиож байна. 

Төв, Булган аймгийн сонины газар энэ онд хийлгэсэн сонин хэвлэл, радиогийн идэвхтэн бичигчдийн зөвлөлгөөнөөр << Идэвхтэн сурвалжлагч сонин хэвлэлийн шадар туслагч >> , << Нийтлэлийн чанар, үр нөлөөг дээшлүүлэхэд идэвхтэн бичигчдийн үүргийг өндөржүүлье >> гэсэн илтгэл хэлэлцүүлжээ. Ийм семинар, зөвлөлгөөн идэвхтэн бичигчдийн сурвалжлан бичих арга хэлбэр, бичлэгийн төрөл зүйлийг олшруулах, чанаржуулах замыг зөвлөн ярилцаж, ажлын арга туршлагаа харилцан мэдэхэд багагүй тус хүргэж байна. 

Манай хэвлэлийн идэвхтэн туслагч бүхэн эх орны социалист байгуулалтын хурдацтай хөл нийлүүлэн алхаж сурвалжлан бичих ажлаа улам идэвхжүүлэн, чанарыг сайжруулах үүрэгтэй. 

Социалист бүтээн байгуулалтад гайхамшигт бүтээл гаргаж байгаа ажилчин, малчин, тариаланчин хөдөлмөрийн хүний нөр хичээнгүй зүтгэл, ажлын шинэ санаачилга, шилдэг арга туршлагыг бичихдээ ерөнхийлөн магтахгүй, харин хөдөлмөр хөнгөвчилж, бүтээлээ арвижуулж, бүтээгдэхүүний чанарыг сайжруулж, хөрөнгө мөнгө, түүхий эд хэмнэж, юмхнаар юм хийдэг арга, тэдний үзэл санаа, зан суртахууны эрхэм нандин чанарыг уншигчийн сэтгэлд бууж, ажилд тус болохуйц тод томруун бичихийг бичигч бүр эрхэмлэх ёстой. Сонин хэвлэлд бичсэн зүйл бүхэн баттай баримттай, нийгмийн эрх ашигтай яв цав нийцсэн, хамгийн үнэн, шударга, зарчимтай байх учиртай. 

Хөдөлмөр болон нийгмийн өмчид хүйтнээр хандах, хүнд суртал гаргах, хуурч мэхлэх, нэрийн төлөө хөөцөлдөх, зусардан бялдуучлах зэрэг үл бүтэх үзэгдэлтэй тэмцэхэд идэвхтэн бичигч бүхэн хараагаа байнга тавьж байх үүрэгтэй. Хэвлэлийн шүүмжлэл аливаа дутагдал доголдлыг зөвхөн тоочиж буруушаагаад өнгөрөхгүй, уг үндэс, учир шалтгааныг илрүүлэн түүнийг арилгахад туслах ёстой. Иймд хэвлэлийн нийтлэл, шүүмжлэлийн мөрөөр уг дутагдлыг арилгахын төлөө цуцалтгүй тэмцэгч байвал зохино. Манай орны хөгжлийг түргэн урагшлуулахад түлхэц болох ажлын оновчтой арга хэлбэрийг сэдэн, улс орны аж ахуй, соёлыг хөгжүүлэхэд туслан, нөөц бололцоог илрүүлэн олж үр дүнтэй ашиглаж байх нь манай идэвхтэн нарын нэг үндсэн зорилт мөн. 

Идэвхтэн бичигч, сурвалжлах хэсгийнхний ажил амжилттай байхын чухал нөхцөл бол түүний дэргэдэх намын байгууллагаас тэднийг өдөр тутам тодорхой удирдаж байх явдал мөн. Идэвхтэн бичигч нь эрхлэн байгаа ажилдаа бусдыг ямагт хошуучилж, бичих хүртлээ ул суурьтай нямбай хандаж, улс төрийн боловсролоо байнга дээшлүүлж, сэтгүүлчийн болон хэлний мэдлэгээ арвижуулж, ЗХУ, ах дүү социализм бусад орны бичигч идэвхтэн, сурвалжлагчдын ажлын арга барилаас байнга идэвхийлэн суралцах онц шаардлагатай. 

Хүн амын боловсрол мэдлэг өсч, шаардлага нэмэгдэж байгаа одоогийн нөхцөлд сонин хэвлэлийг ажилчин, малчин, сэхээтэн өргөн олон түмний хүчийг ихээхэн тулгуурлаж гаргах хэрэгтэй байна. Ингэж л чадвал олон талт баялаг амьдралаар дэвшин гарч байгаа зүйл зүйлийн асуудлыг сонин хэвлэл амжилттай тусган гаргаж чадна. Чухамхүү хэвлэл, олон түмний мэдээллийн газрын гол хүч болсон идэвхтэн бичигчдийн бичсэн, мэдээлсэн зүйлийг арвин оруулж, байж хэвлэл мэдээллийн нийтлэл, нэвтрүүлэгт чанарын шинэ өөрчлөлт гарах юм. Энэ нь сонин хэвлэл, олон нийтийн мэдээллийн газраас идэвхтэн бичигчидтэй ажиллах арга хэлбэрийг улам сайжруулахыг шаардаж байна. 

МАХН-ын III их хурал хуралдсаны болон БНМАУ-ыг тунхагласны 60 жилийн ойг угтаж, энэ 1984 оны улс ардын аж ахуй, соёлын төлөвлөгөөт зорилтыг тоо, чанарын үзүүлэлтээр жигд биелүүлэх, давуулан биелүүлэх, үйлдвэрлэлийн эдийн засгийн үр ашиг, ажлын чанар, хөдөлмөрийн бүтээмжийг дээшлүүлэхийн төлөө бүх нөөц бололцоо, хүч, хэрэгслийг дайчлан ашиглахын төлөө бүх ард түмний хуч санаачилгыг оргилуулахад бичигч идэвхтэн бүр хүч бололцоо, авьяас, чадвараа улам дайчлах хэрэгтэй. Хөдөө аж ахуй, аж үйлдвэр, барилгад илгээлтээр очсон залуучууд, эмэгтэйчүүдийг сонин хэвлэлд бичигчид нь манай ахмад идэвхтэн бичигчид бүр зүйл бүрээр тусалж, үйлдвэрлэлд ажиллагч ажилчин, малчин, тариаланчдын шинэ хүчээр сурвалжлах идэвхтэний эгнээг өргөжүүлэхийг онцгой анхаарч ажиллах нь чухал байна. 

