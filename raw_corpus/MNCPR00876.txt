Хятадууд цагаа барьдаггүйгээс хил дээр бөөгнөрөл үүсчээ

Улирлын чанартай, түр хугацаагаар ажилладаг хилийн зарим боомт саяхан нээгдэн ажиллалаа. Энэ үеэр Гаалийн ерөнхий газар (ГЕГ)-аас ажилтнууд очиж газар дээр нь ажиллажээ. Энэ талаар ГЕГ-ын Бүрдүүлэлтийн дараахь шалгалтын хэлтсийн дарга П.Нарандалайгаас тодрууллаа. 

-Энэ удаагийн хилийн нээлтээр ачаалал хэр байв. Хилээр голдуу ямар бараа нэвтэрч байна вэ?
-Өнгөрсөн дөрөвдүгээр сард Ховд аймгийн Ярант, Говь-Алтайн Бургастай, Өмнөговийн Гашуунсухайт дахь боомтууд нээгдэн ажиллалаа. Ачаалал их байлаа. Хятадын тал хэлэлцээрт заасан хугацаандаа хилээ нээгээгүй. Шалтгаан нь тодорхой бус байгаа. Үүнээс болж дөрвөн хоног саатаж, зарим боомтод машин тэрэг, зорчигчдын бөөгнөрөл үүссэн. Энэ талаар ГХЯ-ны удирдлага, холбогдох хүмүүс зохих хэмжээгээр мэдээлэл авсан байх. Боомт нээгдэх хугацаанд хилээр ихэвчлэн орж ирдэг гурил, цагаан будаа, элсэн чихэр энэ удаа бараг нийлүүлэгдсэнгүй. Ихэвчлэн цемент, тоосго гэх мэт барилгын материал болон мотоцикль зэрэг бараа орж ирлээ. Найман мянга гаруй тонн цемент, 20 шахам мянган ширхэг тоосго, 700 гаруй мотоциклт гаалийн бүрдүүлэлт хийгдсэн. Хятадын зүгээс өөрийн нутаг дэвсгэрт оруулах бараанд түлхүү анхаарч, хамгийн түрүүн үйлчилгээ үзүүлдэг нь ажиглагдлаа. Гэтэл манайх руу оруулах бараа, тээврийн хэрэгслийн үзлэг шалгалтад цаг их орох жишээтэй. Хятадын тал наашаа орох барааг ажлын цаг дуусахаас өмнөхөн явуулдагаас хилээр орж ирсний дараа гаалийн бүрдүүлэлт, хяналт шалгалт хийсээр ажлын цаг ч дуусч ачаалал, хүндрэл гарч байна. Үүнийг хаана хаанаа анхаарч зохих журмын дагуу шийдэх хэрэгтэй байгаа нь харагдлаа. 
-Хүнсний өргөн хэрэглээний бараа яагаад нийлүүлэгдэхгүй байна вэ. Үнэтэй холбоотой байна уу. Ер нь үнэ нэмэгдээд байгаа нь хаанаа байгаа нь анзаарагдав уу. Орж ирсний хойно нэмээд байна уу, эсвэл үнэхээр тэндээсээ нэмэгдээд ирж байна уу?
-Үнэ гол асуудал болоод байгаа нь үнэн. Гурил, цагаан будаа, элсэн чихэр орж ирэхгүй байгаа нь тэндээ үнэ, татвар нэмэгдсэнтэй холбоотой байна. Үнэ нэмэгдсэнээр экспортлох тоо, хэмжээнд тодорхой хязгаар тогтоогоод, үүнээс болж дээрх төрлийн бараа орж ирэхгүй байна. 
-Орж ирж байгаа бараанд хөдөө орон нутгийн боомтуудад гаалийн хяналт шалгалт хийхэд ямар төрлийн багаж тоног төхөөрөмж ашиглаж байна вэ. Аюулгүй байдал талаас асууж байгаа юм. Манайхан хэр хянаж чадаж байна вэ?
-Бид зорчигчдын хувьд рентген хаалгаар оруулах, биед үзлэг хийх зориулалт бүхий металл илрүүлэгч, мөн тусгай сургуулилттай нохойг ашиглаж байна. Энд нохойны ач тус, хувь нэмэр их. Нохойны хувьд амьтан учраас хүн шиг хэн нэгтэй хуйвалдах, арын хаалгадах гэсэн юм байдаггүйгээрээ давуу талтай. Саяхан Ярант болон Гашуун сухайтад УАЗ машины чиргүүлийн давхар шал, бусад автомашины эд анги, жолоочийн суудлын ар тал, зорчигчийн биед нууж ноолуур гаргах гэж байсныг нохой ашигласнаар илрүүллээ. Иймээс нохойг гаальд ашиглах албыг бэхжүүлж, сургалтыг сайжруулах талаар ГЕГ-аас онцгой анхаарч байгаа. 
-Гааль болон бусад хяналт шалгалтын алба, байгууллагын ажилтнуудын ажлын харилцан уялдаа холбоо хэр байна вэ. Хяналт шалгалт давхардах зүйл байдаг уу. Тэдний ажиллаж, амьдрах нөхцөл бололцоо хөдөө орон нутагт хэр байна вэ?
-Энэ тал дээр гаалийн байгууллагын үе үеийн удирдлага их анхаарч ирсэн. Дээшилж байгаа зүйл бий. Гашуун сухайтын боомтын цогцолбор өнгөрсөн онд ашиглалтад орсон. Одоо Ярантын боомтын цогцолборыг барьж байна. Ирэх долдугаар сард ашиглалтад өгнө. Нийтдээ нэг тэрбум гаруй төгрөгөөр босч байгаа. Ажлын уялдаа холбооны хувьд хилийн мэргэжлийн хяналтын алба, гаалийн байгууллагын хяналт шалгалт хийх дараалал, үйл ажиллагааны онцлог бүрийг иргэд, зорчигч үйлчлүүлэгчид бас тэр бүр сайн ялгаж салгаж ойлгодоггүй тал бий. Бидэнд ч ойлгуулалгүй ирсэн явдал бас бий. Уг нь улсын хилээр нэвтэрч байгаа бараанд эхлээд стандарт, чанар, эрүүл ахуй талаас нь хилийн мэргэжлийн хяналтын албаны улсын байцаагч нар шалгалт хийж үүний дараа гаалийн байгууллага мөн хяналт шалгалтаа хийсний эцэст улсын хилээр нэвтрүүлэхийг зөвшөөрдөг онцлог ялгаа бий. Өнөөдөр хилийн мэргэжлийн хяналтын улсын байцаагчдын орон тоо цөөн, зарим тохиолдолд тэдний ажилдаа хандах хандлага шаадлагын хэмжээнд хүрэхгүй явдал байдаг. Үүнийг гаальтай хутгаж гаалийн хяналт шалгалт удааширч, чирэгдэл гарч байна гэж ойлгодог явдал бий. 
Б.Болд
