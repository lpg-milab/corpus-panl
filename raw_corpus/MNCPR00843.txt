Хотын утааг багасгах гэвэл гэр хорооллыг багасгах хэрэгтэй

Өчигдөр төрийн ордонд "Байгаль орчны төв, орон нутгийн ажилтны зөвлөлгөөн" боллоо. Энд орон нутгийн болон төвийн байгаль хамгаалах газрын дарга нар оролцсон. Уг зөвлөгөөний талаар УИХ-ын Байгаль орчин, хүнс хөдөө аж ахуйн байнгын хорооны дарга А.Бакейтай ярилцав.
-Энэ зөвлөгөөний зорилго ач холбогдлын тухай ярина уу? -Өнөөдөр бид байгаль орчны талаар өнгөрсөн жил юу хийв.Цаашид ямар зорилт дэвшүүлж байгаа талаар ярилцаж байна. Байгаль орчинд тулгамдаж байгаа асуудал юу байна вэ гэдгийг бид хэлэлцэв. Хүмүүсийн хэлж ярьж байгаагаас харвал байгаль орчныг хамгаалах хууль хангалттай батлагдаж гарсан. Харин түүнийг биелүүлэх явдалд доголдол гарч байгаа гэцгээх юм. Байгаль орчны ажилтнуудын ярьж байгаагаас харвал "Байгаль орчны эсрэг гэмт хэрэг буурахгүй байна. Үүнийг ихэвчлэн урьдаас төлөвлөн санаатайгаар үйлддэг. Энд хариуцлага тооцох механизм муу байна. Захиргааны хариуцлагын хууль, эрүүгийн хуулиудын байгаль орчинтой холбоотой хариуцлагын заалт өнөөгийн нөхцөлд тохирохгүй байна. Энэ заалтуудыг чангатгах хэрэгтэй болжээ" гэсэн санал их гарлаа. Мөн байгаль хамгаалагч нарын нийгмийн асуудал орхигдож байгаа талаар хүмүүс ярьж байна. Байгаль орчныг хамгаалах хуульд нэмэлт, өөрчлөлт оруулахдаа үүнийг уул нь тусгаж өгсөн. Хамгаалалтын тусгай зэвсэгтэй байх. Нийгмийн талаар заалт оруулж өгөх зэргээр хуульд оруулсан. Гагцхүү үүнийг улсын төсөвт тусгаж өгөх л хэрэгтэй байгаа юм. Мөн гар аргаар ашигт малтмал олборлох талаар ажилтнуудаас маш их шүүмжлэл гарлаа. Одоогийн бидний мөрдөж байгаа Ашигт малтмалын тухай хууль хоцрогдсон гэдэг нь харагддаг. Энэ хууль гарахдаа гадаадын хөрөнгө оруулагчдыг татах, тэдний бизнесийн орчинг сайжруулах талаар л голлон анхаарсан байсан. Тэгээд байгаль орчныг хамгаалах талыг орхигдуулсан. Энэ хуулийг одоо өөрчлөх гэж байгаа. Байгаль хамгаалах талыг нь түлхүү оруулж өгнө. Лиценз олгохдоо голлож энэ технологи байгальд халтай эсэхийг, мөн эргэж нөхөн сэргээлт хийж болох эсэхийг харгалзан үзэж байж олгодог болно. Аливаа лиценз олгохдоо -хөндлөнгийн үнэлгээ гэж хийдэг. Үүнийг хэдхэн компани хийдэг. Ийм үйлчилгээ үзүүлдэг байгууллага цөөн учраас өрсөлдөөн байдаггүй юм байна. Тэд хөндлөнгийн үнэлгээг хариуцлагагүй хийдэг. Энэ салбарт өрсөлдөөн бий болгож хөндлөнгийн үнэлгээг үнэн зөв хийдэг болгоно. Энэ 2006 оныг байгаль хамгаалах салбарт нөхөн сэргээлтийн жил болгоно гэж зарлаж байгаа юм байна. Чухам ямар ажил хийгдэх юм бэ? Энэ онд бүх л орд газрыг ашиглаж байгаа компаниудыг тоолно. Нөхөн сэргээлт хийсэн компани хэд байна. Дутуу хийсэн нь хэд вэ. Огт хийдэггүй нь хэд вэ гэж бүрэн бүртгэл хийнэ. Тэгээд тодорхой ажил зохионо. Нөхөн сэргээлт огт хийхгүй байгаа компаниудын лиценцийг хураах хүртэл арга хэмжээ авна. Энэ онд хийгдэх гол ажлуудын нэг энэ юм. -Онцгой нэг газар луу чиглэгдсэн арга хэмжээ явуулах уу. Жишээлбэл нөгөө хэл ам татлаад байдаг "Онги гол" ч гэх шиг? -Энэ онцгой анхаарал татаж байгаа "Онги гол" "Заамар" мөн Өмнөговийн асуудал байна. Эдгээрт зориулж илүү хяналт шалгалт зохион байгуулна. -Энэ жил байнгын хорооноос байгаль орчныг хамгаалахад чухам ямар ажил хийхээр төлөвлөсөн бэ? -Ойн тухай хууль, Химийн хорт бодисоос хамгаалах тухай хууль, Тусгай хамгаалалтын тухай хуульд нэмэлт өөрчлөлт оруулна. Хууль байдаг ч түүнийг биелүүлэх ажил мөн хуулийн тухай мэдлэг ард олонд байхгүй байна. Хууль сурталчлах ажлыг ойрын үед зохион байгуулж байна. Дөрвөн бүсэд сургалт семинар зохион байгуулна. -Хөдөө нутагт хуурайшилт, хот орон газар утаа гэж нэг айхтар зовлонтой асуудал байгаль орчинд нүүрлээд байна. Эдгээрийг арилгах боломж бололцоо байна уу? -Хуурайшилт ган бол зөвхөн манай оронд нүүрлээд байгаа асуудал биш. Дэлхий даяар болж байгаа аюул юм. Үүнийг шууд зогсоож чадна гэж амлаж болохгүй л дээ. Гэвч дам утгаар тэмцэл явуулахаас өөр арга байхгүй. Нөгөө яригдаад байсан ногоон хэрэм гэх зэргээр. Улаанбаатар хотын утаа өнөөдөр байвал зохих хэмжээнээс даруй 11 дахин илүү байна гэсэн мэдээтэй байгаа. Олон улсын жишиг стандартаас шүү дээ. Үүнээс салах үнэхээр хэцүү. Гол нь гэр хорооллын утаа. Мөн хоцрогдсон технологитой энэ дулааны станцууд. Гэр хороолол сүүлийн үед улам нэмэгдэж байгаа. Энэ нь утаа нэмэгдэж байгаа л гэсэн үг. Гүйцэд шаталтын зуух, утаа багатай түлш гэх зэрэг арга хэмжээ авч байгаа ч хамгийн гол нь гэр хорооллыг цөөрүүлэх. Тэгээд цааш нь бүрмөсөн алга болгох нь утаагүй болгох гол арга юм. Хотын иргэдийг орон сууцаар хангах арга хэмжээг дорвитой авах хэрэгтэй. Нөгөө хэрэгжиж эхэлж байсан 40 мянган орон сууцны хөтөлбөрийг хэрэгжүүлэх зэрэг арга хэмжээг туйлбартай авч эхлэх хэрэгтэй байна. 
Ж.Сандагдорж 



