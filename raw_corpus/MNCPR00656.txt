Аль нь Чингис хааны жинхэнэ зураг вэ?

Чингис хааны их олон зураг байдаг. Мөнгөн дэвсгэрт, хивсэн дээрх зургаас гадна Чингис нэртэй бүтээгдэхүүн бүр өөр өөрийн дүр төрх бүхий Чингистэй.
Гэтэл үнэндээ дэлхий дахинд Монголынхоо нэрийг дуурсгасан их хаан маань ганц хувь билээ. Өөр хоорондоо ялгаатай энэ олон зургаас яг энэ нь хааны эх зураг гээд хэлчих хүн тун цөөн. Тэгвэл энэ бүтэн сайн өдөр "UB Palace"-д болох лекцэн дээр аль нь Чингис хааны эх зураг болохыг зарлана гэнэ. Лекцэнд ирсэн хүмүүс Чингис хааны тухай хамгийн үнэн бодитой цогц мэдээлэлтэй болоод гарах тухай зохион байгуулагч "Мөнх гэрээ" ТББ-ын тэргүүн Н.Энхбаатар ярилаа. 
-Чингис хааны эх зургийг зарлана гэлээ. Ер нь лекцийнхээ тухай товч танилцуулахгүй юу? -Манайхан Чингис хаан гэж ярих дуртай ч энэ тухай их өнгөц мэдлэгтэй байдаг. 2006 он Их Монгол улс байгуулагдсаны 800 жилийн ой тохиож буй түүхэн тэмдэглэлт он. Энэ ойдоо бид өнгөц мэдлэгтэй орж болохгүй гэсэн үүднээс лекцээ зохион байгуулж байгаа. Өнөөдөр манайд төдийгүй Хятад, Япон гээд олон оронд Чингис хааны янз янзын зураг байгаа. Үүнээс яг жинхэнэ зураг аль нь болохыг зарлана. Мөн их хааны дотоод мөн чанар буюу билиг сургаалийн тухай, бидэнд үлдээсэн материаллаг эд болон оюуны чадвар, генийн тухай ярих юм. Академич Ч.Далай лекцийг нээнэ. Лектор Д.Баяр, Д.Гарам-Очир, Э.Пүрэвжав, Н.Энхбаатар нар Чингис хааны тухай лекц унших бөгөөд гавьяат жүжигчин Д.Сосорбарам, Ц.Түвшинтөгс, морин хуурын чуулга оролцоно. Энэ үеэр Чингис хааны жинхэнэ зургийг томоор буулгаж үзүүлэх бөгөөд тасалбар авсан хүн бүрт гэртээ залах Чингис хааны зурагт зурагт хуудас өгөх юм. -Чингис хааны жинхэнэ эх зураг нь хаана байдаг юм бэ. Яг өөрийнх нь зураг гэдгийг яаж мэдэх вэ? -XIV зуунд Хоргусан гэдэг хүний зурсан зургийг жинхэнэ нь гэж байгаа юм. Яг энэ зураг хүртэл гадуур 4-5 янзаар зурагдсан байдаг. Үүний жинхэнэ зураг нь энэ хүн шүү гэдгийг үзүүлнэ. Эх зураг нь Тайваньд хадгалагддаг гэсэн. Академич Ч.Далай гуай очиж үзсэн байдаг юм. -Хивсэн дээрх Чингисийн зураг жинхэнэ эхээсээ өөр гэсэн үү? -Өөр. Ер нь манай Чингис нэртэй үндэсний брэнд бүтээгдэхүүнүүд дээр дандаа өөр өөр зураг байдаг. Зурган дээр ингэж маргаад байгаагийн учир нь Монголын Юань улсын соёл Хятадад үлдсэнтэй холбоотой юм. -Лекцээр Чингис хааны тухай дандаа шинэ мэдээлэл өгнө гэсэн үг үү? -Цоо шинэ зүйл ярина гэж ойлгож болохгүй. Лекц бол энгийн бодит, ойлгомжтой хэлбэрээр явагдана. Чингис хааны тухай их олон мэдээлэл байдаг. Харин тэдгээр нь хүмүүст ойлгомжгүй, хийсвэр маягаар хүрдэг. Бид үүнийг л энгийнээр хүргэе гэсэн юм. Тухайлбал, Чингис дэлхийн талыг эзэлсэн гэдэг ч яг хаана очиж байсныг мэдэх хүн цөөн. Тэгвэл байлдан дагуулсан улс гүрнийг нь одоогийн газрын зураг дээр заагаад өгнө. Монголын нууц товчоонд Гурван мэргэд, Тайчууд, Хэрэйд, Татаар аймаг гээд гардаг. Эдгээр нь одоогийн Монголын хаагуур нутаглаж байсныг ч бид лекцийн үеэрээ үзүүлнэ. Ирсэн хүмүүст хамгийн бодитой мэдээллийг цогцоор нь өгөх болно. 2006 онд гадныхан Монголыг их сонирхоно. Олон жуулчин ирнэ. Харин бид Чингис хааныг цэргийн жанжин, нэгдсэн улсыг байгуулсан, мянганы суут хүн гэдэг үгнээс өөр юмгүй тосвол ичмээр шүү дээ. Тийм болохоор залуус, ялангуяа орчуулагч, хөтөч нар ирвэл хэний ч өмнө нүүр улайхааргүй мэдлэгтэй болоод гарна. 
Д.Ариун
