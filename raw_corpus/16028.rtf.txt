№45 (16028)        
1985 оны гуравдугаар сарын 16.
АШИД МАНДАХ БАТ НАЙРАМДАЛ

Он цагийн уртад хатуужин бэхжиж, түүхийн хүнд сорилтуудаар шалгагдаж хувьсгалт тэмцэл, бүтээн босгох ариун хөдөлмөр дунд хоёр орны үнэнч хөвгүүдийн зүтгэл бүтээлээр бат гагнагдсан монгол зөвлөлтийн найрамдлын яруу алдарт баялаг уламжлалыг ЗХУКН-ын Төв Хорооны ерөнхий нарийн бичгийн дарга М. С. Горбачев, МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга Ж. Батмөнх нарын уулзалт улам баяжуулж, манай найрамдлын он тооллын гэгээн түүх шашдирт бас нэгэн гандашгүй шинэ хуудас нээлээ. 

Михаил Горбачев ЗХУКН-ын Төв Хорооны ерөнхий нарийн бичгийн даргаар сонгогдсоныхоо дараахан манай нам, төрийн тэргүүнтэй ийнхүү чин сэтгэлийн нөхөрсөг байдалд уулзаж хоёр орны хамтын ажиллагааг бэхжүүлэх талаар ярилцсан нь монголын ард түмэнд туйлын өндөр сэтгэгдэл, хэмжээлшгүй баяр бахдал төрүүллээ. ЗСБНХУ, БНМАУ-ын уламжлалт найрамдлыг улам бэхжүүлэн, бүх талын хамтын ажиллагааг гүнзгийрүүлэхэд чиглэсэн ЗХУКН, МАХН-ын зарчмын чиг шугам хувиршгүйг бас дахин ил тод нотолсноороо нөхөр М. С. Горбачев, Ж. Батмөнх нарын энэ уулзалт онцгой ач холбогдолтой боллоо. Өнгөрсөн оны аравдугаар сард Москвад дээд хэмжээнд хийсэн зөвлөлт, монголын хэлэлцээн дээр хэлэлцэж тохирсон зүйлийг тууштай хэрэгжүүлэх нь зарчмын чухал ач холбогдолтой гэдгийг уулзалтын үеэр тэмдэглэсэн нь манай орны хөдөлмөрчдийн хувьсгалт том ололт болсон монгол зөвлөлтийн найрамдлыг тал бүрээр бэхжүүлэх хэтийн сайхан төлөвийг гэрэлтүүлж монголын коммунистууд, нийт хөдөлмөрчдийн зүй ёсны халуун талархлыг хүлээж байна. 

Түүнчлэн ЗХУКН-ын Төв Хорооны Улс төрийн Товчооны гишүүн, ЗСБНХУ-ын Сайд нарын Зөвлөлийн дарга Н. А. Тихонов МАХН-ын Төв Хорооны Улс төрийн Товчооны гишүүн, БНМАУ-ын Сайд нарын Зөвлөлийн дарга Д. Содномтой Кремльд уулзаж ЗСБНХУ, БНМАУ-ын ах дүүгийн харилцаа амжилттай хөгжиж байгааг сэтгэл ханамжтай тэмдэглээд зөвлөлт, монголын уламжлалт найрамдал нягт хамтын ажиллагааг бэхжүүлэхийн тулд цаашид ч бололцоотой бүхнийг хийнэ гэж шийдвэр төгс мэдэгдлээ. Эдгээр уулзалт нь << Манай хамгийн дотнын хамтран зүтгэгч холбоотон аугаа их социалист хамтын нөхөрлөлийн орнуудтай тогтоосон ах дүүгийн найрамдлаа нандигнан хамгаалж, тал бүрээр бэхжүүлэхийг нам, төр эн тэргүүнээ эрхэмлэдэг билээ. Бид социалист бүх улстай харилцан ажиллагаагаа өргөжүүлэх, дэлхийн үйл хэрэгт социализмын үүрэг, нөлөөг дээшлүүлэхийн тулд өөрөөсөө шалтгаалах бүхнийг хийх болно >> гэсэн нөхөр М. С. Горбачевын үгийн гүн утга санааны тодорхой биелэл, хөдөлбөргүй нотолгоо болсныг тэмдэглэх хэрэгтэй. 

Нөхөр М. С. Горбачев бол монгол зөвлөлтийн ард түмний ленинч найрамдлын ариун дээд уламжлалыг гүнээ хүндэтгэж, бэхжүүлэн хөгжүүлэхийг эрхэмлэдэг тууштай интернационалч хүн бөгөөд манай ард түмний анд сайн нөхөр гэдгийг монголын хөдөлмөрчид сайн мэддэг билээ. МАХН-ын XVIII их хуралд ЗХУКН-ын төлөөлөгчдийг тэргүүлж оролцохдоо их хурлын индрээс сэтгэл догдолж, урам зориг сэргээх утга төгөлдөр үг хэлж, хурлын дараа манай хөдөө орон нутгаар явж малчин, ажилчин, сэхээтний амьдрал ахуйтай дотно нөхрийн ёсоор танилцсан халуун сэтгэлийн тэр уулзалтуудыг хэн ч мартаагүй байна. Манай намын их хуралд үг хэлэхдээ нөхөр М. С. Горбачев: << Монгол улс үнэхээр хэдэн зуун жилийг алгасч, нийгэм, эдийн засаг, соёлынхоо хөгжилд ихээхэн амжилт олжээ. 

Энэ нь бас зөвлөлт, монголын хамтын ажиллагаа үүсэн тогтож, тал бүрээр хөгжсөн үе байсныг бид бахархан тэмдэглэж байна. Манай хоёр ард түмэн бие биеийнхээ ажил үйлсийг жинхэнэ ах дүүгийн ёсоор чухалчлан сонирхож байдаг. 

<<. . . Та нарын үнэнч анд нөхөд болсон манай орны коммунистууд нийт хөдөлмөрчид зөвлөлт монголын найрамдлыг бэхжүүлэн, цаашид хөгжүүлэх зориг шийдвэр төгс байна >> гэж тэмдэглэсэн билээ. 

Аугаа их зөвлөлтийн олон үндэстний ард түмэнтэй тогтоосон манай найрамдал бол бүх ялалт амлалтын маань найдвартай баталгаа, монгол нутагт шинэ нийгэм цогцлон байгуулах түүхэн их үйлсийн хүчирхэг хурдасгуур, шинэ монголын үндэсний бахархал гэж МАХН, монголын ард түмэн үздэг билээ. Бид ингэж ярихдаа манай орон эрх чөлөө, тусгаар тогтнолоо байлдан олж шинэ амьдралаа байгуулах бүх үеийн туршид хувиршгүй үнэнч сэтгэлээр үнэлж баршгүй их тусалсан, тусалсаар байгаа зөвлөлтийн олон үеийн хүмүүсийн ач гавьяаг зүй ёсоор бахархан тэмдэглэдэг юм. Манай найрамдлын ачаар Монгол оронд урьд өмнө байгаагүй үйлдвэр,  уурхай, цахилгаан станц, байшин үйлдвэрлэх комбинат, барилгын материалын үйлдвэр, өндөр хүчдэлийн болон радио релейн шугам, атрын олон сангийн аж ахуй, эмнэлэг, сургууль, цэцэрлэг, орон сууцны иж бүрэн хорооллуудаас эхлээд газрын зураг дээр саяхан тэмдэглэгдээд байгаа Дархан, Эрдэнэт, Багануур зэрэг үйлдвэрийн залуу хотууд, мөдхөн бүрэн хүчээр ашиглалтад орох Хөтөл, Бор-Өндөрийн цогцолборууд шинэ амьдралын сэтгэл татам дүр зураг, эх орны цаашдын ирмүүн хөгжлийн бэлэг тэмдэг болон сүндэрлэж байгааг хэн бүхэн сэтгэлдээ гүнээ үнэлэн бодож аугаа их найрамдлаараа бахархаж байдаг. 

Нөхөр Ж. Батмөнх << Бид ЗХУКН, зөвлөлтийн ард түмэнд онцгой элгэн халуун, ойр дотно, гүн итгэлийн харилцаатай байдаг юм >> гэж цохож хэлсний бодит агуулга ийнхүү амьдралын тодорхой жишээгээр нотлогдож байдаг юм. 

Монгол, зөвлөлтийн ард түмний ах дүүгийн найрамдал өнөөдөр улам бат хүчирхэг, хоёр орны нягт хамтын ажиллагаа хэзээ хэзээнээс илүү өргөн цар хүрээтэй болж, манай хоёр намаас ард түмнүүдийнхээ ленинч найрамдлыг тал бүрээр хөгжүүлэхээр явуулж байгаа хувиршгүй тууштай бодлогын ёсоор хэзээ ч гандан бууршгүйгээр мандан бадарч байх болно. 

Монгол зөвлөлтийн ах дүүгийн ган бат найрамдал мандтугай! 

