№170(16447)          
1986 оны долдугаар сарын 17.
Ахуйн үйлчилгээ хүний  төлөө ажил үйлс

БНМАУ-ын Ардын Их Хурлын 11 дэх удаагийн сонгуулийн анхдугаар чуулганаар хүн амын ахуйн үйлчилгээг цаашид сайжруулах тухай хэлэлцээд уг асуудлаар зарчмын ач холбогдолтой тогтоол гаргасан нь манай нам, төрийн нийгмийн бодлого, анхаарал халамж ямагт хөдөлмөрийн хүний сайн сайхны төлөө байдгийн яруу тод илрэл боллоо, 

Хун амын бүх төрлийн үйлчилгээ түүний дотор ахуйн үйлчилгээг сайжруулах асуудлыг Ардын Их Хурлын чуулганаар хэлэлцсэн нь салбарын ажилтан, ажилчдын төдийгүй нийт хөдөлмөрчний улс төр, хөдөлмөрийн идэвхийг өрнүүлж, социалист алс төрөх ёсыг хэвшүүлэн, шинэ хүнийг төлөвшүүлэх намын программын зорилтыг хэрэгжүүлэх үйлсэд ихээхэн түлхэц өглөө. Ардын Их Хурлын чуулганыг угтаж ахуйн үйлчилгээний салбарынхан үйлдвэрлэл, үйлчилгээний нэр төрлийг олшруулах, бүтээгдэхүүн, үйлчилгээний чанарыг сайжруулан, соёлч шуурхай үйлчлэхийн төлөө өндөр бүтээлийн зургаан сарын аяныг орон даяар зохиов. Хөдөлмөрчдийн ахуйн үйлчилгээг соёлч, шуурхай болгон материаллаг баазыг нь бэхжүүлэх талаар бүх шатны ардын хурал, гүйцэтгэх захиргаад урьд урьдаас илүү анхаарч туршлага хуримтлуулсны дээр ардын хяналтын байгууллагууд хот, хөдөөгийн ахуйн үйлчилгээний байгууллагуудын ажилд нааштай ахиц өөрчлөлт гаргах чиглэлээр идэвхжив. 

Үйлчилгээг хөдөөгийн хөдөлмөрчдөд хүргэх, нэр төрлийг нь олшруулах, хамрах хүрээг нь тэлж, хүртээмжийг сайжруулахад чиглүүлэн Баян-Өлгий, Говь-Алтай, Завхан, Ховд аймгийн намын хороо, АДХ-ын гүйцэтгэх захиргаанаас зохиосон ажил зохих үр дүнд хүрчээ. Жишээлбэл, Баян-Өлгий аймгийн нийт сумын 80 хувь нь ахуйн үйлчилгээний төвтэй болж бүх суманд захиалга хүлээн авагч, олгогч ажиллаж байна. Үүний дүнд жилд нэг хүнд ногдох ахуйн үйлчилгээний хэмжээ тус аймагт салбарын дунджаас 35 хувиар илүү болжээ. 

Хөдөлмөрчдийн ахуйн үйлчилгээний материаллаг баазыг бэхжүүлэх, соёлч шуурхай байдлыг нь сайжруулах талаар улс, хоршоолол, олон нийтийн байгууллага, ахуйн үйлчилгээний салбарын хамт олон ажлын зарим ахиц гаргасан боловч энэ салбарын нэгэнт бий болсон материаллаг бааз, потенциалын ашиглалт, үйлчилгээний соёлч, шуурхай байдал одоогийн шаардлагын хэмжээнд хүрэхгүй, арилгавал зохих дутагдал багагүй байгааг Ардын Их Хурлын чуулган цохон тэмдэглэлээ. Хүний төлөө тавих анхаарал халамжийг манай ажлын гол чиглэл болгох тухай МАХН-ын XIX их хурлын зарчмын заалтыг иш үндэс болгон хүн амын бүх төрлийн үйлчилгээ, түүний дотор ахуйн үйлчилгээний хүртээмж, чанар, соёлч, шуурхай байдлыг цуцалтгүй сайжруулахад байнга санаа тавьж, өөрсдөөсөө шалтгаалах бүхнийг хийж гүйцэтгэх явдлыг улс, хоршоолол, олон нийтийн бүх байгууллагын нийтлэг чухал үүрэг зорилт болгон дэвшүүлэв. 

Тэргүүний техник, технологи, арга барил, туршлага нэвтрүүлэх замаар захиалга гүйцэтгэх хугацааг богиносгох, хими цэвэрлэгээ, угаалга, оёдол, гутлын захиалга, засвар, гэрэл зургийн үйлчилгээнд яаралтай хугацаанд гүйцэтгэх захиалгын хэмжээг нэмэгдүүлэх, хөргөгч, телевизор, гэрийн модон тавилга мэтийн овор ихтэй эд юмсыг хөдөлмөрчдийн дуудлагаар гэрт нь засварлах зэрэг үйлчилгээний дэвшилт хэлбэрийг өргөн нэвтрүүлэх нь нийтийн аж ахуй, үйлчилгээний салбарын хамт олны нийтлэг тодорхой зорилт мөнийг Ардын Их Хурал заалаа. Хөдөөгийн хөдөлмөрчдөд ахуйн үйлчилгээг ойртуулах засварыг баталгаажуулах, үйлчилгээний соёлч шуурхай байдал, нэр төрлөөр ах дүү социалист орнуудын түвшинд хүрэх хойшлуулшгүй шаардлага тулгарч байна. 

Ахуйн үйлчилгээний байгууллагын өмнө нам, төрөөс дэвшүүлсэн эдгээр зорилтыг бүтээлчээр хангах өндөр хариуцлагатай үүргийн гол нь юуны урьд тус салбарын техник, эдийн засгийн бодлогыг шинжлэх ухааны үндэстэй боловсруулж хэрэгжүүлэхээс эхлэх ёстой. Хөдөлмөрчдийн өнөөдөр шүүмжилж байгаа дутагдлууд тухайлбал, албан газрын захиалгатай зүйлийг бөөнөөр үйлдвэрлэдэг, эсвэл үнэ өртөг өндөр, хийхэд хялбар бүтээгдэхүүн олноор хийж төлөвлөгөөг үнийн дүнгээр биелүүлдэг, хөдөлмөрчдийн захиалгыг нэмэгдүүлэх, засварын ажлыг өргөжүүлэх талаар муу анхаардаг, үйлчилгээний чанар, соёлч, хөнгөн шуурхай байдал, хүртээмж хангалтгүй байгаа зэрэг дутагдлыг арилгах. хөдөлмөрчдийн их эрэлт хэрэгцээтэй үйлчилгээг өргөжүүлэх, тийм бүтээгдэхүүн хийх сонирхол төрүүлэхүйц эдийн засгийн хөшүүрэг бий болгоход нийтийн аж ахуй, үйлчилгээний Яам, түүний намын байгууллага ажлаа чиглүүлбэл тодорхой үр дүн гарч, амжилт тогтворжино. 

Хөдөлмөрчдийн соёл ахуйн техник хэрэгсэл өргөн нэвтэрч, шинэ хэрэгцээ шаардах болсны дээр хуучин уламжлалт хэрэгцээнд чанарын өөр шаардлага тавигдаж байгааг зайлшгүй харгалзан ЗХУын туршлагаар нэгдэл, сангийн аж ахуй, үйлдвэр, аж ахуйн газрууд хүч хөрөнгөөрөө ахуйн үйлчилгээний цэг, салбар байгуулах, хэрэгцээт тоног төхөөрөмж, ажиллах мэргэжлийн хүмүүсийг ахуйн үйлчилгээний байгууллагууд хариуцан гаргаж ажиллуулж байгаа эхлэлийг дэмжин дэлгэрүүлэх хэрэгтэй. 

Хурал чуулган өнгөрсний дараа санаа амарч тайвшран ажлыг урсгалд нь орхидог зуршил, хуучирсан арга барилаас ахуйн үйлчилгээний газар, хамт олон, төв, орон нутгийн ардын хурлын байгууллагууд шийдвэртэй салж, ахуйн үйлчилгээг цаашид сайжруулахын тулд урьд урьдаас илүү шургуу, дайчин ажиллах нь хөдөлмөрчдийн ахуйн үйлчилгээг чанарын шинэ шатанд гаргахын баталгаа мөн. 

