Солонгос хэлний шалгалтын хураамжийг бууруулахаар судалж байна гэв

Монголд хөдөлмөр эрхлэлтийн хөлс харьцангуй бага байгаа нь иргэдийг гадны оронд ажиллаж амьдрахад хүргэж байна. Ялангуяа БНСУ-д өндөр цалинтай ажил хийхээр ах дүү, үр хүүхдээ орхин явагсдын тоо жилээс жилд нэмэгдсээр.
Солонгост хөдөлмөр эрхлэх хүмүүсийг анх 2004 онд гэрээгээр гаргах болжээ. Тухайн үед тус улсад албан ёсоор ажиллах эрхтэй монгол иргэдийн тоо 500 байсан бол өдгөө 2007 оны байдлаар энэ нь арван хоёр мянга болтлоо өссөн байна. Мөн дээрх хүмүүсийн гадаад хэлний мэдлэгийн түвшинг тогтоох зорилгоор солонгос хэлний шалгалт авдаг. Энэ шалгалт будлиан хэл ам дагуулдаг. Харин 2008 онд авах солонгос хэлний шалгалтыг БНСУ-ын Аж үйлдвэр хүний нөөцийн хэрэг эрхлэх газрын Монгол дахь суурин төлөөлөгчийн газар хариуцахаар болжээ. Энэ талаар тус газрын суурин төлөөлөгч Ли Кю Сук мэдээлэл хийсэн юм. -Урьд жилүүдэд явуулсан солонгос хэлний шалгалт шударга бус, эмх замбараагүй болсон гэх шүүмжлэлд өртөж байсан. Энэ удаа та бүхэн ямар аргаар зохион байгуулахаар төлөвлөж байна? -Энэ шалгалтыг өмнө нь KLPT, даяаршлын нийгэмлэг зэрэг байгууллага хариуцан явуулдаг байсан. Бид шалгалтыг аль болох зөрчилгүй, ямар нэгэн гомдол чирэгдэлгүйгээр явуулахыг зорьж байгаа. Тиймээс шалгалтын журамд ч нэлээд өөрчлөлт оруулсан. Тухайлбал, ноднин тухайн хүн шалгалтаас нийт онооны 60 хувийг авсан тохиолдолд тэнцэж байлаа. Өнөө жил шалгалтад тэнцэгсдийн тоо хязгаартай. Өөрөөр хэлбэл шалгалтад тэнцсэн хүмүүсийг онооны дарааллаар жагсааж тогтоосон тоондоо багтаан тэнцэгсдийн нэрсийг гаргана. Хамгийн бага нь 40 оноо авсан хүн тэнцэх боломжтой. Гэхдээ өндөр оноотой хүн олон байвал авах ёстой онооны доод хязгаарыг 50 хувь ч болгох магадлалтай. -Шалгалтын тов гарсан уу? -Шалгалтын тов энэ сарын сүүлээр тодорхой болно. Гэхдээ одоогийн байдлаар эхний хагас жилийн шалгалтыг зургадугаар сард авахаар төлөвлөж байна. Харин сүүлийн хагас жилийн шалгалтыг аравдугаар сард явуулж магадгүй. Үүнийг баттай тогтоогоогүй юм. Ер нь энэ шалгалтын хугацааг тогтмол болгохоор зорьж байгаа. -Солонгос хэлний шалгалтын хураамжийн үнэд өөрчлөлт орсон уу? -Өнгөрсөн жил энэ хураамжийн үнэ 30 ам.доллар байсан. Харин бид үүнийг 15 ам.доллар болгон бууруулах боломжтой эсэхийг судалж байна. -Хэлний шалгалтын бүртгэл нэлээд хүндрэлтэй байдаг. Үүнийг хэрхэн зохицуулж байгаа вэ? -Шалгалтад хүмүүсийг өргөн хүрээнд хамруулах зорилгоор бүртгэлийг төрөл бүрийн аргаар явуулна. Шалгалтын тов гарчихвал бид хөдөө орон нутгаар явж иргэдийг бүртгэх ажлыг зохион байгуулна. Мөн интернэт болон захидлаар бүртгэх боломжтой. Бүртгүүлэхэд юу шаардлагатай болохыг тухайн үед нь дэлгэрэнгүй мэдээлнэ. -Зөвхөн Гадаадад ажиллах хүч илгээх төвд бүртгүүлсэн хүмүүс хэлний шалгалтад орох шаардлагатай юу? -Үгүй. Энэ жилээс эхлэн хэлний шалгалтад орж тэнцсэн хүмүүс биржид бүртгүүлэхээр болж байгаа.Тиймээс солонгос хэлний мэдлэгээ л сайжруулах шаардлагатай. -Ноднин зун Солонгос явахаар бүртгүүлэх гэж цэнгэлдэх хүрээлэнгийн гадна монголчууд олон өдрөөр жагссан. Тэр хүмүүсийн хичнээн нь Солонгос руу албан ёсоор гараад байгаа вэ? -Тэр үед дөрвөн мянга гаруй хүн бүртгэснээс 2200 нь одоо Солонгост ажиллаж байна. Үлдсэн хоёр мянга нь энэ ондоо багтаад гарчих байх. Ер нь Гадаадад ажиллах хүч илгээх төвд найман мянга гаруй хүн бүртгэлтэй байгаа. -БНСУ руу гэрээгээр ажиллахаар явахад хувь хүнээс нийт хичнээн төгрөг шаардлагатай вэ? -Хэлний шалгалтын хураамжтайгаа нийлээд 870 ам.доллартай байхад манай оронд очиж ажиллах боломжийг олгож байгаа. Үүнийг бид харьцангуй бага мөнгө гэж бодож байна. Өмнө нь 1100 ам.доллар байсан нь ийм болсон юм. -БНСУ руу эмэгтэйчүүдийг хөдөлмөр эрхлүүлэхээр гаргахгүй байгаа гэсэн. Энэ шийдвэр хэвээрээ юу. Яагаад эмэгтэйчүүдийг ажиллуулахгүй гээд байгаа вэ? -Солонгос улсаас ажиллах хүч авах захиалга өгч байгаа байгууллага нь эмэгтэйчүүд авахгүй гээд байгаа учир тэднийг шахах эрх бидэнд байхгүй. Гэхдээ эмэгтэй хүнийг огт ажиллуулахгүй байгаа юм биш. Өнөөдөр манайх руу явж буй 100 хүний 2-3 нь эмэгтэй байдаг. Ер нь энэ асуудал монголчуудын ихэнх нь мал аж ахуй гэх мэтчилэн хүнд үйлдвэрлэлд ажилладагтай холбоотой байх л даа. Солонгост ажиллаж байгаа монголчуудыг архи уудаг гэж үйлдвэрийн эзэд нэлээд ам муутай гэх яриа гардаг байсан. -Энэ хандлага сүүлийн үед эрс өөрчлөгдсөн байна лээ. Ялангуяа эрчүүд нь архи их хэрэглэж, ажлаа таслах зэрэг зөрчил гаргах нь элбэг. Тиймээс ч гэрээт ажлаасаа халагдаж, хууль бусаар амьдрах нь олонтаа. Энэ нь Монголоос ажиллах хүч авах сонирхлыг бууруулаад байсан гэхэд болно. Гэхдээ одоо ийм асуудал бараг гарахгүй болсон учраас ажиллах хүчний захиалга эрс өсөөд байна. -Танай улсад хууль бусаар ажиллаж байгаа монгол иргэдийн тоо хэд байгаа вэ. Тэднийг албадан хөөх нь элбэг гэсэн? -Одоо хууль бусаар ажиллаж байгаа 18 мянган монгол хүн бий гэсэн албан ёсны тоо байгаа. Тэдэнд нутаг руугаа албадуулалгүйгээр өөрсдөө буцах боломжийг тодорхой хугацаатайгаар олгодог. Харин манай шинэ Ерөнхийлөгч энэ талаар ямар шийдвэр гаргах нь тодорхойгүй. -2007 онд болсон солонгос хэлний шалгалтанд орсон иргэдийн бүртгэлийн хураамжаас Солонгосын тал татвар төлөөгүй гэсэн яриа гарч байсан? -Манай улсад ажиллах хүч илгээдэг 15 улс бий. Тэднээс татварын мөнгө шаардсан нь ганцхан Монгол Улс. Тэгээд ч манай хоёр улсын Засгийн газрын хооронд байгуулсан гэрээнд татварын талаар тусгаагүй. Энэ нь Солонгос улс Монгол Улсаас иргэдээ ажиллуулахаар гаргаж байгаа тул татвараа төл гэсэнтэй адил шүү дээ. -Монголчууд Солонгос руу ажиллахаар явахдаа эрүүл мэндийн шинжилгээ өгдөг. Харин Солонгост очсоныхоо дараа дахин шинжилгээнд ороод буцах тохиолдол гардаг гэсэн. Яагаад ингэж буцаадаг юм бэ? -Энд нутагтаа эрүүл мэндийн шинжилгээнд ороод эрүүл гарсан ч Солонгосын эмнэлэгт очоод бэлгийн замын халдварт өвчин, ходоодны өвчтэй болох нь илэрч нутаг буцаагдах тохиолдол олон гардаг. Танай улсын Засгийн газар иргэдийнхээ эрүүл мэндэд тун муу анхаарч байна. Ялангуяа архи, утаанаас болж Монголын иргэдийн эрүүл мэнд хохирч байгаа нь харамсалтай. -Эрүүл мэндийн шаардлага хангахгүйгээс буцсан хүмүүс мөнгөө төлчихсөн байгаа шүү дээ. Тэд биеэ эмчлүүлээд дахин мөнгө төлөлгүйгээр буцаж явах боломжтой юу? -Үгүй. Биеэ эмчлүүлснийхээ дараа дахиад эхнээс нь бүртгүүлж, мөнгөө урьдын адил төлнө. 
Я.Мөнгөнцэцэг
