Сайд Б.Эрдэнэбат машинаараа хүн дайрчээ

УИХ-ын гишүүн, Засгийн газрын гишүүн, Түлш, эрчим хүчний сайд Б.Эрдэнэбат өнгөрсөн өдрүүдэд сайдын сэнтийгээсээ огцрох, эс огцрох гээд сэтгэл санааны хямралтай байсан юм болов уу.
Өнгөрсөн пүрэв гаригийн орой тодруулбал, 01 цагийн орчимд сайд Б.Эрдэнэбат машинаараа хүн дайрч онц хүндээр гэмтээсэн хэрэг гарлаа. Энэ өдөр сайдын хувьд хүндхэн өдөр байсан байх. Түүнийг Эдийн засгийн Байнгын хороогоор хэлэлцээд огцруулах шийдвэрт хүрсэн байсан юм. Энэ осол Энхтайвны  гүүрний орчимд болжээ. Гэмтэл согог сэргээн засах клиникийн эмнэлэгт сайд Б.Эрдэнэбат өөрөө дайрсан хүнээ хүргэж өгсөн гэх бөгөөд тухайн үед эмнэлгийнхэн сайдыг жолоочгүй явж байсанд нь гайхсан гэнэ. Хүн дайрсан машин нь УБЗ гэсэн Засгийн газрын 05-46 дугаарын Ланд-80. Сайд "Би дайрчихсан юм аа" гэж өөрөө хэлж байсныг сонссон эмнэлгийн ажилтнууд цөөнгүй байгаа аж. Хохирогч залуу Дархан-Уул аймгийн харьяат, 28 настай Д.Баярбат. Тэрбээр Сэхээн амьдруулах тасагт ухаангүй хүргэгдээд палат руу өнгөрсөн хагас сайн өдөр шилжжээ. Хөл нь гурван ч газраа хугарсан, тархиндаа гэмтэлтэй, ууц нуруундаа бас гэмтэлтэй байгаа гэдгийг ар гэрийнхнээс нь сонсов. Өвчтөний хөлийг дээш сойсон, их л ядруу царайтай, толгойндоо боолттой, нүүр нь халцарсан харагдсан. Түүний биеийн байдлыг нь асуухад сулхан шивнэж байсан юм. Ингээд Д.Баярбатын сахиур болох ээжтэй нь цөөн хором ярилцахад "Дархан-Уул аймгаас хүүгээ осолд орсныг дуулаад өчигдөр ирлээ. Хаана, ямар осолд орсныг хэлж мэдэхгүй нь. Одоо цагдаагийн байгууллага шалгаж байгаа" гэв.Сайд Б.Эрдэнэбат хүүг чинь эргэж ирж байгаа юу гэхэд "Ирсэн. Тархины бичлэг хийлгүүлсэн. Эмчилгээнд бүхий л талаар тусалж байгаа" гэж хариулсан. Тэр эмэгтэй хүндээр гэмтсэн хүүдээ их л санаа зовниж байгаагаа хэлэхийн сацуу хэвлэлийнхэнд хамаагүй юм ярьчих болов уу гэж ихэд сэрэмжилж байсан. Хотод барилгын компанид ажиллаж байсан хүү нь гэнэт осолд орсныг дуулаад энэ эх гүн цочролд орсон нь илэрхий байв. Д.Баярбат гэр бүл зохиож хараахан амжаагүй бөгөөд найз бүсгүй нь түүнийг эргэж тойрч байгаа гэнэ лээ. Өнгөрсөн хагас сайн өдөр өнөө дайрсан машин болох УБЗ 05-46 Ланд Круйзер-80 эмнэлгийн гадаа ирсэн. Сайд Б.Эрдэнэбат өвчтөний эмчтэй уулзаж байгаа гэдэг мэдээлэл дуулдсан. Өнөө Ланд Круйзер машинд Тоёото Марино УБН 56-67 дугаарын машинаар эмнэлгийн гадаа ирсэн эрэгтэй, эмэгтэй хоёр хүн шилжин суугаад яваад өгсөн. Магадгүй сайд Б.Эрдэнэбат эмнэлгээс буцахдаа унаж ирсэн машинаа сольж явсан байж болзошгүй юм. Осол болдог өдөр сайд Б.Эрдэнэбат, УИХ-ын гишүүн Б.Цэрэнбалжиртай хамт явсан байгаа юм. Хэдийгээр сайд тухайн үед өөрөө дайрсан гэдгээ хүлээн зөвшөөрч байсан гэх ч ослын талаархи эмнэлгийн хүлээн авагчийн мэдээлэлд жолооч Б.Цэрэнбалжир гэсэн нэрийг тэмдэглүүлсэн байна лээ. 
Б.Долзодмаа

