Эрийн ёсоор тангараг өргөсөн "арван цагаан"

Ардын армийн ансамблийн эрэгтэй найрал дуучдын алдарт "жаран хар"-ыг чимдэг "арван цагаан"-ыг олон түмэн анддаггүй. Арван цагаан хэмээх нь тэдний шүтэн бишрэгчдийн хайрласан алдар юм. Д.Баянмөнх ахлагчтай анхны аравт Монгол Улсын гавьяат жүжигчин Л.Цэрэнпил, Д.Тунгалаг, Н.Отгон, Ч.Туул, Бүтэд, соёлын тэргүүний ажилтан Ариунаа, Сонинхүү, Цэцгээ нар багтдаг. Арван цагааны залгамж үеэс Ардын жүжигчин Х.Уртнасан, Ч.Мөнхшүр, гавьяат жүжигчин Ж.Одмаа, Ц.Чулуунцэцэг гээд алдартнуудын цуваа цааш хөвөрч өгнө дөө. 
"Сайн байна уу, ээж ээ Саравчлан хүлээж сууна уу" хэмээн цангинуулдаг Отгон гавьяатыг "Адуучин аавын хүү билээ Агтны тоосонд төрсөн билээ" гэж "Бүүвэйн дуу"-гаа аялахад нулимс унагахгүй байж чаддаггүйгээ ээж минь одоо ч нуудаггүй. 1957 онд ЗХУ-ын маршал Ворошиловыг Монголд айлчлахад гавьяат жүжигчин Б.Төмөрийн намируулсан "Цэнхэр дурдан алчуур", "Амрагийн дуу" болон эжий, охин хоёр гавьяат Л.Цэрэнпил, Ч.Туул нарт өвлөгдөн он онд гандан буурахгүйгээр дэлгэрэхийн хувийг нэгэнт олжээ. Урьхан хаврын намуун шөнөөр усны шувуудын дуунд уярах "Хаврын шөнийн бодол"-ыг Тунгалаг гавьяат шиг амилуулсан нь хаа. "Санаж явах эжий" гэхэд Ж.Одмаа төсөөлөгдөж, Японы гунигт охины тухай "Цаасан шувуу" уянгын тэнгэрт нисэхэд Монголын эстрадын дууны анхдагч Д.Баянмөнхийн хоолой тодормуу. Цэрэг эрстэй мөр зэрэгцэн алба хаасан үе үеийн "арван цагаан"-ууд бямба гаригт болох "Аялгуу мөнхөлсөн цэрэг бүсгүйчүүл" анхны бие даасан тоглолтдоо бэлтгээд завгүй байх үеэр очлоо. Амьдрал тэмцэл, алдар хүндлэлийн гэгээн харгуйд хөтөлсөн төрөлх байгууллага Цэргийн дуу, бүжгийн эрдмийн чуулгынхаа 75 жилийн ойд тэд уран бүтээлээрээ ийн бэлэг барихаар сэтгэл шулууджээ. Цагийн аясаар эмгэрч буурайсан ч урлагийн гайхамшигт увидсаар цэл залуухан мэт жавхалзах анхны арван цагаан ч ирчихсэн, хоолойгоо цээлшүүлж, хөгжимтэйгөө нийлсэн шигээ жавхалзаж байна. Орчлон хорвоогийн уяхан туяхан бүхнийг өвлөж төрсөн бүсгүй заяатнууд гэхэд армийн ансамблийн эмэгтэйчүүд эрчүүдээс эрхий хуруу дутуу явсан нь үгүй. Жагсаалын үзлэг, бэлтгэл сургуулилт, баярын парад тэр бүгдэд "эрийн ёсоор тангаргаа давтаж" гэрийн бараа цөөхөн харж явжээ, тэдний залуу нас. Улсаа төлөөлж аялан тоглолтоор тэртээх 1970 онд Москва хотыг зорьсноос хойш гадаадад тоглох нь "явлаа, ирлээ" гэсэн хоёрхон үгээр хэмжигдэх болсон байна. Галт тэргээр зорчиж явахад нь ч өрөөнд нь орж ариун цэврийн үзлэгт хамруулах, жижүүр невальд зогсоох энүүхэнд төдийгүй эгэл жирийн эмэгтэй хүний эдлэх хэрэглэх ч тэдэнд хориотойгоос хориотой зүйл байж. Хунгийн даль шиг уяхан танхил мөрөндөө даравчтай суран бүс зүүхгүй бол захын тушаалтанд ад үзэгдэж, том ээмэг зүүвэл маягтай хэмээн загнуулж, анхил цагаахан хус шиг үзэсгэлэнт хонгор шилбээ гайхуулах ч эрхгүй дотоод үйлдвэрийн арьсан гутлаа эрчүүдийн адил гялалзтал тослон гоёхоос өөр гангалж гоодохын аргагүй явжээ, тэд. Гоёлын туфль өмсөхийг хориглодог болохоор шевромон гутлынхаа түрийг жавхайтал оёж өмсдөг байж. Москвад тоглож ирээд МХЗЭ-ийн "Тэргүүний залуу" алтан медалийг чуулгаараа авсны дараа Зүүнбаянгийн дивизэд томилолтоор очиж тоглолт хийжээ. Ядаж байхад, цагаан хоолой, дуу цацруулагч хомсын улмаас хоолойдоо л найдахаас аргагүй үе арван цагаанд олонтаа тохиосон гэдэг. Зуны төөнөм халуунд говийн нарны хайр найргүй шарахыг хэлэх үү, дөчин хэдэн хэмийн халуунд төрийн армийн нэрийг өргөхийг чармайхыг хэлэх үү, 16 номер завсаргүй дуулсны дараа жагсаалдаа зогсч байсан бүсгүйчүүдээс тав зургаа нь газар дээрээ ухаан алдаж унасан ч тохиолдол бий. Тэр бүхэнд арван цагаахан бүсгүй шантарч гутран, шандуурч гундсан нь үгүй. Тэр үед ансамблийн эмэгтэй дуучдын нормонд сард 18 метр цагаан даавуу өгнө. Параданд алхахад цагаан бээлий зайлшгүй хэрэгтэй байдаг. Дан ганц орос ах нарын царай хардаг байсан үе болохоор цагаан бээлий мэтийн нарийн нандин эд эрээд үл олдох эрдэнэ тул цагаан даавуугаар хуруу хуниас ч үгүй хүүдий хийгээд гартаа тулмайдан углаж явсан "ичмээр" түүх ч бас эднийх. Гавьяат Цэрэнпил эгч гаднаас орж ирэхдээ л "75-тай чавганц ач хүүгээ үүрээд л ирлээ" гэж бөөн дуу шуу болоход "хамгийн их хууч хөөрөх хөгшин туулай чинь наадахь чинь байгаа юм даа" гэж дүүмэд олон гавьяат нь нүд ирмэх аж. "Ярьсан ч яах вэ, говьд тоглолтоор явж байгаад элсэнд машинаа зоочихоод, бензин ч үгүй, ус ч үгүй гурав хонохдоо биенээсээ нууж "давстай усаа" ууж л явлаа. Өвлийн тэсгим хүйтэнд өвдгөө давсан цасан хунгарт зэрлэг гахайтай ханьсан алхаж явсан үе ч арван цагааныханд бий" гэж байна. Цус, нулимс дагуулсан аян дайны үед л энэ мэт зовлон бэрхшээл тохиолддог гэж бодож явсан надад энэ "арван цагаан" энх цагийн дайчин болж, эх орныхоо цэрэг эрсэд урлагаар үйлчлэх гэж амь наагуур, там цаагуур явсан үйлийн үртнүүд юм даа хэмээн бодогдов. Москвагийн их театрт тоглосон оройгоо арван цагаан "Тэр баар гэдэг юмыг нь хэдүүлээ нэг үзье" гэж жаран хараасаа нууцхан шивнэлджээ. Тэдний төсөөлснөөр "баар" гэдэг нь нүцгэн хүмүүс сууж байдаг үзмэр аятай зүйл санагдсан юм уу даа. "Россия" зочид буудлын дээд давхарт байх бааранд дөнгөж орчихоод иртэл дарга нар нь мэдээд бөөн хэрэг манджээ. Бааранд орсон, улсын нэр хүнд унагасан хэргээр зэмлэл шийтгэл ч хүлээж. Мөн ч "хөөний" цаг байж дээ, хөөрхий. Тунгалаг гавьяат япон дуу дууллаа гэж улс төрийн орлогчоосоо неваль хийх "ял"-аар шийтгүүлж байж. Аль ч үеийн "арван цагаан" анхил бүсгүйчүүл энэ бүхнийг ял шийтгэл гэж бодож явсангүй, эх орныхоо өмнө өргөсөн тангаргаа биелүүлж явна л гэж ойлгож алтан соёмбот тугандаа сүсэлж явжээ. Тэдний амнаас "Урлаг бол диктатур. Тиймгүй бол эмх замбараагүй зүйлсийн л цуглуулга болно. Бид нар "тэр минь үхлээ, энэ минь ингэлээ" гэсэн хоёр гуравхан дуу дуулсан болоод гавьяатын тэмдэг энгэртээ наасан нэгэн биш" гэсэн халуун омгорхол хааяахан цухалзах юм. Дууных нь нэрийг сонсоход л "өө, тэр чинь таных байсан юм уу" гэж уулга алдмаар олны танил урлагийг тэд энэ л диктатураараа амилуулж олны чихнээ сонсголон болгосон биз. Ансамблийн дуучин бүсгүйчүүдийн бахархдаг олон гэрэлтэй дурсамж байнаа. Сэргийлэхийн тэрэг, мотоцикль, тухайн үеийн дээдсийн хөлөглөдөг "Волга-24", талхны тэрэг ч бай замаар явж буй ямар ч унаанд гар өргөсөн гозос гээд л тоормослоно. Улаан автобусанд хэр барагтай бол суухгүй, суулаа гэхэд урд талын л суудалд тухална. Ард түмний хүндлэл тэдэнд ийм л байдлаар илэрдэг байв. Тормолзсон, жавхалзсан, хүний сэтгэлд гэрэл гэгээ хайрласан тийм л уяхан алтан гургалдай, ийм л туяхан согоонууд байж дээ, тэд. 
Л.Батцэнгэл
