"Аэро Монголиа" ХХК-ийн онгоцыг шалгуулах хэрэгтэй гэж зорчигчдын төлөөлөл үзэв

Өнгөрсөн сарын 29-ний даваа гаригт "Аэро Монголиа" ХХК онгоцоороо Улаанбаатар-Ховд, Ховд-Мөрөн-Улаан-баатар маршрутаар нислэг хийжээ. Энэ нислэг нь тухайн үед зорчигчдын амь насанд аюултай байсан гэж гомдоллосон иргэн К.Ханагат, түүнтэй хамтран ажилладаг Х.Хали нар өчигдөр сэтгүүлчдэд нөхцөл байдлыг тайлбарлаж мэдээлэл өгсөн.
К.Ханагат нь Ховд аймагт байдаг Монгол Оросын хамтарсан "Мемо Монголиа" ХХК-ийн ерөнхий захирал аж. Тэдний хэлснээр "Аэро Монголиа" ХХК-ийн онгоцны нислэг 29-нд Ховдоос эхлэхэд урд дугуй нь пажигнаж дуугарсаар байж. 25-нд нь ч Улаанбаатараас Мөрөнгөөр дамжиж Ховдод буухад дугуй мөн тийм дуу чимээтэй байсан гэж К.Ханагат батлав. Онгоц чухам газардах боломжгүйд хүргэсэн техникийн байдлаасаа болсон уу, цаг агаарын тогтворгүй нөхцөлийн алинаас хамаарсан нь мэдэгдэхгүй газардаж чадахгүй байжээ. Хэрэв техникийн бүрэн бүтэн байдалд ажилласан гэж тайлбарлах бол тухайн үед нийт нутгаар цаг агаарын тогтворгүй байдалтай талаар Ус цаг уурын орчны шинжилгээний газраас зарласаар байхад анхаарч үзээгүй нь хариуцлага алдсан үйлдэл гэж зорчигчид үзжээ. Тиймдээ ч Ховдоос Мөрөн рүү 45 минутын хугацаанд явдаг газарт нэг цаг 40 минут явж бас л эрсдэлтэйгээр газардсан аж. Мөрөнгөөс нисэхдээ Улаанбаатарт цаг агаар муу гэсэн шалтгаанаар таван цаг орчим саатсан юм билээ. Арай гэж нисээд 23 цаг 30 минутын үед Улаанбаатарт газардах гэж байгааг зорчигчдын танхим руу мэдээлсэн гэсэн. Онгоц дугуйгаа салгаж, нэлээд доошилсон ч буцаад өндрөө авч Мөрөн рүү буцаад явжээ. Тэр үеэр хүчтэй салхинд онгоц сэгсрэгдэж байсан гэж тухайн үед сэтгэл санаагаар ихэд унаж, амьд үлдэх үгүйдээ эргэлзэж эхэлсэн К.Ханагат, Х.Хали нар ярив. Мөрөнд очиход нь ч хүчтэй салхи шуургатай байж. Экипажийн бүрэлдэхүүнд явсан гадаад зөвлөх удирдаж түүний хүчинд л газардсан аж. Зорчигчид дор дороо залбирч ёстой л үхэх сэхэхийн аль болохыг мэдэхгүй явсан юм байх. Онгоцны үйлчлэгчид мэгдэж, аваарын гэрэл асаалттай, зорчигчдын танхимаас экипажийг тусгаарлан хөшиг татсан байдалтай нэлээд сандралдсан гэнэ. Ийм хүнд нөхцөл байдалтайгаар Мөрөнд газардсан хэр нь тун удалгүй хүлээлгийн заалнаас зорчигчдыг дуудан, Улаанбаатар хот руу нисэх болсноо зарласан аж. Тэр үеэр дахиад аюулгүй ажиллаж чадах эсэхийг лавлаж, хоноод явж болохгүй юм уу гэсэн зорчигчдод өөрийгөө онгоцны дарга гэж танилцуулсан хүн "Зүгээр зүгээр цаг агаар тогтворгүй байсан ч сиймхийгээр нь буучихна" гэж хэлжээ. "Сиймхийгээр нь бууна гэсэн байдлаар энэ олон хүний амь насыг дэнчинд тавьж, аз туршсан нислэг хийж болохгүй. Би өмнө нь олон нисч байсан. Энэ удаа онгоцны тань урд дугуйнд өмнө байгаагүй сонин дуу ажиглагдаад байна, техник хэрэгсэл чинь аюулгүй байдал хангаж чадаж байгаа юм уу" гэхчлэн К.Ханагатыг хэлэхэд "Амь насандаа аюултай гээд байгаа бол та өөрөө онгоцноос буучих" гэж хариулжээ. Гайхаж сандарсан тэр Улаанбаатар руу "Аэро Монголиа" руу холбогдоход ч үл томсорлосон байдал гаргасан гэх. "Аэро Монголиа"-гийн 29-ний нислэгт багтсан зорчигчдын амь нас эрсдэлтэй байсныг гэрч болгон, амь насаа хайрласныхаа төлөө эдийн засгийн хохирол амссан талаараа "Мемо Монголиа" ХХК-ийн ерөнхий захирал, Гадаад харилцаа эрхэлсэн менежер нар дээрх тайлбарыг хэлсэн. Тэдний компани Казакстанаас ирсэн төлөөлөгчидтэй 30-ны өдөр Улаанбаатарт гэрээ хийх ёстой хугацаанаасаа хоцорсноор 10 сая төгрөгийн алдагдалд орсон гэж тооцоолжээ. Бас Мөрөнд буудалд байрлаж, хоол идсэн гээд нийт хугацааны зардал, Улаанбаатар руу газраар ирсэн зардал хөлсөө багтааж "Аэро Монголиа"-д нэхэмжлэх гарган шүүхэд хүргэхээр болжээ. Орон нутгийн хүн тээвэрлэдэг жишгээр нэг микроавтобусанд суух хүний тоо бүрдэхгүй байсан тул цаг хугацаандаа баригдсан тэд өөрсдөөсөө гадна таван хүний зардлыг нөхөж төлсөн гэнэ. Энэ бүх замд онгоцноос амьд бууж чадах эсэхдээ эмээж сэтгэл санааны хохирол амссан, маш их зардал чирэгдэл болж нийслэлд ирэхдээ ядарсан зэрэг байдалдаа 14 орчим сая төгрөг нэхэмжилж шүүхдэх нь. Гол нь "Аэро Монголиа"-гийн онгоц нислэгийн болон техникийн шаардлага хангаж байгаа эсэх талаар холбогдох мэргэжлийн байгууллагууд шалгаж дүгнэлт гаргах хэрэгтэй гэж үзсэн аж. 
Б.ХАЖИДМАА

