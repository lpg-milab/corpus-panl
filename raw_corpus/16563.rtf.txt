№286 (16563)         
1986 оны арван нэгдүгээр сарын 29.
Хүүхэлдэй

Орчин цагийн уран сайхны соёлын онцгой төрөл зүйл, өсвөр үеийг үвтэгшээр хүмүүжүүлэх олон талтай үйл ажиллагааны хамгийн нөлөөтэй нэг арга хэрэглүүр болсон хүүхэлдэйн урлагт тавих шаардлага улам нэмэгдэж байгаа нь манай хүүхэд залуучуудын оюун санааны баялаг жил ирэх тутам баяжин хөгжиж, үйл явц хурдассантай шууд холбоотой юм. 

Өнөөгийн хүүхэд багачуудын хүсэл тэмүүлэл, бодол санаа, хэрсүүжилт нь манай хүүхэлдэйн урлагийн өсөлтөөс аль хэдийнэ түрүүлээд, хуучин үлгэр домог, адал явдлын явцуу ертөнцөөс нэгэнт халин гарч, шинжлэх ухаан, техникийнхээ эрин зууны шинэ үлгэр, шинэ дүрийг сонирхон шохоорхох болжээ. Гэтэл байгуулагдаад дөч шахам жил болж байгаа манай хүүхэлдэйн театр анхны жилүүддээ бүтээсэн алиа Тогмидод найз нөхөр, залгамж дүү болж чадахуйц шинэ дүр тайзнаа төдий л олныг бий болгож чадаагүйгээр барахгүй биеэ даасан байр сууцтай ч болж амжаагүй бусдын байранд хавчуулагдсан хэвээрээ байна. 

Хүүхэлдэйн урлаг социалист орнуудад асар их хөгжиж, соёлын ертөнцөд хүндтэй байр эзэлсэн төдийгүй өргөн олны дунд сайн дурын хамтлаг, дугуйлан, сургууль, үйлдвэрийн газруудад олноор хичээллэж, одоо үеийн хамгийн түгээмэл сонирхогдох зүйлийн нэг болж байхад хүүхэд, залуучуудын орон гэгддэг манай улсад багачуудын хамгийн дуртай ийм үзвэрийг эрчимтэй хөгжүүлэх ёстой нь зүйн хэрэг юм. 

Хүүхэлдэйн урлаг бол нийлэг хэлбэртэй учраас зохиолч, зураач, жүжигчин, хөгжмийн зохиолч, найруулагчийн хамтын оюун ухаан, нэгдсэн чармайлт шаарддаг. Ийм чанараараа БНМАУ-ын Соёлын Яам, уран бүтээлчдийн эвлэл холбоодын хамтын ажиллагаатай шууд холбоотой байдаг. Гэвч эдгээрийн хамтын ажиллагаа үнэхээр хангалтгүй явж ирснээс хүүхэлдэйн урлаг олигтой хөгжиж чадахгүй байна, Хүүхэлдэйн урлагийг зөвхөн бага насны хүүхдэд хэрэгтэй мэтээр дутуу үнэлдэг хуучирсан сэтгэлгээ бидэнд чөдөр тушаа болж байна. Шинжлэх ухаан, техникийн хувьсгалын эрин үед хүүхэлдэйн урлаг асар хурдан хөгжиж, кино урлагтай ойртон нягтарч дүрс, хэлбэр, дуу авиа, өнгө будаг, хөдөлгөөн, хурдны хослол, жүжигчин хүний ур чадвартай нийлж, асар их хүчтэй үзвэр болсноороо хүүхдийн хүрээнээс хальж, бүх нийтийн чанартай урлаг боллоо. Манай хүүхэд залуучууд дэлхий дахинд алдартай Образцовын театр, тэрчлэн социалист бусад орны хүүхэлдэйн бүтээлийг өөрийн тайзнаа болон цэнхэр дэлгэцээс үзэж, сайн мэдэх болсноор барахгүй өөрсдийн авьяасаа сорьж эх орны хүүхэлдэйн урлагт хувь нэмэр оруулах хөдөлгөөн өрнүүлж байна. Дорноговь аймгийн Хөвсгөл сумын найман жилийн дунд сургуулийн << Нараа баясан угтья >> , уулын баяжуулах << Эрдэнэт >> үйлдвэрийн соёлын ордны дэргэдэх << Найрамдал - Бүжинхэн >> зэрэг хүүхэлдэйн хамтлаг богино хугацаанд бэхжиж, олон сайн бүтээл туурвиж, ардын сайн дурын театрын цол мандат авчээ. Сүхбаатар аймгийн Мөнххаан сумын найман жилийн дунд сургууль, Улаанбаатар хотын арван жилийн 33 дугаар дунд сургуулийн дэргэд хүүхэлдэйн дугуйлангууд амжилттай хичээллэж байна. Үзэгч бяцхан иргэдийн авьяас сонирхол ийнхүү дэлгэрч байхад улсын хэмжээний мэргэжлийн гол театр уран бүтээлийн идэвх санаачилгаар хоцорч, хуучин зүйлээр аргацааж байх ёсгүй, 

Хүүхэлдэйн урлагийн анхдагч бүтээгдэхүүн нь жүжгийн зохиол байтал хүүхэлдэйн жүжиг олшруулах, зохиогч авьяастнуудын эгнээг өргөтгөх ажил эзэнгүйдэж, уран бүтээлийн эвлэл холбоод юуны урьд монголын зохиолчдын эвлэлийн хорооны хүүхдийн зохиолын зөвлөл олон жилийн турш алгуурласнаас хүүхэд багачууд ийнхүү хохирч, улмаар эх орны хүүхэлдэйн урлагийн хөгжилд ч муугаар нөлөөлж байна. 

Хүүхэлдэй нь зураг, баримал, дуу, хөгжим, оёдол, хатгамал, наамал, гэрэл сүүдэр зэрэг олон цогц хэсгээс бүрддэг нийлэг бүтээл учраас урлаг, соёлын зүтгэлтнүүдийн хамтын чармайлт нэн чухал юм. Нөгөөтэйгүүр хүүхэлдэйн урлагийн шүүмжлэл, судлалын ажил гаргуундаа хаягдаж, хүүхэлдэйн сайн дурын хамтлаг, жүжигчдэд гарын авлага болох зүйл ч маш ховор гарч байна. 

Хүн амын дийлэнх олонхи нь хүүхэд залуучууд болсон манай оронд хүүхэлдэй, мульфильмийн урлагийг хөгжүүлэхэд соёлын байгууллагууд, сургууль багш нар ч ихээхэн анхаарах хэрэгтэй. Хүүхэлдэйн урлагийн арга техникийн баялаг хэлбэр хуруун, таягт, утсан, сүүдэр зэргийг тэр бүр өргөн ашиглахгүйгээс үзэгчдийн сонирхол татах, дорвитой бүтээл хийж чадахгүй байна. Хүүхэлдэйн дуу, хөгжмийн хөгжилтэй концертыг ч зохион байгуулж, аж байдал, нийгэм, улс төр, ёс суртахууны ямар ч сэдвээр амжилттай тоглуулах бололцоотой тул түүнийг өргөн ашиглах нь зүйтэй. Хүүхэлдэйн урлаг хөгжүүлэх аливаа санаачилгыг дэмжиж дэлгэрүүлэн, тодорхой хугацаанд шилдэг сайн бүтээлийг тогтмол шалгаруулж, урамшуулах, улсын захиалга өгөх, хүүхэлдэйн сайн сайн дүрээр энгэрийн тэмдэг, ил захидлын хуудас гаргах гэхчлэнгээр өргөн сурталчилгаа, зохион байгуулалтын ажил хийх нь зүйтэй юм. Өсвөр залуу үеийнхний коммунист ёс суртахуун, гоо сайхны хүмүүжлийг дээшлүүлэхэд өндөр ач холбогдолтой оюуны соёлын томоохон нөөц болсон хүүхэлдэйн урлагийг хөгжүүлэх талаар идэвхгүй хуучин сэтгэлгээ, арга барилыг үндсээр нь өөрчилж, шинэ шатанд гаргахын тулд БНМАУ-ын Соёлын Яам, МХЗЭ-ийн Төв Хороо, Ардын боловсролын Яам, Хүүхдийн төлөө фондын төв комисс, Монголын урчуудын болон уран бүтээлчдийн эвлэл холбоод тодорхой арга хэмжээ авах цаг хэдийнэ болжээ. << . . . Үзэл суртлын нөлөөллийн аль ч хэрэгсэл нь хүмүүст шинэ мэдлэг өгч, оюуныг нь баяжуулахад туслах >> үүрэгтэй гэсэн МАХН-ын XIX их хурлын заалтыг өсвөр үеийнхний тухайд хэрэгжүүлэхэд хамгийн ойр дөт, зохистой хэлбэр болсон хүүхэлдэйн урлагт агуулагдаж байгаа хүч нөлөө, нөөцийг сурган хүмүүжүүлэх, гэгээрүүлэх ажил үйлсэд чадварлагаар ашиглах хэрэгтэй байна. 

Хүүхэд, залуучуудад төдийгүй нийт үзэгчдэд танин мэдэх, хүмүүжил соёлын ихээхэн ач холбогдолтой хүүхэлдэйн урлагийн өргөн боломжийг ашиглахад жинхэнэ ёсоор анхаарал тавихыг өнөөгийнхнөөр барахгүй залгамж үеийн эрх ашиг шууд шаардаж байна. 

