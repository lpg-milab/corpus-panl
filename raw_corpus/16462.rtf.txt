№185 (16462)            
1986 оны наймдугаар сарын 3.
Хөдөө аж ахуйн ажлын уялдаа

Хөдөө аж ахуй нь хөнгөн аж үйлдвэрийг түүхий эдээр, хүн амыг хүнс тэжээлээр хангаж байдгийн хувьд улс орны эдийн засгийн онцгой салбар юм. 

VIII таван жилд хөдөө аж ахуйн нийт бүтээгдэхүүний үйлдвэрлэлийн жилийн дундаж хэмжээг өмнөх таван жилийнхээс ихээхэн өсгөх зорилт дэвшүүллээ. Шахуу дайчин энэ зорилтыг хэрэгжүүлэх арга замыг МАХН-ын XIX их хурал тодорхойлон заахдаа малын зүй бус хорогдлыг багасгаж, нэг малаас авах ашиг шим, га тутмаас хураах ургацыг нэмэгдүүлэх, үүний тулд хөдөө аж ахуйн үйлдвэрлэлийг удирдах, төлөвлөх, урамшуулах системийг боловсронгуй болгохын хамт үйлдвэрлэлийн эцсийн үр дүнг дээшлүүлэх үүднээс хөдөө аж ахуйн байгууллагын биеэ даасан байдлыг өргөтгөж хариуцлагыг өндөржүүлэх асуудлыг эн тэргүүнд тавив. 

Хөдөө аж ахуйн үйлдвэрлэлийн эцсийн үр дүн, бүтээгдэхүүний хэмжээ, чанар нь цаг хугацааны хувьд зэрэгцээ буюу дараалан давтагдах, хоорондоо салшгүй шүтэлцээтэй, технологийн болон аж ахуй, зохион байгуулалтын олон талын ажлыг эрхэлдэг байгууллага, хамт олон, хүмүүсийн үйл ажиллагаанаас шууд хамаарна. Иймээс энэ салбарын хөгжлийг эрчимжүүлэх зорилтыг шийдвэрлэхэд тал бүрээс нь иж бүрэн хандах шаардлага урган гарч байна. Хөдөө аж ахуйн ажлын урьд сард хийсэн бүхэн дараа сарынхаа ажлын суурь, өнөө жилийн бэлтгэл, хойтонгийн амжилт бүтээлийн үндэс болж байдаг. Мал аж ахуйн үйлдвэрлэл гэхэд л мал хээлтүүлэх, хээл хамгаалах, төл бойжуулах, өсвөр малыг чиглэлтэй өсгөн торниулж хээлтүүлэгт оруулах гэсэн үндсэн үе шатаар эргэн давтагдах бөгөөд дамжлага бүрт ажлыг ямар бэлтгэлтэй, хэрхэн яаж зохион байгуулснаас эцсийн үр дүн шууд шалтгаалдаг. Мад аж ахуйн эдгээр ажлын зангилаа нь малын тарга хүч юм. 

Хөдөө аж ахуйн үйлдвэрлэлийн төр нэг онцлог нь ажил бүхэн технологийн зохистой хугацаа шаарддаг учраас цаг алдвал дараа дараагийн ажил давхцан чанаргүй болж эцэстээ нөхөшгүй хохиролд хүрдэг. 

Зун, намрын дэлгэр цагт малаа олигтой таргалуулаагүй сум, бригад, суурь өвөл, хавартаа зутарна. Төл ялгах ажлыг оройтуулсан буюу зохих ёсоор ялгаагүй газарт нэг хүртэлх насны малын хорогдол нэмэгдэнэ. Тухайлбал өнгөрсөн жил мал таргалуулах, төлийг цаг хугацаанд ялгаж оторлож тэжээх ажлыг хангалтгүй хийснээс Булган, Хөвсгөл, Хэнтий, Архангай аймагт байгаль цаг агаарын онцгой бэрхшээл тохиолдохгүй байхад хорогдол их гарав. 

Мал хээлтүүлгийн ажлыг жинхэнэ ёсоор зохион байгуулж, хяналт тавихгүй урсгалд нь орхисноос олон тооны мал сувайрах, төллөлт сунжирч, хэнз төл олшрох, малын чанар доройтох, улмаар аж ахуйн ажлыг хүндрүүлэх үүд нээгддэг. Өвөрхангай, Булган, Бэянхонгор, Архангай, Хэнтий зэрэг аймаг урьд жилүүдэд дотоод нөөц бололцоогоо дайчилж цөцгийн тос бэлтгэх төлөвлөгөөг үйлдвэрлэлийн зохистой хугацаанаас өмнө биелүүлэхийн оронд нийгмийн тугалтай үнээг намар орой болтол сааж, үхэр тугалд олигтой тарга хүч авахуулаагүйгээс үхэр сүргийн нөхөн үйлдвэрлэл, ашиг шимд муугаар нөлөөлж байна. Өнгөрсөн таван жилд эдгээр аймагт үнээний 26, 1 - 32, 7 хувь нь жил бүр сувайрч байсны зэрэгцээ тугалласан үнээний 11, 5 - 20, 5 хувь нь наймдугаар сараас хойш төллөж, сүү, цөцгийн тосны их нөөц алджээ. 

Газар тариаланд уриншийн боловсруулалтыг чанаргүй хийх, тариалалтыг зохистой хугацаанд явуулахгүй, технологийн шаардлага зөрчих зэргээс болж төлөвлөсөн хэмжээний ургац авч чадахгүйд хүрдэг. 

Мал сүргийг онд мэнд оруулах, төл бойжуулах ажлын амжилт урьд зун, намар хийсэн бэлтгэлээс шууд шалтгаалдаг онцлогийг харгалзан МАХН-ын Төв Хороо, БНМАУ-ын Сайд нарын Зөвлөл мал сүргийг 1986 - 1987 онд өвөлжүүлж, хаваржуулах бэлтгэлийг хангах тухай саяхан гаргасан тогтоолдоо хөдөө аж ахуйн нэгдэл, сангийн аж ахуй, тэжээлийн аж ахуйд тухайн аж ахуйн нутаг дэвсгэрт өнгөрсөн хугацаанд тохиолдож байсан байгаль цаг уурын хамгийн бэрхшээлтэй жилийн нөхцөлөөр баримжаалж, түүнийг хохирол багатай даван туулах найдвартай бэлтгэл хангахыг чухалчлан заалаа. 

Хөдөө аж ахуйн цаг үеийн ажил, ялангуяа мал сүргийг өвөлжүүлж, хаваржуулах, төл бойжуулах бэлтгэлийг хангах, үр тарна, төмс, хүнсний ногоог арчилж ургуулах, хураах ажилд тайвширч цаг алдах, ор нэр болгож нүд хуурах, хугацаа алдсан хойно довтолгож хэлбэрдэх дутагдлыг шийдвэртэй арилгахад ажил хэрэгч хандаж, шинэ арга барилаар ажиллах явдал нам, улсын нийт байгууллагын хойшлуулшгүй зорилт болж байна. 

Мал сүргийг оторлон таргалуулах, үнээ, гүү бүр хээл авахуулах, чанар сайтай арвин өвс тэжээл бэлтгэх, малын хашаа байр, уст цэг бүрийг ашиглалтад бэлэн болгох ажлыг цаг алдалгүй туйлын нягт нямбай хийх хэрэгтэй байна. Тэрчлэн хөдөө аж ахуйн бүх төрлийн таримлын усалгаа, тордолгоо, уриншийн боловсруулалтыг чанартай хийж, намрын ургац хураалтын бэлтгэлийг шамдан гүйцээх цаг боллоо. Тэдгээрийг хэрхэн хийснээс хөдөө аж ахуй, хүнсний зорилтот программд дэвшүүлсэн эхний жилүүдийн зорилтын биелэлт их шалтгаалах бөгөөд тэр нь эцсийн эцэст хүнээс, чухамдаа тэнд ажиллагчдын идэвх чармайлт, санаачилга, хариуцлага, зохион байгуулалтаас хамаарна. 

Үйлдвэрлэлийн бүх ажил өөр хоорондоо шууд холбоо хамааралтай болохоор тэдгээрийг хэрэгжүүлэх байгууллага, хамт олон, хүмүүсийн үйл ажиллагааг алсын хараатай, ухаалаг, зөв уялдуулан зохион байгуулах хэрэгтэй. 

Ажлын уялдаа холбоог хангахад цагаа олсон үр нөлөөтэй хяналт шалгалт их чухал юм. Нам, улс, олон нийт, хууль хяналтын байгууллагаас аливаа ажлын явц, чанарт ажил хэрэгч хяналт тавьж, шуурхай зохион байгуулалтаар ханган, хөдөлмөрийн бүтээмж, эцсийн үр дүнг дээшлүүлсэн шинэ өөдрөг зүйл, арга барил, туршлагыг дэмжин дэлгэрүүлэхийн зэрэгцээ хойргоших, залхуурах, хуурч мэхлэх, салан задгай байдлын аливаа илрэлтэй шийдвэртэй тэмцэл хийж байх шаардлага урьд урьдаас өндөр тавигдаж байна. 

