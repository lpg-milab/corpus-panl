№45(16008)      
1985 оны хоёрдугаар сарын 21
БҮТЭЭГДЭХҮҮНИЙ   ЧАНАР УХУУЛГЫН   ШАЛГУУР

Бүтээгдэхүүний чанар нь түүнийг үйлдвэрлэсэн хамт олон, тухайлж хийсэн ажилчны ухамсар, хариуцлага, мэргэжил, ур чадварын шалгуур үзүүлэлт мөн. Өөрөөр хэлбэл, аливаа бүтээгдэхүүний чанар тухайн салбар, байгууллага, газарт зохиож байгаа ухуулга, хүмүүжлийн ажлын үр нөлөөг тусгаж байдаг. Энэ талаар хийх ухуулгын ажил нь нэг талаар чанартай бүтээгдэхүүн хийх нь иргэн бүрийн эх оронч, хариуцлагатай үүрэг мөнийг хүн бүрт ойлгуулах, нөгөө талаар чухам яавал тухайн бүтээгдэхүүнийг улам чанартай хийж болох арга технологийг зааж сургахад чиглэх ёстой. 

Дархан хотын царууц тоосго, шохойн үйлдвэр, керамзитын завод, Улаанбаатарын хивсний үйлдвэр, Төв аймгийн бүрэн сумын " Бүрэн дэлгэрэх " нэгдэл зэрэг үйлдвэр, аж ахуйн газрын яам, захиргааны байгууллага бүтээгдэхүүний чанарыг дээшлүүлэхэд чиглэсэн ухуулга, суртал нэвтрүүлгийг олон арга хэлбэрээр зохион байгуулж, үр дүнд хүрч байна. Оёдлын үйлдвэрийн нэгдлийн намын байгууллага бүтээгдэхүүний чанарын талаархи тэргүүн туршлагыг судлан нэвтрүүлж, дутагдлыг шүүмжлэн арилгах хэлбэрээр чанарын өдөрлөгийг  төрөлжүүлэн зохиож, үзүүлэх сургууль, хичээл, семинар хийх, удирдах ажилтан, ухуулагчдад тасаг хариуцуулж, ухуулга хийлгэх зэрэг ажил зохиодог болжээ. Ингэж хөдөлмөрийн хамт олны дунд чанар сайжруулах ухуулгыг олон хэлбэрээр байнга зохиож байгаа нь ажилчдын ухамсар, идэвх санаачилга, ур чадварын өсөлтөд нөлөөлж, улмаар бүтээгдэхүүний ур төрөл, чанарт зарим ахиц гарч байна. 

Чанар сайтай бүтээгдэхүүн үйлдвэрлэлийн нийгэм эдийн засгийн ач холбогдол, түүнийг хэрэгжүүлэх арга технологийг хөдөлмөрийн хамт олон, хүн бүрт гүнзгий ойлгуулж, тэдний идэвх хөдөлгөөнийг өрнүүлж чадаагүй байгаа газарт л тооны хойноос хөөцөлдөж, чанаргүй бүтээгдэхүүн хийх, нүд хуурах явдал үзэгдэж байна. Иймээс нөөц бололцоогоо бүрэн дайчлан, бүтээгдэхүүний чанарыг эрс дээшлүүлэхийн төлөө бүх нийтийн хөдөлгөөн өрнүүлж, хамт олон, хүн бүрийн санаачилга, хариуцлагыг сайжруулахуйцаар үйлдвэрлэлийн ухуулгыг зохион байгуулах нь үйлдвэр аж ахуйн газрын нам, захиргаа, олон нийтийн байгууллага, үзэл суртлын ажилтнуудын үүрэг мөн. . 

МАХН-ын Төв Хорооны IX ( 1984 оны ) бүгд хурал дээр хэлсэн үгэндээ нөхөр Ж. Батмөнх << Манай улс олон сайхан үйлдвэртэй болж, төрөл бүрийн бүтээгдэхүүн үйлдвэрлэж дотоодын хэрэглэгчдэд болон экспортод их гаргадаг боллоо. Гэтэл чанарын доголдлоос болж алдаж байгаа нөөц их байгааг бид илэн далангүй ярьж, чанар сайжруулахад анхаарал төвлөрүүлэх хэрэгтэй >> гэж заасан нь чанарын талаар зохиох ухуулгын гол чиглэл болох ёстой.  Юуны өмнө бүтээгдэхүүний чанарын согог, гологдол чухам юунаас болж, хаана хэдийд гарч байгааг тухайн үйлдвэр, цех, тасгийн хамт олны жишээн дээр тухайлбал, тэдний хариуцлага, технологийн сахилга, мэдлэг мэргэжлийн ур чадвар, туршлага, үнэн сэтгэлээсээ хөдөлмөрлөж эрмэлзэл дутмаг байгаатай шууд холбож ойлгуулахыг чухалчлах хэрэгтэй. 

Зарим бүтээгдэхүүн удаан хугацаагаар борлохгүй байгаа нь түүний хийц чанар хүмүүст таашаагдахгүй гологдож байгаатай холбоотойг анхаарч, тодорхой нэрийн бүтээгдэхүүний талаархи хэрэглэгчдийн эрэлт шаардлага, санал хүсэлтийг судалж, түүнийг ажилчид, инженертехникийн ажилтнуудын дунд зохиох ухуулгад өргөн ашиглаж байвал зохино. 1983 онд МАХН-ын Төв Хорооноос нам, улс, олон нийт, аж ахуй, соёлын байгууллага, малчид, хөдөлмөрчдөд илгээсэн захидалд, чанар дээшлүүлэхэд байгууллага иргэн бүрийн ухамсартай, идэвх санаачилгатай үйл ажиллагаа шийдвэрлэх үүрэгтэйг тэмдэглээд чанар сайтай түүхий эд бэлтгэхийн эдийн засгийн ач холбогдлыг малчид, хөдөлмөрчдөд тайлбарлан таниулж, ухамсарлуулах ажил байнга зохиож байхыг онцлон заасан билээ. Иймээс технологийн сахилгыг чанд сахиж, чанар сайтай түүхий эд бэлтгэж байгаа малчид, бэлтгэлийн байгууллага, тээвэрчдийн туршлага, аргыг бусдад нь нарийн зааж ойлгуулах явдал ухуулгын ажлын нэг гол чиглэл байх ёстой. 

Чанарын бригад, тэргүүний хамт олон, хүний ажлын туршлагыг судалж дэлгэрүүлэх, хийсэн ажлынхаа чанарыг бүрэн хариуцах ухамсрыг хүмүүст төлөвшүүлэх, хоцрогчдын үйл ажиллагаанд дүн шинжилгээ хийж, дутагдлыг арилгах, чанарын дээшлэлтээс олох эдийн засгийн үр ашгийг тооцоолж сурталчлах, мэдээлэх ажлыг нам, улс, олон нийтийн бүх байгууллага хамтын хүчээр нарийн зохицуулан хийж байх нь зүйтэй. Ажлын байранд бүтээгдэхүүний чанарын талаар зохиох ухуулгыг оновчтой болгохын тулд үйлдвэрийн мастер, бусад удирдах ажилтан, мэргэжилтэн, ухуулагчдыг тодорхой нэр төрлийн бүтээгдэхүүн, ажил үйлчилгээний чанарын талаар хийх ухуулгад төрөлжүүлэн мэргэшүүлэх, ухуулгын ажлын арга зүй эзэмшүүлэх хэрэгтэй. Үйлдвэрийн цех, тасагт хийгддэг аман болон үзүүлэн таниулах бүхий ухуулга, үзүүлэх сургууль, зөвлөлгөөн, семинар, чанарын өдөрлөгийг төрөлжүүлэн бэлтгэл сайтай, үр нөлөө өгөхүйц шинэ шинэ хэлбэрээр зохиож, чанарын кабинет, буланг хөдөлмөрийн хамт олонд бүтээгдэхүүний чанар дээшлүүлэх арга зүй эзэмшүүлэх, тэргүүн туршлага, чанарын сайчуулын арга ажиллагааг сурталчлах жинхэнэ төв болгож ажиллуулбал зохино. Чанар сайтай бүтээгдэхүүн гаргаж байгаа хамт олон, хүний ажлын арга туршлагыг төв, орон нутгийн хэвлэл, радио, телевиз зэрэг хэвлэл. мэдээллийн хэрэгслээр оновчтой сурталчлан, нийтийн хүртээл болгохыг байнга анхаарах нь чухал. 

Бүтээгдэхүүний чанар дээшлүүлэх талаар зохиох ухуулга олон түмний ажлыг намын эдийн засгийн бодлогын зангилаа асуудлыг амжилттай шийдвэрлэх чухал арга хэрэгсэл болгон зохион байгуулж, ухуулгын арга хэлбэрийг улам боловсронгуй болгон Намын Төв Хорооны IX бүгд хурлын шийдвэрийн дагуу хамт олны дунд хийх ухуулгад удирдах ажилтан, мэргэжилтнүүдийг өргөн оролцуулж, хүн бүрийн бүтээлч санаачилга, идэвхийг дайчлан өрнүүлэхэд намын байгууллага анхаарлаа төвлөрүүлэх хэрэгтэй. 

