№16(15665)
1984 ОНЫ НЭГДҮГЭЭР  САРЫН 19.
Малчны хариуцлагыг шалгах үе

Өнгөрсөн онд олонхи аймгийн хөдөө аж ахуйн нэгдэл, сангийн аж ахуйн нам, захиргааны байгууллагын удирдлага, мэргэжилтнүүд мал өсгөх, төл бойжуулах ажилд өмнөх хоёр жилд ахиц гарсанд тайвширч, ололтоо бататгахын төлөө тэмдгийг сулруулсны уршгаар улсын хэмжээгээр том мал, төлийн хорогдол 1981, 1982 оны дунджаас бараг 1, 52 дахин нэмэгдэж, мал өсгөх төлөвлөгөөг таслав. 

Ялангуяа Дорнод, Өвөрхангай, Сүхбаатар, Ховд, Өмнөговь, Говь-Алтай аймгийнхан цаг агаарын тухайн үеийн нөхцөлд зохицуулж, мал сүргийг онд мэнд оруулах, төлийн хорогдлыг зогсоох талаар мэдэгдэхүйц үр нөлөөтэй, тодорхой арга хэмжээ авч хэрэгжүүлээгүйгээс эдгээр аймгийн хорогдуулсан том мал, төл улсын нийт хорогдсон том мал, төлийн дөч гаруй хувийг эзэлж байна. Мал өвөлжүүлж, хаваржуулах, төл бойжуулах бэлтгэлийг дутуу хийж, малыг арчилж тэжээх, төл бойжуулах дэвшилт технологийг хатуу мөрдөөгүй, урьд гаргасан дутагдалд ажил хэрэгч дүгнэлт хийж арилгах бодитой арга хэмжээг тухай бүр авч ажиллаагүй нь дутагдлын үндсэн шалтгаан болж байна. Иймд МАХН-ын Төв Хорооны VI, VII ( 1983 оны ) бүгд хурлын шийдвэрийг бүтээлчээр хэрэгжүүлэн, мал сүргийг өвөлжүүлж, хаваржуулах, төл бойжуулах ажлыг онцгой сайн зохион байгуулж, малын зүй бус хорогдлыг эрс бууруулах, төл бүрийг бойжуулахын төлөө тэмцлийг урьд урьдаас илүү эрч далайцтай өрнүүлэх замаар хохирлыг нөхөх, энэ оны мал өсгөх төлөвлөгөөг тоо, чанарын бүх үзүүлэлтээр биелүүлэх нь манай нам, улс, хөдөө аж ахуйн бүх байгууллага, малчин, хөдөлмөрчний нэн тэргүүний зорилт болж байна. Энэ жил ихэнх нутагт цас багатай, цаг агаар тогтуун, харьцангуй дулаавтар байгаад тайвширч болохгүй. Манай оронд өвөл, хаврын улирал бүхэлдээ малчин, мал аж ахуйн мэргэжилтний хариуцлага, сахилга хатуужил тэсвэр, дадлага туршлагын шалгуур болдгийг анхаарч ажиллавал зохино. Урьд онд гаргасан дутагдлыг давтахгүйн тулд цаг агаар богино хугацаанд хувирч, хүндэрч болзошгүй үед мал аж ахуйн суурь бүр найдвартай сайн бэлтгэлтэй байх ёстой. Юуны өмнө мал бүрийн тарга хүчийг тогтоон хамгаалах нь чухал. Малын тарга хүчинд муугаар нөлөөлөх зүйл юу байгааг сайн мэдэж, түүнийг арилгахыг чухалчлах хэрэгтэй юм. Юуны өмнө мал сүргийг байнга гярхай ажин, турж, эцэж болзошгүйг эртээс анхаарч, нэмэгдэл тэжээл өгөх, арчилгаа маллагааг тохируулах, хэвтэр нууцыг хөлдөхөөс хамгаалж, тогтмол байлгах, эрдэс тэжээлээр найдвартай хангах, усаар гачигдуулахгүй байх нь технологийн наад захын шаардлага учраас түүнийг малчны ажилд хэвшил болгох хэрэгтэй. 

Тухайн цаг агаарын байдал, малын тарга хүч, малын хээл хүндрэх, төллөх үед тохируулан бэлчээрийг алсын, ойрын, нөөц гэж нарийн хуваарьтай ашигладаг тэргүүний малчны туршлагыг нийтэд нэвтрүүлж хэвшүүлбэл зохино. Суурь бүрийн усны хангамжийг сайтар ашиглан үзэж, уст цэгийг тогтмол ажилтан байлган шаардлагатай суурьд усан сан ажиллуулж, малыг өдөр бүр усалдаг байхаар зохион байгуулах хэрэгтэй. Мөн суурь бүрт малын хашааны нүүрэвч, өвс, хүчит тэжээл хүрэлцээтэй байгаа эсэхийг ойрын хугацаанд шалгаж, дутагдалтайг нөхөж хангах арга хэмжээ авах хэрэгтэй байна. Мал тарган байна, турж эцэх болоогүй гэж назгайрч малыг тэжээхгүй, байгаа тэжээлийг суурьд хуваарилж хүргэхгүй байсаар хугацаа алддаг дутагдлыг давтаж болохгүй. Энэ нь ялангуяа нэг хүртэлх насны малыг олноор хорогдуулахад хүргэдгийг санах хэрэгтэй. Бод малын арчилгаа, маллагааг ч нэгэн адил онцгойлон анхаарах нь чухал. 

Цаг агаарын гэнэтийн бэрхшээл тохиолдсон нөхцөлд аймаг, сумын төвөөс малчдад яаж туслахыг одооноос төлөвлөн бэлтгэж хүн хүч, техник хэрэгсэл, тэжээл зэрэг шаардагдах зүйлийг бэлэн байлгавал зохино. 

Орон нутгийн нам, захиргааны байгууллага мал онд оруулах, төл бойжуулах зорилтын нийгэм, эдийн засгийн ач холбогдлыг малчин бүрт гүнзгий ойлгуулах, арга ажиллагаа дутмаг, туршлага багатай малчныг онцгой анхаарч, тэдэнд туслах ажлыг сайн зохион байгуулах хэрэгтэй. Үүнд шеф албан байгууллагын туслалцааг чиглүүлэхийн хамт коммунист, бүх шатны хурлын депутат, хариуцлагатай ажилтан, мэргэжилтнүүдэд тодорхой суурь хариуцуулж, зөвлөлгөөн, семинар, үзүүлэх сургууль зохиож үр дүнтэй ажиллах хэрэгтэй. Мал өсгөх төлөвлөгөөг биелүүлэхэд шийдвэрлэх нэг гол үндэслэл хүлээн авч бойжуулах хариуцлагатай үе удахгүй эхэлнэ. 

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга Ю. Цэдэнбалаас энэ оны нэгдүгээр сарын 12-т өгсөн Төл бойжуулах ажлыг зохион байгуулах тухай албан даалгаврын заалт бүрийн агуулгыг малчин, хөдөлмөрчдөд тодорхой тайлбарлан таниулж, ширхэгчлэн биелүүлэх явдал мал өсгөх төлөвлөгөөт зорилтыг амжилттай хэрэгжүүлэх үндэс мөн. Иймд энэ даалгаврын заалтын дагуу төл бойжуулах бэлтгэлийг чанартай хангах хөдөлгөөн өрнүүлж, бэлтгэлээ бүрэн хангасан суурьд гэрчилгээ олгох, бүх суурийн бэлтгэлийг жигдрүүлэх, төл бойжуулах ажилд өндөр хариуцлагатай хандаж, шинэ эрч хүчээр ажиллах явдал нам, улс, олон нийт, хөдөө аж ахуйн бүх байгууллагын хойшлуулшгүй үүрэг болж байна. 

Урьд жилүүдэд төлийг эхлээд бойжуулах нэрээр арчилгаа, маллагааг сулруулж олон төл хорогдуулж байсанд дүгнэлт хийж бог малын төлийг хөрвөжилтийн үе шатаар, бод малын төлийг хашаа, байранд байлгах буюу нэмнэж, гардан тэжээж бойжуулахаар бэлтгэлийг эртээс хангавал зохино. 

Мөн нутаг бэлчээр, цаг агаарын тохиромжгүй байдлаас болж отрын нутагт малаа төллүүлэх суурьд бэлтгэлийг бүрэн хангуулан тэдгээр суурийг сум, бригадын байнгын хараа хяналтад байлгах хэрэгтэй юм. 

Ийнхүү малчин хүний хариуцлага, хичээл зүтгэл, базаасан бэлтгэл, авхаалж самбааг нарийн шалгах хамгийн хариуцлагатай үе, тавигдсан зорилтыг биелүүлэхэд шийдвэрлэх нөлөө үзүүлэх нэг гол гогцоо ажил мал сүргийг тавтай өвөлжүүлж, хаваржуулахад бүх хүний идэвх, санаачилгыг өрнүүлэн ажиллах нь чухал байна. 

