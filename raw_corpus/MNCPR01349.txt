Өмнөх наадмын аман хүзүү энэ наадмын түрүү боллоо

Их Монгол Улсаа байгуулсны 801, Ардын хувьсгалын 86 жилийн ойн баяр наадам дэлгэр сайхан болж, монгол түмэн бүтэн жил ярих юмтай үлдлээ. 
Бөхчүүдийн бяр хүч жигдэрч, морьдын уяа сойлго таарсан бол сурчид онч мэргэн байв. Өнөө жилийн баяр наадмын халх сурын харваанд 300 гаруй харваач цэц мэргэнээ сорилоо. Тэдний дотор дархан, гарамгай, улсын гээд мэргэн цолын эздээс гадна шинэ залуу тамирчид хүч түрэн орж иржээ. Энэ нь эрийн гурван наадмын нэг сурын спортыг улам сонирхолтой, өрсөлдөөнтэй болгож байна хэмээн ахмад сурчид үнэлсэн. Төв цэнгэлдэх хүрээлэнгийн урдхан талд сурчдын уухайн дуу тасарсангүй. Цөөхөн хүний суудалтай сурын талбай төлбөргүй тул хоёр өдөр үзэгчээр дүүрэн байлаа. Тэдний ихэнх нь сурчдын ойр дотныхон болон жуулчид. Ганц нэг жуулчнаас "Сурын спортын юу нь таалагдаж байна" гэж асуухад "Арай ойлгомжтой нь" хэмээн товчхон хариулав. Мөн боломж олдвол харваж үзэх санаа буйгаа нуугаагүй. Түүнчлэн Ерөнхийлөгч Н.Энхбаярыг хамгийн ойроос харах боломж сур, шагайн талбайд олддог гэдгийг гадныханд ойлгуулжээ. Тиймээс Ерөнхийлөгчийг сурын талбай болон шагайн асарт очиход дагалдагсад цөөнгүй байв. Өмнөх жилүүдэд төрийн тэргүүн сум тавьдаг уламжлал тогтсон. Гэвч энэ удаад ирсэн зочноо хүндэтгэн хөтөлбөртөө өөрчлөлт оруулжээ. Наадмын өмнөхөн буриад, урианхай болон хүүхдийн харваа дүнгээ гаргасан билээ. Харин 11, 12-ны өдрүүдэд халх сурын тэмцээн болж өнгөрсөн юм. Халх харвааны хувьд ихээхэн онцлогтой бөгөөд эрчүүд 75 метр, бүсгүйчүүд тэднээс 10 метрээр ойр зайнд харвадаг билээ. Мөн тус бүр 40 сум тавьдаг онцлогтой. Өнгөрсөн жилийн наадмаар Баянзүрх дүүргийн харваач Х.Болдбаатартай сум тэнцэн товх болж, аман хүзүүнд шалгарч байсан улсын мэргэн Ж.Баттөмөр Ардын хувьсгалын 86 жилийн ойн баярт тэргүүн байр эзлэв. Тэрбээр Баян-Өлгий аймгийн харьяат залуу харваач Б.Баярсайхантай мөн л товх болж, 35 оноогоор аваргалсан. Өмнөговь аймгийн харьяат улсын мэргэн Ж.Баттөмөр өнөө жилийн наадмын тэргүүн байрт шалгарснаар хошой мэргэний болзол хангасан юм. Харин удаад Баян-Өл-гийн харваач Б.Баярсайхан 34, Орхон аймгийн Т.Баасанхүү 33 оноогоор шалгарсан бол Завхан аймгийн Тосонцэнгэл сумын харваач Л.Даваасүрэн 32, Алтансум 31 оноотой эхний таван байр эзэлсэн. Эрчүүдээс дутахгүй халуун наранд халж, сум тавих хөрслөг бор арьстай бүсгүйчүүд өрсөлдөөн ихтэй "ширүүн" наадлаа. Халх сурын харваанд Увс аймгийн Баруунтуруун суманд төрж, Тэс суманд бойжсон спортын мастер Д.Норжмаа тэргүүлсэн. Түүнийг улсын заан Д.Бумбаярын төрсөн дүү гэдгээр нь спорт сонирхогчид андахгүй биз ээ. Улсын баяр наадамд хоёронтоо аман хүзүүдсэн Д.Норжмаа анх удаа тэргүүн байр эзэлж, Ерөнхийлөгчийн зарлигаар улсын мэргэн цол авав. "Алдар"-аар овоглодог тэрбээр сурын спортоор ес дэх жилдээ хичээллэж байгаа бөгөөд заан ах нь анх нум бэлэглэсэн тухай дурсан ярьж байлаа. Хэдий ах нь дөрвийн даваанд өвдөг шороодсон ч одтой сайхан наадсан дүүгээ шагнал авах үеэр индрийн дор очин баяр хүргэж харагдсан. Эмэгтэйчүүдээс дэд байрын эзнээр Э.Оюунханд 32 оноогоор шалгарсан бол П.Даваадорж 31 оноотой гуравдугаар байрт орсон. Харин дөрөв, тавдугаарт "Алдар" спорт клубын тамирчид болох Д.Цэцэг, С.Энхтунгалаг нар шалгарсан юм. Тэдний хувьд өнгөрсөн жил мөн л айргийн тавд багтаж, наадамчин олноо баярлуулсан. Сурчидтай хаяа дэрлэн уухайлан наадах эрхмүүд бол шагайчид. Улсын баяр наадмын хөтөлбөрт есөн жилийн өмнө багтаж, эрийн дөрөв дэх наадам болсон тэдний хувьд бас л өрсөлдөөн дүүрэн байлаа. Энэ жил 38 багийн 300 гаруй харваач цэц мэргэнээ сорив. Гурван настай балчраас 80 настай буурай хүртэл оролцсон нь шагайн спортын онцлог юм. Уухайн дуу тасралгүй хоёр өдөр наадамлахад тэмцээний тэргүүн байрыг Төмөр замын харваачид эзлэв. Тэд төрийн баяр наадамд хоёр удаа аман хүзүүдсэний эцэст ийнхүү түрүүлсэн юм. 
Б.Бадмаа
