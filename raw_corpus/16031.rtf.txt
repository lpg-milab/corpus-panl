№68 (16031)     
1985 оны гуравдугаар сарын 20.
ФОНДЫН өгөөжийг ДЭЭШЛҮҮЛЬЕ

Улс ардын аж ахуйн үйлдвэрлэлийн үндсэн фонд VII таван жилийн эхнээс бүтэн хагас дахин нэмэгдэж, түүний жилийн дундаж өсөлт аж үйлдвэр, барилгын салбарт түрүүлэх хурдацтай болж байна. Гэвч тэдгээрийн өгөөж эдийн засгийн байгуулалтын одоогийн шаардлагын хэмжээнд хараахан хүрч чадаагүй байгааг МАХН-ын Төв Хорооны IX бүгд хурал буруушааж, үйлдвэрлэлийн хүрээнд ажилладаг нэг хүнд ногдох үндсэн фонд 1965 оныхтой харьцуулахад 4, 3 дахин нэмэгджээ. Гэтэл фондын өгөөж энэ хугацаанд нэмэгдээгүй, харин буурсаар байна >> гэж зааж тэмдэглэсэн юм. 

Материаллаг үйлдвэрлэлийн нэлээд салбар, үйлдвэрийн газрын үндсэн фондын нэг төгрөгт ногдох бүтээгдэхүүний үйлдвэрлэл, үйлчилгээний орлогыг техникийн боломж нөөцтэй харьцуулахад өсөлт нь маш удаан, тэр ч байтугай өмнөх хэмжээнээсээ буурсан зохисгүй хандлага ч байна. Үйлдвэрлэл, хөдөлмөрийн зохион байгуулалт хангалтгүй, инженертехникийн ажилтны сахилга, хариуцлага, хяналт шалгалт, тайлан тооцоо сулаас болж ийм дутагдал гарч байна. 

Улирлын чанартай ажиллуулдаг хөдөө аж ахуйн машин техникийн засвар үйлчилгээг чанаргүй хийснээс ид ажлын үед сул зогсоох, машин тракторын хүч чадлыг үр нөлөөтэй ашиглахын оронд айл нүүлгэх хэт ойр зуурын ажилд хэрэглэдэг, нэгдэл, сангийн аж ахуйд суурилсан аливаа машин төхөөрөмжийг аль болох дүүрэн ачаалалтай байлгахыг чармайдаггүй, тэрчлэн зүтгүүрийн болон чиргүүлийн техникийн хүч чадал зөрөөтэй зэргээс хөдөө аж ахуйн үндсэн фондын хамгийн идэвхтэй хэсгийн өгөөж тууштай нэмэгдэхгүй байна. Үйлдвэр, аж ахуй, албан газруудад янз бүрийн суурь машин, механизм, олшруулагч зэрэг өдий төдий техник хэрэгсэл хуримтлагдсан мөртөө хүч чадлыг дүүрэн эзэмшиж байгаа эсэхэд тавих хяналт сул, төлөвлөлтөд төдий л анхаардаггүйгээс энэ нь үндсэн фондын өгөөж буурахын бас нэг тодорхой шалтгаан болж байна. 

Барилгад материал ачиж буулгах, зуурмаг бэлтгэх, газар шорооны ажил гүйцэтгэх, хийц хэсэг угсрах ажлын механикжилтын түвшин 85-аас дээш хувьд хүрсэн атал сүүлийн дөрвөн жилийн байдлаар дотоодын барилга угсралтын жилийн дундаж өсөлтийн хурдац буурснаас фондын өгөөж дорвитой дээшилсэнгүй. 

Улс ардын аж ахуйн фондын өгөөжийг 1985 онд төлөвлөсөн хэмжээнээс нэг хувь давуулбал 900 гаруй айлын тохилог орон сууц барихад хүрэлцэхүйц хуримтлал бий болгох юм. Нийт үйлдвэр, аж ахуйн газрын тавны нэг нь төслийн хүч чадлыг дутуу ашиглаж байгаа дутагдлыг арилгавал фондын өгөөж эрс дээшилж, ихээхэн хөрөнгө хэмнэх нөөц боломж улс ардын аж ахуйн аль ч салбарт олдож болохоор байгаа нь тодорхой. Налайхын шилний үйлдвэр, олонхи аймгийн хүнсний үйлдвэр, Зүүнхараагийн спирт, бал бурмын комбинат тоног төхөөрөмжийн хүч чадлын гүйцэд ашигласнаар фондын өгөөжийг сүүлийн жилүүдэд тогтвортой нэмэгдүүлсэн байна. Монгол, зөвлөлтийн хамтарсан уулын баяжуулах << Эрдэнэт >> үйлдвэрийн интернационалч хамт олон 1985 онд ЗХУ-ын Днепропетровскийн комбайны заводын туршлагыг эзэмшин, технологийн машин, төхөөрөмж, ажлын байрыг аттестатчилах, хүч чадлыг дүүрэн ашиглах, ажилчдын мэргэжлийн ур чадварыг сайжруулж, хөдөлмөрийн дэвшилт норм, норматив нэвтрүүлэх зэргээр төслийн хүч чадлыг давуулан эзэмшихээр социалист уралдаанд үүрэг авч, фондын өгөөжийг тогтвортой дээшлүүлж байна. 

Хэсэгчилсэн арга ажиллагаанаас технологийг бүхэлд нь хамарсан машины системд улам бүр шилжиж байгаа өнөөгийн нөхцөлд үйлдвэрлэлийн салбар, үйлдвэр, аж ахуйн газар, цех, тасаг, хэсгийн дотоодод, тэдгээрийн хооронд машин тоног төхөөрөмжийн зохистой харьцааг хангаж, уялдааг сайжруулах зэрэг арга хэмжээг төлөвлөлтөөс эхлэн үе шат, дэс дараатай хэрэгжүүлэх нь зүйтэй. 

Шинэ үйлдвэр, заводын зураг төслийг боловсруулах, түүнд экспертиз хийж байгаа үе шатад шинжлэх ухаан техникийн сүүлийн үеийн ололтыг ямагт харгалзаж, шинэ дэвшилт техникийг сонгож авч байх нь чухал юм. Шинэ болон шинэтгэж өргөтгөсөн үйлдвэрүүдийн хүч чадлын балансын тухай бүр нарийн үндэслэлтэй тогтоож, түүнийг эзэмших төлөвлөгөөг орчин үеийн норм, нормативт нийцүүлэн өгч, заавал гүйцэтгэж байх нь фондын өгөөжийг дээшлүүлэх чухал хөшүүрэг мөн. 

Нэгэнт байгаа техникийн потенциалыг оновчтой ашиглахыг ажил хэрэгчээр анхаарч, машин төхөөрөмжийн ажиллах ээлжийг нэмэгдүүлэх, дагнаж, хоршсон хэлбэрээр байгууллага дундын техникийн зохион байгуулж, аливаа ажил, үйлчилгээг гэрээ, захиалгын журмаар гүйцэтгэх зэрэг арга замыг сонгож авах, амьдралд хэрэгжүүлэх талаар эдийн засгийн төв байгууллагуудын хийх бүтээлч эрэл чухал ач холбогдолтой байна. Үндсэн фондыг хүч чадалд нь хүргэж, сайн ашиглах санхүү, эдийн засгийн механизм, хөшүүргийн үйлчлэлийг хүчтэй болгон, үр нөлөөг дээшлүүлэхийн тулд тэдгээрийн ажиллагаанд бүртгэлээр тавих хяналтыг төгөлдөржүүлэх, фондын төлбөрийг өгөөжтэй нь уялдуулан ялгавартай тогтоож мөрдөх зэрэг арга хэмжээ авч, мөрөөр нь оновчтой шуурхай ажил зохиож хэрэгжүүлэх шаардлагатай байна. 

Мэргэжлийн өндөр ур чадвартай ажилчид, инженер техникчидгүйгээр орчин үеийн ямар ч боловсронгуй техник, тоног төхөөрөмж бүрэн дүүрэн өгөөжтэй ажиллаж чадахгүй. Иймд машин техник ашиглалтын соёлыг ажилчид, инженер техникийн ажилтан бүрт эзэмшүүлэх, давхар мэргэжилтэй болж, олон суурь машин дээр ажиллаж сурах, бүтээмжийн нормыг өөрсдөө хянаж дэвшилттэй болгох үүсгэл санаачилгыг дэмжин нэг машин, нэгж талбайгаас авах бүтээгдэхүүний хэмжээг нэмэгдүүлэх арга, боломж бүрийг ухаалгаар ашиглах нь чухал байна. 

Эх орон, ард түмнийхээ итгэж хариуцуулсан машин техникийг хайр гамтай, жигд, өндөр бүтээмжтэй эзэмших хөдөлгөөн өрнүүлж, фондын өгөөжийг тууштай дээшлүүлэх нь манай нийт байгууллага, үйлдвэр, аж ахуйн газрууд, ажилчид, инженер, техникийн ажилтнуудын хойшлуулшгүй зорилт мөн. 

