№72 (16349)         
1986 оны гуравдугаар сарын 25.
АШИГ ШИМ, ТОО ТОЛГОЙ

Ард түмнээр хэлэлцүүлж байгаа БНМАУ-ын эдийн засаг нийгмийг 1986 - 1990 онд хөгжүүлэх Үндсэн чиглэлийн төсөлд байгаль, эдийн засгийн таатай нөхцөл бүрдсэн зарим нутагт өндөр ашиг шимт малыг илүү хурдацтай өсгөж үржүүлэх талаар заажээ. Манай улсын нийт үхэр, хонь, ямаанд тодорхой хувь эзэлж байгаа цэвэр үүлдрийн болон эрлийз мал, тэрчлэн эх орны үүлдэр, үүлдрийн болон үржлийн хэсгийн ашиг шимт сүргийг өсгөхөд шинэ сэтгэлгээ, шилдэг арга барилаар хандах шаардлагатай байна. 

Ашиг шим арвинтай малыг өсгөх гол эх булаг болсон төл хүлээн авч бойжуулахад онцгой анхаарах нь ийм малыг олшруулах хамгийн тэргүүн зэргийн шаардлага байх ёстой. Өндөр ашиг шимт малыг өсгөх талаар дадлага туршлага олж, идэвх чармайлттай ажилладаг хөдөлмөрийн тэргүүний сайчуудын эгнээ нэмэгдэж байгаагийн дотор Сэлэнгэ аймгийн Орхоны сангийн аж ахуйн хоньчин Т. Тунгалаг, Т. Тэрбиш яар нарийн, нарийвтар ноост хонины зуун хээлтэгчээс 115 - 125 хурга, Өмнөговь аймгийн Манлай сумын << Хоёр-Өлзийт >> нэгдлийн ямаачин, БНМАУ-ын аварга малчин Д. Лувсан, Иш, Баянхонгор аймгийн Баян-Өндөр сумын << Хөгжлийн зам >> нэгдлийн ямаачин, аймгийн аварга малчин Ч. Дагва, Баян-Өлгий аймгийн Баяннуурын сангийн аж ахуйн ямаачин. БНМАУ-ын хошой аварга малчин С. Хадан нар ноолуурын чиглэлийн ямааны зуун эхээс зуугаас дээш ишиг бойжуулсан байна. Өнгөрөгч онд Төв аймгийн Борнуурын сангийн аж ахуйн Шар хоолойн саалийн механикжсан фермийнхэн зуун үнээнээс ная гаруй тугал бойжуулжээ. 

Ийм амжилт нийтийг хамарч чаддаггүйгээс өндөр ашиг шимт малын зуун эхээс авах төл төсөлд заасан хэмжээнд хүрэхгүй байна. Саалийн механикжсан ферм, нарийн нарийвтар ноост хонь үржүүлдэг аж ахуй бүр төл бойжуулах хамгийн тохиромжтой тохилог хашаа байртай, хүрэлцэхүйц хэмжээний бэлэн тэжээлтэй, хүн хүч хангалттай боловч дэвшилт технологийг тууштай хэрэглэхгүй, бэлчээрийн маллагааны нөхцөл дэх хуучин арга барилаар ажиллаж байна. 

Төв аймгийн << Атар >> , << Нөхөрлөл >> тэжээлийн аж ахуйн болон Батсүмбэр, Жаргалантын сангийн аж ахуйн Өдлөг, Тал булаг, Дорнод аймгийн Хэрлэн, Халх гол, Хэнтий аймгийн Чандаганы сангийн аж ахуйн фермүүд өнгөрөгч онд тасгийн хүч чадлаас арваас хорин тугал дутуу бойжуулжээ. Түүгээр ч барахгүй << Найрамдал >> , << Октябрь >> , Зүүнхараа, Жаргалантын сангийн аж ахуйн төвийн саалийн механикжсан ферм арвин ашиг шимт үхрээс тун цөөн тугал бойжуулав. Өнгөрөгч таван жилд Архангай, Булган, Өвөрхангай, Баянхонгор, Дундговь, Өмнөговь аймагт эрлийз мал өсгөх төлөвлөгөө тасарсан байна. Өндөр ашиг шимтэй мал өсгөхөд ахиц гарахгүй байгаагийн үндсэн шалтгаан нь ийм малд хуучин арга барилаар, тухайлбал бэлчээрийн мал аж ахуйн маягаар хандаж дэвшилт технологийг хайхрахгүй, малчин бүрт зааж эзэмшүүлэхгүй, мал аж ахуйн мэргэжилтэн нар түүнийг гардан удирдаж зохион байгуулж хэрэгжүүлэхэд төдийлөн санаа тавьдаггүйтэй шууд холбоотой юм. Зарим малчин, мал аж ахуйн мэргэжилтэн, удирдах ажилтан өндөр ашиг шимт малын арчилгаа маллагааг нутгийн малынхаас ялгаагүй мэт үзэж хойрго байдлаар хэлбэрдэж ханддагаас технологи зөрчиж мал зутрааж хорогдуулдаг, ашиг шимийг дутуу авдаг байна. 

Архангай, Булган, Хэнтий аймгийн зарим нэгдэлд эрлийз үнээг тугалаар нь ивэлгэн сааж, эрлийз тугал, өсвөр үхэр өсгөн бойжуулах технологийг зөрчиж байлаа. Энэчлэнгээр тодорхой бригад, хэсэгт төвлөрүүлэн үржүүлж, арчилгаа маллагааг нямбай хийх тухайд малчны сэтгэлгээ, арга барил ч нүүдлийн мал аж ахуйгаас үлдэж хоцорсон залхуу, цалгар назгайн уршгаас салж чадаагүйн улмаас өндөр ашиг шилтэй эрлийз, сайн угсааны малд тохирсон технологийг хөсөрдүүлснээр хорогдлыг ихэсгэж байна. Саалийн механикжсан фермд тугал бойжуулахад байрны чийг дулааныг тохируулахгүй, голдуу хүйтэн сүүгээр угждагаас элдэв өвчин эмгэгт өртүүлэх, хурга, ишгийн байр, тэжээллэгийг тохируулдаггүй, хэт хүйтэн байранд уургийг зангируулдаг, нар, бороонд цохиулдаг зэргээс хорогддог байна. 

Өндөр ашиг шимт малыг саалийн механикжсан ферм, тусгай бааз цогцолборт төллүүлдэг болохоор тэнд мал аж ахуйн мэргэжилтэн, удирдах ажилтны шууд удирдлага, зөвлөлгөөг авч төл бүрэн бойжуулах бололцоо нөхцөл бүрэн бий. Төлийг эхний үед арчилж анхаардаг боловч цаг дулаарах тутам тайвширдгаас яваандаа хурга, ишиг өвчлөх, сэнсэрч доройтдог байна. Төвлөрсөн бааз цогцолбор, фермд арчилгаа маллагааны тохиромжтой нөхцөлд төл бойжуулж байгаа учраас малчин төлчний хөдөлмөрийг хамт олны хэлбэрээр зохион байгуулах, уралдаан урамшууллыг үр нөлөөтэй өрнүүлэх, технологийн шаардлагыг хангаж байгаа эсэхийг байнга шалгаж сурталчилж, хэрэгжүүлэхэд тусалж байвал зохино. 

Төлийг элдэв өвчнөөс урьдчилан сэргийлэх тарилгыг тогтоосон хугацаанд заавал хийх, хөхүүлэх, услах, тэжээх хуваарийг нарийн мөрдөх нь зөвхөн технологийн төдийгүй ерөөс малчин хүний ажлын сахилгын асуудал юм. Фермийн үнээний тугалын хорогдлыг багасгахын тулд Партизаны сангийн аж ахуй энэ жил зориудын арга хэмжээ авч байрын дулааныг тогтмолжуулж, цэвэрлэгээг сайжруулж, тугал бүрийг гадаа тусгай байранд бойжуулж, өвчилсөн тохиолдолд туяажуулсан цусаар тарих зэргээр эмчилж арчилж үнээг саах хугацааг сунжруулахгүй яг цагт нь ширгээж байна. Аж ахуй бүр ийнхүү тал бүрээр санаачилж өөрсдийн хүч бололцоонд тулгуурлан өндөр ашиг шимт малын төл бойжуулахад дээд зэргийн халамж, анхаарал тавьж чадвал заавал амжилт олох ёстой. 

Өндөр ашиг шимтэй цэвэр үүлдрийн болон эрлийз малыг өсгөх нь мал сүргийг чанаржуулах, түүний өгөөж ашиг шимийг нэмэгдүүлэх олны талын ач холбогдолтой учир хөдөө аж ахуйн байгууллагууд, нэгдэл, сангийн аж ахуйч удирдлага, малчид, мэргэжилтнүүд энэ ажилд хуучин аргаар ханддаг дутагдлыг арилгаж, үндсэн өөрчлөлт гаргах хэрэгтэй. 

