Надад туслаач, би заавал түрүүлнэ

Өсвөрийн даамчдын дэлхийн аварга шалгаруулах тэмцээнд оролцох эрх авсан Ц.Хашчулуун хүү замын зардалгүйн улмаас тэмцээнд оролцож чадахгүйд хүрээд байна.
15 настай энэ хүү дэлхийн аваргын тэмцээнд оролцох эрхийг хоёр жил дараалан аваад байгаа юм. Тэрбээр өнгөрсөн жил мөн л санхүүгийн боломжгүйгээс явж чадаагүй. Украйнд энэ сарын 15-нд болох уг тэмцээнд оролцох даамчид маргааш галт тэргээр эх орноосоо хөдлөх юм байна. Ц.Хашчулуунтай уулзахаар Хайлаастын 49 дүгээр дунд сургуулийг зорьж очиход тэрбээр явах бэлтгэлээ хангахаар хичээлээс чөлөөлөгдсөн байлаа. Ангийн багш Г.Оюунтай уулзан ангийнхан нь хоёр хүүхдээр газарчлуулан гэрт нь очлоо. Тэднийх Хайлаастын эцэст бараг уулын оройд шахуу хашаанд амьдардаг бөгөөд сургуулиас гэр хүртэл өгсүүр газраар 20 орчим минут алхаж очдог юм билээ. Биднийг очиход хүү ээжтэйгээ байв. Тэднийх долоон хүүхэдтэй ам бүл есүүлээ амьдардаг гэнэ. Аав Ц.Цэвээнсүрэн нь "Наран туул" зах дээр харуул. Ээж Н.Ганчөдөр ажилгүй. Ц.Хашчулуун зургаатайгаасаа өвөөгийнхөө зааснаар даам тоглож сурчээ. Багадаа төдийлөн уралдаан тэмцээнд оролцдоггүй байж. Тавдугаар ангид байхад нь сургуулийн биеийн тамирын багш Б.Элбэгийн зөвлөснөөр даамны тэмцээнд оролцож сургуулийн аварга болжээ. Тэр жилээ дүүрэг, хотын аваргын мөнгөн медаль, улсын аваргаас хүрэл медаль авчээ. Түүнээс хойш улсын хэмжээнд зохиогдож буй бүхий л тэмцээнд тасралтгүй оролцож түрүү шагналуудыг авах болсон байна. Өнгөрсөн жил өсвөрийн даамчдын дэлхийн аварга шалгаруулах тэмцээний сорилд түрүүлсэн бол даамчин хүү өнөө жил оролцох эрх авчээ. Ц.Хашчулуун даам сайн тоглохоос гадна онц сурдаг тэргүүний сурагч төдийгүй дүүргийнхээ шилдэг сурагч өргөмжлөлийн эзэн болжээ. Тэрбээр шүлэг зохиох их дуртай гэсэн. Даамчин хүү дэлхийн аварга шалгаруулах тэмцээнд зардал олдоод явах юм бол заавал түрүүлнэ гэдэгтэй тун их итгэл төгс байв. Яагаад өөртөө ийм их итгэлтэй байгаа талаар сонирхоход, "Би оролцсон тэмцээндээ дандаа амжилт үзүүлдэг. Өнгөрсөн долоо хоногт Эрдэнэт хотноо зохиогдсон насны ангилалгүй тэмцээнд дэлхийн даамын холбооны мастер Д.Баттулгатай тэнцсэн. Насанд хүрэгчдийн мастертай тэнцэнэ гэдэг амаргүй л дээ.Тиймээс би өсвөрийн аваргын тэмцээнд түрүүлнэ гэдэгтээ итгэлтэй байна" гэж хариулсан. Хүүд ердөө л 800 ам.доллар хэрэгтэй байгаа гэнэ. Ээж нь хүүгээ тэмцээнд явна гэсэн сургаар зардал мөнгийг нь хөөцөлдөж эхэлсэн боловч олж чадаагүй бололтой. Монголын хүүхдийн төлөө үндэсний төв, Залуучуудын хөгжлийн сан, Оюу толгой, Алтжин, Оюун түлхүүр, Зориг, Асашёорюү, Кёкүшюүзан сан гэх мэт олон газрын үүд татсан боловч бүгд л өнөө жилийн төсөв дууссан гээд бүтэлтэй хариу сонсоогүй гэнэ. Бүр аргаа бараад тойргоосоо УИХ-д сонгогдсон УИХ-ын гишүүн Ц.Батаад захидал бичсэн байна. Уг нь УИХ-ын гишүүн Ц.Батаа өнгөрсөн жил "Манай тойргийн хүүхэд гадагшаа тэмцээнд явна гэдгийг мэдсэнгүй. Дараа жил заавал тусална" гэж хэлж байжээ. Ц.Хашчулууны виз уржигдар гарчээ. Тэмцээн болох хот руу очих зардал нь 102 мянган төгрөг. Өчигдөр би 52 мянган төгрөг тушаасан. Үлдсэнийг олохоор таньдаг хүнээсээ асууж л явна гэж хүүгийн ээж ярьж байв.. Ангийн багш Г.Оюун "Манай энэ сурагчийг дэмжиж туслаж байгаад тэмцээнд явуулчих юм бол энэ хүүд тусалсан тэр хүн өөрөөрөө бахархах болно. Тэр амжилт үзүүлнэ гэдэгт итгэлтэй байна" хэмээсэн юм. Украйнд зохиогдох тус тэмцээнд Ц.Хашчулуунаас гадна Шавь болон Ирээдүй цогцолборын хоёр хүүхэд оролцохоор явах юм байна. Авьяас чадлаараа дэлхийн тэмцээнд оролцох эрхтэй ч мөнгөний боломжгүйгээс явж чадаагүй энэ хүү өнгөрсөн жил онгоцны буудлаас нүдэндээ нулимс дүүрэн буцжээ. "Надад туслаач, би заавал түрүүлнэ" хэмээн итгэлтэйгээр хэлж буй энэ хүүг дэмжих сэтгэлтэй хүн байвал тусламжийн гараа сунгаач гэж хэлэх байна. Тэрбээр маргааш явна. 
Д.Цогзолмаа
