№25 (16928)
1988 оны нэгдүгээр сарын 29
СОЦИАЛИСТ АЖ  ТӨРӨХ  ЁСНЫ ЗАРЧИМ

Манай нийгмийн гишүүд, хөдөлмөрийн хамт олны амьдрал, үйл ажиллагаанд социалист аж төрөх ёс улам гүнзгий хэвшихийн хэрээр түүний зарчмууд нийгмийн амьдралын хэм хэмжээ болж батжин төлөвшсөөр байна. Хөдөлмөрийг эрхэмлэх, нийгмийн эрх ашгийг хувийнхаас илүүд үзэх, хамтач, энэрэнгүй үзлийг дээдлэх, социалист ардчилал, ил тод байдлыг  хангах, өндөр ёс суртахуун,нийгмийн шударга ёсыг хөгжүүлэх, эх оронч, социалист интернационалч, өөдрөг бадрангуй үзлийг бататгах ,улс түмний эв найрамдал энх тайвныг бэхжүүлэх зэрэг нь манай аж төрөх, ёсны үндсэн зарчим юм. <<Манай  урагшлах хөдөлгөөнд ноцтой саад тотгор болсоор байгаа хуучныг баримтлах, хүнд суртал гаргах, цаг алдаж цаастай хэт зууралдах, хоосон албархах, хариуцлагаас зайлсхийж, бусдын ам хардаг идэвхгүй байдал зэргийн	илрэл   бүхэнтэй   газар  сайгүй  эвлэршгүй  тэмцэл хийхгүйгээр  манай   бүтээн   байгуулалтын,   түүний   дотор хөдөө аж   ахуйн  хоцрогдлыг   арилгах   амаргүй   зорилтыг
шийдвэрлэж  чадахгүй гэдгийг  цохон  тэмдэглэж хэлэх нь зүйтэй гэж бодож байна>> хэмээн МАХН-ын Төв Хорооны IV бүгд (1987) хурал дээр нөхөр Ж. Батмөнх манай социалист аж төрөх ёсны зарчимд харш үзэгдлүүдийг шүүмжилсэн билээ. Ийм харш сөрөг үзэгдлүүдийг тэргүүний хүмүүсийн үлгэр жишээ, сайн үйлсийн төлөө, хамтын өндөр шаардлагаар даван туулж арилгах ёстой. Улаанбаатар хотын барилга трестэд олон жил бригадын даргаар ажилласан БНМАУ-ын хөдөлмөрийн баатар, Ардын Их Хурлын депутат Н. Пашка өөрийн бригадын гишүүн өрөгч Д. Дамдин, Б. Эрдэнэтуяа, мужаан Д. Ганболд, Ш.Жамьяндорж нарын хамт говь нутгийг барилгажуулах үйлсэд хувь нэмрээ оруулахаар Өмнөговь аймагт очиж шинэ бригад зохион байгуулаад аймгийн төвд баригдаж байгаа орон сууцны барилга дээр ажиллаж байна. Сүхбаатар аймгийн Дарьганга сумын төвд ажиллаж амьдарч байсан 25 өрхийн 50 гаруй хүн, түүний дотроос жолооч, тракторч зэрэг мэргэжилтэн 30 гаруй залуу Намын Төв Хорооны IV бүгд хурлын шийдвэрийг хүлээн аваад мал аж ахуйн үйлдвэрлэлд гарч гурван жилийи хугацаатай гэрээ нэгдэлтэй байгуулан ажиллаж байна. Дээрх хоёр жишээ өнөөгийн хүмүүс хөдөлмөрийг дээдэлж, нийгмийнхээ эрх  ашгийг хувийнхаас дээгүүр тавих социалист аж төрөх ёсны зарчмаар амьдарч ажиллаж байгаагийн баримт мөн.

Зөвлөлүүдийн орны өөрчлөн байгуулалтын үлгэр жишээ, туршлага манай намын чиг бодлого бүхий арга хэмжээний үрээр өнөө үед ардчилал улам хөгжихийн хамт хуучныг баримтлах, хүнд суртал гаргах, хоосон албархахын илрэлтэй хийх тэмцлийг хүчтэй болгож удирдах ажилтныг хамт олон өөрсдөө нэр дэвшүүлэн  сонгож ажлын тайланг нийтээр сонгох, үйлчилгээний  газрууд үйлчлүүлэгчдийнхээ өмнө тайлан тавих зэрэг ардчилал, ил тод байдлын эхлэл улам бүр гүнзгийрч байна. Нэг талаас ил тод байдлыг хангаж, нөгөө талаас социалист ардчиллыг улам өргөжүүлж, нийгмийн гишүүдийн идэвхийг өрнүүлэхийн хамт нэг нь нийгмийн төлөө, нийт нь нэгийн төлөө халамж анхаарал тавих зарчим бэхжиж байна.

Төлөвлөлт, урамшууллын шинэ журам нэвтрүүлж, аж ахуйн механизмыг өөрчлөх, боловсронгуй болгох эдийн засгийн шинэчлэлийн  шаардлага нь хөдөлмөрийг хамт олон гишүүн бүрийн сонирхолтой, ардчиллыг олон түмний нийгмийн идэвхтэй нягт  холбох социалист аж төрөх
ёсны амин  чухал   хэрэгцээ юм. Нийгмийн  болоод  хувийн сонирхол социализм  байгуулах зорилтын тусын тулд нэгдмэл байх, нийгмийн шударга ёс, хувь хүнд ч, хамт олонд ч нэгэн адил хзрэгжих зарчим  бид бүхний аж төрөх хэм хэмжээ байх ёстой. Хувь хүнийг хохироож нийгэм хөгжих, эсвэл нийгмийг хохироож хувь хүн завших нь манай ёсонд харш билээ. Гэтэл удирдлагын олон шатны аль нэг аппаратад хувиа бодсон хүнд сурталтан дураар аашилж, хамт олон, хөдөлмөрийн хүний бодол санааг хайхрахгүй, ажил   хохироож   аминдаа   завшдаг   ноцтой   дутагдал байн байн гарсаар байхад ил тодын шаардлага суларсны  харгайгаар нэг хэсэгтээ илрэн засагдахгүй газар авчихдаг тохиолдол манайд бий.

Бүхнийг мэдэгчийн дүрээр захирч зандрах, дур зоргоор авирлах,  албан тушаал, эрх мэдлээрээ түрээ барих, дээшээ долигнох, жирийн хүнд ихэмсэг авирлах нь социалист аж төрөх ёсны мөн чанарт харш бөгөөд цаг зуурын шинжтэй эрх мэдлийн нэр хүнд үнэндээ зохиомол албадлагад цаг ямагт тулгуурлахад хүргэж мэдэх билээ. Хүнд суртал арилахгүй байгаа нь нөгөө талаар түүнийг тэтгэдэг долигонуур, ховч, хоёр нүүртэн, худлаа мэдээлэгч, албан тушаал, ашиг завшаан горилогч этгээдүүдийн хоцрогдсон, зохисгүй нөлөөлөл газар авах, тэрчлэн шүүмжлэл,өөрийн шүүмжлэл мохсон нөхцөлд олон нийтийн хараа хяналт суларснаас шалтгаалдаг тал ч би билээ. <<Ажилчдаас гаргасан санаачилгыг хүлээж авч байгаа дүр үзүүлдэг боловч элдэв шалтаг заах юм уу,эсвэл авч хэлэлцэнэ, шийдвэр, заалт, даалгавар өгсөн гэхээс хэтрэхгүй байна>> гэж Улаанбаатар хотын сүүний үйлдвэрийн засварчин А. Дүгэрсүрэн сонинд бичсэн захидалдаа  дурдсан нь нэг биш газар бугшсан нийтлэг дутагдлыг шүүмжилсэн хэрэг юм.

Манай социалист аж төрөх ёсны гол зарчмыг бататтахад хүмүүсийг хөдөлмөр, ёс суртахууны шинжээр нь үнэн зөв үнэлэх, нийгмийн шударга ёсыг ялимгүй зүйл дээр ч хатуу баримтлахыг шаардаж байна. Хөдөлмөрчдийг элдвээр хохироох, хариуцлагаас зайлсхийх, бусдын ам  харах, хувиа хичээх, эрх тушаал, нэр хүндээ хортойгоор ашиглах, нөгөөтэйгүүр хувь хүний ёс суртахууны шинж чанарыг анхаарахгүйгээр  ажил  хөдөлмөрийн   цөөн   жилийн үзүүлэлт,    амжилтыг   өрөөсгөлөөр   үнэлэх   хандлага   нийгэмд хохирол учруулж байна. Ёс суртахууны  шинж чанарыг харгалзахгүй хөдөлмөрийн  зарим амжилтад  шимтэж шалгаруулсан зарим нэг  хүн хувиа  бодсон,  хуурамч үзэл бодолтой  байснаас  гэмт хэрэг хийхээс ч буцдаггүйг Хэнтий аймгийн Баян-Адарга сумын нэгдлийн  хоньчин байсан Г.Чулуунбаатар,   Хөвсгөл   аймгийн     Арбулаг   сумын нэгдлийн мал аж ахуйн хэсгийн дарга байсан С.Дашдондов нарын  үйлдсэн гэмт хэрэг харуулж байна.
Нийгмийн шударга ёсыг гажуудуулснаас болж танил тал харах, байгууллагархах, нутгархах, нүд хуурах, дутагдал доголдлыг нууж дарагдуулах, заль мэх хэрэглэх, худлаа хэлэх, гүтгэх зэрэг зохисгүй үзэгдэл газар авахад үүд хаалга  нээгдэж эцэстээ хамт олон, улс орны  эрх ашгийг хохироож,  хөдөлмөрчдийн  эрүүл  саруул  уур   амьсгалд муугаар нөлөөлөх  хор хохиролтой  юм. Архидан согтуурах, хөдөлмөрийн бус орлогоор амьдрахыг эрмэлзэх,  салан задгай бүдүүлэг байдал, мухар  төөрөгдөл,  шашны  нөлөөнд  автах  зэрэг  нийгмийн   гишүүн, хамт олны амьдралын идэвхтэй, байр суурь төлөвшихөд ноцтой  саад учруулдаг харш үзэгдэлтэй эвлэршгүй тэмцэж арилгах нь социалист аж төрөх ёсны шаардлага мөн. Манай аж төрөх ёсны зарчмыг нийгмийн амьдралд улам бүр гүнзгий хэвшүүлж хүмүүсийн харилцааг боловсронгуй болгох, хүний хүчин зүйлийг идэвхжүүлэх үйл явц урсгалаараа биш харин нам, улс, олон нийтийн байгууллагын дайчин давшингуй санаачилгатай үйл ажиллагаа, амьдралын зөрчлийг олж харж зөв шийдвэрлэх овсгоо, чиглэсэн зорилготой бодлого, шинэ арга барил, сэтгэлгээнээс шууд шалтгаалах болно.
