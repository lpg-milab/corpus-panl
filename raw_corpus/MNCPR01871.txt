Стаатийстэг буюу охид ариун бол төрийн түшээд ариун

Отгонтэнгэр хайрханаас юм нэхэх ёслол болж гэнэ. Этгээд явдлын толь бичигт өгүүлэхдээ "Уул овоо тахих гэдэг нь хүн өөрийн хэрэгцээнээс нэгэнт гарсан яль шальгүй юмыг лусын эзэнд бариад хариуд нь дааж давшгүй юм нэхэх ёслол юм. 
Төрийн тахилга гэдэг нь төр нь ард түмэнтэйгээ үгсэн "үнэгүй юм авах" асуудлаар санал нэгдээд уул усандаа шаардах бичиг өргөж, тайван жагсаж байгаа хэлбэр гэж ойлгож болно" гэмээн гөрдөн бичсэн байна. Гүтгэж байна. Хамгийн балиар нь үндэсгүй гүтгэдгээ больчихоод үндэстэй гүтгэж заваардаг болсныг нь яана аа. Төрийн тэргүүнийг маань оруулаад уул овоог хүртэл гүтгэж байна. Сураг мэдээгээр бол төрийн тэргүүн таван (50? ) лангийн (алтан, маниадан, мөнгөн, пойлоосон ? ?? ) ембүү өргөжээ. Хүсэл биелүүлэгч түм түмэн овоотой ч иргэн нэг бүрийнхээ хүсэлтэй харьцуулахад тэд нар нь үргэлж цөөддөг манай оронд ерөнхийлөгчөөс дээш албан тушаал байхгүй. Дахиад дэвших зай дээр нь үлдээгүй энэ хүн юу хүссэнийг таашгүй... Нэгэнт таагдахгүйгээс хойш одоо гүтгэгдэж л таарах нь. Бусад хүмүүс ч зүгээр байсангүй, өргөсөнтэйгөө харьцуулшгүй их хэмжээний эрдэнэс баялаг, эрх мэдэл нэхэмжлэн өргөл барьсан гэх. Суурин хүнд түмпэн будаа хэрэг болоход будаатай хүн рүүгээ зоосоо бариад гардаг. Тэд зоосыг шүтээнээ болгосон муу улс. Харин нүүдэлчид бид зоосонд дуртай боловч түүнийг хэзээ ч оройдоо залдаггүй сайн улс тул овоон дээр очоод тэнд байсан чулуунаас нэгийг өөрт нь өргөөд, үнэгүй юм хүртэхээр хүлээгээд суудаг. Тэр арга маань морьтон ард байхаа больж мобикомтон ард болсон хойно ч үргэлжилсээр, ач буянаа хайрласаар байгаа хэрэг. Одоо байгаа төр, засгийн түшээдийн эрдэм чадлыг хашдаг албатай нь дүйцүүлэн бодохлоор энд хүрэхдээ "далдын хүчний дэмжлэг авсан байхаас зайлахгүй" гэсэн хардлага өөрийн эрхгүй төрдөг билээ. Гэхдээ уул усандаа тахигч-нэхэгчдийн орхисон юмыг өргөл төдийхнөөр хэмжвэл нүгэл болно. Хувийн стаатийстэгээр бол тэнд 4000 машин очжээ. Нэг машинд таван хүн суусан байх учиртайг мөн л стаатийстэг хэлж байна. Ингээд харахад дунджаар 20,000 хүн Отгон тэнгэр уулын тахилгад очсон байна. Тахилга өглөөнөөс орой болтол буюу багаар бодоход 12 цаг үргэлжилжээ. Жинхэнэ стаатийстэг одоо эхэлнэ. Хэвийн эрүүл хүн уусан шингэнээсээ хамаарч гурван цаг тутамд 499 грамм шээс гаргана. Тухайн өдөр нарлаг байсан ба хүний юм уух хүсэл ердийн байдалтай байжээ. Эндээс харахад нэг хүн 12 цагийн хугацаанд дунджаар 299400 литр мочивин бүхий шингэнээ ууландаа өргөжээ. Хүний өтгөн нь мөн идсэн хоолноос хамааралтай ба өдөрт нэг удаа 612 грамм орчим гардаг гэнэ. Ингэхээр тэнд 122400 кг хүний гаралтай органик гаралтай бордоо үлдлээ гэсэн үг. Бидний тахилтын зангаргийг уул ус маань даадаг л байгаа даа гэж бодогдох боллоо. Ахиад стаатийстэг рүүгээ оръё. Нүүдэлчин хүн нэг удаа адаглаад гурваас доошгүй юмыг үнэгүй олох хүсэлтэй байдааг гэж тэд судалжээ. 20.000 хүн хамгийн багаар бодоход 60 мянган хүсэлтийг энэ өдөр Отгонтэнгэр хайрханд тавьжээ. Нэхэгч иргэд аливаа өргөдлийнхөө хариуд төрөөсөө сонсдог "хариуг нь жич өгнө", "зохих журмын дагуу шийдээд хороон даргаар чинь уламжилна" гэхчилэнгийн цус харвамаар бүтэлгүй үгийг дуулаагүй болохоор горьдлоготой ч байж. Үнэхээр ч миний дуулсан санагдах мэдээгээр бол Отгонтэнгэр хайрхан ч өөрийг нь тахин нэхэмжлэгчдийн хүсэлтийг их уриалгахан сонсч, санал тус бүрт пайль нээж байжээ. Ер нь ч бүгдийнх нь хүсэлтийг биелүүлсэн ч яах вэ гэж бодож байж. өмнөх тахилгад олон хүн Ерөнхий сайд болохыг хүссэнээс болоод Засгийн газар байн байн огцорсон явдал гарсан тал бий. Мөн чамгүй хүнийг парламентын спийкер болгохоор амласан явдал ч бас байна. Яахав дээ дараа дараагийн сонгуульд намтартаа "Ерөнхий сайд байсан", "Их хурлын дарга байсан" гэж бичих хүний тоо л олон болно биз гэсхийн төрийн тэргүүн нь юм хүсэх мөртлөө өргөдөл бичсэн торгоо устгаад хаячихыг гайхасхийн харж суужээ. Гэтэл нэг золиг хамаг юмыг баллажээ. Цалингаа нэмүүлэхийг хүсэхээ мэдэхгүй тэр тэнэг, авгайдаа гутал нэхдэггүй тэр маанаг, хүүхдэдээ маруужан санадагүй тэр дураак юу гуйсан гээ. "Төрийг минь хулгайчдаас цэвэрлэж хайрла" гэж өөртөө нялзахгүй юм гуйж тэнэгтсэн байгаа юм даа. Хоногийн хоол нь баяр наадам, цагаан сар бүгдийг нь орлодог, дарга нь аваанзыг нь өгөхгүй болохоор хажуугийн ТҮЦ-нд иргэний үнэмлэхээ тавьж байгаад замын зардал олж очсон тэр маанагт төрд шүглэсэн авлига ямар хамаа байдаг байна аа. Уучлаарай, таминь буруу ойлгочихов доо. Стаатийстэгээс харахад Отгонтэнгэрийн тахилгад нэг ч хулгайч оролцоогүй, нэг ч хүн хулгайгаа бүтэлтэй болгооч гэж гуйгаагүй гэдэг шүү. Хамгийн гол нь Бурхан, Тэнгэр өөртөө бус өрөөл бусдын төлөө юм гуйсан хүний хүсэлтийг эхлээд биелүүлдэг дүрэмтэй юм гэнэ ээ. Яая гэх вэ? Дараагийн тахилгыг хүлээе. Аргыг нь мэдээд авсан хойно учиртай ш дээ. "Намайг хэлтсийн дарга болгоод аль" гэхийн оронд "Манай хэлтсийн даргыг Яам руу дэвшүүлээд аль" гэж гуйгаад дав дээр орон тоо гаргаад авах учиртайг ухаарчихлаа ш дээ. Дөрвөн жил юухан байх вэ? Сүнгэнээд өнгөрнө. Сэтгэл сатааруулах юм зөндөө байна. Үгүй дээ л цаана чинь Монголын сайхан бүсгүй шалгаруулах тэмцээн "Охид ариун бол төрийн түшээд ариун" гэсэн логиктой нь аргагүй уриан дор зохиогдож л байна ш дээ. 
Б.Цэнддоо
2007 оны долдугаар сарын 3 

