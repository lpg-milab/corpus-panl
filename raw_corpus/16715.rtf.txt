№125 (16715)     
1987 оны тавдугаар сарын 26.
Эх, нялхсын төлөө

Эх, үрсийн эрүүл мэнд, сайн сайхны төлөө байнгын анхаарал халамж тавих нь нам, засгийн бодлого, социалист нийгмийн мөн чанар, манай ард түмний язгуур эрх ашгаас шууд урган гарсан түгээмэл ач холбогдолтой бүх нийтийн үйлс мөн. 

Социалист монголын эмэгтэйчүүд сурч боловсрох, хөдөлмөрлөх, амрах эрхээр бүрэн хангагдаж, нийгэм, улс төрийн амьдралын бүх хүрээнд тэдний гүйцэтгэх үүрэг улам дээшилж байгаагийн зэрэгцээ үр хүүхдээ эрүүл чийрэг, зөв боловсноор өсгөж бойжуулах онцгой үйлсийг хэрэгжүүлж байна. 

Улсаас эх, үрсэд зориулж байгаа хөрөнгийн хэмжээ байнга өсч, зөвхөн олон хүүхэдтэй эх, эцэгт жил бүр 80 гаруй сая төгрөгийн тэтгэмж олгож, нэг хүртэлх насны хүүхдийг амбулатори поликлиникээр эмчлэх, эмийг үнэ төлбөргүй олгоход жилд таван сая төгрөг зарцуулж байна. 

Эх, нялхсын эрүүл мэндийг хамгаалах асуудалд улс орон ихээхэн анхаарч эх нялхсын байгууллагуудын тоо жилээс жилд нэмэгдэн, боловсон хүчний хангамж сайжирч, материаллаг бааз нь бэхэжсээр байна. Ялангуяа эх, хүүхдийг элдэв өвчнөөс сэргийлэх, тэдэнд үзүүлэх эмнэлгийн тусламж, хүртээмж нэмэгдэж, зөвхөн өнгөрсөн таван жилд хүүхдийн больниц, сувилал, ясли зэрэг хорь шахам объект ашиглалтад орсноос гадна нийслэл хотод эмчилгээний 600-гаад ор бүхий эх, хүүхдийн эрүүл мэндийг хамгаалах эрдэм шинжилгээний улсын нэгдсэн төвийн цогцолбор байгуулагдаж дуусч байна. материаллаг бааз бэхжиж, потенциал ийнхүү нэмэгдэж байгаа боловч эх, нялхсын эрүүл мэндийг хамгаалах ажил шаардлагын хэмжээнд хараахан хүрч чадаагүй байна. << Хүүхдийн, ялангуяа нярай хүүхдийн эрүүл мэндийг хамгаалахад оршиж байгаа дутагдалтай хэрхэвч эвлэрч болохгүй >> гэж нөхөр Ж. Батмөнх намын XIX их хурал дээр зааж хэлээд, 10000 хүүхдэд ногдох эмнэлгийн ор, хүүхдийн мэргэжлийн эмч нарын тоо тухайн үзүүлэлтийн нийт хүн амд ногдох дунджаас ихээхэн доогуур байгааг буруу гэж үзсэн билээ. 

Эх, нялхсын эрүүл мэнд, түүнд нөлөөлж байгаа нийгэм, биологи, анагаах ухааны хүчин зүйлийг судалж салбарын тулгамдсан асуудлыг шийдвэрлэх, эх, нялхсын эрүүл мэндийг хамгаалах ажлын материаллаг баазыг бэхжүүлэх талаар ихээхэн санаачилга гаргах шаардлагатай байна. 

Одоо манай эмнэлгийн нийт орны 39. 8 хувь, эмч нарын 27. 4 хувь нь эх, нялхаст үйлчилж эх, хүүхдэд үзүүлэх эмнэлгийн тусламжийн дэвшилт хэлбэр амбулатори-поликлиникийн үйлчилгээ өргөжиж. 0 3 насны бүх хүүхэд, жирэмсэн эмэгтэйчүүдийг үндсэнд нь диспансерийн хяналтад авсан хэдий боловч эх, хүүхдийн өвчлөлт харьцангуйгаар их байна. 

Эх, хүүхдийн эрүүл мэндийг хамгаалахад эмнэлгийн үйлчилгээнээс гадна нийгэм, биологи, ахуйн хүчин зүйлүүд, ялангуяа хүүхдийн хүнс, тэжээлийн асуудалд онцгой анхаарах хэрэгтэй юм. Улаанбаатар, Эрдэнэт хотод хүүхдийн сүүний үйлдвэр, цех байгуулагдаж, аймгийн төв, олонхи сум нэгдэл, сангийн аж ахуйд хүүхдийн сүүний газартай болсон эхлэл санаачилгыг нийтэд дэлгэрүүлэн өргөтгөвөл зохино. 

Төрийн яам, тусгай газар, үйлдвэр аж ахуйн байгууллагуудаас эх нялхсын эрүүл мэндийг хамгаалах талаар тодорхой арга хэмжээ авч, материаллаг баазыг бэхжүүлэхийн тулд өвчлөмтгий, сул биетэй хүүхэд, жирэмсэн эхчүүдэд зориулсан улирлын сувилал байгуулан ажиллуулж байгаа Хөнгөн, хүнсний үйлдвэрийн Яам, мөн жирэмсэн ба хөхүүл эх, бага насны хүүхдийг чанар сайтай хүнс тэжээлээр хангахад их анхаарал халамж тавьдаг Говь-Алтай аймгийн Дэлгэр сум нэгдлийн зэрэг туршлагаар ажиллах, пионерийн зуслан байгуулж, системийнхээ ажилчин, албан хаагчдын хүүхдийг амруулах талаар яам, газруудаас гарсан санаачилгыг нийтэд дэлгэрүүлэх нь зүйтэй байна. 

Зуны улиралд хүүхдийг чийрэгжүүлэхэд зориулсан нарлах болон тоглоомын талбай, усан бассейн зэрэг байгалийн хүчин зүйл ашиглах ажлыг зохион байгуулахад хөдөлмөрийн хамт олон үйлдвэр, албан газар, иргэн бүр санаа тавьж дотоод нөөц бололцоогоо дайчлах хэрэгтэй юм. 

Нам, улс, хоршоолол, олон нийтийн байгууллага сүүлийн үед нэлээд ажил зохиож байгаа боловч, эх, нялхаст тавих анхаарал халамж жигд сайжирч чадаагүй, зарим албан байгууллага, үйлдвэр аж ахуйн газар жирэмсэн ба хүүхэд төрүүлсэн эхчүүдийн ар гэр, ахуй хангамж, эрүүл мэндийн байдалд байнгын анхаарал тавихгүй, зөвхөн хууль ёсны нэмэгдэл чөлөө олгосноор санаа амардаг өрөөсгөл хандлага гарсаар байна. Хүүхдээ асрахаар нэмэгдэл чөлөө авсан эхчүүдийн нэлээд хэсэг нь улсаас олгосон боломжийг хүүхдэдээ бүрэн зориулдаггүй, тэр ч байтугай нялх бага хүүхдийг насанд хүрэгчдийн хараа хяналтгүй орхих муу зуршил дэлгэрснээс тэдэнд тавих анхаарал суларч, хүмүүжилд нь муугаар нөлөөлөх, эрүүл ахуй, хооллох дэглэм алдагдаж ядарч сульдах, өвчинд нэрвэгдэх, ахуйн осолд өртөх тохиолдол ихэссэн байна. 

Бага насны хүүхдийн хоол тэжээлд зориулсан жимсний шүүс, нухаш, хуурай сүү зэрэг хүнсний бүтээгдэхүүнийг насанд хүрэгчид хэрэглэснээс нэг хүртэлх насны хүүхдэд хүрэлцэхгүй болж байгаа тул тухайн бүтээгдэхүүнийг нийтийн худалдаагаар биш харин аймаг, хот, районд хүүхдийн хүнсний дэлгүүр, тасаг байгуулж, түүгээр дамжуулан борлуулах, эмчийн бичгээр олгож байх боломжийг судалж, зарцуулалтын хяналтыг сайжруулах шаардлагатай байна. 

Хүүхдийг бага балчраас нь эхлэн чийрэгжүүлэх, тэдэнд эрүүл аж төрөх дадал заншлыг эзэмшүүлэх, ялангуяа гоо зүй, бие бялдрын тэгш хүмүүжил олгоход эцэг эх, насанд хүрэгчид биет үлгэр дууриал үзүүлэн тал бүрийн нөхцөл бололцоог байнга сайжруулж байх ёстой. 

Эх, нялхсын эрүүл мэндийг хамгаалах, эрүүл аж төрөх ёсыг хэвшүүлэх талаар гарч байгаа тэргүүн туршлага, шинжлэх ухаан техникийн ололт амжилтыг өргөн сурталчлах, олон түмэнд түгээх ажлыг идэвхжүүлбэл зохино. Манай жаргалант ирээдүй болсон үр хүүхэд, тэднийг төрүүлж өсгөж байгаа эхчүүдийн эрүүл мэндийг хамгаалах үйлсэд хувь нэмэр оруулах нь нам, улс, хоршоолол, олон нийтийн байгууллага, иргэн бүрийн ариун үүрэг мөн. 

