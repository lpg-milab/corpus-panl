№196 (15845)   
1984 ОНЫ НАЙМДУГААР САРЫН 10,
ТӨЛИЙГ БҮРЭН ЯЛГАЯ

Малын төлийг эхээс ялгаж суурилан, тарга хүч авахуулах, өвөлжүүлж, хаваржуулах бэлтгэлийг эртээс сайн хангах нь бэлчээрийн мал аж ахуйн технологийн нэг чухал дамжлага юм. Одоо орон даяар энэ оны төл бойжуулах ажлын дүнг гаргаж, улсын төлөвлөгөө болон уралдаанд авсан үүргийн биелэлтийг сум, аж ахуй, бригад, ферм, суурь бүрээр нарийвчлан тооцоолж хөдөлмөр зохион байгуулалт хийх ид үе болоод байна. Энэ ажлыг хэдийчинээ эрт дуусгаж, өсвөр малд төдийчинээ тарга хүч авахуулсан юм уу онд оруулах бэлтгэлийг хэр бага зааснаас малын хорогдлыг багасгаж, ашиг шимийг нь нэмэгдүүлэх зорилгын биелэлт ихэсгэн хамаардгийг манай зарим аж ахуй, нэгдлийн жишээ харуулж байна. 

Дарханы сангийн аж ахуй өнгөрсөн онд 1800 хургыг ятган тэжээж малласнаар хорогдолгүй өвөлжүүлсэн төдийгүй, жинг нь хорин хувь нэмэгдүүлж бэлтгэлд нийлүүлжээ. Мөн Төв аймгийн Эрдэнэ сум 18 кг-аас доош жинтэй ишиг, хорин кг хүрээгүй мянга гаруй хургыг ялгаж тусгай хашаа, байранд маллан тэжээж, өвөлжүүлснээр 99, 5 хувь онд оруулжээ. 

Өвөрхангай аймгийн Бүрд, Хужирт, Хархорин суманд тугалыг намар эхээс нь ялган хагас мянга орчмоор суурилан, өсвөр насанд нь эрчимтэй бойжуулах технологи боловсруулан нэвтрүүлж ажилласнаар хорогдолгүй онд оруулж, хээл авах болон төллөх үр дүнг дээшлүүлж чаджээ. Ийм жишээ байхад энэ ажлын ач холбогдлыг нь дутуу үнэлж хайхрамжгүй ханддагаас төл ялгахгүй оройтуулах, зарим суурийн малыг хагас дутуу ялгасан болох, огт ялгалгүй өвөлжүүлэх дутагдал зарим аймаг, аж ахуй, нэгдэлд гарсаар байна. Үүнээс болж эх сүргээс ялгаагүй нэг хүртэлх настай малд малчны зүгээс тавих анхаарал дутаж тэжээллэг арчилгаа, маллагааг нь тохируулалгүй өвөл, хаврын чанарт олноор хорогдуулахад хүрч байна. 

Өнгөрсөн жил аравдугаар сар гараад байхад Баян-Өлгий, Төв, Ховд аймаг төлийн гучаад хувийг ялгаагүй байсны гадна малчин хүрэлцээгүй гэдгээр шалтаглан Баян-Өлгий аймгийн Булган, Цэнгэл сум төлийнхөө дөнгөж 14 - 21 хувь, Өвөрхангай аймгийн Гучин-Ус, Нарийнтээл сум 38 - 46 хувийг ялгасан буурчээ. Өнгөрсөн намар төл мал өвөлжүүлэх хашаа байрны засвар, дулаалгыг хангалтгүй хийсэн, тэжээл, хужрыг зохих хэмжээгээр татаж нөөцлөөгүй, шаардагдах нэмнээ, мал тэжээх хэрэгслээр дутуу дулимаг байсан Завхан, Дундговь, Баянхонгор, Өвөрхангай, Говь-Алтай, Ховд аймагт энэ оны хагас жилийн байдлаар хорогдсон бүх малын 50 - 64 хувь нь нэг хүртэлх настай мал байв. 

Ховд аймгийн Манхан сумын << Баясгалант амьдрал >> нэгдлийн Ботгон бригад энэ онд нийгмийн үхрийнхээ тавиад хувийг үүний дотор бярууныхаа дал гаруй хувийг хорогдуулсан нь тэдгээрийг ялгаж тэжээх тэнхрүүлэх ажлыг зохион байгуулаагүй олон айл өрхөд бусад малтай хамт тарааж ямар ч бэлтгэлгүй өвөлжүүлснээс болсон юм. Гэтэл ижил нөхцөлд өвөлжсөн Дуут сумын үхэрчин Ц. Нямдаваа 140 бяруу бүхий 370 үхэр хариуцан маллаад хорогдолгүй онд оруулжээ. Энэ мэт жишээ олон бий. 

Иймээс энэ оны төлийг цаг алдалгүй даруй ялгаж улирлын дулаан, бэлчээрийн сөлтэйд оторлон сайн тарга хүч авахуулах, өвөлжөө, хаваржааг тохижуулан, бага саравчийг засварлаж, , дулаалах, тэжээл хатаж нөөцлөх болон байгалийн түр зуурын бэрхшээлээс хамгаалах бэлтгэлийг чанартай хийх нь одоо мал аж ахуйн үйлдвэрлэлийн хойшлуулшгүй чухал ажлын нэг боллоо. 

Төл ялгах ажлыг нөхөр Ю. Цэдэнбалын 1981 оны 56 дугаар албан даалгаварт заасны дагуу урьдчилан сайн бэлтгэсний үндсэн дээр богино хугацаанд шуурхай зохион байгуулж хурга, ишгийг эр, охин амьдын жингээр нь ялгаж төрөлжүүлж суурилах журмыг нэгдэл, аж ахуй бүр хатуу мөрдөх хэрэгтэй. Ингэх нь цаашид үржлийн сүрэг сэлбэвэл зохих ашиг шим сайтай, товируунаас нь шилж улсын бэлтгэлд нядалдаг, жин багатай, туранхай жижгийг нь үндсэн суурьд нь орхих буюу эмчилгээ, тэжээлийн цэгт өгч ялгаснаар ажлаа хязгаарлаж үр ашиггүй хөрөнгө тэжээл зарцуулж, эцэст нь мал хорогдуулахад хүрдэг буруу зуршлаас ангижрах нөхцөлийг бүрдүүлэх болно. 

Хурга, ишигний суурийг зохион байгуулахдаа хариуцах малчны дадлага туршлага, хүн хүчний бололцоо, хашаа байр, бэлчээр, тэжээл, усны хангамжийг харгалзан нэг суурьд байх малын тоог тогтоох нь ашигтай байдаг. Ялгаж суурилсан төл малыг онд бүрэн мэнд оруулахад нэгдэл, аж ахуй бүр тусгай бүс нутаг тогтоон бэлчээрийг нь сайтар хамгаалан тэнд битүү дулаан байрыг малчны сууц, өвсний хашаа, тэжээл, хужрын агуулах болон мал тэжээх, услах төхөөрөмжийнх нь хамт иж бүрэн байгуулахыг чухалчлах хэрэгтэй. 

Манай аль ч нэгдэл, аж ахуйд нэг хүртэл настай мал олон жил дагнан маллаж гаршсан тэргүүний малчин олон бий. Тэдний үлгэр жишээ ажлын туршлага нь манай арвин их баялаг мөн гэдгийг энэ ажлыг эрхэлж байгаа хүн бүр мартаж болохгүй. 

Түүнчлэн сүүний тасагт саасан үнээний тугалыг есдүгээр сарын аравнаас хэтрүүлэлгүй эхлээд тавьж махлуулан торниулах ажлыг зориуд хийж монгол үхрийн тугалыг аравдугаар сард ялган хашаа байр, тэжээлийн сайн нөхцөлд өвөлжүүлдэг туршлагыг энэ оноос эхлэн төлөвлөгөөтэйгөөр нэвтрүүлэх нь чухал байна. 

Эцсийн эцэст энэ ажил тодорхой хүний хариуцлагаа, зүтгэл, санаачилгаас шууд хамаарна. Иймээс малчдын дунд зохиох ухуулга, соёл, хүмүүжлийн ажлыг тэдний ажлын онцлогтой нь уялдуулан ойлгуулах, дэвшилт технологи, тэргүүний малчдын туршлагаас идэвхтэй суралцуулах, уралдаанд шахуу дайчин үүрэг амлалт авахуулж, үйл ажилд нь шинэ арга барил хэвшүүлэхэд чиглүүлэх хэрэгтэй. Энэ нь орон нутгийн нам, захиргаа, олон нийтийн байгууллага бүрийн нэн даруй чанартай хийвэл зохих ажил мөн. 

