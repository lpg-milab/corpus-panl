Хошин шогийнхон оюуны хүчирхийлэл үйлдэж байна

Ажлаа тарж гэртээ ирээд халуун ам бүлээрээ амар тайван сууж цэнхэр дэлгэц ширтэх цагаар өнөөх улиг болсон хошин шогчдын шал дэмий сурталчилгаа хөврөх нь яршигтай. 
Өрөөл бусдыг өөрсдийн ядмагхан оюун ухаанаараа шоолох гээд доромжилчихоод байдаг тэдний сурталчилгааг гармагц сувгаа солихоос өөр аргагүй болдог билээ. Гэтэл хошин шогийн "Шинэ үе" продакшн хэмээх шог гараачдын бүлэглэлээс "Галзуу дурлалт залуу" нэртэй ээлжит шоуны реклам энэхүү нийтлэлийг бичихэд хүргэв. СТА жүжигчин Урнаа хэмээх бүсгүй "Би нөхрийгөө ижил хүйстэн гэдгийг мэдээгүй ш дээ" хэмээхийн хажуугаар хар нүдний шил зүүсэн нэг нөхөр "Хоёр нөхөртэй болбол хоёр хадам, хоёр нөхөр нь хоорондоо алалцана ш дээ" хэмээн хоолойгоо шахан мэдэмхийрэх. Бас сүүлийн хэдэн жил шог гараануудад тоглосоор байгаад царай нь танил болсон нэг залуу "Хүүхнүүдтэй нэг л удаа учраад өнгөрөхөд хангалттай" хэмээн гараа зангидан шүдээ зууж заналхийлэх аж. Тэд эрээгээ барсан энэ заваан марзаганалаа Монголын Хүүхдийн ордонд тоглоно гэж зарлав. Бусдыг доромжлон гутааж бах таваа хангаж түүгээрээ мөнгө олж хөрөнгөжих болон шог гараачид одоо бүр байчихаад үр хүүхдийн минь тоглож нааддаг Хүүхдийн ордонд хормойн дон сурталчилсан тоглолтоо хийх юм гэнэ. Монгол Улс хэдий дампуурлаа дампуурлаа гэхэд садар самуун, гаж дон сурталчилсан ийм балиар юмаар хүүхдүүдийнхээ ордонг бузарлуулах дээрээ хүрээгүй л баймаарсан. "Хэнд ч хамаагүй тайзаа зарж байдаг тэр Соёлын төв өргөөндөө л цам харайж байвал барав" гэж бодоод утас эргэдтэл тэнд бас хэсэг шоглоочид орчихсон дөвчигнөж байна гэнэ. Аль сарын өмнөөс л тоглож эхэлсэн "Тангараг өргөсөн бэр" нэртэй шог гараа сүүлийн дөрвөн тоглолтоо хийх юм байх. Түүнд нь дуучин Т.Баясгалан хэмээх нөхөр урилгаар дуулна ч гэх шиг. За тэгээд "Комеди Арт" гээч бүлгээс "Санаа зөв бол заяа зөв" гэх тоглолт хийх бөгөөд үзэгчдийг ирэхгүй байх болов уу гэж айсандаа азтай үзэгчийг гэр бүлээр нь Бээжинд аялуулна хэмээн гуйж байх жишээтэй. "Хэн юугаа тоглох нь танд ямар хамаатай юм бэ. Өөрөө л үзэхгүй бол боллоо шүү дээ" гэх хүн гарах л байх. Гэвч нэрт сэтгэгч Айн Рэнд манайхны урлаг гэж нэрийдээд байгаа тэрхүү хошин шог тоглолтыг "бохирын шугам" гэж хэлсэн байдаг юм. Тэрбээр хошин шогчдыг нийгмийн үнэт зүйлсийг гутаан доромжилж үнэгүйдүүлдэг, дүрслэл нь хийсвэр бөгөөд сайн талын баатруудыг элэглэж байгаагаараа урлагийн триллер болсон аймшигтай зүйл гээд "зүйрлэвээс дутуу төрсөн хүүхдийн амьгүй бие" мэт хэмээн бичиж байж. Үнэхээр Монголын шог гараачид өдгөө энэ үүргээ жинхэнэ утгаар нь биелүүлж эхэлсэн гэж байгаа. Тэд сүүлийн үед улстөрчдийн захиалгаар өрсөлдөгчийг нь гутаан доромжлох болсон байна. Тухайлбал, хүн гутаадгаараа нэрд гараад байгаа Чапи гэгч Булган аймгийнхны нутгийн зөвлөлөөс зохион байгуулсан үдэшлэгийн үеэр тус аймгаас төрөн гарсан нэгэн төрийн түшээг элэглэх гэж элдвээр зүхэж доромжилсон гэдэг. Хүмүүс инээх нь битгий хэл "Болиоч ээ, Чамд хүн доромжлох эрхийг хэн өгсөн юм бэ" хэмээн ундааны лаазаар шидэж байж тайзны араар арайхийн оруулсан гэсэн. Энэ мэтээр хошин триллерээр өрсөлдөгчөө намнах гэсэн улстөрчид тэднийг санхүүжүүлж эхэлжээ. Тэд борлогдохоо байсан тасалбарыг нь албан байгууллага, дунд сургуулиудад шахаж орлогыг нь бүрдүүлж өгөх болсон байна. Өнгөрсөн ням гаригт гэхэд л өөрсдийгөө "Алтан маск" продакшн хэмээн нэрийдсэн хошин триллерүүд Сүхбаатар дүүргийн наймдугаар хорооны иргэдэд зориулж Соёлын төв өргөөнд "Морио гомдоосон Монгол" хэмээх тоглолт хийжээ. Үүнийг нь тус дүүргийн ИТХ-ын төлөөлөгч Д.Нямхүү гэгч санхүүжүүлж өөрийнхөө сурталчилгааг хийх зорилгоор баахан хүн аваачиж үзүүлсэн байгаа юм. Энэ мэтээр тоглолтыг нь хүн тоож үзэхээ баймагц шог гараачид янз бүрийн арга сэдэх болжээ. Амралтын өдрүүдэд айл айлын хаалга тогшиж нэг тасалбар үнэгүй өгчихөөд гүйгээд явчихаж байна гэнэ. Үнэгүй ороод ирсэн нэг тасалбараар ганцаараа үзэлтэй нь биш гэр бүлийнхээ нэг гишүүнийг дагуулж очоод дахин нэг тасалбар худалдан авах нь гарцаагүй бодсон бололтой. Ийм атлаа үзэгчдийн хүсэлтээр аргагүйн эрхэнд дахин дахин тоглож байгаа мэтээр худал сурталчлахын хэрэг юу билээ. Одоогоос хоёр долоо хоногийн өмнө амралтын өдөр байсан шиг санаж байна. Жүжигчин Өлзийхүүгийн хөтөлдөг "12 давхар" нэвтрүүлэгт нэгэн хошин жүжигчинг урьж ярилцлага хийж байхыг үзэв. Тэгснээ "Одоо гэнэтийн бэлэг барина" гэснээ "Та нохой шиг хуц даа" гэх нь тэр. Юу гэсэн үг вэ. Хүнийг нохой шиг хуц даа гэж телевизээр доромжлохдоо яахав дээ. Арай ч хуцахгүй байлгүй гэж бодож дуусаагүй байтал өнөөх нь харин хуцаж эхэлдэг байгаа. Ингэж л хүнийг инээлгэх нь бүү хэл уурлуулж эгдүүцүүлэх балай марзаганалаа нийгмийн оюун санаанд "бохирын шугам"-аар урсгаж байдаг энэ хошин шогийнхныг ер нь яая даа байз. Нийгмийн шилжилтийн үеийн хүнд хэцүү цагт улс даяараа бухимдаж байх тэртээ он жилүүдэд хошин шогийнхон үүргээ сайн гүйцэтгэсэн. Хаа сайгүй албан байгууллагууд дампуурч, хаалгаа барьж, орон тооны цомхтгол хийж Дуурийн театр, Драмын театр үзэгчдээ ганзагын наймаанд алдаж байсан тэр үед бол шог гараачдын тоглолт сонин содон байсаан. Харин одоо агуу их урлагийн үзэгчид буцан ирж нийгэм амгалан тайван болж, уур бухимдал тайлагдаж байгаа энэ цагт хошин шогчдын тоглолт оюун санааны хүчирхийлэл болон хувирч байна. Нийгэм тэднээс залхаж байна. Үзэгчдийн сэтгэлгээний боловсрол өдөр ирэх тусам төгөлдөржиж байхад хошин шогийнхны боловсрол тэртээ дор хаягдсан байгаа нь ажиглагдаж байна. Тэд өөрсдийнхөө толгойны хэрээр сэтгэсэн ядмагхан ур муутай жүжиглэлтээ бусдад хүчээр хүргэх гэж зүтгэхээ байвал баярлах хүмүүс тэдний тоглолтыг үздэг үзэгчдээс нь л олон байх вий. 
Л.Мөнхбаясгалан

