Ноднин ганц бие, энэ жил тавуулаа

Мягмар хар багаас өнчин өрөөсөн өссөн. Сургууль ном үзэж шалиагүй. Одоо сайхан том шар залуу болжээ. Дөлгөөнхөн шар ногоон нүдээ эргэлдүүлэн хүн юм асуувал тийм, эсвэл үгүй гэх төдийхөн инээмсэглэх нь угаас "Бодь мөрийн зэрэг". 
Хөдөөний хүүхэд дотуур байранд сурдаг байж. Араас нь хэл ам хийх ах дүү муутай хүүг хэн ч анзаарахгүй. Муусайн багш нар үүгээр нь далимдуулж их дээрэлхэнэ. Ухаан нь дуу хөгжим, зураг, хөдөлмөр, уран зохиол мэтийн хичээлд бүх хүүхдүүд онц дүгнэгдэх гээд байна. Тэгэхээр нь хэл ам гаргадаггүйгээр нь Мягмарыг хичээлдээ ямар байсан ч хамаагүй муу гаргадаг байв. Гэтэл ашгүй зах зээл оволзож тэр муу сургуулийг дуун дээр хаяж санаа амарсан. Тэр нь ч зөв юм. Мягмар төрөлх тосгондоо эргэн ирж ээж хэдэн дүү нарынхаа хамт хүний хий гэснийг хийж, ногооны зэрлэг зулгаах, хонинд явж, заримдаа айлын түлээ хүртэл хөрөөдөн Мягмаргүй юм байхгүй болов. Худлаа ярихгүй, хулгай хийхгүй, архи тамхи хэрэглэхгүй. Ерөнхийдөө төв халхын унаган хүмүүжил огт эвдрээгүй байсаар эрийн цээнд хүрлээ. Нутаг усныхан сайхан зангаа хүрэхээр "Одоо манай Мягмар нэг авгай авмаар юм даа. Энэ бид хоёрыг эхнэр болох хүн нь л ирж авахгүй бол өөрөө ингээд насыг барна даа..." гэлцэнэ. Мань эр дуугүйхэн инээсхийгээд л хөгшчүүлийн усыг дөхүүлж, тугал хургыг нь эргүүлж өгнө. Тэгж байтал Мягаа ноднин доод саахалтад хүргэн орж гэнээ гээд шуугиад явчихав. Ядарсан улс яахав дээ тал талаасаа хамж чимж байгаад нэг муу гэр босгоод авлаа. Мал гээд байх юмгүй ээ. Арваад төлөг, ганц үнээ өөртөө тоолуулж бөөн баяр. Тулгар биетэй болсон авгайгаа гэртээ оруулж аваад амар жимэрхэн аж төрж суутал удахгүй нярайлах цаг боллоо. Харьяаллын дагуу Жаргалантын эмнэлэгт хүргээд өгтөл анхны төрөлтийг энд хийж болохооргүй байна. Гэдэс нь хэтэрхий том харагдаад нэг л сэжигтэй. Хот бараадах нь дээр гээд авдаггүй. Мань эрийн бэл бэнчин сумаас цааш үл хүчрэх тул "Ногооны найм" руугаа буцаж, хадам эх нь охиноо аваад "Эх нялхас"-ыг зорьжээ. Тэгээд өнгөрсөн жил арваннэгдүгээр сарын 29-нд залуу гэр бүл охинтой болов. Охин охиндоо бүр гурван ихэр улаан нялзрай юм цувраад хорвоод мэндэллээ. Манай цөлх эр охиддоо нэр хайрлах гээд зөндөө боджээ. Нэгийг нь харж байгаад юу бодсон юм Булган гээд хэллээ. Нөгөө хоёрыг нь... булган булган... Булгантуяа, Булгансүрэн. Ингээд нэг сайхан нартай өдөр ам бүл тавуулаа болж аваад Сувраган гурван цохиот уулын энгэрт гурван охиноо бөөцийлөн сэтээ сэвээгүй ажиллаж амьдарч сууна. Эрүүл агаарт гурван охин хөөрхөн өсч торнин зарим нь мөлхөж, зарим нь сууж гэр дүүрсэн айл болжээ. Аав өглөө хониндоо явна. Ээж өдөржин хүүхдийн даавуу угааж,цувруулан хүүхдээ хөхүүлж, завсраар нь угжина. Хааяа сумын төв орж гурван цамц, гурван өмд, гурван бойтог авна. Дэлгүүрийнхэн гайхна. Хүүхдийн хувцас бөөндөж зардаг хүн юм болов уу гэж бодно. Нөгөө гурав ч хоорондоо ялгахын аргагүй адилхан аав шигээ шар "юмнууд". Заримд нь даавуугаар ялгах тэмдэг хийсэн харагдана. Саяхнаас шинэ гэр бүлийн төрөөс олгодог 500 мянган төгрөг гар дээр нь ирж бөөн баяр болцгоожээ. Хэдэн муусайн хүүхдэдээ хувцас хунар авч өгсөн гэнэ. Амьдрал ямар байна гэж асуув. Яахав дээ гээд цааш юм ярьсангүй. Эхнэр Ариунтуяа харин овоо яриа юм. Энэ олон хүүхдээ өсгөх гэж их зовж сууна. Хэзээ нэг гараас гардаг юм. Охин нойтон хүүхдүүд цаашид томрох тусам хэрэглээ их гарах байх. Манайх амьдрал ядуу. Харж хандах ах дүү байхгүй. Уртаашаа хорь гаранхан малтай. Хагас га ногооны талбай байдаг ч тарих үр байхгүй. Олигтой ус бараадсан газартай бол зунаас ногоо таримаар байдаг. Намайг анх төрөх үед гурван ихэр хүүхэд гаргасан хүнийг хүүхдийг нь арван найм хүртэл төрөөс даадаг гээд яриад байхаар нь их баярлаж байлаа. Одоо тэгсэн чинь тийм хууль байхгүй гэнээ. Тэгээд ч бид хоёр улсад хийдэг ажил төрөлгүй болохоор харж хандах газар байдаггүй. Гэхдээ ямар хүний өмнөөс төрсөн биш. Яаж ийгээд болох байлгүй дээ. Уг нь биднийг харж ханддаг хүн байвал туйлын их баярлах байна. Нэг нь ханиад хүрэхээрээ гурвуулаа зэрэг тусна. Тэр үед л их хэцүү хэмээж суув. Төв аймгийн Жаргалант сумын нутаг Сувраган чулуу гээд сумын төвөөс зүүн урагш хориод км-ийн зайд ийм нэгэн айл амьдарч сууна. Сэтгэлийн сайхнаар цайгаа сүлсэн, дүн мөрөөрөө яваа энэ тавыг монгол ах дүү нар минь харж үзвэл ямар урамтай байх вэ? Монголын үрс улам олуул болохын бэлгэ дэмбэрэл болсон энэ айлаар ороод гарвал танд насан туршид тань баярлах вий. Санаа зөв бол заяа зөв байдаг тул Ц.Мягмарынх сайхан амьдрах нь дамжиггүй. Олон нялх нойтон хүүхэдтэй энэ айлд туслах буянтан байвал Жаргалант сум руу эсвэл 96654301 руу залгаад яваандаа холбоо бариад байх боломжтой юм билээ. 
Ж.Гангаа
