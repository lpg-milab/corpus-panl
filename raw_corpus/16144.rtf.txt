№181(16144)
1985 ОНЫ ДОЛДУГААР САРЫН 28.
Амт, чанар, хүрэлцээ

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программд хүнсний зүйлийн чанар, бүтцийг сайжруулж, хэрэглээг физиологийн зохистой нормд хүргэхийг тодорхой заасан юм. 

Хүнсний аж үйлдвэрийн салбарын үйл ажиллагааны гол шалгуур бол олон нэрийн бүтээгдэхүүнийг амт, чанар сайтай, өнгө үзэмжтэй, хүн ардад хүрэлцэхүйцээр үйлдвэрлэх явдал мөн. 

Манай орны хүнсний аж үйлдвэрийн салбар эрчимтэй хөгжиж, томоохон хот, аймгийн төвүүдэд комбинат, үйлдвэр, цех барьж байгуулан бүтээгдэхүүний үйлдвэрлэлийг нэмэгдүүлэхийн зэрэгцээ нэр төрлийг олшруулан, амт, тэжээллэг чанарыг сайжруулан, сав, баглаа боодлыг үзэмжтэй болгож байна. Сүүлийн арван жилд хиам, талх, боов, жигнэмэг, чихрийн үйлдвэрлэл 1, 2 - 2, 5 дахин өслөө. Түүнчлэн мах, дайвар бүтээгдэхүүнээр хийсэн консерв, төрөл бүрийн ундааны зүйл, чихэр, хуурай сүү, нунтаг уураг зэргийг шинээр үйлдвэрлэснээс гадна олон бүтээгдэхүүний жор, орцын нормыг шинэчиллээ. Улаанбаатар, Дархан, Эрдэнэт хотод сүү, тараг, зөөхий ааруулыг полиэтилен, цаасан уут, янз бүрийн багтаамжийн шил саванд жижиглэн савлаж, чингэлэгт тээврээр худалдааны цэгүүдэд хүргэж, чанарыг муутгахгүй борлуулах боллоо. << Атар >> талх, << Минжийн хангай >> зөөлөн чихэр, << Үзэмтэй үрэл >> , << Сансар >> , << Тэрэлж >> ундаа, квас, уурагжуулсан гоймон, Дархан, Чойбалсан, Эрдэнэсийн хүнсний комбинатын тараг зэрэг амт чанар сайн бүтээгдэхүүн олширч байна. Сүү, сүүн бүтээгдэхүүнийг витаминжуулах зэрэг олон янзын технологийг ашиглан боловсруулан чанар сайжирч, нэр төрөл ч олширч байна. Гэвч шинэ бүтээгдэхүүний нэр төрлийг сонгон авч, технологийг боловсруулж үйлдвэрлэлд нэвтрүүлэх, хуучныг шинэчилж сайжруулах талаар салбарын эрдэм шинжилгээний төв, хүнсний технологичид бүтээлч эрэл хайгуул оронд хуучин цөөн бүтээгдэхүүнийг улиг болтол үйлдвэрлэж байгаа баримт цөөнгүй юм. Ялангуяа хэвийн болон тосонд чанасан боов, коврижка зэрэг цөөн нэрийн гурилан бүтээгдэхүүнийг хөдөөгийн хүнсний үйлдвэрүүд олон жил чанарын онцгой өөрчлөлтгүй үйлдвэрлэсээр байгаагаас борлохгүй хуримтлагдахад хүргэж байна. 

Улсын хэмжээний хүнсний бүтээгдэхүүний 80 шахам хувийг үйлдвэрлэдэг Хөнгөн, Хүнсний үйлдвэрийн Яамны харьяа үйлдвэрүүд шинэ бүтээгдэхүүн үйлдвэрлэх төлөвлөгөөг тасалдуулж байна. Тухайлбал, Улаанбаатарын махконсервын комбинат, чихэр боовны үйлдвэр << уян >> , << тэжээллэг зууш >> , хэрчсэн махтай хиам, лаазалсан нөөц, Ховдын хүнсний комбинат зэрэг шинэ бүтээгдэхүүн үйлдвэрлэх төлөвлөгөөг тасалдуулжээ. 

Шинэ бүтээгдэхүүн, ялангуяа чанарын тэмдэг, алтан медальтай бүтээгдэхүүний бага хэмжээг ахиулдаггүй, чанар үзэмжийг байнга өндөр түвшинд байлгадаггүй дутагдал давтагдсаар байгаа нь хүн амын хэрэгцээ шаардлагад ёс төдий хандаж, хариуцлага алдаж байгаа ноцтой хэрэг мөн. Шинэ бүтээгдэхүүн, бусад үйлдвэрийн сайн технологи эзэмших ажлыг холбогдох яам, улсын хороо, үйлдвэрийн газрууд хангалтгүй зохион байгуулж байна. 

Хүнсний нэр төрлийг олшруулж, үйлдвэрлэлийг нэмэгдүүлэх гол арга зам бол шинжлэх ухаан техникийн дэвшлийг үйлдвэрлэлд нэвтрүүлэх явдал мөн. 

Түүнийг үйлдвэрлэлийн практикт тууштай нэвтрүүлэх ажлыг урагшлуулан дэмжих эдийн засаг, сэтгэл санааны хүчин зүйлүүдийг чадварлаг ашиглах шаардлагатай юм. Микробиологийн ололтыг үйлдвэрлэлд өргөн нэвтрүүлэн, хүнсний уураг, амин хүчил, витаминт зүйл, фермент үйлдвэрлэх, төрөл бүрийн хөрөнгө гаргах, дагавар болон дайвар бүтээгдэхүүнийг хүнсний зориулалтаар ашиглах хэмжээг нэмэгдүүлэх, уламжлалт технологийг шинэчлэн, сүүн бүтээгдэхүүний гарцыг нэмэгдүүлэх талаар эрдэм шинжилгээний байгууллагууд үр бүтээлтэй ажиллах хэрэгтэй байна. Улмаар байгалийн баялгийг ашиглан хүнсний бүтээгдэхүүн үйлдвэрлэх, хаягдалгүй технологи нэвтрүүлж, түүхий эдийн нөөцийг хямгатай зарцуулах, биотехнологи хэрэглэж үйлдвэрлэлийг эрчимжүүлэхэд туршилт шинжилгээний ажлыг чиглүүлэх нь зүйтэй. Төрөл бүрийн мах, гурилан бүтээгдэхүүн, өтгөрүүлсэн сүү, бяслаг, уурагжуулсан цөцгийн тос, хүүхдийн болон сувиллын хоол, хүнсний комбинат зэрэг шинэ бүтээгдэхүүнийг үйлдвэрлэх технологийг эзэмших ажлыг хүнсний үйлдвэрүүд ойрын үед шуурхай зохион байгуулах хэрэгтэй. Нэгэнт батлагдсан нээлт, бүтээл шинэ зүйлийг үйлдвэрлэлд шуурхай нэвтрүүлж хүнсний бүтээгдэхүүний чанарыг сайжруулж, нэр төрлийг олшруулах нь үйлдвэр аж ахуйн газрын үүрэг мөн. 

Хүнсний бүтээгдэхүүний нэр төрлийг олшруулах, шинэчлэх, чанарыг байнга сайжруулахад эрдэм шинжилгээний болон үнэ стандарт, эдийн засгийн байгууллага, ялангуяа хүнсний үйлдвэрийн туршилт, шинжилгээний төвийн үйл ажиллагааг чиглүүлэхийн хамт Шинжлэх ухааны Академийн холбогдох хүрээлэнгүүдийн суурь судалгаатай уг ажлыг нягт холбон явуулах нь чухал байна. Хүнсний бүтээгдэхүүний нэр төрлийг оновчтой болгох ажлыг чанарын аттестатчилалтай хамтатган хийж, шаардлага хангахгүй нэр төрлийг үйлдвэрлэлээс хасах, хэрэглэгчдийн таашаал хүлээсэн шинэ бүтээгдэхүүнийг нийт үйлдвэрт хийх ажлыг шуурхай зохион байгуулбал зохино. 

Салбарын материаллаг баазыг бэхжүүлж, удирдлага, хөдөлмөрийн зохион байгуулалтыг сайжруулах үндсэн дээр мал аж ахуй, газар тариалангийн гаралтай түүхий эдийн боловсруулалтыг нэмэгдүүлэх талаар зорилтот программд дэвшүүлсэн тодорхой асуудлуудыг иж бүрэн шийдвэрлэж, хүнсний бүтээгдэхүүний нэр төрлийг олшруулан, бүтцийг сайжруулсан амжилтаар МАХН-ын XIX их хурлыг угтах нь хүнсний аж үйлдвэрийн нийт ажилчин, инженер техникчдийн эрхэм зорилт, нэр төрийн хэрэг мөн.

