Цаана чинь түгшүүрийн харанга дэлдэж эхэллээ

Алт олборлолтын буруутай үйл ажиллагаанаас болж нуур бохирдож, нуураас ундаалсан 64 ямаа үхсэн талаархи мэдээллийг холбогдох албаны хүмүүс ихэд нууцалж байгаа билээ. Энэ талаар "Хөрсний үржил шим" холбооны тэргүүн Ш.Пүрэвсүрэн ийнхүү өгүүлж байна.
"Хөрсний үржил шим" холбооны тэргүүн Ш.Пүрэвсүрэн би одоогоос сар гаруйхны өмнө танай сониноор дамжуулан "Алт хар мөртэй гэдэг үнэн үү" нийтлэлдээ цианат натри болоод цианит кали гэгч хичнээн аюултай хор болохыг уншигчдад шинжлэх ухааны үндэслэлтэйгээр тайлбарлан хүргэж байсан билээ. Би энэхүү нийтлэлдээ Баянхонгор аймгийн Баян-Овоо суманд алт олзворлож байгаа "Цагаан Цахиурт" компани болоод манай улсын нутаг дэвсгэр дээр алт олзворлож байгаа бусад аж ахуйн нэгжүүд ялангуяа урьд хөршөөс орж ирсэн "сайн найзуудын" талаар нэр дурдан анхааруулж байсан билээ. Үндэсний телевизээр ч түүний энэ талаар хийсэн кино олныг цочирдуулж байсныг уншигчид бас санаж байгаа байх. Гэтэл энэ анхааруулга бодит үнэн болон хувирч, төв орон нутгийн болоод төрийн түшээдийн хэнэггүй хээвнэг байдлаас ноцтой аюулын түвшинд аль хэдий нь хүрснийг өчигдөр үндэсний телевизээр явсан нэвтрүүлэг харууллаа. Хажуудах хүүхдээ галаар тоглуулдаггүйтэй адил харийн хүмүүсийг хороор эх нутагтаа тоглуулж болдоггүйг энэ жишээ бидэнд бодитойгоор мөн аюул нүүрлэж харанга дэлдэж эхэлснийг харуулж өглөө. Хятадууд энэ бодисдоо омонид хэмээн хөөрхөн нэр хайрлаж олон нийтийг төөрөгдүүлэхийн тулд дэлбэлэн устгасан хэмээн залцгааж байна. Энэ бол дэлбэрч устаад байдаг бодис ч биш. Газрын гүнд орвол хэдэн зуун жилээр ч үхлийн тунгаа алдахгүй хадгалдаг бодис болохыг би мэргэжлийн хүний хувьд тайлбарлаж байсан юм. Гаалийн мэдээнээс үзэхэд "Цагаан цахиурт" компани нь Монгол улсын хилээр цианид натри хэмээх аймшигт хорыг оруулж ирэх онцгой эрх дарх эдэлдэг цөөхөн аж ахуйн нэгжийн нэг бөгөөд хамгийн сүүлд хоёр жилийн өмнө зургаан тонн оруулж ирсэн хэмээн гаальд бүртгэгдсэн байдаг юм билээ. Харахад давс мэт цагаан өнгөтэй энэхүү нунтаг нь хүмүүн төрөлхтний химийн аргаар гаргаж авсан бодисуудын дотроос хамгийн хүчтэй хор болохыг дахин сануулахад илүүдэхгүй болов уу. Эдгээр бодисууд нь устай урвалд орохдоо цианы хүчлийг үүсгэнэ. Тэр нь дэгдэмхий хий бөгөөд хүн амьтныг агшин зуур үхүүлдэг шидтэй эд. Хүн мал амьтныг цааш нь харуулахад ердөө ганц грамм хүрэхгүй ийм бодис байхад л хангалттай. Гэтэл Монгол Улсын хилээр өнөөдөр "Бороо Гоулд" тэргүүлсэн аж ахуйн нэгжүүд 800-гаад тонн ийм бодис тусгай зөвшөөрлөөр оруулж ирж байгаа шүү дээ. Үүнээс гадна зөвшөөрөлгүйгээр хэн хаагуур оруулж ирээд байгааг хаана хэрэглээд хүн амыг үхэлтэй зэрэгцэн амьдрах орчин бий болгоод байгааг олж тогтоох үүрэгтэй газар бол УМХГазар биш ТЕГазар шүү дээ.. Үндэсний аюулгүйн зөвлөл гэгч байгууллагаас ч энэ талаар ямар бодолтой явдгийг ард олон асуух эрхтэй. Энэ талаар нийтэд мэдээлэл өгөхөөс хяналтын байцаагч нар болоод орон нутгийн удирдлага нь хүртэл татгалздаг болоод байгаа. Хоёр жилийн өмнө Өмнөговь аймгийн Мандал-Овоо сумын нэг айлын суурь хонь цианидаар хордуулсан уснаас ууснаас гэдэс нь дүүрэн тэр дорхиноо бүгд үхсэн. Хятадаас орж ирсэн "Цагаан Цахирт Гоулдынхны" тарьж буй балагаар ойр орчмынх нь чогчиго, болжмор хүртэл дуусаж байгаа талаар өнгөрсөн жил намайг түүгээр явж байхад нутгийн ардууд гаслан ярьж байсан юм. Иймэрхүү үйлдэлтэй УМХГазар дангаараа тэмцээд дийлэхгүй нь хэнд ч ойлгомжтой. Одоо байдалд дүгнэлт хийж эрүүгийн цагдаа, БОЯам, УМХГазар орон нутгийн иргэд ТББ хамтран шалгалт хийж яаралтай акт тогтоон энэ компаний лицензийг хүчингүй болгон хураан авч эрүү үүсгэх цаашлаад ТЕГазар ийм бодис хилээр оруулж ирж байгаа хэрэглэж байгаа аж ахуйн нэгжүүдийг шалган тогтоож нийтэд зарлах хэрэгтэй байна. Хувийн ашиг сонирхлын үүднээс, хахуульд авдаг хэдэн халтар цаасандаа дөрлүүлэн ийм байдлыг нуун дарагдуулахад далдуур оролцдог улсын гэгдэх байцаагч нар болоод орон нутгийн удирдлагуудтай эрүүгийн хариуцлага тооцох цаг нэгэнт болжээ. Энэ бол хүмүүн төрөлхтний эсрэг байгаль экологийн эсрэг хамгийн том гэмт хэргийн зүйл ангид орох үйлдэл мөнөөс мөн. 
Ш.Пүрэвсүрэн 
