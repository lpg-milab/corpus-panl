Кальци дутагдсанаас шүд шарладаг

Шүд, эрүү, нүүрний эмгэг судлалын төвийн захирал, анагаах ухааны магистр Д.Чухалтай шүдний эмчилгээний талаар ярилцлаа.
-Монголд өнөөдөр шүдний эмчилгээ ямар түвшинд байгаа вэ? -Манайд одоогоор 180 гаруй шүдний эмнэлэг байна. Үүний 100 гаруй нь Улаанбаатар хотод байдаг гэсэн тооцоо бий. Аль ч эмнэлгийн шүдний эмч нар муу ажилладаггүй. Манай төв бол Нийслэлийн эрүүл мэндийн газрын харьяа төрийн байгууллага юм. Амбулаторийн үзлэгийн дээд цэг нь манайх гэж хэлж болно. Өнөөдөр шүдний өвчлөл маш их байгаа учир бид нэлээд ажилтай байдаг. Амралт болон баяр ёслолын өдрийг үл харгалзан үйл ажиллагаагаа явуулж байна даа. Ер нь шүдний эмнэлгүүдийн эмчилгээ сүүлийн жилүүдэд эрс сайжирч байгаа. Техник, технологи ч боловсронгуй болж байна. Манай эмнэлэг Япон, Герман, ОХУ, АНУ, Хятадын иж бүрдэл тоног төхөөрөмжөөр эмчилгээ хийдэг. Мөн эмнэлгийн байгууллагуудаас анх удаа электрон соронзон карт нэвтрүүлсэн. Ийм карттай хүн эмнэлгийн тусламж, үйлчилгээг авахдаа захиалгаа утсаар урьдчилан өгөх боломжтой. -Монголчуудын шүдний өвчлөл хэр байна? -Дэлхийн эрүүл мэндийн байгууллагын 2007 оны "Амны хөндийн өвчлөл илрүүлэх түүвэр судалгаа"-гаар шүдний өвчлөлийн тархалт нь 5-12 насанд 70 гаруй хувь, нийт хүн амд 71 хувь гэж гарсан. Тиймээс шүд цоорох өвчнөөс урьдчилан сэргийлэх, эрт илрүүлж эмчлэх өргөн хүрээтэй арга хэмжээ авах шаардлагатайг харуулж байна. Мөн бид амбулаторийн үйлчилгээгээ өргөтгөх, хүртээмжийг нэмэгдүүлэх, эмнэлгийн тусламж үйлчилгээнд орчин үеийн эм хэрэглэл, дэвшилтэт технологийг нэвтрүүлэх учиртай. Манай эмнэлэг өдөрт 250-300 хүнд урьдчилан сэргийлэх болон яаралтай тусламж үйлчилгээг үзүүлдэг. -Хиймэл шүдийг ямар материалаар хийж байгаа вэ? -Дээр дурдсан улсуудад үйлдвэрлэгдсэн хиймэл шүдний материалуудаас чанартайг нь сонгон үйлчилдэг. Аль улсынх гэдгээсээ хамаарч үнэ нь ялгаатай. Хиймэл шүд бол авагддаг, авагддаггүй гэж хоёр янз байдаг. Гэхдээ одоо манайд авагддаггүй шүдийг хийх шаазан шүдэлбэрийн аргыг хэрэглэж байна. Энэ нь өнгөрсөн жилээс эхэлсэн. Авагддаг шүдийг хийхийн тулд хуванцар тагнай хийнэ. Тэр нь хүний амны салсттай өнгө зүсээрээ ойролцоо, тавьсан хиймэл шүд нь өөрийн төрөлх шүдтэй ойролцоо байдаг. Тухайлбал, настай хүнд хэт цагаан шүд хийх нь учир дутагдалтай. Тиймээс тухайн хүний насанд нь тохируулж хиймэл шүдийг хийдэг юм. Нэг хэсэг хүмүүс металлаар хиймэл шүд хийлгэдэг байсан. Металл шүд бол харшил өгдөг учраас шаардлага хангадаггүй. -Авагддаггүй шүдийг хичнээн төгрөгөөр хийх вэ. Ер нь танай эмнэлгийн шүдний бүх төрлийн эмчилгээний үнийг сонирхвол? -За, доод тал нь 100 мянган төгрөг. Гэхдээ сүүлийн үед авагддаггүй шүдийг их хийлгэдэг болж. Манайх улсын чанартай эмнэлэг учраас үйлчилгээний үнэ тарифыг Эрүүл мэндийн сайдын тушаалаар тогтоосон байгаа. Шүдийг дээд тал нь долоон мянгаар ломбоддог. Гэхдээ үйлчлүүлэгч өөрөө ломбоны материалыг сонгож болно. Энэ нь арай өөр үнэтэй. 0-16 насны хүүхэд, тэтгэврийн, групптэй, жирэмсэн хүмүүст эрүүл мэндийн даатгалаар үйлчилнэ. Харин нэг шүдийг 2500 төгрөгөөр авдаг юм. Үүнээс дээш гарч болохгүй гэдэг. Хувийн хэвшлийн эмнэлгийнхэнд янз бүр л байдаг байх. -Ямар шалтгаанаар шүдний гажиг үүсдэг юм бэ? -Шөнө амаа ангайж унтах, хэл, уруулаа хөхөх, дэртэй унтах, шанаагаа тулах, буруу залгих, тэгш зажилж идэхгүй байх гэх мэтийн олон шалтгаанаас болж эрүү нүүрний, шүдний эгнээний гажиг үүсдэг юм. Мөн шүдний ургалт саатсанаас болж гажиг үүснэ. Өөрөөр хэлбэл, дээрээ ургах ёстой шүд ургалгүйгээр хоншоор, эрүүний ясандаа үлдчихдэг. Үүссэн шалтгаан бүрийг тодруулж, дүрс оношлогооны буюу дэлгэмэл зураг авч, тусгай тооцож бодсоны эцэст гажиг засах ямар аппарат зүүхийг шийддэг. Ерөнхийдөө шүдний гажиг засах хоёр төрлийн аппарат бий. Нэг нь шүднээсээ авахгүйгээр зүүнэ. Харин нөгөө нь авагддаг аппарат. Үүнийг 12 хүртэлх насны хүүхдэд зүүж болдог. Сүүлийн үед шүдний гажгийн засалт нэмэгдэж байгаа. Учир нь хүмүүс гоо сайхандаа их анхаардаг мөн оношлогоо эмчилгээ нь ч сайн болсон. Хүний шүд тэгш хэмтэй байх ёстой. Хоёр талд нь соёо, бага шүд, төв шүд гэх мэт дараалалтай байна. Гэтэл нэг шүд нь давхар ургасан байна гээд түүнийг нь авчихаар эрүү, нүүрний хэлбэр муруйдаг. Давхар шүдийг авсан тохиолдолд нөгөө талынх нь шүдийг авч байж нүүрний хэлбэрийг тэнцүүлнэ. Тэгэхээр зайлшгүй авах шаардлагагүй л бол шүдний гажгийг засах нь илүү үр дүнтэй. Авагддаггүй аппаратны үнэ 500-800 мянган төгрөг. Харин авагддаг аппаратны үнэ 50-70 мянган төгрөг. Энэ аппаратыг зүүх хугацаа нь ямар гажгийг засах гэж байгаагаас шалтгаалж өөр өөр. Давхарласан нэг шүдийг тэгшлэх гэж байгаа бол хугацаа нь хурдан байна гэх мэтчилэн хэсэгчилж зүүж болдог учир янз янз. -Гажиг засалтын аппаратыг насанд хүрэгчдэд зүүхэд үр дүн багатай гэх нь бий. Аппаратыг хичнээн хугацаанд зүүж байж үр дүнгээ өгдөг вэ? -Гажиг засалтын аппаратыг аль ч насанд зүүж болно. Ясжилтын процесс 18-25 насанд дуусдаг. Монголчууд 18, 25-ны агт араа ургаж дууссанаар эрүүний ясны хөгжил дууслаа гэж үздэг. Гэтэл ясжчихсан тохиолдолд засч болохгүй шүд гэж байхгүй. Дээр дурдсан авагддаггүй аппаратаар тэгшилж болно. Авагддаггүй аппаратын хүчин чадал их сайн л даа. Тиймээс тухайн шүдэнд өгч байгаа үр дүнгээс хамаарч дээд тал нь хоёр жил зүүхэд хангалттай. Ер нь шүд, эрүү, нүүрний гажгийг багадаа засуулахгүй бол цаашид гарах үр дүн нь хортой. Тухайлбал, тодорхой хугацааны дараа буруу хазалтын улмаас шүднүүд нь унах, хэл яриа нь өөрчлөгдөх, нүүрний хэлбэр төрх алдагдана. -Өвчилсөн шүдийг авахуулах нь хэр зөв юм бэ? -Ерөөсөө шүд авахуулах, авахуулахгүй байх асуудлыг ярихаас өмнө нэг зүйлийг хэлье. Жирэмсэн эхийн хэвлийд бойжиж буй хоёр сартай урагт хамгийн түрүүнд сүүн шүдний үр хөврөл бий болдог. Тиймээс ясны хаан шүд гэдэг юм. Жирэмсэн эхчүүд кальцитай бүтээгдэхүүн сайн хэрэглэж байх нь чухал. Шүдийг авахуулах нь хамгийн буруу. Шүд авахуулах тусам эрүү нүүрний гажиг үүсдэг. Мөн хоол боловсруулалт муудна. Ингээд ходоодны өвчин үүснэ, хоолойны ангинатай болж зүрх судас, бөөр, хоол боловсруулах замын өвчлөл үүсэх магадлал өндөр. -Эмч нар ямар шүдийг аваад байдаг юм бэ? -Шүдний цөгч хэсгийн ихэнх нь цоорсон сэргээх ямар ч аргагүй болсон, шүдний сурвалж хэсэгт үрэвсэл үүссэн, зажлах үйл ажиллагаа алдсан, үрэвслийн голомт болсон шүдийг авахаас өөр аргагүй. Мөн рентгенээр онош тогтоогоод үзэхээр шүдний уганд ямар нэгэн өөрчлөлт орж идээлсэн байвал авдаг. Үүнээс бусад тохиолдолд аль болох шүдийг авахгүй, ломбодохыг хичээнэ. -Ломбо хэр удаан тогтох вэ? -Дээхнэ үед гурван сараас хоёр жилийн хугацаатай тогтоодог байсан. Энэ хугацаа одоо гурван сар орчим байна. Ер нь ломбоны тогтвортой байх эсэх нь тухайн хүнээс хамаарна. Хоол хүнсээ тохируулж чадвал байж л байна. -Түр ломбо, байнгын ломбо гэж ярьдаг юм билээ. Юугаараа ялгаатай вэ? -Түр зуурын ломбо гэдэг нь шүдний эмчилгээний явцад хийдэг ломбо. Байнгын ломбо гэдэг чинь шүдний нэг эд эрхтэн болдог бөгөөд эмчилгээний дараа хийдэг. Ер нь өвчлөлийн байдлаас хамаараад 2-4 удаа эмчилгээнд явдаг. Шүд өнгөн хэсэгтээ цоорчихсон байвал шууд ломбодож болно. -Танай эмнэлэг ямар ломбо хэрэглэж байна? -Манай эмнэлэгт Япон, АНУ, Герман, ОХУ, Хятадын ломбоны материалуудыг хэрэглэж байна. Дээрх ломбоны материалууд нь өнгө, тогтоц, найрлагаараа үйлчлүүлэгчдийн шаардлагад тохирдог. -Шүдийг өвчлүүлэхгүй байхын тулд яаж урьдчилан сэргийлэх вэ. Энэ олон ооны аль нь сайн байдаг юм бэ? -Хоол ундыг сайн зажилж байх ёстой. Ингэснээр хүний шүлс их ялгардаг. Шүлсний найрлагад байгаа кальци шүдэнд шингэнэ. Цагаан идээ идсэнээр кальци нь боловсруулагдаж эргээд шүлсээр дамжин шүдэнд шингэдэг юм. Тиймээс кальцитай хүнсний бүтээгдэхүүн сайн хэрэглэ. Чихэрлэг зүйлээс аль болох зайлсхий. Усыг буцалгаж хэрэглэ. Мөн усан дахь фторын хэмжээг тогтоолговол сайн. Фтор ихдэхээрээ бас шүд шарладаг. Багадахаараа цоордог. Үүндээ тохируулж л оог сонгох ёстой. Шүдийг угааснаас илүү хоолоо сайн зажилж шүлс ихээр ялгаруулах нь сайн нөлөөтэй. Шүдийг угаах нь ч мөн чухал. Өглөө босоод амаа бүлээн усаар зайлна. Дараа нь өглөөний ундаа ууж ажилдаа гарахын өмнө оогоор угаах, орой унтахын өмнө угаах ёстой. Өдөр хоол идэхээсээ өмнө болон дараа нь амаа усаар зайлах нь сайн. Мөн шүдэндээ хуруугаараа массаж сайн хийж бай. Өглөө хүний буйлны цусан хангамж зогсонги болдог. Тиймээс угаахад цус гарна. Тэгэхээр өглөө, оройд буйландаа хуруугаараа сайн массаж хийх хэрэгтэй. Мөн хэлээрээ массажилж болно. Энэ бол тийм төвөгтэй асуудал биш. Шүлс асгаруулалтыг нэмэгдүүлэх бүтээгдэхүүнийг унтахын өмнө идэж байвал сайн. Хоол идсэний дараа заавал шингэн зүйл ууж байх хэрэгтэй. -Шүд яагаад цоордог юм бол? -Шүд цоорч байгаа гол шалтгаан нь фтор дутсанаас болж байгаа гэж дэлхийн анагаах ухаанд баталчихсан. Чихэрлэг, нүүрс ус ихтэй бүтээгдэхүүн хэрэглэсэнтэй холбоотой. Талх болон нүүрс ус ихтэй бүтээгдэхүүнийг цай ундгүйгээр идэхэд хичнээн шүлс ялгарсан ч гэсэн хоолыг дэвтээж чаддаггүй. Учир нь идсэн хоол нь шүлсний цоргуудыг бөглөж, шүлс гаралтын хэмжээг багасгадаг. Ингээд хоолны үлдэгдлүүд шүдний пааланд наалдаж гэмтээснээр шүд цоорох нэг нөхцөл болно. Ер нь хүн жилд хоёр удаа шүдний эмчид үзүүлж байх хэрэгтэй. -Шүдний өнгөрийг арилгаж цайруулах уу? -Шүд чулуужих гэж байдаг. Энэ нь шүдний завсраар хатуу эд бий болно гэсэн үг. Манай төвд шүдний чулууг 500 төгрөгөөр авдаг. Энэ чулууг авахгүй яваад байвал буйл үрэвсэнэ. Амнаас эвгүй үнэр үнэртэнэ. Угаахад цус гардаг болно. Манай эмнэлэгт шүд цайруулах шинэ технологийг АНУ-аас оруулж ирсэн. Удахгүй үйлчилгээ явуулж эхэлнэ. Ер нь шүдийг цайруулахад хэцүү. Манайд өмнө нь шүдийг пааландаж байсан. Харин одоо өнгөлгөөний технологийг оруулж ирсэн. Шүдний өнгө яагаад шарладаг вэ гэхээр кальци дутагдсанаас болдог. Кальци дутагдсанаар цусны бүлэгнэлт муудаж, цус гарамтгай болох бөгөөд цус багаддаг. Мөн Витамин С дутагдах нь буйлнаас цус гарах нэг нөхцөл болдог. Тиймээс Витамин С сайн хэрэглэх хэрэгтэй. Ялангуяа хавар, намрын улиралд. -Эрүү, нүүрний мэс заслыг ямар тохиолдолд хийдэг юм бэ? -Шүд, эрүү нүүрний гажиг буюу шүд буруу ургах, ургахгүй саатах, хэл уруулын хөвч богино байх, нэг ёзоортой ялангуяа үүдэн шүдний сурвалжийн үрэвслийн үед мөн шүлсний болон тослогийн булчирхайн үрэвсэл, хоргүй жижиг хавдруудын үед амбулаторийн нөхцөлд эрүү нүүрний хагалгааг хийнэ. Амбулаторийн нөхцөлд 20 гаруй төрлийн хагалгааг Шүд, эрүү, нүүрний эмгэг судлалын төвд хийж байна. Цаашид, Монгол Улсын Засгийн газрын "Амны хөндийн эрүүл мэнд" үндэсний хөтөлбөрийг хэрэгжүүлэх амны хөндийн эрүүл мэндийн талаарх сургалт, сурталчилгааг хүн амын насны онцлогт тохируулан зохион байгуулах нь чухал юм. 
Я.МӨНГӨНЦЭЦЭГ
