Монголын шигшээ баг Катараас анхны алтан медалиа авлаа

Түүхэндээ Монгол улс Ази тивийн зуны наадмын тоглолтод ес дэх удаагаа зодоглож буй. Энэ хугацаанд нийт 10 алтан медаль хүртээд байжээ.
Тэгвэл өчигдөр Катараас анхны, Азийн олимпоос 11 дэх алтан медалийг хүртэв. Жүдо бөхийн тамирчин, үндэсний шигшээ багийн гишүүн Дамдинсүрэнгийн Нямхүү 81 кг-ийн жинд барилдаж, ийнхүү алтан медалийн эзэн боллоо. Алтан медалийн эзэн Д.Нямхүү эхний тойрогтоо Палестины бөхтэй оноолт таарчээ. Хямдхан учраа байсан биз, түүний хувьд. Шууд л цэвэр ялсан байна. Харин дараа нь жүдогийн эх орон Наран улсын жүдоч Оно Такашитай таван минут барилдаж, онооны давуугаар, гэхдээ нэг ч оноо алдалгүй амжилттай барилдаж давжээ. Хагас шигшээд өрсөлдөгч БНХАУ-ын бөхөд мөн л нэг ч оноо өгөлгүй дийлж, алтан медалийн төлөө барилдаад Казахстаны Алмас Атаевийг ялсан байна. Ер нь манай бөх өөрийн өрсөлдөгч бөхчүүддээ нэг ч үнэлгээ өгч, давуу байдал мэдрүүлэлгүй байснаар тэмцээнээ дуусгажээ. Мөн тэрээр алтан медаль хүртэхийн зэрэгцээ "Бээжин-2008" зуны олимпод оролцох эрхийн оноогоо нэмж чадлаа. Тэрээр барилдааны дараа сэтгүүлчийн асуултад хариулсан бөгөөд "Алтан медаль хүртсэндээ баяртай байна. Энэ миний Азийн наадмаас авч буй хоёр дахь медаль. Үүнийг авахад манай гэр бүлийнхэн их нөлөө үзүүлсэн" гэж хэлжээ. Мөн өдөр эрэгтэйчүүдийн 90 кг-ийн жинд хүч үзсэн Б.Ариун-Эрдэнэ тойргийн барилдаанд дийлдэн тэмцээнээ дуусгасан бол бүсгүйчүүдийн 63 кг-д өрсөлдсөн Т.Баттөгс хүрэл медалийн төлөө Ардчилсан Солонгос Улсын бөх Вон Ок Интэй барилдан ялагдсан байна. Түүнчлэн 70 кг-д барилдсан Ц.Мөнхзаяа медалиас мултарч, хоосон хоцорчээ. Ингэснээр манай жүдочид ямартай ч өнгө бүрийн медаль цуглуулаад амжлаа. Дугаар шилжих мөчид гавьяат тамирчин Х.Эрдэнэт-Од, Х.Цагаанбаатар нар шигшээ барилдаанд шалгараад байв. Одоогоор Э.Гэрэлтуяа (48 кг), Ц.Тэнгис нарын хэрхэн барилдахыг харж суух үлдлээ. Тэдний тэмцээнээр "Доха-2006" наадмын жүдо бөхийн барилдаан дүнгээ гаргах юм. Гавьяат тамирчин дөрөвдүгээр байрт шалгарав Монгол Улсын гавьяат тамирчин Ж.Өлзий-Орших дугуйн уралдаандаа оролцож, дөрөвдүгээр байрт шалгарав. Түүний хувьд уралдаан эхэлсэн цагаас хойш тэргүүлэгчдийн эгнээнд явсан хэдий ч барианд 3:45:05 цагийн амжилттай оржээ. Тэрбээр 156.4 км замыг туулсан бөгөөд энэ төрөлд өрсөлдсөн Монголын тамирчин Б.Болд-Эрдэнэ тэргүүлэгчээс 10:17 минутын хойно барианд орсон байна. Харин гавьяат тамирчин Г.Өлзий-Орших аваргаар шалгарсан дугуйчнаас гурван секунд хоцорчээ. Өчигдрийн мэдээгээр гавьяатын дүү Ж.Өлзийсолонго эмэгтэйчүүдийн төрөлд уралдсан юм. Тэрбээр 113.1 км замыг туулсан бөгөөд 27 дугуйчнаас 3:08:11 цагийн амжилтаар 20 дугаар байрт оржээ. Энэ хугацаа нь тэргүүн байрны тамирчнаас 2:01 секундын зайтай явсан байна. Б.Мөнгөнтуул медалиас мултрав Азийн наадамд оролцож, хүч бяраа үзэж буй тамирчдын зэрэгцээ шатарчид маань оюун ухаанаа уралдуулж сууна. Монгол Улсаа төлөөлөн тоглож буй их мастер Б.Мөнгөнтуул найман өргийн дараахь байдлаар 4.5 оноотой тэргүүлэгчдийн эгнээнд явж байв. Түүний хувьд гуравдугаар байрт бичигдээд байсан бөгөөд, тэмцээн Швейцарь системээр есөн өрөг үргэлжилж дүнгээ гаргалаа. Манай шатарчин 4.5 оноотой зургадугаар байрт шалгарчээ. Мөн эрчүүдийн төрөлд фиде мастер Т.Батчулуун найман өргийн дараа дөрвөн оноотой тоглолтоо үргэлжлүүлж байна. Буудлагынхан гол төрөлдөө ганзага хоосон хоцорлоо Катарын наадамд оролцож буй Монгол Улсын шигшээ багийн тамирчид дундаас буудлагын гурван бүсгүй л 2008 оны зуны олимпийн наадамд оролцох эрхтэй болоод байгаа. Тэгвэл гол найдвар болсон мэргэн бүсгүйчүүд маань тэргүүн төрлүүдийн нэг болох 10 метрийн хийн гар бууны дасгалд амжилт муутайхан оролцож, хараахан шагналт байрт орж чадсангүй. Гавьяат тамирчин О.Гүндэгмаа 477.6 оноогоор наймдугаар байрт бичигдсэн бол Ц.Мөнхзул 484.5 оноотой тавдугаар байрт шалгарчээ. Энэ төрөлд БНХАУ-ын тамирчин Тао Луна (490.3) болон мөн улсын тамирчин Гуо Венжин (487) нар алт, мөнгөн медалийг хүртжээ. Харин хүрэл медалийг БНСУ-ын мэргэн бууч Ким Бюнг Хэ 484.6 оноогоор зүүжээ. Теннисчид хүрэл медалийн үзүүрээс атгаад алдлаа Тэмцээний гурав дахь өдөр софт теннисчин залуус маань багийн төрөлд өрсөлдөж, хүрэл медалийн төлөө БНСУ-ын багтай тогложээ. Харамсалтай нь энэ тоглолтод манай улсын шигшээ багийн залуус ялагдал хүлээн багийн тоглолтоо дуусгалаа. Одоо тэднийг ганцаарчилсан тэмцээн хүлээж байна. Гар бөмбөгийн бүсгүйчүүд Тажикстаны багийг "бут ниргэлээ" Гар бөмбөгийн төрөлд Катарыг зорьсон Монголын эрэгтэй шигшээ багийн тамирчид хэдийнэ тэмцээнээ дуусгасан. Харин өчигдрийн тоглолтод бүсгүйчүүд маань Тажикстаны багийн 3:0-ээр (25:13, 25:18, 25:12) бут ниргэж анхны илт давуурхсан хожлоо авлаа. Тоглолтын нэгдүгээр үеэс л эхлэн илүүрхсэн тоглолтыг үзүүлж ялалт байгуулжээ. "B" хэсэгт багтсан манай улсын шигшээ багийн хувьд анхны тоглолтдоо Японы шигшээ багт хожигдсон. Дараа нь тайландчуудад "уншуулж" хөгжөөн дэмжигчдээ гомдоож байсан юм. Харин энэ удаад Тажикстаны багийг хожсоноор цааш өрсөлдөх боломж нээгдлээ гэхэд болно. Хэрэв дараагийн өрсөлдөгч Казахстаны багийг маргааш болох тоглолтдоо буулган авч чадвал хагас шигшээ тэмцээнд шалгарах эрхтэй болно. Чөлөөт бөхийн тэмцээн хэзээ эхлэх вэ Буудлага, дугуй, шатар гээд найдлага тавьж байсан хэдэн төрөл хүндхэн байдалд орлоо. Харин одоо үлдсэн дөрвөн жингийн жүдочид болон чөлөөт бөх, боксын тамирчдаа хэрхэн өрсөлдөхийг үзэх үлдлээ. Манай чөлөөтийн тамирчдын барилдаан энэ сарын 9-нд эхлэн 14-ний өдөр сүүлийн жингийн аваргуудаа тодруулна. Мөн Улсаа төлөөлөн явсан боксчид тулаанаа эхэлжээ. 3-ны өдөр 51, 57 кг-ийн жингийн тулаан болж, П.Сэрдамба (51 кг) дэлхийн аваргын хүрэл медальт Казахстаны тамирчинд ялагдсан бол Ч.Энхзориг (57 кг) БНХАУ-ын боксчинг оноогоор ялж, 7-ны өдөр медалийн төлөөх тоглолтод орохоор болжээ. Түүнчлэн Э.Бадар-Ууган, Б.Отгонбаяр Мөнх-Эрдэнэ нарын хэсгийн тулаан өнөөдөр эхлэх юм байна. Дугаар шилжих мөчид Х.Цагаанбаатар (66 кг) Ираны бөх Мирэшаили Араштай, М.Бундмаа (52 кг) Ардчилсан Солонгос Улсын жүдоч Ан Кум Аэтэй тус бүр алтан медаль, Х.Эрдэнэт-Од хүрэл медалийн төлөө барилдахаар шалгараад байв. 
Б. Бадмаа
