Цахилгаан, дулааны үнэ буурсныг байрныхаа мөнгөн дээрээс харж болно

Татварын багц хуулиуд шинэчлэгдсэн нь хувь хүн хийгээд бизнесийн байгууллагуудад маш таатай нөхцөл бүрдүүлсэн хэмээн мэдээлж байгаа. 
Ялангуяа НӨАТ буурсан нь бидний өдөр тутмын амьдралд хэрхэн нөлөөлөх талаар ҮТЕГ-ын Татвар хураалт, үйлчилгээний хэлтсийн татварын улсын байцаагч М.Буянбадрахтай ярилцлаа. 
-Шинэ хуулиар НӨАТ-ын хувь хэмжээ буурсан болохоор бараа, ажил, үйлчилгээний үнэ буурна гэж байгаа. Хэр бодитой өөрчлөлт гарах вэ? -Өөрчлөлт гарна. Үнийг төрөөс зохицуулах боломжгүй ч үнэ тодорхой хэмжээгээр буурах ёстой. Зарим бараа, ажил, үйлчилгээний үнэ буурч эхэлж байна. НӨАТ 15 хувь байсныг 10 болгосон. Үндсэндээ таван пунктээр буурч байгаа нь хувь хэмжээгээр нь үзвэл 33,3 хувиар буурсан гэсэн үг. Энэ нь нэлээд огцом бууралтад тооцогдоно. Ийм хэмжээгээр хувь хэмжээгээ бууруулсан орон бараг байдаггүй. Барааны үнийн хувьд татвар төлөгч урьдын ашгийн хэмжээг нэмэгдүүлэхгүй гэж үзэхэд бараа, ажил, үйлчилгээний үнэ 4.3 хүртэл хувиар буурахаар байгаа. Жишээлбэл: "МЦХ" компани хуучин онд 23 мянган төгрөгөөр телефон /НӨАТ 3000/ шилжүүлдэг байсан. Шинэ онд энэ үйлчилгээг 22 мянган төгрөг болгон бууруулсан байна. Мөн бусад үйлчилгээ ч ийм маягаар буурсан байна лээ. -Утас болон орон сууцны үнэ ч буурах ёстой юу? -Буурна. Үүнийг энгийн жишээгээр тайлбарлая л даа. Тухайлбал, хуучин онд гэрийн утасны төлбөр 10 мянгөн төгрөг гарч 1500 төгрөгийн НӨАТ төлдөг байсан бол, шинэ онд 10 мянган төгрөг гарахад 1000 төгрөг гарч таны гар дээр 500 төгрөг үлдэнэ. Байрны мөнгө 20 мянган төгрөг гардаг айл 3000 төгрөгийн НӨАТ төлдөг байсан бол, шинэ онд 20 мянган төгрөг гарахад НӨАТ 2000 төгрөг болно. Таны гар дээр 1000 төгрөг үлдэж байна. 2007 оны нэгдүгээр сарын төлбөр энэ оны хоёрдугаар сарын 1-нээс гарах үед татвар буурсан нь мэдрэгдэх болно. Та байрныхаа үнийг өмнө нь хэд гардгийг сайн мэдэж байгаа бол хэр хасагдаж байгааг нарийн мэдэх боломжтой. -Энэ нь аж ахуйн нэгж, байгууллага дээр яаж мэдэгдэх вэ? -Үндэсний үйлдвэрлэгч хуучин онд 100 мянган ам.долларын тоног төхөөрөмж, бараа, материал оруулж ирэхэд 15000 ам.долларын НӨАТ төлдөг байсан бол, шинэ онд ийм хэмжээний үнэтэй тоног төхөөрөмж, бараа, материал оруулж ирэхэд 10 мянган ам.долларын НӨАТ төлж, тухайн байгууллагад 5000 ам.доллар үлдэнэ. Төрийн байгууллага болон ТББ-ын хувьд ч худалдан авалтын болон хэрэглээний зардал буурч төсвөө тодорхой хэмжээгээр хэмнэж, байгууллагадаа өөр зүйл худалдан авах боломжтой болно. Тодруулбал: 2006 онд 100 сая төгрөгийн бараа, ажил, үйлчилгээ худалдан авч 15.0 сая төгрөгийн НӨАТ-ыг худалдан авалтдаа төлж байсан байгууллага энэ оноос эхэлж ийм хэмжээний бараанд 10.0 сая төгрөгийг худалдан авалтдаа төлнө. Тус байгууллагад 5.0 сая төгрөгийн хуримтлал үүснэ. -НӨАТ-ын ямар ямар чөлөөлөлт хүчингүй болсон бэ? -Тусдаа гарсан таван хууль, мөн нэлээд чөлөөлөлтийг хүчингүй болгосон. Импортоор оруулж ирдэг бөөрөнхий мод, компьютер, принтер, скайнер тэдгээрийн эд ангиуд, дотооддоо борлуулсан мах, программ хангамжийн бүтээгдэхүүний борлуулалт, орон сууцны борлуулалт гэх зэргийг нэрлэж болно. -Дээрх хөнгөлөлт, чөлөөлөлтүүд хүчингүй болсноор эдгээр бараа, ажил, үйлчилгээний үнэ нэмэгдэх үү? -Бага зэрэг нэмэгдэнэ. Харин орон сууцыг НӨАТ-аас чөлөөлсөн хугацаанд орон сууцны үнэ буураагүй харин ч өссөн байдаг. Судлаад үзэхэд орон сууцны нийлүүлэлт ард иргэдийн эрэлт хэрэгцээг хангаж чадахгүй, хотын төвийн газрын үнэлгээ өндөр болсон, сайн чанарын өндөр үнэтэй материалаар барилга барьдаг болсон нь нөлөөлдөг юм байна. Орон сууцыг НӨАТ-аас чөлөөлсөн хууль 2005.08.15-наас 2006.12.31-ний хооронд хүчин төгөлдөр мөрдөгдсөн. Энэ хууль НӨАТ-ын хуулиас тусдаа гарсан тул барилгын компаниудын худалдан авалтад төлсөн НӨАТ-ыг хасахгүй байсан тул үнийн хувьд бага зэрэг нөлөөлсөн. -Суудлын автомашин оруулж ирэхэд онцгой албан татвар нэмэгдэж байгаа. Гэхдээ НӨАТ нь буурна гэж үзэж болох уу? -Болно. Жишээлбэл: 6000 ам. долларын өртөгтэй /тээврийн зардал, гааль, онцгой татвар/ машин оруулж ирэхэд 900 ам.доллар төлдөг байсан бол шинэ хуулиар 600 ам.доллар төлнө. Өндөр үнэтэй шинэ машин орж ирэхэд төлөх НӨАТ-ын хэмжээ нэлээд хэмжээгээр буурна. -НӨАТ-ын хуулинд орсон гол өөрчлөлтүүд нь үндэсний үйлдвэрлэлийг дэмжихэд чиглэгдсэн гэж байсан. Энэ талаар дэлгэрэнгүй тайлбар хэлж болох уу? -Дотоодын үйлдвэрлэлийг дэмжих зорилгоор мал аж ахуй, газар тариалан эрхэлдэг иргэн, аж ахуйн нэгж, байгууллагын өөрийн үйлдвэрлэж бэлтгэсэн, үйлдвэрлэлийн анхан шатны боловсруулалтад ороогүй мал аж ахуй, газар тариалангийн үйлдвэрлэлийн түүхий эд "мах, сүү, өндөг, арьс шир, үр тариа"-ны дотоодын үйлдвэрлэгчдэд нийлүүлсэн үнэд нэмэгдсэн өртгийн албан татварын 10 хувь шингэсэн гэж үзэн, уг түүхий эдийг худалдан авч үйлдвэрлэл явуулж буй дотоодын үйлдвэрлэгч өөрийн төлөх нэмэгдсэн өртгийн албан татвараас хасч тооцож байхаар болсон. Жишээ нь, ноосны үйлдвэр байлаа гэж бодъё. Малчид НӨАТ төлөгч биш учраас малчдаас ноос худалдаж авсан компаниуд НӨАТ хасуулж чаддаггүй байсан. Харин шинэ хуулиар малчдаас авч байгаа ноосны үнэд 10 хувийн НӨАТ шингэсэн гэж үзэн хасалт хийж байхаар болсон. -Шинээр батлагдсан хуулиудыг хаанаас олж үзэж болох вэ? -Хэвлэлээр гарсан. Мөн ҮТЕГ-аас шинэ хуулиудыг хэрэгжүүлэх аргачлал, журам, тайлангийн маягтуудыг баталж гаргасан тул харьяалагдах татварын хэлтсээсээ авч болно Татварын албаны www.mta.mn веб сайтаас татаж авч болно. Эцэст нь хэлэхэд бизнес эрхлэгчид болон үйлдвэрлэгчдээ татварын хувь хэмжээ буурсантай холбогдуулан төрийн хуулиа дээдэлж бараа, ажил, үйлчилгээний үнээ бууруулахыг уриалж байна. 
Д.Оюунтуяа
