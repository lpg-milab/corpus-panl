Д.Загджаваас муу хүн байна уу?

Ингэж асуумаар болоод уджээ. Загджав албан тушаалын хэнээтэй л гэнэ. Загджав амьтан хүмүүсийг Бээжин явууллаа л гэнэ. Загджав намынхаа хурал дээр агсарч л гэнэ. Загджав, Загджав, Загджав... 
Ер болж бүтэхгүй байгаа бүхний манлай аятай ярьж, бичсээр, мэдээлсээр уджээ. Сонин болгон дээр гарна. Телевиз бүхнээр яригдана. Өөлөөд л байна. Өөлөөд л байна. Ингэхэд Д.Загджав гэж хэн юм бэ? 
Тэр ер инээдэггүй хүн. Сэтгэлийн хөдөлгөөнгүй юм уу, эсвэл тийм "дүйнгэ" юм уу гэвэл тийм биш. Тэр ерөөсөө алив юманд дүнхийсэн буурь суурьтай хандахыг хичээдэг. Дээр нь нялуун нялцгар занд төрөлхийн дургүй. Хүнтэй ярьж суухдаа өмнөөс нь цоо ширтэж суудаг. Нүдийг нь уншиж байдаг. Хэн бэ гэдгийг нь мэдэрч суудаг. Эндээс нь хүмүүс жийрхдэг. Улмаар таагүй бодолд хүрдэг байж мэднэ. Гэвч Д.Загджав хэн үнэн, хэн худал ярьж байгааг  л дүн нуруутай харахыг чухалчилдаг. Энэ бол тулхтай удирдагчийн үндсэн арга барил. 
Д.Загджав  эр зоригтой хүн. Хэн өнөөдөр түүн шиг "Нямдорж гуай та боль, битгий ингэж ярь. Баяр дарга тантай санал нийлэхгүй байна" гэж эрсхэн хэлдэг билээ. Нэрлэчихмээр хүн олдохгүй. Хувьсгалт намд ийм нэг эр зоригтой, ардчилсан үзэлтэй нь Д.Загджав л байдаг гэхэд баахан хилсдэхгүй. Улстөрч хүний, ер хүний амьдралдаа баримталж, амжилт олох цорын ганц тулах хүч бол эр зориг. Тиймээс ч тэр хэлэх гэснээ хэлж, хийх гэснээ хийж явдаг хүн. Д.Загджав хүн заамдлаа гэхэд гайхахааргүй болж. Тэгж байдаг л юм шиг. Энэ нь шударга байхыг хатуу эрмэлздэгтэй нь, шударгад нь алсуураа хүмүүс дуртай байдагтай холбоотой.  Жириновский гээд нэг орос байдаг. Дум дотор зодолдоод л, заамдалцаад л явдаг. Тэгсэн мөртлөө Оросын улстөрчдийн дээгүүр рейтингтэйгийн дотор байнга л цохиж явдаг. Загджав ер нэг тиймэрхүү араншинтай. Ер нь нэг тийм орос шиг. Энэ нь шударга байхыг эрмэлздэгтэй нь холбоотой. Орос шиг гэснээс мань эр Оросын томчуудтай найз. Оросын Холбооны дээд зөвлөлийн Холбооны хурлын дарга Сергей Мироновтой дотно. 
Бүр их ойрхон. Тэр гүжирмэг орос эр Монголд ирчихээд "Монголчуудын тусархуу, сайхан сэтгэлийг би мэдэрдэг. Жишээ нь, миний найз Хан-Уулын Засаг дарга Загджав..." гээд л баахан ярьсан даг. 
Д.Загджавын эргэн тойронд эмх цэгц, зохион байгуулалт байнга дагалдаж явдаг. Түүний албан өрөөнөөс эхлээд хариуцсан дүүргийн нь баг хороод хүртэл харах янзаанаасаа нэг л тийм цэвэр цэмцгэр үзэгддэг. Өөрөө угаасаа цэвэрхэн эр. Гял цал. Ажил үйлдээ ч няхуур нямбай хандана. Нэг жаахан тийм л юм дутчихлаа даа гэж хэлүүлэхгүйгээр гүйцэтгэнэ. Гүйцэтгүүлнэ. Санаа сэдэл, ажил хэрэг, үр дүн. Тап тап гээд л явчихна. Удирдан чиглүүлж байгаа хүмүүстээ ч ийм шаардлагыг тавина. Тийм байлгаж чадна. Үүнд нь хариуцлагагүйн зуд нүүрлэсэн энэ цагийн дарга нар атаархдаг байж мэднэ. Тэр угаас "Амлахаасаа илүүг бүтээнэ" гэж хэзээнээс ярьж явдаг. Ярьж ч яваа. Бодитой л доо, хийх нь, хэлэх нь. Сонин хэвлэлд би тэгсэн, ингэсэн гээд яриад яваад байдаггүй. Ер нь тэгээд одоо хэн орилсны хэрээр итгэхээ өнгөрсөн цаг даа. 
Д.Загджав бүр эртнээс л дарагдаад, түлхэгдээд байсан нь харагддаг. 1996 онд Ховд аймгийн Засаг даргаар олонхийн санал авч сонгогдсон боловч эрх барьж байсан Ерөнхий сайд М.Энхсайхан МАХН-ын хүн гээд батламжлаагүй юм билээ. Дараа нь яав. Улаанбаатарт ирж Монголын Ардчилсан Социалист Оюутны Холбоог   босгов. Намынхаа төлөө тууштай зүтгэв. Удаа дараагийн сонгуулиудад намаа ялуулахад хүчин зүтгэв. Хан-Уулын Засаг дарга болсон. Тэгтэл "Д.Загджав Улаанбаатар Төмөр замын дарга болох нь, Иргэний Нисэхийн дарга болох нь, Ерөнхийлөгчийн Тамгын газрын дарга болох нь, Нийслэлийн Засаг дарга болох нь... ," гээд л баахан шуугисан. Баахан "болох нь" болсон. Тэгээд яасан, аль нь ч болоогүй. Хаана байна тэр ардчилал гэдэг шиг. Хаана байна тэр Д.Загджавыг тийм албан тушаалууд дээр тавьсан нь. Харин М.Энхболдын Засгийн газар Байгаль орчны яамны Төрийн нарийн бичгийн даргаар томилсон Засгийн газрын тогтоол гаргасан.  Д.Загджав үүнийг нь хүлээж аваагүй. Төрөө хүндэтгээд. Төрийн албаны хууль, ёс зүйг дээдлээд. Түүний нагац ах И.Эрдэнэбаатар тус яамны сайд байсан учраас тэр татгалзсан. Хувь, хувьсгал хоёрыг холихыг хүсээгүй. Зарчимч, бусдын өөрийн нь өмнөөс бор шувуу нисгээд байдагчлан  албан тушаал горилдоггүй гэдгээ ингэж нотолсон.    
Д.Загджав жирийн ажилчны хүүхэд. Жолоочийн хүү. Түүнд бэртэгчин сэхээтний хүүхдийн цагаан гар таалагддаггүй. Ажилчин хүний ая эв, ур дүйг  бол харин гаргуун мэднэ. Тэр Монголын үйлдвэрлэлийн бүс бүхий дүүргийн даргаар найман жил ажилласан. Дүүргийнхээ юуг барьж, юуг тэтгэж ажиллавал амжилтад хүрэхээ чухам мэдэхтэйгээ болсон. Хөгжүүлэх маарамба нь байж чадахаар болсон. Яагаад гэвэл бүх "судсыг" нь энэ жилүүдэд барьж оношилсон. Тэр өнөөдөр ирээд, маргааш буцаагүй. Дүүрэгтээ яс найман жил ажилласан. Тиймээс үйлдвэрийн бүс бүхий дүүргийнхээ "Үйлдвэрүүдийн үүдийг нээнэ" гэж итгэлтэйгээр тунхагласан биз. Тооцсон биз. 
Ер нь Ховдынхон хоёрын хооронд, гурвын дунд  юманд дургүй. Хэнийг ч дуурайлгүй, хэнээс ч хамааралгүй өөрийгөө болгоод явахыг эрмэлздэг. Зах хязгаарт төрж өсөцгөөсөн болоод ч тэр байж магадгүй. Зах хязгаарын захчин торгууд гэдэг дээ. Захчин торгууд гэснээс Д.Загджав халх. Ховд хоёрхон халх сумтай. Тэрний нэг Чандманийнх. Хар Ус нуурын цэнхэр бидрээ, хөөмийн аялгуу эгшгийг тэр мэднэ. "Ус мөрөн нь олон чиг"-ийн П.Ганбат, улсын заан Ч.Бямбадорж, Ч.Батзориг нартай нэг довын хүүхэд дээ.  
Тэр нээлттэй шударга занг таашааж, "Халуун элгэн нутаг"-ийг дуулж, гурилтай шөл идэж, ард түмнийхээ нэлээдийн амьдрал ядуу байгаад зовж, зөн совингоо чагнахаасаа зорилгоо хурцалж, эх орныхоо цангинам хүйтэн өвөлд дурлаж, аав ээждээ дуусашгүй, хүн арддаа дундаршгүй өртэйгөө мэдэрч, харамсахгүй амьдарч, хэдэн номын цуглуулгадаа өег явдаг ийм л эр, тийм л хүн. 
Хэд хоногийн өмнө Хан-Уулд амьдрагч нэг нөхөр маань ярьж байна. "Загджавт саналаа өгнөө" гэж байна. Яагаад гэлээ. "Эр хүн ийм л байх ёстой. Тууштай, зоригтой байна шүү дээ" гэж байна. Ард түмний захиалгаар, дүүргийнхээ түмний дэмжлэгээр нэр дэвших эрхээ олж авсныг нь манай хүн тэгж хэлж байгаа бололтой. Хэрэг дээрээ бол ард түмэн л түүнийг дэмжихээ илэрхийлж санаачилсан шүү дээ. Харин энэ захиалгын цаана Д.Загджавынхаа эр зориг, итгэл хүлээлгэх тууштай чанарт найдсан их хүсэл, хүндэтгэл байсан. Ийм их хүсэл, хүндэтгэл байсанд эргэлзэх юм алга. Ард түмнийхээ тэмцлийн дүнд нэр дэвших эрхээ авсны нь орой зарим мэдээллийн хэрэгслээр "Загджав намаасаа нэр дэвшиж чадсангүй. Бие даан нэр дэвшихээр боллоо" гээд тууж байна лээ. Гэтэл маргааш өглөөний нь сонинд "Загджав нэр дэвших эрхтэй болсоон" гэж  МАХН-ын ерөнхий нарийн бичгийн дарга Ё.Отгонбаяр хэлсэн байна билээ. Мэдээлэл, бодит байдал хоёр зөрөөд л. Яагаад энэ мэтээр түүнийг шоовдорлоод байдаг юм, ойлгогддоггүй. Хүчтэй хүнд бусад олон нь дургүй байдаг шалгарсан нэг үнэн байдаг.  Монголын улс төр, оюуны ертөнцөд туг шиг явсан О.Дашбалбар нэгэнтээ "Доромжлуулах тусам долоон бурхан од шиг гялалзана" гэж тунхаглан дуулсан билээ. Өнөөдөр энэ үгийг Дэлэгийн Загджавт оноолгон хэлбэл тохиромжтой санагдана. Ард түмнийхээ санаачилгаар, үйлдвэрүүдийн үүдийг нээж, амлахаасаа илүүг бүтээхийг чинхүү эрмэлзсэн Дэлэгийн Загджавын "Долоон бурхан од шиг гялалзах"-ыг гагцхүү мэргэн олны оюун ухаан шийдэх цаг нэгэнт болжээ. Гэхдээ байна аа, нэг л зүйлийг итгэл үнэмшил болгоорой. Тэр нь юу вэ гэвэл "Цараатай сэтгэж, эрчтэй ажиллах шинэ зууны элч" гэдгийг нь л ойлгон ухамсарлах явдал. 
Б.Золбаяр
