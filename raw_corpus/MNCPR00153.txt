Даланзадгадад 14 эх лааны гэрэлд амаржжээ

Өмнөговь аймгийн Даланзадгадын дулааны цахилгаан станцад байнга л гэмтэл гарч цахилгааны саатал гардаг. Өнгөрсөн өвлийг ч мөн цахилгааны саатлаас болж хүндхэн давжээ.
Газар дээр нь очиход эдгээр зовлон бэрхшээлийн талаар иргэд ярьж байв. Цахилгаан тасрахгүй өдөр гэж бараг л байдаггүйгээс аймгийн хэмжээнд ихээхэн хэмжээний хохирол учирсан байна. Тухайлбал, өнгөрсөн сарын 9-14-ний хооронд цахилгаан тасарснаас 14 эх лааны гэрэлд амаржжээ. Мөн энэ үеэр 140 хүн эмнэлэгт эмчлүүлж байснаас хоёр нь сэхээн амьдруулах тасагт байсан байна. Золоор хүний амь эрсдээгүй гэж аймгийн нэгдсэн эмнэлгийн эмч нар ярьж байлаа. Түүнчлэн сургууль, цэцэрлэг халаалтгүй байснаас олон хүүхэд ханиад, хатгаа, элдэв халдварт өвчнөөр өвдсөн байна. Ялангуяа дотуур байрны хүүхдүүд өвдөж хичээлдээ явж чадаагүй гэнэ. Өвчний улмаас сурагчид хичээлээс хоцорч сурлагын дүн нь мууджээ. Мөн аймгийн хэмжээнд хөлдөөгч ажиллахгүй байсан учир хүнсний мухлагуудад зарагдаж буй хүнсний бүтээгдэхүүнүүд эрүүл ахуйн шаардлага хангахгүй болсноос олон хүн хордлого авсан гэнэ. Үүнээс гадна албан байгууллагууд санхүүгийн хохирол нэлээд амссан байна. Энэ мэтээр хүнд нөхцөлд амьдарч, ажиллаж байгаа талаар аймгийн иргэд ярьж байлаа. Даланзадгадын дулааны цахилгаан станцыг найман жилийн өмнө БНСУ-ын зээлийн хөрөнгөөр барьж, зураг төслийг нь Солонгосын "Хьюндай инженеринг" ХХК хийж гүйцэтгэжээ. Солонгосын компани хагас дутуу ажиллагаатай станц барьчихаад яваад өгч. Уг станц ашиглалтад орсон цагаасаа хойш доголдож эхэлжээ. Тодруулбал, зуухны ул ширэм, нүүрс шидэгч, тэжээгчийн ажиллагаа нь доголдож эвдэрдэг. Бэлтгэл зуух байхгүй, үнс зайлуулах систем ажиллахгүй зэргээс эвдрэл гэмтэл гарч мөн үнс зайлуулах систем ажиллахгүйгээс цахилгаан тоноглолуудын шаталт их үүсдэг байна. Станцын гэмтлийг засварлаж өгөхийг Солонгосын компанид олон удаа хандаж, шүүмж мэдэгдэл явуулсан боловч тоног төхөөрөмжийн баталгаа гэрээнд тусгагдаагүй гээд халгаахгүй байгаа гэнэ. Өөрөөр хэлбэл, манай талаас тус станцын барилгын ажилд ямар ч хяналт тавиагүй бөгөөд гэрээнд зөвхөн станцыг бариад хүлээлгэн өгнө хэмээн дурдсан байдаг байна. Одоогийн байдлаар тус станцад хоёр зуух ажиллах ёстойгоос нэг нь л ажиллаж байлаа. Нөгөө зуух нь огт ажиллагаагүй болсон гэнэ. Одоо ажиллаж байгаа эл зуух нь байнга гэмтэл гарч, доголддог бөгөөд дахин засвар авахгүй болоход ойрхон байгаа. Хэрвээ эл зуух шатвал тус аймаг гэрэлгүй, таг харанхуй болно гэж байв. Тиймээс хоёр зуух шинээр барих шаардлагатай юм байна. Үүнд доод тал нь хоёр тэрбум төгрөг шаардлагатай гэж байв. Тус сумын болон станцын удирдлагууд Засгийн газар болон салбарын яамандаа олон удаа хандсан боловч тодорхой хариулт өгөхгүй байсаар өдий хүрчээ. Одоо төсвийн тодотголоор оруулах санал тавиад байгаа юм байна. Гэтэл мөн л дараагийн Засгийн газар шийднэ биз хэмээн эзэнгүй орхигдож магадгүй гэж айж байна гэж аймгийн удирдлагууд ярьж байв. Өөр арга сүвэгчилж Солонгосоос дахин зээл авах санал тавьсан ч өмнөх өрөө төлөөгүй учир өгөх боломжгүй хэмээсэн аж. Одоогийн байдлаар БНСУ-д 4.3 тэрбум төгрөгийн өртэй байгаа юм байна. Дээрээс нь Таван толгойн нүүрсний уурхайд 140 сая төгрөг, нийгмийн даатгалын шимтгэлд 54 сая төгрөг, бусад татварт 12 сая төгрөг гэх мэтээр нийт 413 сая төгрөгний өртэй гэнэ. Үүнээс болоод ажилчдынхаа цалин хөлсийг олгож чадахгүйд хүрээд байгаа аж. Тус компанид 230 ажилтан байдгаас 60 хувь нь хүнд нөхцөлд ажилладаг гэнэ. Биднийг станц руу ороход үнс зайлуулах төхөөрөмж ажиллагаагүй болсон хэмээн гар гаргаар халуун үнс, нурам зөөж байлаа. Түүнчлэн ажилчдын байр байхгүйгээс суух ширээ, халуун ус, хувцас солих өрөөгүй бөгөөд 100 гаруй хүн жижиг байранд хооллодог юм байна. 
Х.Цэнд-Аюуш
