Ахмадуудад түлээ нүүрсний мөнгийг ирэх жилээс өгч эхэлнэ

УИХ-ын Нийгмийн бодлого, боловсрол, соёл, шинжлэх ухааны байнгын хороо өчигдрийн хурлаараа Шинжлэх ухаан, технологийн тухай хуулийн шинэчилсэн найруулгын төслийн асуудал дээр нэлээд ярилцлаа. 
Бусад байнгын хорооны дарга нарыг бодвол тэднээс илүү чанд, зохион байгуулалттайгаар хурлаа удирдах Т.Ганди гишүүний "цэрэг"-үүд ч ихээхэн ажил хэрэгч, нухацтай хандаж байгаа харагдсан. Бүр бол, бөгөөд гэсэн үгийн наад, цаадыг ялгаж, учрыг тунгаах гэж суусан нь уг хуулийн найруулгыг ярилцаж байсантай нь холбоотой. Шинжлэх ухаан, технологийн сангаас тэтгэмж авах бол тухайн тэтгэмжийнхээ үнийн дүнгийн 50 хувьтай тэнцэх мөнгийг санд байршуулсан байх ёстой талаар хуулинд тусгахын тулд ийн ярилцаж байсан нь тэр. Мөн дараагийн хэлэлцсэн асуудал нь Засгийн газраас өргөн мэдүүлсэн "Хүүхдэд тэтгэмж олгох, хүүхэд, гэр бүлд мөнгөн тусламж үзүүлэх тухай хуульд нэмэлт, өөрчлөлт оруулах тухай" байв. Энэ талаар нэгэнт төсөвт мөнгөний хэмжээг нь тусгаж багтаачихсан учраас тэгтлээ маргаан өрнөсөнгүй. Хүүхдүүд жилд нэг удаа 100 мянган төгрөг авч, хөхүүл буюу хүүхдээ харж байгаа эхчүүд сард 20 мянган төгрөг авч, алдарт эхийн одонтой эхчүүд 155 мянга орчим төгрөгийн тусламж авах талаар ярилцлаа. Харин ахмадуудад сард нэг удаа түлээ, нүүрсний мөнгө өгдөг асуудал багагүй яриа дэгдээлээ. Түлшний энэ хэмжээг 50 мянган төгрөг гэж байгаа аж. Уг нь ядуу буурай ахмадуудад өгөгддөг байсан энэ тэтгэмж хавтгайрснаар сард дөрвөн тонн нүүрс, хоёр шоо метр мод ирдэг нь багассан гэсэн шүүмжлэл гарсан боловч үнэндээ дээрх хэмжээнээс 50 хувь нь ирдэг байсан нь байнгын хорооны үеэр илэрсэн юм. Юутай ч уг асуудлыг шинэ оны нэгдүгээр сараас эхлэн хэрэгжүүлэхээр болов. 

