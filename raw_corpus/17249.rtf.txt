НЭГДЭЛЧДИЙН БАЯР 

Билгийн улирлын хаврын тэргүүн сарын шинийн нэгэн гарлаа. 
Мал сүрэг царигтай, малчид тавтай, өвөл өнтэй орлоо гэж манай эх орон даяар бардан хэлж болох сайхан жилийг үдлээ. 
Манай урагшлах хөгжил, эдийн засаг, нийгмийн амьдралд асар их үүрэгтэй хөдөө аж ахуйн салбарын ололт, малчдын бүтээлч ажил үйлс, зүтгэл чармайлтын дүнг гаргадаг нэгдэлч түмний баярын өдөртэй бүх ард түмэн учран золголоо. 

Нэгдэлчид, малчидтайгаа хамт хот, хөдөөгүй, ажилчин, сэхээтэн ялгаагүй нэгдэлчдийнхээ баярыг өргөн дэлгэр утгаар цагаан сарын шинийн нэгний ёсоор бүх нийтийн амралтын өдөр болгон өлзий ерөөл, бэлгэ дэмбэрэл дүүрэн тэмдэглэж байна. 
Нэгдэлчдийн баяр, сарын шинийн нэгний өмнөхөн БНМАУ-ын хошой аварга, аварга малчдын эгнээ нэгэн зуун дөчөөд малчнаар өргөжин, гурван мянга орчим хүн аймаг, сумын аварга малчин, мэргэжилтэн цолоор шагнууллаа. 
Өнгөрөн одож буй шар луу жилд зуун хээлтэгч тутмаас 99 төл бойжуулан дээд амжилт тогтоосон Ховд аймгийн Зэрэг сумын << Хөдөлмөр >> нэгдэл, ботго бүрийг мэнд бойжуулж, тэмээ тутмаас 5562 грамм ноос бэлтгэсэн Говь-Алтай аймгийн Бигэр сумын << Эрх чөлөө >> нэгдэл, зуун хээлтэгч тутмаас 92-93 төл бойжуулсан Завхан аймгийн Дөрвөлжин сумын << II таван жил >>, Увс аймгийн Өмнөговь сумын << Цог >> зэрэг нэгдлийн хөдөлмөрч, малчин, мэргэжилтэн олон арван шилдэг хүмүүсийн гарамгай амжилт баярын энэхүү өлзийт өдрийн тод магнай болж байна. 

Өнгөрөгч онд нэлээд аймагт цаг агаар хүндэрч, элдэв бэрхшээл учирсан боловч нэгдэлч, малчид баатарлаг хөдөлмөр, шургуу зүтгэлээрээ мал сүргээ өсгөж, хүчин чармайлт гаргасны үрээр сүүлийн таван жилд байгаагүй хэмжээнд малын тоо толгой хүрч, Увс, Говь-Алтай, Ховд, Өмнөговь, Булган, Завхан зэрэг аймгийн хөдөлмөрчид таван хошуу малаа төрөл бүрээр нь өсгөлөө. 

Төл бойжуулалтаар дээд амжилт тогтоосон Говь-Алтай аймгийн << Давшилт >> нэгдлийн ямаачин Д.Содном, Булган аймгийн << Их ирээдүй >> нэгдлийн хоньчин М.Марууш, сааль сүү, ноос, хөөвөр бэлтгэлээр тэргүүлсэн Орхоны сангийн аж ахуйн хоньчин Т.Тунгалаг, Өмнөговийн << Хоёр-Өлзийт >> нэгдлийн ямаачин Д.Лувсан-Иш, Өвөрхангайн << Сүхбаатарын зам >> нэгдлийн тэмээчин Д.Жанцан, Архангайн << Социализмын зам >> нэгдлийн саальчин О.Пүрвээ нарын зэрэг олон зуун шилдэг тэргүүний малчны шинэ дээд амжилт бүтээл нь манай хөдөө аж ахуйн салбарын бүтээгдэхүүн үйлдвэрлэлийг өмнөх оныхоос 3 , 6 хувь нэмэгдүүлэн ноос, сүү бэлтгэлийн жинг нэлээд ихээр өсгөхөд тодорхой хувь нэмэр болсон нь сайшаалтай. 
МАХН-ын Төв Хорооны IV бүгд хурлын шийдвэрийг хэрэгжүүлж нэгдэлчдийн ахуй амьдрал, амины талын тоо толгойг нэмэгдүүлэх, сумын төвийн цахилгаан станц, бригад, хэсгийн холбооны шугам сүлжээг улсын байгууллага хариуцан, нэгдлийн санхүүгийн чадварыг бэхжүүлж, хөдөөгийн нийгмийн асуудлыг шийдвэрлэхэд өнгөрсөн жил манай орон тодорхой алхам хийлээ. 

Улс ардын аж ахуйн гол салбаруудад эдийн засгийн шинэчлэл гараагаа эрчимтэй эхэлж, малчид, тариаланчид гэрээ, түрээсийн зэрэг олон шинэ арга хэлбэрээр үр ашигтай ажиллаж, амьдрал ахуйгаа дээшлүүлэх ирээдүйтэй хөшүүрэг болохыг нь улам тод томруун мэдэрч байна. 
Шарагчин могой жилийн босгонд нийт сум, нэгдлийн ная гаруй хувьд аж ахуйн тооцооны цоо шинэ хэлбэр эзэмшиж гэрээ, түрээсээр ажиллагчид бий болж, түүнд нийт малчдын арав гаруй хувь хамрагдаж, шинэ аргаар ажиллахын нэг чухал угтвар нөхцөл болсон үйлдвэрлэлийн зардалд чек нэвтрүүлэх хөдөлгөөн олонхи нэгдлийг хамарлаа. 
Хөвсгөл аймгийн << Бадрал >>, Төв аймгийн << Туяа >>, Баянхонгорын << Цэцэглэлт >>, Өвөрхангайн << Эх орон >>, Өмнөговийн << Социализмын зам >> нэгдэл, Жаргалант, Зүүнхараагийн сангийн аж ахуйнхан эдийн засгийн шинэчлэлийг хөдөө аж ахуйн салбарт анхлан нэвтрүүлэгчид боллоо. 

Урган гарч байгаа шарагчин могой жилд нийгэм, хамт олон, ашиг сонирхлын оновчтой хослолоор аж ахуйг эрхлэн хөтлөх эдийн засгийн удирдлагын арга хөдөө аж ахуйн нэгж бүрт нэвтэрч, өөрчлөлт, шинэчлэл, улс төр, үзэл суртал, зохион байгуулалтын бүх хүрээнд цогцолбороор өргөжин гүнзгийрэх нь дамжиггүй юм. 
Нэгдэлч малчдын идэвхтэй сонирхож байгаа гэрээ, түрээсийг ажил хэрэгч ёсоор чанартай хийж, хоёр талын хүлээсэн үүргийг хугацаанд нь жигд чанартай хангах бүх нөхцөлийг бүрдүүлэх нь хөдөө аж ахуйн нам, улс, олон нийтийн байгууллагын анхаарал төвлөрөх нэг гол асуудал болж байна. 

Шарагчин могой жил бол манай эх орны социалист байгуулалтын томоохон ололтын нэг нэгдэлжих хөдөлгөөн ялсны болон атар газар эзэмшсэний гучин жилийн ойг орон даяар тэмдэглэх жил юм. 
Тиймээс хөдөөгийн хөдөлмөрчид мал сүргээсээ 9 , 2 саяас доошгүй төл бойжуулж, 24 сая малтай болох тэрчлэн ноднингийнхоос 17 , 5 хувь илүү буюу 630 мянган тонн үр тариа улсад нийлүүлэх, бусад төрлийн бүтээгдэхүүн үйлдвэрлэлээ нэмэгдүүлэх шахуу дайчин зорилтыг өөрсдөө төлөвлөгөөгөө боловсруулах зарчмаар дэвшүүлэн тавилаа. 
Хөдөө нутгийнхны өндөр бүтээмжтэй ажиллах нөхцөлийг хангахад улсын хөрөнгө оруулалтын багагүй хэсгийг зарцуулан, салбарын материаллаг баазыг бэхжүүлж, нийгэм, соёлын олон зуун барилга шинээр барихын хамт малчдын ахуйн соёл, өргөн хэрэгцээний барааны хангамжийг дээшлүүлэхэд тодорхой ахиц гарах болно. 
Нэгийн төдий тоог энэ талаар дурдахад 20 гаруй суурин газрыг эрчим хүчний нэгдсэн сүлжээнд холбож, 200 гаруй бригад, хэсэг, 3000 малчны суурийг эрчим хүчний эх үүсвэртэй болгосноор ферм, хэсгийн 45 хувь, малчдын өрхийн дөрөвний нэгийг цахилгаан гэрэлтэй болгоно. 

Хур тарган орсон сүрэг малаа толгой бүрэн өсгөж, төлийг нь сайн бойжуулж, ноос, ноолуур, хөөвөр, бэлтгэн, цагаан идээ базаах, тариаланчид техник юугаа бүрнээ бэлтгэж, хөрс боловсруулах, тариалах ажилдаа санасан төлөвлөсөн ёсоороо сайхан амжилт олохыг Цагаан сарын шинийн нэгэн-нэгдэлчдийн баярын энэхүү баярт өдөр, нэгдэлч малчид, хөдөөгийн хөдөлмөрчдөдөө хүсэж, аз жаргал, өлзий буян дэлгэрч, цог хийморь, алдар гавьяа нь бадрахыг ерөөе! 


