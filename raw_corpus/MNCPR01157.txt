АХМАДУУД ЕРӨНХИЙЛӨГЧТЭЙ УУЛЗАВ

Өнгөрсөн долоо хоногийн сүүлчээр ахмадуудыг Монгол Улсын Ерөнхийлөгч хүлээн авч уулзав. Тэнд ерөнхийдөө хоёр илтгэл тавигдсан гэхэд болно. Монгол Улсын Ерөнхийлөгчийн ахмадууддаа хандаж хэлсэн үг мөн чөлөөт ахмадуудын холбооны тэргүүн Г. Баасангийн "илтгэл" юм.
Ахмадуудыг Ерөнхийлөгч 16 цагт хүлээн авна гэж зарласан бөгөөд цаг болоход төрийн ордны том танхим пиг дүүрсэн байлаа. Ахмадуудыг Ерөнхийлөгч огт хүлээлгээгүй бөгөөд, Тамгын газрын дарга Т.Билэгт, мөн Эрүүл мэндийн сайд Т.Ганди, Хөдөлмөр, нийгэм хамгааллын сайд Ц.Баярсайхан нартай цуг орж ирлээ. Хөгшид Ерөнхийлөгчөө хүндлэн алга нижигнүүлэн ташиж угтав. Танхимд алга ташихад дургүй байгаа хөгшид ч бас харагдаж байлаа. Ерөнхийлөгч ийм өргөн бүрэлдэхүүнтэй ахмадуудын төлөөлөгчтэй нэг дор уулзахдаа сэтгэл хангалуун байгаагаа дурдан үгээ эхэлсэн бөгөөд "ахмад үеийнхээ нийгмийн тулгамдсан асуудлыг шийдвэрлэх бодлого үйл ажиллагааг ивээлдээ авахаар тусгасан" гээд цааш нь "Өнөөдрийн хамгийн хүнд зовлон бол ажилгүйдэл тэгээд ядуурал билээ. Энэ бидний ирээдүйд итгэх итгэлийг баллаж байна. Та бүхний амьжиргааны төлөө тэмцлийг төр засаг харж мэдэж сонсож байна. Та нарын асуудлыг байнга надад, бас төрийн бус бусад байгууллагуудад сануулж байх зорилгоор Ерөнхийлөгчийн дэргэд ахмад настны асуудлаар орон тооны бус зөвлөл ажиллуулахаар төлөвлөж байна" гэлээ.Мөн цааш нь хэлэхдээ "Миний бие Ерөнхий сайд байхдаа... "тэтгэврийн доод хэмжээ 16 мянгаас 32 мянган төгрөг болгож хоёр дахин, хөдөлмөрийн хөлсний доод хэмжээ 12 мянгаас 40 мянган төгрөг болж 3.3 дахин, нийгмийн халамжийн тэтгэмж 14400 төгрөг хүртэл нэмэгдсэн" гэв. Ерөнхийлөгч " бүх л ахмадын байгууллагын төлөөлөгчидтэй уулзаж санал бодлыг  нь сонсож байсан, гэхдээ энэ бүхнийг Үндсэн хууль болон бусад хууль тогтоомжийн хүрээнд тодорхойлогдсон эрх мэдлийнхээ хүрээнд хийж байгаагаа цохон тэмдэглэсэн. Мөн цааш нь хэлэхдээ энэ өнгөрөгч сарын 20-нд УИХ-ын чуулган дээр үг хэлж Засгийн газар тэтгэвэр, тэтгэмжинд 12.2 тэрбум төгрөг төлөвлөжээ. Тэгвэл хөгшид надад хэлэхдээ 35 тэрбум төгрөг тэтгэвэр нэмэгдүүлэхэд хэрэг болно гэж байсан. Та бүхэн дундаж хувилбар олж төсөвт тусгах хэрэгтэй, мөн тэтгэврийн доод хязгаарыг нэмэх хэрэгтэй гэж хэлж байсан. Ахмадуудыг зөвхөн нийгмээс тэтгэвэр халамж энэрэл шаардсан "тээртэй" хүмүүс гэж үзэх үзэл хэрхэвч байж болохгүй. Манай ахмадуудын мэдлэг оюун амьдралын арвин баялаг туршлага манай нийгмийн юугаар ч сольж үл болох том нөөц баялаг юм" гэлээ "Эцэст нь ахмадууд та бүхэн хууль ёсыг хүндэтгэн эе эвийг эрхэмлэж, аливаа асуудалд соёлтой хүлээцтэй, тайван хандаж, өөрсдийн тулгамдсан асуудал, санаа бодол, хүсэлтийг уулзалт яриа, харилцан ойлголцох зарчмаар шийдэхийн дууриал үзүүлнэ гэдэгт итгэж байгаагаа илэрхийлье" гээд тэдэнд сайн сайхныг хүсэн ерөөлөө. Танхимд дөрвөн микрофон байрлуулсан бөгөөд тэнд ахмадууд үг хэлэхээр дараалан зогсжээ. Эхлээд чөлөөт ахмадуудыг төлөөлж түүний тэргүүн Г. Баасан үг хэллээ. Тэрээр хэлэхдээ "Ахмадууд бид бүтэн дөрвөн өдөр хуралдаж байж энэ үгийг хэлэх болсон. Ахмадуудыг урьд юу хийж байснаар нь ялгаж үзэлгүй бүх тэтгэврийг дээд доод гэлтгүй бүгдийг нь 80 мянган төгрөг болгож аль. Бидний хөгшид өлсөж үхэж байна. Хоногт 7-8 буурал өлөн зэлмүүнээсээ болоод хорвоог орхиж байна. Ахмад настан бидний тэтгэврийг буруу бодож өгдөг хүмүүст арга хэмжээ авч өг. Ашигт малтмалыг гадаадад зөөдгийг болиул. Мөн хуваарилалтыг нь өөрчил гээд цааш нь гаалийн Баатарын авилгалын хэрэгт Ерөнхийлөгч та болон танай эхнэр чинь нэр холбогдоод байгааг юу гэж үзэх вэ" гэтэл танхим нурчихвуу гэмээр шуугиж "Болиоч ээ" хэмээн хашгиралдан түүнийг суулгахаар "чи ахмад хүн биш байна боль боль" гэж ахмадууд орилолдов. Гэвч Г.Баасан тэргүүн үргэлжлүүлэн: "Аль ч намд хүмүүс итгэхээ болив. Монгол Улс хятад цагаачдаар дүүрч байна. Үүнийг та мэдэхгүй байна уу. Монгол хүнд ажил олдохгүй Хятад хүнд ажил олдож байна. Монголын хүдэр чийрэг залуучууд гадагшаа гараад дуусч, зөвхөн хөгшид нялхас үлдэн Монгол Улс сулхан орон болон хувирч байгааг та юу гэж бодож байна. Төрөөс санхүүжилт аваад юу ч хийдэггүй энэ МҮЭ, МоАХолбоо зэрэг байгууллагуудыг татан буулгавал таарна. Мах гурилын үнийг төрөөс хатуу тогтоож өгөх хэрэгтэй" гэлээ. Түүнийг үг хэлж байхад ахмадууд байнга орилолдож байсан бөгөөд тэд "Зайлуул наад хүн ээ, яаж ч магадгүй хүн байна. Үг хэлэх хугацаа тогтоож өгье, болиоч ээ" гэх зэргээр түүний хэлсэн үгэнд дургүй байгаагаа илэрхийлж байхад "Зөв өө зөв үнэн юм яагаад хэлж болохгүй гэж" гэх зэргээр хариу барьцгааж байлаа. Бөөн шуугиан болж байж нэг юм түүнийг үг хэлж дууссаны дараа бусад ахмадууд үг хэлэх боллоо. Тэд: тэтгэвэр нэмэгдэхэд юмны үнэ дагаад нэмэгдэх юм бол тэтгэвэр нэмээд хэрэггүй, мах гурил сүүний үнийг төрөөс хатуу хянаж баймаар байна гэх зэрэг зовлонгоо төрийн тэргүүндээ тоочлоо. Ерөнхийдөө чөлөөт ахмадын холбооны гишүүдийг үг хэлэхэд бусад хөгшид"болиоч"гээд орилолдоод ойчих нөгөөдүүлийгээ үг хэлж алга ташихаар "чөлөөтийнхөн " бас дургүйцэх жишээний. Баянгол дүүргийн IV хорооны Дүнгээ гэдэг хөгшин "Нээлттэй засаг хаалттай засаг боллоо. Засгийн газрын ордон түгжээтэй байдаг юм байна. Нийслэлийн ахмадуудын өргөөг чөлөөт ахмадын холбоонд өг" гэхэд нөгөөдүүл орилолдож "ёстой болохгүй шүү" хэмээн сандрах юм. Сонгино хайрхан дүүргийн Дагвадорж гэдэг настан "Би энэ Баасантай санал нийлдэггүй. Энэ хүнийг хэн сонгосон юм бэ. Яагаад өндөр тэтгэврийг ад үзээд байна. Бид хийдгээ хийж авдгаа авч байгаа хүмүүс. Баасангийн халааснаас гарч байгаа мөнгө үү гэх зэргээр үг хэлж шүүмжилж байв. Үг хэлж дууссаны дараа ахмадуудын гаргасан санал шүүмжлэлийн дагуу холбогдох сайд дарга нар хариу өгсөн. 
Ж.Сандагдорж
