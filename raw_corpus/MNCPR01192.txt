Баянхонгор аймгийн өрийг цайруулна

Цаг үеийн нөхцөл байдалтай танилцахаар өнгөрсөн долоо хоногт гурван яам, Онцгой байдлын ерөнхий газрын төлөөлөл бүхий баг хоёр аймагт ажиллахдаа Баянхонгорт нэлээд саатав. Говийн сум болох Баацагаан руу явах замд уул, бүр өндөрхөн гүвээ даваагүй талд багавтархан тогтоол устай газарт хүлэмж байгаа нь харагдав.
Хөдөө аж ахуйн сайд ч хорхой нь хөдөлсөн бололтой, хүлэмжинд чухам юу ургуулсныг үзэж сонирхохоор давхив. Харамсалтай нь хүлэмжийн хажууд байх хоёр айл зөвхөн манаач төдий үүрэгтэй. Гадаадад экспортлох чихэр өвсний талаар бөөн хэл ам тарьж байсан манай нэгэн компанийн үйл ажиллагаа үргэлжилж байгаа нь тэр байлаа. Энэ хавийн нутаг тэр дундаа Богд суманд чихэр өвс их ургадаг. Гадагш дотогш гаргах дуртай хэн ч чихэр өвсийг жам ёсоор нь тарьж ургуулахад яахав. Гэтэл өнөөх хээр талд ургасныг үндсээр нь ховхлон авчирч суулгажээ гээд Баянхонгорын Байгаль орчин, Мэргэжлийн хяналтын байцаагчид хоорондоо дургүйлхэнгүй ярилцаж байна лээ. Чихэр өвсийг үндсээр нь олныг тасдаад байвал энэ ургамал устаж мэдэх гэмтэй. Гэтэл анагаах ухааны хэрэглээ, зориулалтаар бол чихэр өвсийг гадныхан улам бүр сонирхон шунасаар байгаа. Баацагаан сумын Бөөн цагаан нуур илэх мэт зөөлөн устай юм билээ. Усанд модны үртэс цацсан мэт бужигнасан юм хөвнө. Гэхдээ багахан салхи гарахад л туугдаад ус тунгалаг болдог гэсэн. Учир мэдэх хүмүүсийн ярихаар энэ нуур хаяагаа нэлээд хумьжээ. Ус, ундарга бүхэн хатаж, ширгэж эхэлсэн нүүдэл Бөөн цагаан нуурыг ч тойрч гараагүй хэрэг. Баянхонгорын баруун урд зүгийн сумдаас аймгийн төв рүү орж ирэх замд гараар алт олборлогчид ид ажиллаж байв. Тэдэнд сэндийчүүлсэн Тавин ус нэртэй газар Баян-Овоо сумын нутагт багтдаг. Лав л замаас 3-4 км газарт олон гэр. Тэр эгнээг хашаад хятад иргэд ч буудаллажээ. Аймгийн удирдлагуудын хэлснээр тэд хайгуул хийж байгаа юм гэсэн. Энэ нинжануудын нөхцөл байдлыг хэдхэн хоногийн өмнө аймгийн Мэргэжлийн хяналтынхан шалгаж, архи тамхи хурааж. Нинжа нарын энэ "хотхонд" байхгүй юмгүй, бараг аймгийн төвөөс олддоггүй юм энд л байдаг гэнэ. Өмнө нь 5000 гаруй хүн ажилладаг байсан бол одоо оюутнууд, зун нь удаан хугацааны амралттай багш нар гэр бүлээрээ ирсэн гээд мянга орчим хүн нэмэгджээ. Ухаж төнхсөн газрыг буцааж сэргээх зорилгоор аймгийн Иргэдийн төлөөлөгчдийн хурлаас бодлого хэрэгжүүлэхэд нинжанууд хэнд ч дийлддэггүй. Уг нь нутгийн удирдлагатай компанийн хэмжээнд зохион байгуулж, газрыг нь буцааж булах, нөхөн сэргээх ажил эхлүүлэхээр үзсэн нь тэр юм байж л дээ. Одоо Баянхонгор аймгийн Баянлиг сумын Цагаан агуй, Шинэ Жинст сумын Түймэрт гэх газруудад тус бүр 500 орчим хүн мөн л гараар алт олборлож байгаа гэсэн. Баянхонгорт 2001-2002 онд нүүрлэсэн зудын үед улсын нөөцөөс их хэмжээний зээл авчээ. Тухайн үед нөөцийн газраас авахдаа дараа төлж барагдуулах гэрээ, тохироо хийсэн. Гэсэн ч цасан дунд бараа бүтээгдэхүүнээ тарааж суухдаа хэн гэх малчнаас хэдэн төгрөг эргүүлж авна гэж ч бүртгэж тэмдэглэх сөхөөгүй байсан уу. Ямартай ч одоо 70 орчим сая төгрөгийн асуудлыг эцэслэн цайруулж өгөөч хэмээн Сангийн яаманд хүсэлт гаргасан. Баянхонгор аймаг Шаргалжуутын рашаан алдартай. Нэр, хаягтай рашаануудаас гадна галзуу, согтуугийн рашаан гэхчлэн олны мэддэггүй ус ундарга байдаг нь нууц гэж эмч нь ам алдсан. Архинд орсон нэгнийг эдгээх чадалтай байж мэдэх. Ийм ачтай амралт, сувиллын газар шинэ эзэдтэй болсон сурагтай. "Аварга тосон"-гийн эзэд очиж шинэхэн өмчөө засч сэлбэж байх шиг байна лээ. Хаана л бол хадаас нүдэж, аль нэг өрөөний хаалганы түгжээг шинэчилж байна. Газар бүрээс ирсэн хүмүүс рашаанаа хэрэглэж, гал тогооны хоол нь амттай боломжийн. 
Б.ХАЖИДМАА 


