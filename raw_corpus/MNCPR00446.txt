Шашин, төрийг хослуулахыг тэргүүн хамба дэмжив

ҮШН-ын удирдлагууд шашин, төрийг хослон барих санал гаргасан. Үүнийхээ дагуу Гандантэгчинлэн хийдийн тэргүүн хамба лам Д.Чойжамцтай өчигдөр уулзлаа. ҮШН-ын дарга Ц.Цолмон Удирдах зөвлөл, бүгд хурлын гишүүд болох УИХ-ын гишүүн М.Энхсайхан, М.Сономпил, Батлан хамгаалахын сайд Ж.Батхуяг, Сангийн дэд сайд Н.Батцэрэг, Эрүүл мэндийн дэд сайд асан А.Отгонболд нар байв. 
Намын дарга Ц.Цолмон хэлэхдээ "Лам хуврагууд эртнээс төрд зүтгэж ирсэн. Монголын төрд Ерөнхий сайд байсан хоёр ч хүн шашны зүтгэлтэн байлаа. Таныг шинэ Үндсэн хууль батлалцаж явсныг бид мэднэ. Манай нам бүгд хурлаараа бурханы шашныг төрийн шашин болгох санал гаргасан. Төрийн ажлыг хамтарч хийвэл үр дүнтэй гэж бодсон юм" гэв. 
Д.Чойжамц хамба "1990 онд ардчилал ялснаас хойш лам, хуврагууд шашны эрх чөлөөгөө олж авсан. Түүнээс өмнө бие, хэл хоёрын эрх чөлөө хяналтад байлаа. Шашнаа хэлж чаддаггүй, гэрээсээ гарч болдоггүй байж дээ. Харин сэтгэлийн эрх чөлөөг далд юм болохоор хориогүй. Та бүхнийг шашны үзэл баримтлалыг намынхаа үзэлд оруулсанд талархан хүлээн авч байна. Цаашдаа ч гарцаагүй ийм зүйл болно. Эх орны хөгжилд шашны үзэл зайлшгүй байдаг юм" хэмээлээ.
"Үнэн зүйлийг олж харжээ та бүхэн" гэж тэргүүн хамба ҮШН-ынхныг магтаад авав. Шашныг нам, төр нь хүлээн авч ард түмэндээ хүргэх нь хамгийн зөв үзэл учраас дэмжиж ажиллахаа ч амлалаа. 
Д.Чойжамц хамба 1992 онд Улсын бага хурлын гишүүн байхдаа шинэ Үндсэн хууль батлалцаж явсан тухайгаа өгүүлсэн. 
М.Ганаа 