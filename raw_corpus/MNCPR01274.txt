Хоёр автобус мөргөлдөж тавь гаруй хүн эмнэлэгт хүргэгдлээ

Нийслэлийн Баянзүрх дүүрэг, XXI хороо, Дарь-Эхийн автобусны "Шинэ" буудлын орчимд өчигдөр өглөөний 10 цагийн үед том оврын хоёр автобус мөргөлдсөн осол гарлаа. Дарь-Эх, Вокзалын чиглэлд зорчдог нийтийн тээврийн автобуснууд мөргөлджээ.
"Айтибус" компанийн УБА 54-41 дугаартай автобус Дарь-Эхээс ирж байж. Тэр автобус дүүрэн хүнтэй явжээ. Харин өөдөөс ирж байсан нь "Автобус-III" компанийн УБЭ 58-34 дугаартай автобус юм. Энэ автобус цөөхөн хүнтэй явжээ. Биднийг ослын газарт очиход зөвхөн Онцгой байдлын ерөнхий газрын дэргэдэх "Шуурхай бүлэг-105" ирсэн байв. Тэнд ёстой нүд хальтрам байв. Ойр орчимд нь цонхны шилний үйрмэг тарж, улаан будаг цацсан мэт байв. Хөл толгой нь мэдэгдэхгүй бужигнасан олон. Энд тэндгүй орилж, чарлаж, тусламж хүссэн хүмүүс. Тэдэн дунд балчир хүүхдээс эхлээд настай буурал хүртэл харагдана. Бэртэл аваагүй гэх хүн бараг үзэгдсэнгүй. Нүд нь хавдсан, толгой нь хагарсан, хавирга нь хугарсан гэсэн оноштой хүмүүс өөрсдийгөө азаар гайгүй өнгөрлөө гэж залбирцгааж байв. Нүүрэнд нь шил шигдчихсэн бяцхан охин, толгойгоо цагаан боолтоор ороосон жаал хүү "ээжээ" гэж уйлна. Нэг хэсэгтээ хүмүүс шоконд орчихсон байв. Автобуснуудын толгойн хэсэг нь базчихсан цаас шиг болжээ. Дарь-Эх рүү явж байсан автобус зам голлож хөндөлдөөд зогссон байв. Нөгөө автобус нь замын хажуугийн далан руу унах дөхөн хазайчихсан байна. Жолооч нь бэлхүүснээсээ доош жолоондоо даруулаад хавчуулагдчихсан байв. Түүнийг гаргаж авахын тулд аврагчид дотогш чихэгдсэн хамрыг хөрөөдөж, дараа нь машинаар татсан боловч бүтсэнгүй, жолоочийг арайхийн гаргаж авсан. Эмнэлгийн түргэн тусламж 10.25 гэхэд ирэв. Тэднийг ирэх хүртэл аврагчид хүмүүст анхны тусламж үзүүлж байлаа. Энд, тэнд ёолон орилох зорчигчдод өвчин намдаах тариа хийж, хүнд гэмтэл авсныг нь эмнэлэгт хүргэсээр байв. "Ийм юм болох гээд байсан юм аа" гэх үг хүн бүрийн амнаас гарч байв. Учир нь энэ чиглэлийн автобуснууд бие биетэйгээ уралдаж байгаа юм шиг хэтэрхий хурдтай давхидаг хэмээн иргэд гомдоллосон юм. Түүгээр ч барахгүй зорчигчдоо сууж амжаагүй байхад нь хөдөлдөг, хүний амь нас хариуцаж явж байна гэдгээ ч жолооч нар ухамсарладаггүй гэнэ. Зорчигчид нь шаардлага тавихад жолооч нар хараалын үгээр амыг нь тагладаг байна. Осол болох үед ч мөн адил энэ үйлдэл давтагдсан бололтой. 60 эргэм насны зорчигч эрэгтэй ярихдаа "Би уг нь дэндүү хурдтай явж байна шүү, зогсооч ээ. Хурдаа багасгахгүй бол яаж ч мэднэ гэж хэлээд дуусаагүй байтал осол болсон. Урдаас ирж яваа автобус ч их хурдтай байсан. Өвөөгийнх нь нэг хавирга хугарсан. Бусдыгаа бодвол хөнгөн бэртэл авсан юм шиг байна. Энэ зэрэгтэй байгаадаа баярлаж байна" гэв. Тэрээр "Айтибус" компанийн автобусанд зорчиж байж. Харин нөгөө автобусны зорчигчдын ярьснаар тэдний унааны урдуур нь суудлын автомашин урсгал сөрөөд дайран орж иржээ. Жолооч нь жолоогоо дарсан боловч хальтиргаа ихтэй байсан болохоор гулгаж чигээрээ давхисаар, эсрэг чиглэлийнхээ автобусыг мөргөсөн аж. Гэмтэл, согог сэргээн засварлах үндэсний төв эмнэлгийн хүлээн авах тасаг уг ослын улмаас бэртсэн 53 хүнийг бүртгэжээ. Яаралтай тусламжийн клиникийн эрхлэгч М.Төгсбаяраас хүмүүсийн гэмтлийн талаар лавлав. Тэд ихэвчлэн тархины, хавсарсан хүнд бэртэл авчээ. Одоогийн байдлаар тус эмнэлэгт 28 хүнийг хэвтүүлэн эмчилж байна. Эрчимт эмчилгээний тасагт байгаа дөрвөн хүний нэг нь "Автобус-III" компанийн жолооч. Бусад нь 14, 18, 50 настай зорчигчид аж. Тэдний нэг нь өчигдөр хэвлийн хөндийн хагалгаанд орсон. Тус эмнэлэг өчигдрийн хувьд ачаалал ихтэй байв. Эмч нар осолд орсон хүмүүсийг давхруудад хуваарилж, эмчилгээ хийх шаардлагагүйг нь буцааж байв. ЖолооЧ Баасандорж: Би зогсоогҮй бол автобус жалга руу унах байсан "Айтибус" компанийн жолоочтой уулзаж ослын талаар тодруулах гэсэн боловч эмч нар халгаасангүй. Бараг өрөө болгоныг шагайж, сурагласаар түүнийг оллоо. Тэрээр тус эмнэлгийн Насанд хүрэгчдийн клиникийн тасагт хэвтсэн байв. Өрөөнд нь орвол түүнээс гадна дөрвөн хүн байна. Харин жолоочийг газар хэвтүүлжээ. Түүнтэй цөөн хором ярилцлаа. -Танд ямар зовиур байна. Эмчилгээ хийсэн үү? -Зүүн хөл мэдээ алга. Хөдөлж болохгүй байна. Сая хүргэгдэж ирэхэд рентген зураг л авсан. -Осол яг юунаас болов? -Жаахан цас орчихсон байсан болохоор зам их хальтиргаатай байсан. Өөдөөс ирсэн автобус хурдтай явж байсан юм. Байдлыг ажиглавал өнөө автобус гулгаж байгаа бололтой. Тэгэхээр нь би зам тавьж өгөх гээд тоормос дараад зогссон. Гэтэл гулгаж байсан автобус тэр чигээрээ нэлээн ширүүн ороод ирсэн юм. Осол нүд ирмэхийн зуур л болчихсон. Хэрвээ би зогсоогүй байсан бол манай автобус далан руу унах байсан. -Зорчигчдын ярьснаар хурдтай давхиж байсан гэсэн. Ер нь ямар хурдтай явж байсан бэ? -Би 20, 30 милийн хурдтай л явж байсан юм. Нөгөө автобус маань нэлээн хурдтай ирсэн. -Осол өглөө болсон болохоор гэр хорооллын утаа багагүй байсан нь ойлгомжтой. Тиймээс энэ нь өөдөөс тань ирж яваа автобусыг харагдахгүй байхад нөлөөлсөн үү. Таны хувьд хоёр жолоочийн хэн нь буруутай гэж бодож байна вэ? -Хэдийгээр өглөө байсан ч гэсэн үзэгдэх орчин сайн байсан. Аль алинд нь буруу байгаа байх. Нөгөө автобусаа багтаад гарчих байх гээд зам тавьж өгсөн ч... -Та жолоо бариад хэр удаж байна вэ? -Би наймдугаар ангиа төгсөөд л жолооч болсон. Харин автобусны жолоочоор жил гаруй хугацаанд ажиллаж байна. -Том оврын автобуснууд их хурдтай давхидаг гэж иргэд шүүмжилж байсан. Хурдалж яардгийн шалтгаан нь юунд байна? -Бид нар чинь цаанаа цаг бүртгэлтэй байдаг. Гэтэл замын бөглөрөл их цаг иддэг. Тиймээс энэ хоёр хүчин зүйл л нөлөөлдөг. 
М.МӨНХЦЭЦЭГ
