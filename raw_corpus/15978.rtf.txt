№15 (15978)         
1985 ОНЫ НЭГДҮГЭЭР САРЫН 17.
МАЛ АЖ АХУЙН ҮЙЛДВЭРЛЭЛ

Мал аж ахуйн үйлдвэрлэлийг хөгжүүлэх, материаллаг баазыг нь бэхжүүлэх, мэргэжлийн боловсон хүчнээр хангах, мал үржлийн ажлыг төгөлдөр болгох, хүн амын хүнсний хангамжийг сайжруулах талаар нам, засаг онцгой анхаарч эдийн засаг, нийгмийн бодлогынхоо нэг гол зангилаа асуудал гэж үздэг билээ. 

Нам, засгийн авч хэрэгжүүлсэн олон талтай арга хэмжээний үр дүнд долдугаар таван жилийн эхний дөрвөн жилд хөдөө аж ахуйд оруулсан хөрөнгө өмнөх таван жилийн мөн үеийнхээс 28 хувь өсч, нэгдэл, сангийн аж ахуйнууд орчин үеийн өндөр бүтээмжтэй техникээр хангагдаж, малын тэжээлийн үйлдвэрүүдийн хүч чадал сайжирлаа. 

Мал аж ахуйн үйлдвэрлэлийн өсөлтийг төлөвлөсөн хэмжээнд хүргэх тал бүрийн бололцоо ингэж нэмэгдсээр байхад уг салбарын ажлын үр дүн улс орны өнөөгийн хэрэгцээ шаардлагаас сүрхий хоцорчээ. МАХН-ын Төв Хорооны IX бүгд хурал дээр энэ талаар ноцтой яригдсан билээ. << Малын хорогдлыг мэдэгдэхүйц багасгаж, үржлийн ажлыг шинжлэх ухааны үндэслэлтэй зохион байгуулж, байгалийн түр зуурын хүндрэл, бэрхшээлийг найдвартай давах тэжээл, ус, байрны бэлтгэлийг хангаж чадахаар мал аж ахуйн үйлдвэрлэлийг зохион байгуулж, удирдаж чадахгүй байгаад гол шалтгаан оршиж байна >> гэж бүгд хурал дээр нөхөр Ж. Батмөнх зааж хэлээд << Хөдөө аж ахуйн үйлдвэрлэлийг удирдаж байгаа одоогийн ажлын арга барилд намч, зарчимт байр сууринаас дүгнэлт хийж ажиллах >> шаардлага тавьсан юм. 

БНМАУ-ын Хөдөө аж ахуйн Яам, Нэгдлийн холбооны дээд зөвлөлөөс эхлээд сангийн аж ахуй, нэгдлүүдийн нам захиргааны байгууллага, хөдөө аж ахуйн мэргэжилтэн нар бүгд хурлын заалт ёсоор дүгнэлт хийж, ажлынхаа арга барилыг боловсронгуй болгон, мал аж ахуйн үйлдвэрлэлийг удирдахад үндсэн эргэлт гаргах зорилт тулгарч байна. Малын хорогдлын гол хувийг нэг хүртэлх настай мал эзэлж байгаа нь нийтлэг тодорхой зүйл учраас төл малыг ялгаж тусгайлан тордож онд оруулах, хурга, тугал эрчимтэй бордож бойжуулдаг тэргүүний нэгдлүүдийн туршлагыг түгээн дэлгэрүүлэх замаар малын хорогдлыг багасгах ажлаас эхлэн арга барилаа өөрчлөх хэрэгтэй байна. Тэрчлэн мал аж ахуйн үйлдвэрлэлийг аль нэг хэлбэрээр суурин, хагас суурин ажиллагаанд шилжүүлж, мал маллагаанд соёл нэвтрүүлэх, малчдын хөдөлмөрийг хамт олны хэлбэрээр зохион байгуулан, ахуйн нөхцөлийг дээшлүүлэх, малчдад тэргүүний технологи, дэвшилт арга барилыг шуурхай эзэмшүүлэх асуудлыг үндэслэл сайтайгаар судлан хэрэгжүүлэх зохион байгуулалтын арга хэмжээг нарийн төлөвлөж үйлдвэрлэл санхүүгийн төлөвлөгөөнд тусгах, мал аж ахуйн үйлдвэрлэлийн төлөвлөлтийг боловсронгуй болгохоос арга барилаа сайжруулах ажлыг эхлэх ёстой. 

Мал аж ахуйд шинжлэх ухаан, техникийн ололтыг тууштай нэвтрүүлэх, үржлийн ажлыг шинжлэх ухааны үндэслэлтэй зохион байгуулах, мал аж ахуйн мэргэжилтний мэдлэг, хариуцлага эрс дээшлүүлэх асуудал мал аж ахуйг удирдах арга барилын салшгүй бүрэлдэхүүн хэсэг учраас энэ талаар шийдвэртэй арга хэмжээ авах нь БНМАУ-ын Хөдөө аж ахуйн Яам, Нэгдлийн холбооны дээд зөвлөл, мал аж ахуйн эрдэм шинжилгээний хүрээлэн, нэгдэл, сангийн аж ахуйн Нам, захиргааны байгууллагуудын хойшлуулшгүй чухал үүргийн нэг мөн. 

Мал аж ахуйн материаллаг баазыг бэхжүүлэх, юуны урьд тэжээл, ус, байрны бэлтгэлийг байгалийн түр зуурын бэрхшээлээс шалтгаалахааргүй хэмжээнд хүртэл сайжруулах, үүний тул орон нутгийн бололцоог дээд зэргээр ашиглах арга хэмжээг байнга авч хэрэгжүүлэх нь мал аж ахуйн үйлдвэрлэлд технологийн ач холбогдолтой заншил болох ёстойг удирдлагын арга барилд хэвшүүлбэл зохино. 

Нийгэм, хамт олон, нийгмийн нэг гишүүний материаллаг сонирхлын нэгдлийг зөв хангах, эдийн засгийн урамшууллын хөшүүргүүдийг хамгийн оновчтой тууштай ашиглах нь мал аж ахуйн үйлдвэрлэлийн эдийн засгийн удирдлагын аргын үр ашигтай хэлбэр учраас мал аж ахуйн үйлдвэрлэлийн нэгжүүдийн үйл ажиллагаанд аж ахуйн дотоод болон орлого, зарлагын тооцоо нэвтрүүлж, зардлын төгрөг тутамд ногдох орлогыг төлөвлөсөн хэмжээнээс дээшлүүлсэн үр дүнтэй уялдуулан урамшуулдаг Хөвсгөл аймгийн сум, нэгдлүүдийн туршлага, өвөлжилтийн бэлтгэлийг үе, шат бүрээр хандахын тулд гүйцэтгэсэн ажил бүрийг нарийн бүртгэж, тогтоосон үнэлэлтийн дагуу хөлс олгох аргаар өвөлжилтийн бэлтгэлийг суурийн хүчээр бүрэн хангуулахыг эрмэлздэг Өмнөговь аймгийн нэгдлүүдийн эхлэл санаачилгыг нийтэд нэвтрүүлэх нь зүйтэй юм. Мал аж ахуйн тогтвортой өсөлтийг хангахад тодорхой нөлөө бүхий туслах аж ахуй, ялангуяа гахай, шувуу үржүүлэх, төмс, хүнсний ногоо тариалах, тэрчлэн хөдөө аж ахуйн үйлдвэрлэлд ажиллаж байгаа малчин, ажилчин, албан хаагчдын амины малыг өсгөхөд тавих анхаарал, туслалцааг сайжруулах хэрэгтэй байна. 

Малчид, хөдөөний нийт хөдөлмөрчний бүтээлч идэвх санаачилгыг бүх талаар өрнүүлэх нь удирдлагын нэг гол чиглэл бөгөөд энэ талаар ажлын шалгарсан үр ашигтай хэлбэр болох социалист уралдааныг чадварлагаар ашиглах, ялангуяа уралдаанд оролцогчдын амлалт үүрэгт тодорхой зүйл тусгах, зуун эх мал тутмаас бойжуулах төл, нэг малын ашиг шимийг дээшлүүлэх, зүй. бус хорогдлыг багасгах бүхий л нөөц бололцоог илрүүлэхээр дайчин чанартай болгохыг онцгой анхаарах хэрэгтэй байна. Мал аж ахуйн үйлдвэрлэлийг удирдах арга барилыг боловсронгуй болгоход ЗХУ, ах дүү социалист орнуудын туршлагыг судлан бүтээлчээр хэрэгжүүлэх асуудал зарчмын чухал ач холбогдолтойгоор барахгүй, тэрхүү баялаг туршлагаас цуцалтгүй суралцах нь манай өнөөгийн хөгжлийн шаардлага, өсч хөгжихийн нэг чухал уг сурвалж юм. 

МАХН-ын Төв Хорооны IX бүгд хурлын шийдвэр заалт ёсоор мал аж ахуйн үйлдвэрлэлийг удирдаж байгаа одоогийн арга барилыг өөрчилж, цаашид боловсронгуй болгон сайжруулах нь мал аж ахуйн мэргэжилтнүүд, нам, улс, олон нийтийн байгууллагын удирдах ажилтан, хариуцлагатан бүрийн үйл ажиллагаанд тавих зарчмын шаардлага, үндсэн чиглэл мөн. 

