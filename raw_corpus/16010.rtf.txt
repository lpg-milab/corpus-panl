№47 (16010)         
1985 оны хоёрдугаар сарын 23.
ЭНХ ТАЙВНЫ БАТ ЦАЙЗ

Аугаа их Октябрийн хувьсгалт байлдан олсон, бодит социализмын соргог манаа, дэлхийн анх тайван, олов улсын аюулгүй байдлын бат найдвартай хуяг бамбай, монголын ард түмэн, ардын армийн итгэлт үнэнч анд Зөвлөлтийн зэвсэгт хүчний яруу алдарт 67 жилийн ойг манай орны хөдөлмөрчид ах дүү социалист орны ард түмэн, дэвшилт хүн төрөлхтний хамт өнөөдөр ёслон тэмдэглэж байна. 

Октябрийн хувьсгалын өлгий хот Петроград руу улайран дайрч байсан германы империалист армид их Лениний санаачилга, ЗХУКН-ын удирдлагаар үүссэн зөвлөлтийн улаан армийн анхны зэвсэгт отрядууд 1913 оны хоёрдугаар сарын 23-нд шийдвэртэй цохилт өгч, ялалт хийсэн тэр өдрийг зөвлөлтийн арми, тэнгисийн цэргийн флотын төрсөн өдөр болгож, жил бүр ёслон тэмдэглэдэг уламжлалтай билээ. Зөвлөлтийн арми, тэнгисийн цэргийн флот өнгөрсөн 60 гаруй жилийн дотор Зөвлөлт төр, социализмын болон нийт дэвшилт улс түмний эрх ашгийг хамгаалан удаа дараагийн хүнд хүчир шалгалт сорилтыг нэр төртэй даван туулж, дэлхий дахины түүхэн ач холбогдолтой олон гайхамшигт гавьяа байгуулсан юм. 

Иргэний дайны хүнд жилүүдэд төрсөн ажилчин, тариачны улаан арми залуу Зөвлөлт улсаа баатарлагаар хамгаалсны дараа империализм байгаа цагт социализмын эсрэг түрэмгийлэх аюул арилахгүй гэсэн Лениний сургаалыг удирдлага болгосон коммунист нам, зөвлөлт засгийн газрын байнгын анхаарал халамж, эх орныхоо социалист эдийн засгийн хүчирхэг хөгжлийн ачаар зөвлөлтийн зэвсэгт хүчин улам бэхжин хөгжив. 

Зөвлөлтийн яруу алдарт зэвсэгт хүчний дэлхий дахины түүхэн ач холбогдолтой мөнхийн гавьяа бол олон улсын империалист харгис хүчний гол нударга болсон германы фашизмын эсрэг аугаа их Эх орны дайнд ялсан ялалт юм. Энэ дайн нь ЗСБНХУ-ын эрх чөлөө, тусгаар тогтнолын төлөө төдийгүй хүн төрөлхтнийг фашизмын хар тахлаас авран хамгаалахын төлөө амь өрсөн цус асгаруулсан аймшигт их тулалдаан байлаа. Энэ түүхт ялалтын ач холбогдлыг <<хосгүй эрэлхэг зориг, нийтийн баатарлаг үйлсээрээ хүн төрөлхтний заналт дайсныг хиар цохиж, Аугаа их Октябрийн үйл хэргийг хамгаалаад, олон орон, улс түмнийг фашист боолчлолоос ангижруулсанд зөвлөлтийн ард түмэн, түүний алдар цуугаа мандуулан зэвсэгт хүчний мөнхийн гавьяа оршино >> гэж германы фашизм, японы милитаризмыг ялсны 40 жилийн ойд бэлтгэх, тэмдэглэн өнгөрүүлэх тухай МАХН-ын Төв Хорооны тогтоолд өндрөөр үнэлэн тэмдэглэсэн билээ. 

Аугаа их Эх орны дайнд зөвлөлтийн ард түмэн, түүний баатарлаг улаан арми ялсан нь социалист нийгмийн байгууллын бат орших чадвар, марксист, ленинист үзэл суртлын ялагдашгүй чанар, коммунист нам, зөвлөлтийн ард түмний ган бат нэгдэл, зөвлөлүүдийн орны бүх ард түмний эвдэршгүй найрамдал, нэгдэл нягтралын яруу тод илрэл, зөвлөлтийн цэргийн зохион байгуулалтын болон дайчдын улс төр, ёс суртахууны давуу тал, байлдааны командлалын ур чадварын өндөр түвшинг яруу тод илтгэн харуулсан юм. 

Европ, Азийн олон орны ард түмнийг эрх чөлөө, тусгаар тогтнолоо олж, шинэ амьдралаа цогцлон байгуулах таатай нөхцөл бүрдүүлсэн түүхэн гавьяат ялалт байгуулснаараа Зөвлөлтийн баатарлаг зэвсэгт хүчин интернационалч үүргээ нэр төртэй биелүүлж, хувьсгалт хүн төрөлхтний халуун хайр, гүн хүндэтгэлийг зүй ёсоор хүлээсэн юм. 

ЗХУКН, Зөвлөлт засгийн газар хэлэлцээний замаар зохицуулж болохгүй олон улсын тийм асуудал байхгүй гэдэг бодит үнэнийг иш үндэс болгож, энх тайвны тууштай гадаад бодлого баримтлахын хамт Рейганы засаг захиргаа, НАТО-гийн харгис бүлгийнхний явуулж байгаа илэрхий дайнч бодлого, үйл ажиллагааны ноцтой аюулыг бодитойгоор үнэлэн цэгнэж, Зөвлөлт орны батлан хамгаалах хүчийг бэхжүүлэх, социалист хамтын нөхөрлөлийн аюулгүй байдлыг хангахад онцгой анхаарч байна. Үүний үр дүнд зөвлөлтийн арми, тэнгисийн цэрэг нь орчин үеийн хэрэгцээ шаардлагад бүрэн нийцсэн, олон төрлийн зориулалттай хүчирхэг техник зэвсгээр өвч бүрэн хангагдаж, коммунист нам, зөвлөлт эх орон, пролетарийн интернационализмд чин үнэнч бөгөөд улс төр байлдааны бүрэн бэлтгэл бүхий бие бүрэлдэхүүнтэй арми боллоо. Зөвлөлтийн арми, тэнгисийн цэргийн ийм хүчирхэг байдал нь цэрэг стратегийн талаар үлэмж давуутай болж улмаар дэлхийг ноёрхох гэсэн АНУ-ын империалист түрэмгий хүчний санаархлыг тасалдуулах хүчин зүйл болж байна. Энэ утгаараа Зөвлөлтийн зэвсэгт хүчин бол дэлхий дахины анх тайвны бат цайз мөн. 

Жар гаруй жилийн баялаг түүхтэй монгол, зөвлөлтийн ард түмний ленинч найрамдлын түүхэнд манай хоёр орны ах дүү зэвсэгт хүчний дайчин нөхөрлөл, хамтын ажиллагаа хүндтэй байрыг зүй ёсоор эзэлдэг. Аугаа их Зөвлөлт Холбоот Улс, түүний зэвсэгт хүчнийг монголын ард түмэн өөрийн авран хамгаалагч, бат итгэлт үнэнч анд гэж хүндлэн үздэг юм. Тус улсын эрх чөлөө, тусгаар тогтнолыг хамгаалахад болон эх орны батлан хамгаалах хүч чадлыг зузаатгах, зэвсэгт хүчийг байгуулан хөгжүүлж бэхжүүлэхэд ЗХУ, түүний яруу алдарт зэвсэгт хүчин үнэлж баршгүй их тусламж үзүүлж ирсэн, үзүүлсээр ч байна. Үүний ачаар манай ард түмэн шинэ амьдралаа амжилттай цогцлоон байгуулж монголын зэвсэгт хүчин орчин үеийн шинэ зэвсэг техникээр хангагдсан арми болон хөгжлөө. 

Манай эх оронд аюул тохиолдсон хүнд цагт эрх чөлөө тусгаар тогтнолыг маань өмгөөлөн хамгаалж тусалсан, түүний төлөө амь насаа өргөсөн Зөвлөлүүдийн орны хөвгүүд охидын мартагдашгүй ач гавьяаг өнөөдөр монголын ард түмэн гүн хүндэтгэлтэй дурсан тэмдэглэхийн хамт зөвлөлтийн баатарлаг ард түмэн, түүний ялгуусан зэвсэгт хүчний нийт бүрэлдэхүүнд чин сэтгэлийн талархал дэвшүүлж, хөгжингүй социализмын бүтээн байгуулалт, олон улсын аюулгүй байдал, дэлхийн анх тайвныг сахин хамгаалахын төлөө ариун үйлсдээ шинэ шинэ амжилт олохыг хүсэн ерөөж байна. 

Зөвлөлтийн ялгуусан армийн яруу алдар бадартугай! 

