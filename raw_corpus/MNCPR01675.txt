Хөх сорын сэвэгнээ

Цэцэг нуур хөлдөөд амгалан дугжирч байна. Зун цаг юм сан бол толионд нь өнгийн сүүдэртэх Мянган угалзатын хөглөгөр нуруу буурал цастай дүнхийн сунайна.
Ер бусын үлэмж том нэгэн сайхан хөх алаг угалзын нуруу гүвэс гүвэсхийх мэт харагдмуй. Урьд эрт цагт энэ нуруунд есөн зуун ерэн есөн угалз байхыг нь тоолоод, мянга болоход нэг дутаж гэнэ. Тэгээд хоттой хониноосоо нэгэн хуцыг мөнөөх сүрэгт тавин тоолж мянган угалзтай болсноор энэ уулыг ийнхүү нэрийдсэн гэх домогтой. Домгийн үнэн эсэхийг хэн мэдлээ. Гэвч домгийн жирэм уярал, эмгэнэл, баяр баясгалан гурваар сүлжигдсэн байх буюу. Нэгэн уул хэдэн ч домогтой байж мэднэ. Мянган угалзатын ийм нэгэн домог бас бий юм. Энэ ууланд эрт цагт нэгэн ядуу өвгөн бяцхан хөвүүнийхээ хамт аж төрж байжээ. Тэр хоёрыг амьдрах цаг дор энэхүү уул тарвага зурамхантай л байсан бөгөөд нэгэн өдөр гөрөөлөөд ямар ч ан намнаж эс чаджээ. Тэгэхэд нь хөвүүн гуниглаж, энэ орой хоёул хоосон хонох нь. Энэ уул тарвага зурамнаас өөр юу ч үгүй юм даа гэж аавдаа хэлжээ. Тэгтэл ч тэр хоёрын умдаалж суусан булгийн усанд нэгэн хөөрхөн аргалийн бор хурга орж ирэв гэнэ. Мөнөөх хурга аав хүү хоёроос ер үргэж цочилгүй ханатал ус уугаад унтаад өгчээ. Ингэж унтангуут нь хүү очиж барьж аваад "Аав аа, аав аа, Алтай бид хоёрт хишиг хайрлалаа. Энэ юу гэдэг амьтан бэ" гэж хэлжээ. Аав нь "Энэ эхээс төөрсөн аргалийн хурга байна. Миний хүү шиг л нялх амьтан. Миний хүү уулаадаа тавьчих. Өсч үржээд мянга түм болог" хэмээн ерөөж гэнэ. Хүү ч аавынхаа үгэнд орж, ерөөлийг нь давтан хэлэхэд өнөөх хурга цахилан оджээ. Цахилан одсон мөнөөх уул нь ерөөл бэлгээр мянган угалзтай болж, Мянган угалзатын нуруу хэмээн нэршсэн гэдэг бөлгөө. Өвлийн адаг сарын энэ өдрүүдэд Мянган угалзатын нуруу дулаахан ажээ. Өвөр бэлийн нь толгодод бүр ч уяруу бүлээн. Бид Цэцэг сумын төвөөс байгаль хамгаалагч Ц.Жамбалсүрэнг суулгаж аваад уул нурууг зорин ирээд буусан газар бол Гашууны хар толгой нэртэй. Улсын аварга малчин Цэрэнгийн Баттулга хэмээх хүний хаваржаа юм байна. Байгаль хамгаалагч өнгөрөгч намар энэ хаваржааны арын харлаг ууланд угалз харжээ. Болгарын Ерөнхийлөгч өнгөрсөн намар манай улсад айлчилсан даа. Тэр ноёнд манай дээдэс нэгэн угалз намнах эрх олгож л дээ. Тэгээд түүнд намнуулах угалзыг эртнээс бэлдэж, энэ хавьд "хариулгаар" ээрээд байж. "Таван алаг угалз тэр шовх хөхийн ар дор хэвтүүллээ. Өглөө нь Ерөнхийлөгч яваад бараагүй шүү. Харин нэг л буудсан" гэж Жамбалсүрэн гуай хэлэв. Болгар эрийн аз дутсан уу, Мянган угалзатын аз дийлсэн үү, ямартай ч гэсэн нэгэн удаагийн дайрлагаас таван угалз мэнд гарчээ. Мянган угалзатын нуруу бол гадаадын баян анчдын дайрлага, сүйдлэгсэд мөлжигдсөн зовлонт уул билээ. Хагацалд элсэн нулимст уул билээ. Өвлийн энэ өдрийн нам гүм бол энэ уулын хувьд цаг зуурын л юм. Хавар одоохон, ямар угалз хаана байна, хэдийд, хэнд агнуулах билээ гэсэн өлөн нүд энэ уулыг, энэ нурууг тавин жил цогнож байгаа юм. Бид энэ удаа Мянган Угалзатын зүүн хормой Гашууны хар толгойгоос аргаль угалз олж үзэж чадсангүй. Энэ хавиар л, энэ бэлээрээ л байна гэж хэлцгээгээд байгаа гэж Жааяа ах хэлж байв. Бид тэндээс хойд зүгийг чиглэж, нэгэн өндөрлөгийн онь дээр гарч ирсэн нь Зөнөгийн хөндий хэмээх газрын эх болой. Тэнд мөн дурандаж, хавь ойрыг нэгжээд юм олж үзсэнгүй. Хүрэн, хөх, цагаан, хар өнгөт аараг уулс өвлийн өдөр тунгалагтан оршино. Хэд гурван бүдүүн ат ааргийн харгана шүүрч, бөхний нь зогдор үл ялиг намсхийн зогсч харагдана. Зөнөгийн хөндийн эхийн энэ шовхоос зүүн тийш харахуй Сутайн цагаан орой мананд хучаастай байх агаад зүмбэр оргилын нь цасан малгайн хаяа будангийн хөлөөр тодорч тохомны эмжээр адил дугуйрч үзэгдэнэ. Тэндээс бид Мянган угалзатын нурууны өврийн Богос хэмээх газрыг зорив. Зам зуурт Мянган угалзатынхаа тухай л ярьж явлаа. Хөшөөтийн уурхайн хөх өвгөн Ж.Хоролсүрэн ярина. Тээр жил, жаран таван онд байна уу даа гээд яриагаа эхлэв. Өвгөнийг хорин тавт байх үеийн нь юм байна. Шахаатын үзүүр гэдэг газар гэнэ. Эхнэр болон ээжийнхээ хамт явж байгаад сүрэг угалзын дундуур гарчээ. Тайван, айж цочих юм алга гэнэ. Сүрэг сарлагийн дундуур гарахад аясуурхан ярагдаад өгдөг шиг л зам тавьж байсан даа хэмээн ярилаа. Лав л дал наян угалз байж билээ гэж байна. Шахаатын үзүүр гэдэг нь хөх Аюушийг залхаах есөн эрүүний хамгийн хэцүүг гүйцэтгэсэн газар юм байна. Одоо тэр бэл л дээ гээд заах нь Цэцэг сумын баруун урдаад юм. Дал наян угалз данайж данхайгаад зогсч байхын дундуур тэгж гарна гэдгийг төсөөлөөд бодоход гайхмаар. Сүрдмээр, баярламаар. Алтайн тэр их буян одоо хаана байна гэж хэнээс ч юм, юунаас ч юм бодлогошрон асууж явлаа. Богосын хөл өөд өгсч явахад тунгалаг мөсөөр нь цэнхэртсэн гол байна. Богосын гол нэртэй газар биз дээ. Урьд ард Аюуш заргаа авсны дараа, шинэ засаг тогтож байх үед ажээ. Шинэ дарга нь энд хар гэрийг орлох залхаах сав бариулсан аж. Их л шударга ажиллахаа илэрхийлсэн хэрэг байсан юм уу даа. Тэгээд ард Аюушид хандан "Аяа, энэ байшинг ерөөж хайрла" гэж. Аюуш гуай "Чамайг мухарт нь, чиний түшмэлийг дунд нь, намайг үүдэнд нь байлга" гэж ерөөе дөө гэсэн гэдэг. Шударга үнэний төлөө тэмцэж, Манжийн есөн эрүү нэрт залхаан цээрлүүлэлтийг давсан тэр хэцүү хүний энэ үг юм юм л бодогдуулах үг байж дээ. Алдаржавын Аюуш бол Цэцэг сумын тэгэхдээ, яг энэ Богосын ар дор байх Олон худгийн ногоон толгой гэдэг газарт хэдэн үеэрээ амьдарсан хүн байжээ. Богосын амаа өгссөөр, бор жаран ес давхисаар, Хоролсүрэн, Жамбалсүрэн ах нар ярьсаар. Улирагч наян долоон онд ажээ. Мянган угалзатаас арван дөрвөн аргалийн хурга барьжээ. Хавар хургалж байх үед нь л юм аж. Үүнээс өөр цагт хэрхэн барьж чадах вэ. Гаршуулах, маллах л болсон юм биз дээ. Угжиж гэнэ. Уулаасаа бүтэлтэй юм болоогүй аж. Яаж ч бодсон хээрийн тэр сайхан зэрлэг амьтан онгон дагшнаараа оршихгүй бол хэрхэн хүний гартай эвлэрнэ. Есдүгээр сар гэхэд бүгд эндэж үрэгджээ. Мянган угалзатын нулимс хичнээн их урсаа бол доо, хөөрхий. Хүн өөрөө байгаль дэлхийн л нэгэн үр мөртөө, ижилхэн зэрэг оршигсдодоо хэзээд л дайсагнасаар иржээ. Арван дөрвөн хурга үгүй болох нь Алтайн арван дөрвөн оргил хийморь лундаагаа гээсэнтэй ижил юм даа. Уулын хийморь, хүнийхээ хийморийг тэтгэж явдаг гэдэг- сэн дээ. Бид Мянган угалзатыг бэллэсээр Хойт богосыг дөхөж явна. Хэдэн жилийн өмнө юм сан. Намар, наймдугаар сарын дундуур энд нисдэг тэрэгтэй буулаа. Мөнхөрч одсон гавьяат нисгэгч Т.Сугар ах жолоодож ирсэн юм. Америкийн нэгэн лут анчин Ховдод маргааш нь онгоцтойгоо буух байв. Баян ч гэж тоймгүй юм байх. Т.Сугар ах түүнийг Ховдоос энд зорчиход үйлчлэх ажилтай. Богосын отгийн ахлагч гайгүй сайн угалз хариулаад л байна. Алдчих -вий гэж айж байна гэж байна. Мянган угалзат цул мөнгөн хяруугаар буйлж хуйсагнаад уйтайхан л байлаа. Гадаад далай гаталж, онгоц хөлөглөн ирж яваа тэр анчны сургаар тийнхүү бухимдан уурлаж байх шиг санагдаж билээ. Тэндээс биднийг нисдэг тэргэндээ суун нисэхэд Богосын арын улаан байцад сүрэг тэх улайрч, үргэж зугтахад баахан ягаан чулуу бутрах шиг болж билээ. Тэр анчныг сураглавал Ц.Жамбалсүрэн ах сайн мэдэж байна. Мөнөөх намрын анчдаас хамгийн том угалзыг агнаад буцсан гэнэ. Жорлонгоо хүртэл ачиж ирсэн байсан шүү. Нууц амраг нь гэсэн байх аа, жаахаан охинтой үнсэлцээд байсан шүү гэж хэлэхдээ нуг нуг. Би ч тэр Чанселор ноёнтонг санаж байна. Хачин ихэмсэг эр байсан. Хав хар хувцас өмсч, хав хар онгоц унаж ирээд Мянган угалзатын нэгэн сайхан угалзыг унагаж аваад буцсан даа. Түүний хөлбөмбөгийн гурвын гурван талбайг нийлүүлсэн мэт том музейд нь эдүгээ Мянган угалзатын мөнөөх хөх угалзын эвэр хадгалагдаж байгаа биз ээ. Агнасан ангийнхаа музейг үзэж бах таваа хангадаг тэр баяны сүүмгэр цэнхэр нүдэнд Монголын гайхамшигт уул дахин бүү үзэгдээсэй билээ. Бид Хойт богост ирж зогслоо. Яг баруунтайд Мянган Угалзатын нуруу дүнхийнэ. Бид Дашчимэд хэмээх айлд бууж цай уулаа. Гэрийн эзэн бол энэ уулсынхаа аргаль янгирыг бүртгэж, хямгадаж суудаг хүн юм. Тэрээр энэ өдөр хониндоо яваад эзгүй байлаа. Эхнэр нь хээрийн хонь уулынхаа цаад баруун шаангид, зарим нь энэ доод аараг толгоддоо байх шиг байна гэж хэлэв. Эр нөхөр нь өдөр бүр ярьж байдаг биз дээ. Эзэгтэй өөрөө үзсэн мэт итгэлтэй ярьж байна. Тэдний гэрийн гадаах хороон дээр гурван ч угалзын өгөр эвэр байх ажээ. Энэ л хавийн уулсад байсныг нь авчирчээ. Жам ёс, ертөнцийн хуулиар үхэж үрэгддэг л биз. Гэхдээ тэдгээр эврийн байдлыг харвал тийм ч хөгшин биш угалзынх баймаар харагдана. Энэ бол байгальд хайргүй хүмүүсийн үйлийн илрэл билээ. Дашчимэд гуай үүнд л санаа зовниж, хайрлаж хямгадаж суудаг хүн байна. Мянган угалзат, Монгол Алтайн угалз бол дэлхийн угалзын хаан нь билээ. Дэлхийгээс олдсон хамгийн том угалзын эвэр энэхүү Алтайн алс хойд бие Хөх Сэрхийн нуруунаас олджээ. Далан гурван инчийн хэмжээтэй. Харин хамгийн том эвэртэй угалзыг Мянган угалзатаас намнасан нь жаран найман инч гэсэн баримт бий. Дашчимэд гуайнд зүссэн сур цохидог нэгэн өвөрмөц алх үзэв. Энэ нь бугын өгөршсөн эврийн нэг салаа бөгөөд энэ Мянган угалзатаас олджээ. Барьж үзэхэд цул, хүнд юм. Сур цохиход яриангүй эвтэй юм. Бугын эвэр гэснээс Мянган угалзатын алсын урд биед Цагаан асганы нуруу гэж байх ажээ. Тэнд овоо хэдэн буга нутагшаад байгаа юм гэж нутгийнхан баяртай нь аргагүй ярьж байна. Монголын буян ч их юм даа гэж бодогдоно. Бас гуниг төрнө. Мянган угалзатын нурууны хойд биеийг одоо болтол тусгай хамгаалалтад аваагүй байгаа аж. Бараг дууссан шахуу хэдэн зэрлэг хонио хайрлах сэтгэл хаана хөлдсөн юм бүү мэд. Мянган угалзатынхаа нуруунд сайн угалз олдохгүй бол тусгай хамгаалалттай газраас хөөж ирээд намнадаг туршлага бий болж эхэлжээ. Мянган угалзатын нуруу цаазын нуруу байсаар ирсэн. Одоо энэ нурууг цаазын биш, зарлигийн нуруу болгомоор санагдана. Мянган угалз цаазалсан нурууг, мянган угалз бий болгох зарлигийн нуруу болгоосой билээ. Ингэж бид ярилцаад Хойт богосоос арагш хэдэн өндөрлөгийг дамжин дурандаад аргаль угалз олж үзсэнгүй ээ. Дахиад бас л Мянган угалзатыг цөлмөсөн түүх үргэлжиллээ. Цагаан асганы нуруунд сансрын нисгэгч В.В.Горбатка угалз намнахаар очжээ. Цагаан асганы нуруу цагаан угалзаар дүүрэн байсанд "галлаж" өгсөн юм байх. Сансарт ниссэн хийморьт эр худалч хүнд дайз сум буудаад нэгийг ч оноогүй байна. Тэгээд "Энэ сайхан амьтан надад алагдахгүй бололтой. Үзлээ, харлаа, буудлаа, одоо больё" гэсэн гэдэг. Цэцэгийнхэн Шагийн шаг гэж хэлдэг нэг хүний тухай түүх бий аж. Хэдэн онд ч юм Иранаас нэгэн баян ирж ан хийснийг тэгж нэрлэжээ. Тэр энэ Алтайн бас нэгэн сайхан угалзыг намнаад одож. Сайхан ан хийхийн хажуугаар, мундахгүй өвчигнөж явсан байгаа юм даа, тэр эр. Машинаас бууж шээхэд нь уртаас урт хивс дэвсч өгдөг байж. Өнөө лут амьтан тэр хивсэн дээгүүр нь таахаг алхаж алхалж, төгсгөлд нь очиж давсгаа сулладаг байсныг нутгийн олон гайхан жигшин ярьж байдаг нь эдүгээ ийнхүү надад бас сонстов. Мянган угалзатыг бэллэж хугас өдөр явахад ийм л гунигт түүхүүдийг дуулав. Энэ сайхан уул яасан их зовлон амсав аа. Уйлж дууссан юм болов уу даа, хөөрхий. Анир чимээгүйгээр дүнсийнэ. Өдөр хэдийнэ хэвийжээ. Уулнаас бууж яваад дурандлаа. Тэгтэл, эвий хөөрхий энд хэдэн хонь байна шүү гэж Ц.Жамбалсүрэн ах хэлэв. Баярлан дурандвал өвлийн богино өдрийн нар хүүшилсэн хөх толгодын өвөр энгэрийн нэгэн довцог дээр дөрвөн аргаль байхыг харлаа. Алаг хад хэмээх нэрт энэ толгод бол алдарт Мянган угалзатын нурууны хөл туурай нь юм. Бид машинаараа нэлээд ойртож очлоо. Огтхон ч үргэхгүй байв. Дөрвөн хөх юм бөмбийнө. Хөөрхөн хөх хурга хөдөлгөөнгүй хэвтэх агаад өвлийн толгодын жиргээ жингэнүүр салхинаа хөх сорт үс нь сэвэгнэх төдий аясарч харагдлаа. Хөх хурга хөх Мянган угалзатын хөв дөрөлж, хөндлөн дэвсэг, хөө орой, хөтөл судаг бүртээ дэлгэрэн өсөх болтугай гэж ерөөгөөд буцлаа. Мянган угалзат уулын хөх салхи малгайн үсийг сэвэгнүүлж талархлаа. 
Б.Золбаяр

