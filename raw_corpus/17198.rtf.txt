№295 (17198)   
1988 оны арван хоёрдугаар сарын 9.
ЗӨВЛӨЛҮҮДИЙН ОРОН ЭНХ ТАЙВНЫ ТӨЛӨӨ

Октябрийн хувьсгал ялсны маргааш нь Зөвлөлүүдийн хоёрдугаар их хурлаас баталсан Энх тайвны тухай хууль болон В. И. Лениний гарын үсэгтэй гарсан Оросын ард түмний эрхийн Тунхаглал зэрэг Зөвлөлт төрийн анхны баримт бичгүүдэд улс түмний эрх чөлөө, энх тайван, аюулгүй байдлын үйл хэрэг, пролетарийн интернационализм, энх тайвнаа зэрэгцэн орших социалист гадаад бодлогын гол гол зарчмуудыг тодорхойлон заажээ. 

<< Дайн бол хүн төрөлхтний эсрэг туйлын хүнд гэмт хэрэг мөн >> гэдгийг тунхагласан Энх тайвны тухай хуулийн үзэл санаа, зарчим Октябрийн хувьсгалаас хойшхи бүхий л үеийн туршид ЗХУКН, Зөвлөлт төрийн гадаад улс төрийн бодлогын үндэс болж ирэв. В. И. Ленин нийгмийн өөр өөр байгуулалтай улс орон энх тайвнаар зэрэгцэн оршиж, эрх тэгш байх, харилцан ашигтай хамтын ажиллагаа хөгжүүлэх зайлшгүй шаардлагатай, ингэх бодит боломжийг шинжлэх ухааны гүн үндэстэйгээр нотлон аж байсан нь эдүгээ нэгэнт олон улсын харилцааны нийтээр хүлээн зөвшөөрсөн түгээмэл хэм хэмжээ болжээ. 

ЗХУКН-ын XXVII их хурал сансар цөмийн эрин үеийн оодонт байдал, олон улсын амьдралын тулгамдсан асуудал, тухайлбал, манай гаригийн хүн ард дайн дажингүй, энх амгалан аж төрөх эрхийг хангах, хүрээлэн байгаа орчныг хамгаалах, өлсгөлөн, өвчин эмгэгийг устгах, бүс нутгийн аливаа зөрчил, мөргөлдөөнийг гагцхүү улс төрийн аргаар шийдвэрлэх зэрэг нийт хүн төрөлхтнийг хамарсан олон асуудалд гүн гүнзгий дүн шинжилгээ хийж, олон улсын харилцааны бүхий л салбарт өөрчлөн байгуулалт хийх, цаашид боловсронгуй болгон төгөлдөржүүлэх гадаад, дотоод стратегийг тодорхойлсон билээ. 

Нөхөр М. С. Горбачев НҮБ-ын Ерөнхий Ассамблейн 43 дугаар чуулган дээр үг хэлэхдээ << Дэлхийн шинэ хэв ёс тогтоох тийш урагшлахад нийт хүн төрөлхтний зөвшлийг эрэлхийлэх замаар л одоо дэлхийн цаашдын дэвшил хөгжлийг хангаж болно >> гэж онцлон тэмдэглээд << Дэлхий нийтийн шинжтэй асуудлуудыг шийдвэрлэхийн тулд үзэл суртлын болон бусад ялгаанаас шалтгаалахгүйгээр улс орон нийгэм, улс төрийн урсгалуудын харилцан ажиллагааны шинэ << хэмжээ >> , << чанар >> тогтоох шаардлагатай байна >> гэжээ. 

Зөвлөлүүдийн орны гадаад бодлого дахь улс төрийн шинэ сэтгэлгээ нь дэлхий ертөнцийг аюулгүй, бат бэх байлгах бодит арга зам олж үр нөлөөтэй хэрэглүүр бий болгож, гадаад харилцааны сэтгэлгээг шинэтгэхэд хүчтэй түлхэц өгч байгаа бөгөөд " түүний үндэслэлийн уг сурвалж нь өнөөгийн ертөнц гүнзгий зөрчил, тэмцэлтэй боловч түүн дээр оршиж байгаа улс гүрнүүд адилхан аюулгүй аж төрөхийн хувьд тэр нь өөр хоорондоо харилцан хамаарал, шүтэлцээтэй бүхэл бүтэн нэг цогц зүйл юм" гэдгийг иш үндэс болгодогт байна. 

Олон улсын хэмжээн дээр улс төрийн шинэ сэтгэлгээний үзэл санаа тууштай хэрэгжиж, дэлхийн дэвшилт хүч, сайн санааг хүн бүхний талархал дэмжлэгийг зүй ёсоор хүлээж байгаа Зөвлөлт төрийн гадаад бодлогын чиг шугам цөмийн дайныг сэрэмжлэн зайлуулах, түгшүүрт байдлыг намжаах, улс гүрнүүдийн хооронд сайн хөршийн найрсаг хамтын ажиллагаа хөгжүүлэх, улмаар хүн төрөлхтөн XXI зууны босгыг цөмийн зэвсэггүйгээр алхаж, ирэх зуунд бүх нийтээр эв найрамдалтай, амар тайван аж төрөх дэлхий дахины өргөн боломж урьдач нөхцөлийг бүрдүүлэх сайхан үйлсэд чиглэж байна. 

Зөвлөлт Холбоог Улсын энх тайванч гадаад бодлого, улс төрийн шинэ сэтгэлгээ олон улсын үйл хэрэгт улам бүр нөлөөлж байгааг нотлох, даацтай баримт бол цөмийн зэвсгийг устгах эхлэлийг тавьж, Зөвлөлт, Америкийн харилцаа хэвийн болж, Дорнод, Өрнөдийн харилцаа бүхэлдээ сайжрах төлөв олж, олон улсын харилцаанд итгэлцэх, ойлголцох эрмэлзэл илт нэмэгдсэн зэрэг дэлхий дахинд гарч байгаа нааштай өөрчлөлтүүд юм. 

Нийт хүн төрөлхтний аюулгүй байдлыг тухайн нэг орныхоос салангид авч үзэх аргагүй болсон, өөрөөр хэлбэл өнөөгийн сансар цөмийн эринд аюулгүй байдал хуваагдашгүй ойлголт болсон үед бүх нийтийн энх амгаланг хангах тогтолцоог бэхжүүлж, зэр зэвсгээр хөөцөлдөхийг зогсоох, цөмийн болон аливаа бусад зэвсгийг устгах, олон улсын харилцаанд ч, бүс нутгийн маргаан, сөргөлдөөнтэй асуудалд ч гагцхүү улс төрийн яриа хэлэлцээний аргаар хандаж, хүлээцтэй, даацтай шийдвэрлэхээс өөр арга байхгүйг амьдрал бэлхнээ нотолж байна. 

Олон улсын харилцаанд нийтлэг ач холбогдол бүхий дэвшилт өөрчлөлт гарч байгаа боловч ээдрээ зөрчилтэй, тэр ч байтугай хурцадмал байдал Дэлхийн тодорхой район, бүс нутагт хэвээр үргэлжилж байна. Гагцхүү улс гүрнүүд цэрэг, улс төр, эдийн засаг, нийгмийн салбарын үйл ажиллагааныхаа нэгдлийг хангаж чадсан нөхцөлд аюулгүй байдлын бүх талыг хамарсан тогтолцоо бий болгож чадах юм. 

Олон улсын амьдралд гарч байгаа шинэ нааштай үйл явцыг улам бататгах, дэлхий дахины улс төрийн уур амьсгалыг, түүний дотор Ази, Номхон далайн бүс нутгийн энх тайван, аюулгүй байдлыг бэхжүүлэхэд ЗХУКН-ын Төв Хорооны ерөнхий нарийн бичгийн дарга, ЗСБНХУ-ын Дээд Зөвлөлийн Тэргүүлэгчдийн дарга нөхөр М. С. Горбачевын Владивосток, Красноярск хотууд болон уржигдар Нью-Иоркт дэвшүүлсэн ЗХУ-ын шинэ саналууд онцгой чухал ач холбогдолтой бөгөөд олон улсын хүрээнд эрх ашгийн тэнцвэрийг олох арга зам эрж сүвэгчлэхэд үнэхээр зөв чиг гаргалаа. 

Даян дэлхийн улс түмний энх амгалан, аюулгүй байдлыг сахин хамгаалахын төлөө тууштай тэмцэж, чухам энэ чиглэлээр бүх нийтийн үйлсэд өөрийн нэмэр хандивыг оруулах явдлыг зарчмын зорилгоо гэж үздэг манай орны өргөн олон нийт дэлхий дахин, түүний дотор Ази, Номхон далайн бүс нутагт итгэлцлийн уур амьсгал, тогтвортой байдлыг Хөгжүүлэх үйлсэд шийдвэрлэх ач холбогдолтой Зөвлөлт Холбоот Улсын гадаад бодлогын шинэ санал, санаачилгыг чин сэтгэлээсээ сайшаан дэмжиж, халуун баяр хүргэж байна.

