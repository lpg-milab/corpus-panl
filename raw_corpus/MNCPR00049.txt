"Туяа" баг дээр дахин санал хураах шаардлагагүй

Аливаа хэргийн талаар Дээд шүүхийн Ерөнхий шүүгчид хандаж гомдол гаргасан тохиолдолд нийт шүүгчдийн хурлаар хэлэлцүүлэхийн өмнө шүүгчдийн хэн нэгнийг нэр заан томилж, хавтаст хэрэгтэй танилцуулдаг. 
Уншиж танилцсан тухайн шүүгч хуралдаан дээр бусдадаа хэргийн талаар мэдээлэл хийдэг журамтай. Үүний дагуу УИХ-ын сонгуулийн 24 дүгээр тойргийн маргаантай асуудлаар Ерөнхий шүүгч Ч.Ганбатад хандаж гаргасан өргөдлийн дагуу уг хавтаст хэргийг Дээд шүүхийн Эрүүгийн танхимын тэргүүн шүүгч Н.Төрбат уншжээ. Тиймээс СЕХ-нд холбогдох захиргааны хэргийн талаар улсын Дээд шүүхийн Ерөнхий шүүгч Ч.Ганбатын гаргасан шийдвэртэй холбогдуулан шүүгч Н.Төрбатаас зарим зүйлийг тодрууллаа. -Шийдвэрт СЕХ нь шүүхийн шийдвэрүүдийг холбогдох хуулийн заалтын дагуу биелүүлэх учиртай гэжээ. Тэгэхээр З.Энхболдыг УИХ-ын гишүүнийх нь хувьд хүлээн зөвшөөрч, ард түмний төлөөллийг үүрэгт ажилд нь оруул гэсэн үг гэж ойлгож болох уу? -УИХ-ын сонгуулийн 24 дүгээр тойргийн 48 дугаар хэсэгт дахин санал хураалт явуулах тухай СЕХ-ны 2004 оны 42 тоот тогтоолд заасан байдаг. Энэ шийдвэрийг манай гурван шатны шүүх "Хууль зүйн үндэслэл муутай байна. Хууль зөрчжээ" гэж үзээд дээрх тогтоолыг хүчингүй болгосон юм. Тэр маргаан явсаар одоо ингээд үндсэндээ дууслаа. Ерөнхий шүүгчийн өнөөдрийн шийдвэрийн хувьд "Дээрх шийдвэрүүд хууль зөрчөөгүй байна. Тиймээс нийт шүүгчдийн хуралдаанаар энэ асуудлыг хэлэлцэх шаардлагагүй" гэсэн хариу өгөгдөж байгаа юм. Тэгэхээр З.Энхболдын талаар гарсан СЕХ-ны шийдвэр нэгэнт хүчингүй болсон учраас түүнийг зохих журмын дагуу Ерөнхийлөгчид өргөн мэдүүлээд, УИХ-д хүлээн зөвшөөрөгдөөд, тангаргаа өргөх байх. Үндсэндээ бол гурван шатны шүүхийн шийдвэрээр З.Энхболд УИХ-ын гишүүнээр сонгогджээ гэдгийг баталж байна гэсэн үг. -Маргаан гарсан "Туяа" баг дээр дахин санал хураалт явагдах гэж байгаа гэлцэх юм. Энэ талаар... ? -Нэгэнт шийдвэр гарсан учраас ямарваа нэгэн дахин санал хураалтын тухай асуудал хаана ч байхгүй. Тэр бол худлаа. Н.САРАНЧИМЭГ 
