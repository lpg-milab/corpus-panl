№225 (16815)     
1987 оны есдүгээр сарын 9.
Хэмнэлт үр ашигтай байх ёстой

Нийгмийн үйлдвэрлэлийн цар хүрээ өргөжихийн хэрээр улс ардын аж ахуйд материаллаг нөөцийн хэрэглээ ихээхэн нэмэгдэж, түүнийг дан ганц олборлох, нэмж үйлдвэрлэх замаар хангах боломж улам бүр багасч байна. Одоо материаллаг үйлдвэрлэлийн салбарт ажлын минут тутамд дал шахам мянган төгрөгийн материал, үүний дотор 20. 9 мянган кВт цаг цахилгаан эрчим хүч хэрэглэж байна. Малын гаралтай түүхий эдийн боловсруулалт гүнзгийрснээс эцсийн бүтээгдэхүүний үйлдвэрлэлийн хэрэгцээт ноос, арьс ширний хэрэглээ урьд таван жилд бүтэн хагасаас хоёр дахин өссөн байхад түлш, эрчим хүчний нөөцийнх мөн тийм хэмжээгээр нэмэгдсэн байна. Дурдсан хугацаанд гарсан үнийн өөрчлөлтийг харгалзахгүй тооцоолоход нийгмийн үйлдвэрлэлийн материал үнэлэмж 6, 7 хувь өсчээ. 

МАХН-ын Төв Хорооны III бүгд хурал, үйлдвэрлэлийн материаллаг зардал үндэсний орлогын үйлдвэрлэлээс түрүүлж өссөнөөс нийгмийн үйлдвэрлэлийн материал үнэлэмж нэмэгдсээр байгаад бүх нийтийн анхаарлыг чиглүүлэхийн хамт ахиухан хөрөнгө, материал хуваарилуулж аваад төлөвлөгөөг элбэгжүүхэн зардлаар биелүүлэхийг эрмэлздэг хуучирсан хандлага удаан хугацаанд манай аж ахуйн удирдах хүмүүсийн сэтгэхүйг эзэмдэж ирснийг шүүмжилсэн билээ. 

Үндэсний орлогын нэгжид ногдох материалын зардлын өсөлт урьдахь таван жилүүдэд саарах хандлагатай байсан боловч сүүлийн жилд дахиад нэмэгдэж эхэлсэн байна. Арвилан хэмнэх асуудлыг урт хугацааны бодлого, үйлдвэрлэлийн үр ашгийг дээшлүүлэх чухал эх үүсвэр болгон ашигладаг байгууллага, хамт олныг хуруу дарж тоолох шахам цөөн байгаа нь үүнийг гэрчилж байна. Баян-Өлгий аймгийн барилга угсралтын трест хуучин цахилгаан станцын үнсний санг түшиглүүлэн механикжсан цэг байгуулан 75 маркийн үнсэн блок үйлдвэрлэснээр ханын материалын хүрэлцээг сайжруулж, ихээхэн ашигтай ажиллах болжээ. Мөн аймгийн тээврийг удирдах газар автомашины хуучин сэлбэгийг сэргээн засварлах цехтэй болж. дэвшилт технологи нэвтрүүлснээр зөвхөн оны эхний хагасад 23. 7 мянган төгрөгийн сэлбэгийг шинээр үйлдвэрлэж. 35. 8 мянган төгрөгийн хуучин сэлбэгийг сэргээн засварлажээ. Тосонцэнгэлийн мод боловсруулах комбинатад хоёрдогч түүхий эд ашиглах бригад олон жил өндөр өгөөжтэй ажиллаж. зах бааз бусад хаягдлыг сайн ашиглаж, байна. 

Гэтэл материал, түүхий эдийг хэмнэх бололцоог дутуу ашигласан аж ахуйч биш, үрэлгэн ажиллагаа их байгаагаас материал эзлэмжийг бууруулах төлөвлөгөөг VII таван жилд болон өнгөрсөн онд тасаллаа. Оны эхний байдлаар үзэхэд Хөдөө аж ахуйн Яам, Нийтийн аж ахуй, үйлчилгээний Яам, барилгын цэргийн ерөнхий газар арвилан хэмнэх төлөвлөгөөг тасалжээ. Материал, түүхий эд хэмнэх нэр төрлийн даалгаврын биелэлт ч хангалтгүй байна. Арвилан хэмнэх улсын төлөвлөгөөт даалгавар бүхий 160 нэр төрлийн зүйлээс 69-ийг тасалсны дотор цемент, цонхны шил, илгэн болон үслэг нэхий, шевро, хром зэрэг материалыг норм төлөвлөгөөнөөс хэтрүүлэн зарцуулжээ. Тээврийн Яамны системийн авто аж ахуйнууд өнгөрсөн жил бензин хэмнэх төлөвлөгөөг дал гаруй хувь тасалсан байна

Ашиглаж болох ил нөөц үндсэндээ шавхагдаж, арвилан хэмнэлтийн ажлын эрч далайц хэдэн жилийн урьдахиас буурах байдал олон газар үзэгдэх боллоо. Материал, түүхий эдийн орцын нормыг хасч багасгах, лимитээр хязгаарлах зэрэг механик аргыг голлож хаягдалгүй болон хаягдал багатай технологи нэвтрүүлэх, арьс шир, бөс даавуу эсгэх, хүнсний зүйлийн орц жорыг тааруулах зэрэгт тооцоолох электрон техник ашиглах, шинжлэх ухаан техникийн ололтод тулгуурласан аргыг үйлдвэрийн газрууд тууштай хэрэглэхгүй байгаад яам, газар, шинжлэх ухаан, хангамжийн байгууллага дүгнэлт хийх хэрэгтэй. Хэмнэх бодлогыг буруугаар гуйвуулж бүтээгдэхүүний чанар, үйлдвэрлэлийн үр ашиг дээшлүүлэхийн эсрэг тавьдаг зохисгүй хандлага үзэгдэж байна. Бариу хувцас, гутлын өмсгөл хэмжээ стандартад заасныг хангаж чаддаггүйгээс бариу, давчуу, эдэлгээ даахгүй болж олон давхар хохирол учруулж байгаа нь үүнтэй холбоотой. Материаллаг нөөцийн хэрэгцээг хангах нэг чухал эх үүсвэр хоёрдогч түүхий эдийг ашиглах талаар сүүлийн жилүүдэд багагүй ярьж байгаа ч импортоор авах болон эх орны үйлдвэрээс гаргах материал, түүхий эдийн хэмжээг багасгахад нөлөөлөхөөр ажил хэрэг болохгүй байна. Гэр ахуйн хүрээнд аж ахуйч байдлыг хэвшүүлэх, хүүхэд багачуудыг арвич, хямгач дадал заншилтай болгон хүмүүжүүлэхэд сургууль, эцэг эхийн ролийг дээшлүүлэн, сургалт, хүмүүжил, ухуулга, суртал нэвтрүүлгийн ажлын агуулга, хэлбэрийг түүнд чиглүүлэх нь чухал байна, 

Аливаа үйлдвэр, аж ахуйн газрыг байгуулах техник, эдийн засгийн үндэслэлийн зураг төслийг боловсруулахаас эхлээд тэдгээрийг барьж байгуулах, ашиглах, бүтээгдэхүүнийг хэрэглэгчдэд хүргэх, хадгалах, эдэлж хэрэглэх зэрэг нөхөн үйлдвэрлэлийн бүхий л үе шатанд арвилан хэмнэснээр нийгмийн хэмжээнд материаллаг нөөцийг хэмнэж чадна. Эдгээрийн аль нэгэнд хөрөнгө хүч зарцуулж буй болгосон хэмнэлтийг нөгөөд нь үрэн таран болговол хэмнэлт үргүй зардал болон хувирч, улс нийгэмд хохирол учруулахыг ажлын байр бүрээс эхлээд төлөвлөх, удирдах байгууллага, албан тушаалтан, мэргэжилтэн, ажилчин бүр ухамсарлан ажиллах нь чухал байна. Аливаа хэмнэлтийг биш зөвхөн нийгэмд ашигтай хэмнэлтийг эрхэмлэх ёстой

