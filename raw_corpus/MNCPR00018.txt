"Эрдэнэт" үйлдвэрээс Хөдөлмөрийн баатар төрлөө

Их Монгол Улс байгуулагдсаны 800 жилийн ой, Эрдэнэт хот байгуулагдсаны 30 жилийн ой, Цагдаагийн байгууллагын 85 жилийн ойг тохиолдуулан Монгол Улсын Ерөнхийлөгч Н.Энхбаяр өчигдөр зарим хүмүүст төрийн дээд одон, медаль цол олгож гардууллаа. 
Монгол-Оросын хамтарсан уулын баяжуулах "Эрдэнэт" үйлдвэрт олон жил үр бүтээлтэй ажиллаж буй "Белаз" машины жолооч Дуламын Жигмэдцэрэнд Монгол Улсын Хөдөлмөрийн баатар цол хүртээж, Сүхбаатарын одон, "Алтан соёмбо" тэмдэг гардуулав. Мөн Эрдэнэт хотын анхны дарга асан, төр, нийгмийн ахмад ажилтан С.Цэвээн, "Эрдэнэт" үйлдвэрийн Засвар, механикийн заводын токарь-карусельчин О.Зоригт нарт Монгол Улсын Аж үйлдвэрийн гавьяат ажилтан, Эрдэнэт-Булган, Уньтын чиглэлийн замын ажлын бригадын дарга М.Батбаатарт Монгол Улсын гавьяат барилгачин, "Эрдэнэт" үйлдвэрийн Хүдрийн ил уурхайн эксаваторын машинч Т.Батсайханд Монгол Улсын гавьяат уурхайчин, Орхон аймгийн Мэргэжлийн сургалт, үйлдвэрлэлийн төвийн захирал С.Цэндсүрэнд Монгол Улсын гавьяат багш, "Эрдэнэт" үйлдвэрийн дэргэдэх "Хангарьд" спорт клубын захирал Д.Баясгаланд Монгол Улсын гавьяат дасгалжуулагч цол тус тус хүртээв. Мөн "Эрдэнэт" үйлдвэрийн хөдөлмөрийн нөөцийн удирдлагын хэлтсийн орлогч дарга Д.Тогоочид Сүхбаатарын одон, "Эрдэнэт хивс" ХК-ийн чанарын шалгагч Т.Нямсүрэн, Орхон аймгийн нэгдсэн эмнэлгийн төрөх тасгийн их эмч Б.Туяа, "Эрдэнэт" үйлдвэрийн бутлуурчин Д.Бямбаа нарт Хөдөлмөрийн гавьяаны улаан тугийн одон, Орхон аймгийн "Төвийн бүсийн цахилгаан дамжуулах сүлжээ" ТӨХК-ийн Эрдэнэт-Хархорины салбарын монтёр Д.Алтангэрэл, Орхон аймгийн Эрдэнэт хот дахь "ТОД-Г" ХХК-ийн зөвлөх тогооч Ш.Дашцэрмаа, "Эрдэнэт" үйлдвэрийн геологи хайгуулын ангийн өрөмдөгч Ц.Нэргүй, Орхон аймгийн Засаг даргын Тамгын газрын Төрийн захиргааны удирдлагын хэлтсийн дарга Т.Отгон, Орхон аймаг дахь "Алтан жолоо" ТТБ-ын жолооч Л.Хүрэлбаатар нарыг "Алтан гадас" одонгоор шагнав. Мөн Эрүүгийн цагдаагийн газрын дэд дарга, цагдаагийн хурандаа Ч.Сангарагчаад "Сүхбаатарын одон", Нийслэлийн Цагдаагийн газрын дарга, цагдаагийн хурандаа Ж.Бумнанжидад "Хөдөлмөрийн гавьяаны улаан тугийн одон", ЦЕГ-ын дэд дарга, цагдаагийн хурандаа Б.Болдбаатар, ЗЦГ-ын хот хоорондын тасгийн цагдаа, цагдаагийн ахлах ахлагч С.Батбаатар нарт Цэргийн гавьяаны улаан тугийн одон, Биеийн тамир, спортын "Хүч" хорооны тамирчин, цагдаагийн ахмад Ц.Очирбатад "Алтан гадас" одон, Улсын мөрдөн байцаах газрын Хүнд гэмт хэрэг мөрдөх хэлтсийн дарга, цагдаагийн хурандаа Д.Цогтбаяр, Хэрэг бүртгэх газрын дарга, цагдаагийн хурандаа Л.Сүхээ нарын хүмүүст "Цэргийн гавьяаны одон", ЦЕГ-ын Тамгын газрын шинжилгээ, үнэлгээний хэлтсийн ахлах байцаагч, цагдаагийн хурандаа Ж.Мөнхбаатар, мөн газрын Тамгын газрын гадаад харилцаа, хамтын ажиллагааны хэлтсийн дарга, цагдаагийн хурандаа М.Хоролсүрэн, Автобаазын жолооч, цагдаагийн ахлах ахлагч Б.Ганхуяг нарын хүмүүст Цэргийн хүндэт медаль, Эргүүл хамгаалалтын газрын цагдаа, цагдаагийн ахлах ахлагч Ц.Зоригтод Хөдөлмөрийн хүндэт медаль тус тус гардууллаа гэж Ерөнхийлөгчийн хэвлэл, мэдээллийн албанаас мэдээллээ. 

