Нийслэлийн өмчийн харилцааны газар МУИС-тай газар булаацалдах болжээ

Нийслэлийн өмчийн харилцааны газар МУИС-тай газар булаацалдаж, тус сургуулийн харьяа Экологийн боловсролын төвийн үйл ажиллагаанд элдэв бэрхшээл учруулах болжээ.
Тус төв нь олон нийтэд экологийн албан болон албан бус боловсрол олгох чиглэлээр үйл ажиллагаагаа явуулдаг олон жилийн түүхтэй улсын байгууллага юм. Төв дээрээ МУИС өөрийн гүнзгийрүүлсэн сургалттай лицей сургуулийг хичээллүүлэхээс гадна 0,9 га газарт цэцгийн хүлэмж, цэцэрлэгт хүрээлэн байгуулаад олон жил болж байгаа аж. Дээр нь МУИС-ийн биологийн багш нарын 60 гаруй жил цуглуулсан ургамал, амьтны музей ч бий гэнэ. Энэ хамт олон цэцэрлэгт хүрээлэнгээ Улаанбаатарт л лав байхгүй өтгөн ногоон цэцэрлэг болгож чаджээ. Одоо тэнд 300 гаруй төрлийн мод, бут сөөг ургаж тэр хавийн хүн амын агаарлаж тухлах дуртай газар нь болсон байна. Гэтэл өнгөрсөн оны зургадугаар сард Нийслэлийн өмчийн харилцааны газрынхны "ааш нь хувирч", "байр суллаж өг, бид энэ байрандаа нийслэлийн хөрөнгийн бирж байгуулах шийдвэр гаргасан" гэхчилэн тус Төвд дарамт үзүүлэх болсон байна. Ингээд тун удалгүй тус Төв дээр "Ашиглалтын алба" гэх учир нь үл мэдэгдэх алба байгуулан хоёр хүнээ тэнд суулгах болсон гэнэ. Ингэснээр Нийслэлийн өмчийн харилцааны газар Сүхбаатар дүүргийн долдугаар хороонд байрлах МУИС-ийн эзэмшлийн газрыг объектын хамт эзэрхэх хандлагаа илт мэдрүүлэх болсон аж. МУИС-ийн Экологийн боловсролын төвийн газар эзэмших гэрээний хугацаа өнгөрсөн онд дуусч гэрээгээ сунгах болоход Нийслэлийн газрын харилцааны алба татгалзсан хариу өгсөн байна. Газрын төлбөрийг нь авчихсан хэрнээ "бид танай гэрээг сунгаж өгөхгүй, Нийлэлийн өмчийн харилцааны газраас зөвшөөрөл аваад ир. Аман завшөөрөл ч болтугай аваад ир" хэмээн хүлээж авалгүй байсаар өдий хүрчээ. МУИС-ийн хичээлийн байрууд, оюутны байрууд зэрэг нийт долоон объект бүхий газар эзэмших гэрээг нь 15 жилээр сунгаад өгчихсөн хэрнээ зөвхөн энэ Төвийн цэцэрлэгт хүрээлэн дээр л асуудал үүсгээд байгаа нь түүнийг хэн нэгэн хувьдаа авах гээд байна гэсэн хардлагыг МУИС-ийнханд төрүүлээд байгаа аж. Энэ маргаан бүр хагас жилийн турш үргэлжилж байгаа бөгөөд уржигдар л гэхэд Экологийн боловсролын төв дээрх 0,9 га талбай бүхий цэцэрлэгт хүрээлэндээ Солонгосын хөрөнгө оруулалтаар "Грийн хаус" буюу хальсан хүлэмж барих гэхэд нь Өмчийн харилцааны газраас хүчээр шахам суулгасан нөгөө "Ашиглалтын алба"-ных нь дарга н.Алтанхуяг мөн л ээлжит дарамтаа үзүүлсэн гэнэ. Тэрээр "Энд хүлэмж бариулахгүй, барьсан ч нураана, би бол нураадаг хүн" гэх мэтээр доромжилсон гэж МУИС-ийн Биологийн факультетийн декан, Экологийн боловсролын төвийн захирал, профессор М.Цогбадрах ярилаа. МУИС-ийн хууль ёсны эзэмшлийн энэ газар 2001 оны үед 18 мянга 200 хавтгай дөрвөлжин буюу 1,82 га байжээ. Гэтэл нийслэлийн газрын наймаачдын "ачаар" хажуу хавиргаасаа хувь хүн, пүүс компаниудын мэдэлд орсоор одоо тус боловсролын төвийн хичээлийн байр болох хоёр давхар байрны доорх газартайгаа нийлээд дөнгөж 1,14 га болон хумигдаад байгаа аж. Үлдсэн энэ жаахан газрыг нь хэн нэгэн эрх мэдэлтэн луйвардлаа гэхэд эднийх үйл ажиллагаагаа хэвийн явуулах боломжоо алдахаас өгсүүлээд нийслэлийнхний нэг хэсэг нь ч гэсэн амарч тухалдаг тэр сайхан өтгөн ногоон цэцэрлэг үгүй болоход хүрэх юм. Нийслэлийн өмчийн харилцааны газар тус төвийн объектод яагаад эзэн суух гээд байгаад бодитой үндэслэл гэхээр юм бараг байхгүй гэдгийг М.Цогбадрах захирал хэлж байна. Ерээд онд Экологийн боловсролын төвийн байрлах хоёр давхар байрыг УИХ-ын тогтоолоор нийслэлийн өмчид бүртгэсэн, гэсэн ч энэ нь МУИС-ийн үйл ажиллагааг хумих хангалттай шалтгаан болж чадахгүй гэж тэр үзэж байгаа аж. Тиймээс "МУИС бол Монгол Улсын үндэсний хэмжээний ганц том их сургууль, улсынхаа өмч дээр үйл ажиллагаагаа явуулж байна. Бүх юмыг хувийнх болголоо гэхэд арай ч улсынхаа энэ олон жилийн түүхтэй ганц сургуулийг арай ч ийм байдлаар эзэмших өмчгүй болгочихгүй байлгүй. Үүнийг НИТХ гэх мэт нийслэлийн удирдах байгууллагууд, удирдлагуудын бодлого биш байх, наагуур нь хувь хүмүүс л амбицаа хийж байгаа байх" гэсэн бодолтой байгаагаа ч хэлсэн юм. 
Н.Пагма 

