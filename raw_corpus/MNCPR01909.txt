Тоолуургүй архины үйлдвэрүүдийг хаая

2008 оны анхны УИХ-ын нэгдсэн хуралдаан өчигдөр боллоо. Хуралдааны эхэнд К.Сайраан гишүүн "Ерөнхий сайд, Шадар сайд, УМХГ, Цагдаагийн байгууллага зэрэг байгууллагын хүмүүсээс мэдээлэл авмаар байна.
Дайн самуун болоогүй байхад олон хүн ертөнцийн мөнх бусыг үзүүлнэ гэдэг байж болшгүй зүйл. Үүсээд байгаа нөхцөл байдлын талаар УИХ-аар хэлэлцье" гэсэн горимын санал гаргасан юм. УИХ-ын дарга Д.Лүндээжанцан Шадар сайдын цаг үеийн нөхцөл байдлын талаархи мэдээллийг сонсъё гээд чуулганаар хэлэлцэж байсан асуудлыг түр хойшлууллаа. Шадар сайд М.Энхболд "2007 оны арванхоёрдугаар сарын 30-ны өдөр Багануур дүүргийн ЭМН дээр архинд хордсон хүн ирж нас барсан. Энэ дагуу цагдаа, мэргэжлийн хяналтын байгууллагын хүмүүс, Засгийн газрын зарим гишүүн очиж ажилласан. Засгийн газрын өчигдрийн хуралдаанаар комисс байгуулсан. Одоо тус дүүрэгт 40 хүн хэвтэж эмчлүүлж байгаагаас гурвынх нь биеийн байдал хүнд байна. Улаанбаатарын Хордлогын төвд 13 хүн эмчлүүлж байгаа, нэгийнх нь биеийн байдал мөн хүнд байгаа. Багануурт 15 хүнийг гэрт нь эмнэлгийн хяналтад байлгаж байна. 12 хүн нас барсан. Эмнэлгийн багаж төхөөрөмж, эм тариа хангалттай, 68 эмч ажиллаж байна. Багануур дүүргээс 1053 шил архи, 400 литр спирт хурааж авсан. Архины үйлдвэрийнхэн өөрсдөө 600 шил архи устгасан. Этилийн спиртийн зөвшөөрөгдөх хэмжээ 0.05 хувь. Гэтэл шинжилгээгээр "Азийн чоно" компанийн савласан архинд 3.89 хувь байсан нь зөвшөөрөгдөх хэмжээнээс 189-615 дахин их байна. Үүссэн нөхцөл байдалтай холбогдуулж ажлын хэсэг үйл ажиллагаа зохион байгуулж байна. Тухайлбал, Зар сурталчилгааны тухай хуульд өөрчлөлт оруулах, цаашид архи спиртийн үйлдвэрт ямар эрх зүйн зөвшөөрөл олгож байх, хэвлэл мэдээллийн байгууллагуудад мэдээлэл өгөх, хил гаалийн байгууллагад тодорхой үүрэг чиглэл өгсөн. "Азийн чоно" компанид спирт худалдсан хоёр хүнийг асууж шалгаж байна. Нийслэлийн Засаг дарга хотын хэмжээнд өндөржүүлсэн бэлэн байдал зарласан. Өчигдөр оройноос сөрөг үзэгдлүүд гарах хандлага илэрсэн. Гар дээрээс архи худалдаалсныг цагдаагийн байгууллага шалгаж байгаа. Төв аймгийн Сэргэлэн, Хэнтийн Өлзийт, Сүхбаатарын Сүхбаатар, Өвөрхангайн Богд, Ховд, Дорнод зэрэг аймагт өнгөрсөн сард болсон цасан шуурганаар 77 хүн алга болсон. ОБЕГ-ын ажилтнууд хайгуул хийж 70 хүнийг олсон хэдий ч долоон хүн амь эрсэдсэн. Баян-Өлгий аймгийн Ховд голын усанд хүмүүс унасан, ар гэрийнхэнтэй нь уулзаж ярилцаад эрлийн ажиллагааг зогсоосон. Сэлэнгэ мөрөн цөмөрч найман хүн унаснаас хоёр хүн нас барсан" гэлээ. УИХ-ын гишүүд Шадар сайд болон ажлын хэсгийн гишүүдээс асуулт асууж, саналаа хэллээ. А.Мурат гишүүн "12 хүн метилийн спиртэд хордож нас барсны дараа энэ асуудлыг ярьж байна. Олон жижиг архины үйлдвэр ажилладаг. Цаашдаа энэ олон зөвшөөрлийг яах ёстой вэ. 2008 оныг Хүнсний аюулгүй байдлыг хангах жил гээд зарлачихсан байгаа. Ямар арга хэмжээ авч, ямар хариуцлага тооцож байна. Улсын хилээр метил байтугай этилийн спирт оруулахыг ч хориглосон. Хаана хичнээн хэмжээний метил, этилийн спирт байгааг илрүүлсэн үү?" гэв. Хүнс, хөдөө аж ахуйн сайд Н.Ганхуяг "Өнөөдрийн үүссэн нөхцөл байдал нь сүүлийн 10, 20 жилийн бодлогын алдаа гарч байна гэж бодож байна. УИХ, Засгийн газар хамтран ажиллах хэрэгтэй байна. Улсын хэмжээнд 124 архины, 20 орчим спиртийн үйлдвэр ажиллаж байгаагийн 42 нь тоолуур суурилуулаагүй байна. Цаашид ийм олон үйлдвэр байх хэрэгтэй юу гэдгийг Засгийн газартай ярьж, ээлжит бус хуралдаанаас шийдвэр гарна" хэмээлээ. А.Мурат гишүүн "Төрийн ямар байгууллага, ямар хүнд хариуцлага тооцсон бэ. Хэн зөвшөөрөл өгсөн бэ. Хилийн хяналтыг яаж нэмэгдүүлсэн бэ?" гэсэн асуулт тавив. Хууль зүй, дотоод хэргийн сайд Ц.Мөнх-Оргил "Засгийн газрын ээлжит бус хуралдаанаар ямар арга хэмжээ авах тухай ярина. Мөн хэнтэй яаж хариуцлага тооцох тухай шийдвэр гаргана. Хууль хяналтын байгууллага тодорхой саналаа оруулна" гэж хариулав. М.Зоригт гишүүн "Хэвлэл мэдээллийн хэрэгслээр Дорнод, Хэнтий, Сүхбаатар руу худалдаа хийгддэг гэсэн байна. Эдгээр аймгийн ЭМН-ийн хүчин чадал ямар байна вэ?" гэлээ. УМХГ-ын дэд дарга Д.Батбаатар "Цагдаа, УМХГ, ОБЕГ хамтран байнга хяналт тавьж байна. Багануур дүүрэг хоёр архины үйлдвэртэй. Улаанбаатарт 110 илэрц тогтоогоод байна. Дорноговиос 40, Баян-Өлгийгөөс 336 шил архи илрээд байна. Зүүн гурван аймагт одоогоор илрээд олдсон юм алга" гэв. Эрүүл мэндийн сайд Ж.Батсэрээдэнэ "Эм тарианы нөөц бүрдүүлээд байгаа. Эмнэлгийн тоног төхөөрөмж, орыг хангалттай гэж үзсэн" хэмээлээ. С.Ламбаа гишүүн "Өнгөрсөн борооны хойноос цув нөмрөв гэгч болж байна. Хоногт хоёр хүн нас бардаг гэж хэвлэл мэдээллийн хэрэгслээр байнга мэдээлдэг. Бид тоохоо ч больж. Эцсийн эцэст архины хордлогод 200, 300 хүн орж, олноороо үхэж байна. 500, 1000-ын архи уудаг гэж хэвлэлээр хүмүүс ярьж л байдаг. Ийм нөхцөл байдал үүсэхээр ухаан орсон юм шиг яриад эхэлдэг. Архины үйлдвэрийг ер нь яаж шалгадаг вэ. Хил гаалийнхан улаан хөлтийг урдуураа гаргахгүй л юм яриад байдаг. Хаагуур яаж орж ирээд байдаг юм бэ. Шадар сайд М.Энхболд "Хууль зүй, дотоод хэргийн дэд сайдаар ахлуулсан найман хүний бүрэлдэхүүнтэй баг ажиллаж, цаашид ямар стандарт зөвшөөрлөөр ажиллах вэ гэдэгт судалгаа хийж байгаа. Архины үйлдвэрийн хяналтыг дамжлага дээр нь тоолуур тавьж хийдэг. Мэргэжлийн байгууллагын бидэнд өгсөн мэдээллээр тоолуурын хажуугаар өөр хоолойгоор үйлдвэрлэл явуулж байсан байж магадгүй гэсэн. Хил гаалийн хувьд тодорхой үүрэг даалгавар өгсөн. 47 аж ахуйн нэгж, байгууллага спирт оруулах зөвшөөрөлтэй юм билээ. Импортын лиценз олголтыг бүрэн зогсоосон. Байцаагдаж байгаа хүн хоёр жилийн өмнө оруулж ирсэн гэж хэлсэн" гэв. Д.Арвин гишүүн "Ниргэсэн хойно нь хашгирав гэгчээр ажиллаж байна. 12 хүн үрэгдсэн болохоор УИХ-аар ярьж байна. Сүүлийн 15 жил үндэсний аюулгүй байдлын талаар нэг ч хэлэлцээгүй. Хэзээ хэлэлцэх вэ. Цаг уурын нөхцөл байдал хүндэрнэ гэдгийг радио, телевизээр мэдээлсэн үү?" гэсэн асуулт тавилаа. УИХ-ын дарга Д.Лүндээжанцан "Холбогдох байнгын хороод үйл ажиллагаагаа эрчимжүүлье. Нэг даруй чиглэл чиглэлээр тодорхой асуудал оруулж ирэхийг даалгая" гэсэн бол Шадар сайд М.Энхболд "Цаг агаарын урьдчилсан сэргийлэх мэдээг арванхоёрдугаар сарын 24-ний өдрөөс зарлаж мэдэгдсэн" гэсэн хариу өгөв. Р.Нямсүрэн гишүүн "Харамсалтай явдал боллоо. Архины үйлдвэрийнхэн хариуцлага хүлээх нь дамжиггүй. Архины үйлдвэрт хэзээ ямар шалгуураар хяналт тавьдаг талаар асуусан асуултад хариулсангүй. Морьтхангай архи нь өөр компанийнх, нэр төрд сэв суулаа гээд гомдолтой байх шиг байна. Үүнийг яах ёстой вэ" гэв. Хууль зүй, дотоод хэргийн сайд Ц.Мөнх-Оргил "Төрийн хуулийн дагуу хариуцлага хүлээнэ. Мөрдөн байцаалтын ажил ид явагдаж байна. Хоморгонд нь орж хохирч байна гэсэн гомдол ирсэн байна. Архины хордлого авсан иргэдийн гэрээр орж ууж байсан архины нэр төрлийг авч ийм ийм төрлийн архинаас хордлого авсан байж болзошгүй гэж мэдээлсэн. Дараа нь "Азийн чоно" компанийн таван төрлийн архи нэрлэгдсэн. Сэрэмжлүүлгийн архины нэрийг 31-нд тогтоосон. Хүлцэл өчье" гэж хэллээ. ЦЕГ-ын дарга М.Ганболд "102-т ирсэн мэдээгээр Морьтхангай архийг уусан Баянзүрх дүүргийн дөрвөн хүн эмнэлэгт хэвтэж байна. Цагдаагийн байгууллага үүнд анхаарал тавьж, ажиллаж байна. Хар чингисийн 40 шил архи хураагдсан байгаа" гэв. З.Энхболд гишүүн "Дэлгүүрт 2500 төгрөгөөс доош үнэтэй архи худалдаалахыг хориглодог. Өвөрхангайн иргэдээс ирсэн мянгын архи зарагдаад байна гэсэн гомдлын дагуу хяналт, мэргэжлийн байгууллагад бичиг явуулж арга хэмжээ авахуулсан. Заавал бичиг явуулж арга хэмжээ авах ёстой юу. Талын нэг тарсан архины үйлдвэрийг цэгцэлж чадахгүй бол тоог нь багасга. Өвөрхангайн Баянгол сумын Засаг дарга П.Цолмон хувьдаа архины үйлдвэртэй. Хувьдаа архины үйлдвэртэй хэдэн Засаг дарга байна вэ?" гэж асуулаа. Шадар сайд М.Энхболд "Сумын Засаг арга бол улс төрийн алба хашиж буй хүн. Тийм Засаг дарга байхгүй байх. Б.Бат-Эрдэнэ гишүүн "Зүүн гурван аймагт энэ архи тараагдсан гэж яригдаад байгаа ч олдоогүй гэж байна. Би сайн мэдэж байна, Хэнтий аймгийн сумдын дэлгүүрт "Азийн чоно" архи байж л байдаг. Мөн эмнэлэг бэлэн байгаа гэдэгт итгэхгүй байна. Цаг агаарын хүндрэл, хаврыг давж гарахтай холбогдуулж өвс тэжээлийг яаралтай бэлэн болгох хэрэгтэй" хэмээлээ. ЦЕГ-ын дарга М.Ганболд "Зүүн гурван аймаг руу сэрэмжлүүлэг явуулсан. Хурааж авсан архинд хийсэн шинжилгээний хариу гарсны дараа хэлэх боломжтой" хэмээсний дараа ОБЕГ-ын Ц.Амгаланбаяр "Өвс тэжээлийн 80 хувь нь хангагдсан хэдий ч олон жил болж удсан өвс бий" хэмээв. А.Бакей гишүүн "Арав гаруй хүн архинаас болж амь насаа алдсан нь үндэсний хэмжээнд хүнсний аюулгүй байдал алдагдсаныг харуулж байгаа хэрэг. Хяналт нь зүй ёсоор ажиллаж байсан бол ийм явдал болохгүй байсан. Ерөнхий сайдын дэргэд Хүнсний аюулгүй байдлын түр хороог байгуулаач ээ. Тоолуургүй байгаа бүх архины үйлдвэрийг хаах хэрэгтэй. Бөөний болон жижиглэнгийн архи зардаг дэлгүүр, цэгийн байршлыг цөөрүүлэх хэрэгтэй байна. УИХ-ын дарга Д.Лүндээжанцан "Цаг үеийн байдлыг сонслоо. Аюулын харанга дэлдлээ. Долоон байнгын хороо үндэсний, хүний, эрүүл мэндийн аюулгүй байдлын талаар бодлого чиглэлийг тодорхойлох ажлын хэсэг байгуулъя. Дахин хүн үхүүлэхгүй байх ямар арга байна вэ. Байгалийн хүчинд хүмүүс амь насаа алдаж байна. Дэлхийн дулаарлаас болж гол мөрөн бүрэн хөлдөхгүй байгаагаас цөмрөх аюултай улс орон даяар анхааруулъя" гэж саналаа хэлсэн юм. Цаг хэдийнэ14.30 болсон учир чуулган завсарлалаа. 
Д.Навчаа