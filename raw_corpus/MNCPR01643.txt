Гялгар уут баяртай!

Бидний өдөр тутмын хэрэглээний нэг болсон гялгар уут жагсаалаас гарч байгаа гэдэгтэй та санал нийлэх үү? Хэрэглэсээр байгаад дасал болсон учраас энэ талаар хэрэглэгч та сайн бодож амжаагүй яваа байх.
Гэвч гялгар уут баяртай! гэх цаг иржээ. Юу гэвэл уншигч та нийслэл болон төв суурин газраас зайдуу гараад үзэхэд таныг хөглөрсөн хог, тэр дундаа салхинд хийсч талын нэг тарж бөөгнөрөх өнгөтэй, өнгөгүй гялгар уут угтах вий. Нийслэлд хоногт 800-1000 тонн, жилд 200 мянган орчим тонн хог хаягддагийн 60-70 хувийг гялгар уут эзэлдэг байна. Их хогоос лааз, шил мэтийг нь түүхий эдэд тушаагаад авдаг, цаас зэрэг нь урагдаж, ялзраад алга болдог бол полиэтилен гялгар уут нь агаар, усны зэрэг гадны нөлөөгөөр задардаггүй, уусдаггүй, ууршдаггүй болохоор газрын хөрсөнд 150 жил усталгүй "бөх" амьдардаг гээд бодоход байгаль, хүрээлэн байгаа орчинд ямар хор уршигтай болох нь мэдэгдэнэ. Мөн гялгар уутыг шатааж болдоггүй, ингэхэд маш хортой хий ялгардаг учраас тэр. Дээр нь эрүүл ахуйн байдлаас ч үзэхэд гялгар уутанд хүнсний бараа бүтээгдэхүүн савлаж, боож, хийж болдоггүй, үүгээрээ бидний хэрэгцээг хангаж чадахгүй болжээ. Үүнийг сонссон та нэгийг бодох бизээ. Яагаад гэвэл бидний идэж уух зүйл чухам гялгар уутаар дамжиж байгаа билээ. Дэлгүүрээс хүнснийхээ зүйлээ авахад худалдагчид гялгар уутанд л хийж өгдөг. Ямар тэвэрч аваад явалтай биш, ууттай зүйлээ бид амрыг нь бодож сэнжлээд гардаг. Энэ л үүргийг гялгар уут биелүүлдэг байлаа. Байлаа гэсний учир нь өнөөдөр хүн төрөлхтөн гялгар уутнаасаа салж үүний оронд цаасан уутыг эрхэмлэх болов. Гадныхны кино дээр үүнийг бид зөндөө үзэж хардаг нь ийм хэрэглээ аль хэдийнэ нэвтэрснийх. Тайвань гэхэд эрүүл ахуй, экологийн талаасаа хуванцар сав, гялгар уутыг хэрэглэхийг аль 2002 оноос хоригложээ. Францад гэхэд хэдийнэ хаягдал болж полиэтелин материалаар дулааны шугам хоолой барихад ашиглах болжээ. Гялгар уут нь энэ мэтээр хэрэглээнээс шахагдаж, усталгүй байгаль орчинд хортойгоороо энэ зууны хүн төрөлхтний нэг түгшүүрт асуудал болоод байхад манайд ямар байна вэ? Нэг үе нийслэлийн Сонгинохайрхан дүүрэгт гялгар уутыг нэг кг-ыг нь 50-100 төгрөгөөр авч байна гэсэн төдөлгүй сураггүй болсон. Нөгөө талаар хог боловсруулах үйлдвэр байгуулагдах талаар сонсогдсоор өдий хүрлээ. 2002 онд нийслэлийн захиргаа Герман улстай хамтран 100 сая ам.долларын хөрөнгө оруулалттайгаар ийм үйлдвэр байгуулах гэж нэг хэсэг яригдсаар байснаа сүүлдээ таг болсон. Одоо энэ талаар Япон улсад хандаж байгаа гэнэ. Харин саяхнаас гялгар уутанд хүнсний зүйл болон дотуур хувцас хийхийг хориглож энэ ажлыг нийслэлд, хүн ам ихээхэн төвлөрдөг "Нарантуул" захаас эхэлж байгаа таатай мэдээ дуулдлаа. Ингэснээр монголчууд бид дэлгүүрт юу л худалдаж авна эхэндээ үнэгүй хийлгээд авдаг байсан, дараах нь 50-100 төгрөгийн үнэтэй болсон гялгар уутны сайхан үйлчилгээний үе өнгөрч байх шиг. Ядаж хэрэглэж дууссан хойноо хог руу хаяж тэр нь хөглөрдөг байдал удахгүй арилах нь ээ. 
Б.Билгүүн
