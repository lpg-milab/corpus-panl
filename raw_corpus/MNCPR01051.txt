Таны эрүүл мэндэд танаас өөр хэн ч мөнгө төлөхгүй

Хавдар судлалын төвийн мэс заслын тасгийн эрхлэгч Д.Ягаан эмчтэй ярилцав. Тэрээр Монгол орны эрүүл мэндийн байгууллагын үйл ажиллагаанд сэтгэл дундуур явдаг гэнэ. Ягаан эмч "Хувь хүн эрүүл мэнддээ санаа тавихгүй бол өөр хэн ч түүнийг чинь тоохгүй" гэлээ. Машинаа эвдэхээс айгаад урьдчилан сэргийлж тос маслыг нь солиод байдаг хэрнээ, өөрийн биеэ үл тоон урьдчилан сэргийлэх үзлэг хийлгэхгүй байгаад мэс засалчийн санаа зовниж буй аж.
Ягаан эмч цааш нь ярихдаа, хорт хавдар Монголчуудад нэг номерын дайсан болоод байгаа. Ер нь дэлхий даяар хорт хавдар илрүүлэлт удаан эмчилгээ тэр бүр үр дүнд хүрдэггүй гэнэ. Манай орны хувьд илрүүлэлт удааны дээр илрүүлсэн ч хожуу үедээ орчихсон байдаг. Хожуу үедээ орчихсон үед эмчилгээний үр дүн муу байдаг гэнэ. Манайд хүмүүсийг ямар ч үнэ төлбөргүй эмчилнэ хэмээн хаа сайгүй хэлж ярьж хүмүүсийн ой ухаанд шингээгээд өгчихсөн байдаг. Тэгвэл хаана ч хүнийг зүгээр эмчилдэггүйд л хамаг учир оршдог. Үүнийг манай иргэд мэддэггүй. Таны эрүүл мэндэд танаас өөр хэн ч мөнгө төлдөггүй. Өвчнөө хүндрүүлчихээд ирж эмчлүүлэх асар өндөр өртөгтэй. Иймд өвчин тусчихаад эмчлүүлснээс урьдчилан сэргийлэх үзлэг хийлгээд өвчнөө эрт танин эмчилгээ хийлгэх нь хамаагүй хямдхан гэдгийг хүмүүст ойлгуулах хэрэгтэй хэмээсэн. Хүн төрөлхтөн элдэв хавдарт болон хавдарт бус олон өвчнийг эмчилж чаддаг болчихсон. Хавдрыг л эмчилж чадахгүй байна. Хүн хавдраар өвчлөх магадлал байдаг зүйл. Хавдрыг эрт эмчлэх юм бол зуун хувь эдгэнэ. Эрт эмчлэхийн тулд яах ёстой вэ гэвэл урьдчилан сэргийлэх үзлэг л дор хаяж жилд нэг удаа хийлгэх хэрэгтэй аж. Эрүүл мэндийн хуулийн тухай эмчийн бодол Манай хуулиуд хоцрогдож , зах зээлийн жам ёсонд таарахгүй байна. Үүний жишээ болгож хагас сайн өдөр хүмүүсийг эрүүл мэндийн үзлэгт оруулж байгаа байдал дээр ярья. Эрүүл мэндийн сайдын энэ урьдчилан сэргийлэх үзлэгийг хувь хүнийхээ хувьд дэмждэг ч эмчийнхээ хувьд эсэргүүцэж байна. Яагаад гэвэл ямар ч бичиг баримтгүй хүнийг үзээд яах юм бэ. Түүнийг хаана эмчлэх болж байна. Хэн ч эмчлэхгүй. Учир нь тэдэнд зориулсан мөнгө алга. Хэн хаанаас тэр хүний эмчилгээний мөнгийг төлөх болж байна. Зах зээлд бүх юм мөнгөөр хөдөлж байдаг. Эмч нарын хувьд мөнгө гэдэг нь эм тариа, орон байр шүү дээ. Тэр нь байхгүй хүнийг эмчилнэ гээд ч чадахгүй. Өдгөө мөрдөгдөж байгаа даатгалын хуулиар энэ хүний мөнгийг хэн хаанаас өгөх вэ гэдгийг шийдэж чадаагүй. Даатгалын хуулиар заавал бичиг баримттай байж хаа нэг газар даатгалаа төлсөн түүнийг нь баталгаажуулсан бичигтэй байж эмчилгээ хийлгэх эрхтэй. Зах зээлийн жам ёсоор мөнгөтэй хүн л эмчилгээ хийлгэнэ. Тэгвэл бүх хүн мөнгөтэй байхын тулд хүн бүр даатгалд хамрагдах ёстой. Одоогийн даатгал зах зээлийн жамаар явахгүй байна. Даатгуулагч даатгагч хоёр гэрээ хийсэн байх ёстой. Даатгуулсан тохиолдолд яах вэ гэдгээ тохиролцох юм л даа. Хавдраар жишээ авъя. Хавдар тусаад эмчилгээ хийлгэхэд даатгалаас 67 мянган төгрөг өгдөг. Тэгвэл ходоодны хагалгаанд орсон хүн долоо хоног юм идэх хориотой байдаг. Түүний тэжээлийг дуслаар нь өгдөг. Тэгвэл ердөө зуун грамм тэжээлийн шингэн 60 мянган төгрөг байдаг. Ингэхээр даатгал хаана нь ч хүрдэггүй. -Нэг хүнийг хэдэн төгрөгөөр даатгуулдаг юм бэ. Даатгалыг ер нь цаашид яаж хийвэл тохиромжтой гэж та бодож байна? -Ер нь даатгалд нэг хүнийг 400 мянган төгрөгт боддог. Гэхдээ өвчтөнд энэ мөнгийг бүтэн зардаггүй. Эрүүл мэндийн даатгалын хуулийг өөрчлөх хэрэгтэй байна. Эмнэлгийн санхүүжилтийг ч бас . Эрүүл мэнд хамгийн үнэтэй гэдгийг хүмүүст ойлгуулах. Хэрэв эрүүл мэнд алдагдвал үүнийг асар өндөр үнээр эргүүлж нөхөн сэргээдэг гэдэг энгийн үнэнийг хүн болгон ой тоондоо шингээвэл зохилтой. Хүн болгон өөрөө өөрийнхөө төлөө санаа зовдог болж даатгалаар эмчилгээг бүрэн даадаг болмоор байна. Хүн болгон даатгуулдаг байх, мөн эмчилгээнд шаардлагатай бүх мөнгөө шууд зарцуулдаг болъё. Эмчилгээ дууссаны дараа бид шаардлагатай бичиг баримтаа бүрдүүлээд өгнө. Түүгээр даатгалаас очоод эмчилгээнд зарцуулсан мөнгөө буцаагаад авдаг болбол зөв мэт санагддаг. Даатгалд өгч байгаа мөнгөө нэмэх хэрэгтэй. Хүн болгон эрүүл мэндийн даатгалд өндөр мөнгө төлж чадахгүй гэж байгаа бол үүнээс гарах арга ч байдаг. АНУ-д энэ аргыг хэрэглэдэг гэсэн. Эмчилгээ хүн бүрт адил байна. Харин их мөнгө олдог хүмүүс илүү өндөр даатгал төлөөд бага мөнгө олдог хүн бага мөнгө төлдөг. Өөрөөр хэлбэл, баян нь ядуугаа авч явдаг арга байдаг Хүн болгон өвдвөл мөнгө төлнө гэдгийг хатуу мэдэх хэрэгтэй. Та амьд явна гэж бодож байгаа бол, эмнэлгийн үйлчилгээ авна гэж бодож байгаа бол мөнгө төлөх хэрэгтэй. Энэ мөнгө эм тариа, боолт багаж хэрэгслийн үнэ шүү. Харин эмч бидний ур чадварын үнэлгээ үүнд ороогүй байгаа. Уул нь хамгийн үнэтэй зүйл эмчийн ур чадвар шүү дээ. -Манай Монголын анагаах ухаан ямар түвшинд байдаг юм бэ? -Манайх хамгийн хоцрогдсон эмнэлэгтэй газар. Биднийг ард түмэн маань голоод гадаад гараад явчихаад байна. Гадаадад нэг ходоодны хагалгаа 15 мянган ам.доллар байдаг. Үүнийг шууд эмчдээ төлдөггүй юм. Даатгалд төлөөд түүнээсээ эм тариа, эмчилгээ үйлчилгээндээ хэрэглээд байж байдаг. Бидэнд тэгвэл юу өгч байна. Дээр хэлсэн 60-аад мянган төгрөг өгдөг. Тэр гадаад эмчийн эмчилгээтэй яг адилхан эмчилгээг бид хийдэг. Тэгээд энэ мөнгийг эм тариа боолт материалдаа хэрэглээд хүн эдгэнэ гээд хараад сууж байхад хэцүү байгаа биз дээ. Хэрэв бидэнд тэр гадаад эмч нарт өгөөд байгаа мөнгөө өгч орхивол бид тэдэнтэй л адилхан эмчилгээг хийнэ. За яахав та нар итгэхгүй байх. Илүү биш юм аа гэхэд дутуу хийхгүй дээ. Ний нуугүй хэлэхэд манай улсад үйлдвэрлэдэг эм тариа багаж хэрэгсэл дэлхийн стандартад тохирсон зүйл ердөө ч байхгүй. Байнга хоёрдугаар зэргийн эм тариа хэрэглэдэг. Сүүлийн арваад жил эрүүл мэндийн талаар манай улс бодлогын шинжтэй ямар ч өөрчлөлт хийгээгүй. 
Ж.Сандагдорж
