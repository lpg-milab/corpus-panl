№172(16762]    
1987 оны долдугаар сарын 19.  
Өвс тэжээлийг шимтэйд  нь!

МАХН-ын Төв Хороо, БНМАУ-ын Сайд нарын Зөвлөлд саяхан болсон нам, улсын удирдах ажилтны зөвлөлгөөнөөс аймаг, аж ахуй, нэгдэл бүр ногоог шим тэжээлтэй үед орон нутгийн нөөц бололцоогоо бүрэн дайчилж, бүх нийтийн хүчээр хэрэгцээт өвс, тэжээлээ хүрэлцэхүйц хэмжээгээр, өөрсдийгөө бэлтгэх зорилт тавьж ажиллахыг онцгойлон заалаа. 

Өнгөрсөн өвөл, хаврын цагийн хатууд өвс, тэжээлийн зохих нөөцтэй байсны хүчинд даван туулсан сургамжийг санаж, урьд бэлтгэсэн хур нөөц гэх юм үлдээгүй гэдгийг баримжаалахаас гадна энэ жилийн онцлог нь улсын фондын өвс бэлтгэдэг гол аймаг, бүсэд зуншлага оройтож өвс ургамлын гарц ерийн жилүүдийнхээс хоцронгуй байгааг сайтар тооцоолж, аймаг, аж ахуй бүр орон нутгийнхаа боломжийг дээд зэргээр ашиглан, мал аж ахуйн бригад, хэсэг, суурь бүрээр өвс тэжээл бэлтгүүлэх ажлыг онцгой сайн зохион байгуулах хэрэгтэй. 

Хадлан, гар тэжээл бэлтгэх ажлыг цагт нь чанартай хийдэггүй, нөөц бололцоогоо дайчилдаггүйгээс өвс тэжээл базааж чадалгүй өвөлтэй золгоод эцэс сүүлд нь цаг хүндэрч, тэжээл дутахаар улсаас шаардаж, утас цахилгаан удаа дараа явуулж гачигдал тоочиж өвс тээлгэж амташсан хоцрогдмол хуучин арга хэрэглэдэг нэгдэл, аж ахуйн зарим удирдлага ийм явуургүй зуршлаасаа салах ёстой. 

Механикжсан салаа, бригадын хүчээр хадлангийн ихэнхийг нугалах нь зөв боловч гар болон морин хадуурыг өргөн ашиглаж, гуу жалга, голын булан тохой, ойн хаяа, цоорхойн ургац сайтай газрын өвсийг хадахад ихээхэн өвс тэжээл бэлтгэх бэлэн нөөц хааяагүй байна. Нөгөөтэйгүүр ургацын байдал харилцан адилгүй байгаа учраас хадланд гарах хугацааг аймаг, аж ахуй өөрсдөө тогтоох нь зүйтэй боловч хадлангийн төлөвлөгөөг амжилттай биелүүлэхийн тулд бэлтгэлийг үлгэр жишээ хангаж, дээд зэргийн зохион байгуулалттай ажиллан, богино хугацаанд чанартай өвс бэлтгэхийг чармайх хэрэгтэй байна. 

Харин зуншлага сайн байгаа Увс, Баян-Өлгий, Ховд, Завхан болон Архангай, Хөвсгөл аймгийн хойд талын сумд хадлангийнхаа зонхилох хэсгийг долдугаар сард бэлтгэх нь зүйн ёсны үүрэг болж байна. Ховдын Шаргуу, Цуурай, Увсын Тэс, Баян-Өлгийн Бөхмөрөн зэрэг хадлангийн сайжруулсан болон нэг, олон наст өвс тариалсан услах системүүдийн талбайн ургацыг хоёроос доошгүй удаа хадах шаардлагатай юм. 

Одоогийн байдлаар улсын хэмжээгээр хадланд ажиллах дугуйт трактор, трактор хадуур, тармуур, өвс нуруулдагч, боогчийн засвар удаашралтай байна. Ховд, Говь-Алтай, Өвөрхангай, Архангай, Дорнод, Хэнтий аймагт хадлангийн техникийн засварын явц бүр ч сунжирч байгаа нь ургац багатай ийм жил тээвэрлэж болшгүй хохиролд хүргэж болзошгүй юм. Өнгөрсөн жил техник бэлэн бишээс шалтгаалан хадлангийн гол бүсийн аймаг Архангай, Булган, Хөвсгөл, Сэлэнгэд хадлан хожуу эхэлж, бүрэн жигдэрч чадахгүй олон хоног алдаж, гарсан гараагүй хоёрын хооронд хүн хүч, техникийн боломжийг дутуу ашиглаж, чанаргүй өвс хадаж байсан дутагдал улсад ихээхэн хохирол учруулсныг дээрх аймгийн удирдлага эргэн санаж, дахин давтахгүй байх бүх талын арга хэмжээ авбал зохино. 

Түүнчлэн зарим аймаг, аж ахуй механикжсан салаа, бригадыг гаргаснаар санаа амарч мал аж ахуйн суурь, хот суурин газар, сумын төвийн айл өрх, хүмүүсийг хадланд хамруулж бүх нийтийн үйлс болгож зохион байгуулах талаар санаачилга суларч нөөц алдаж байсан дутагдлыг арилгах хэрэгтэй. Бригад, салааны хангамж үйлчилгээнд болон араас нь очиж туслах, ажлыг хянаж шалгах, зохион байгуулах талаар аймаг, сумын нам, захиргаа, хяналтын байгууллага анхаарлаа сулруулж хадланчдын идэвх зүтгэл, эрч хүч тарамдаж, ажлын явц сунжрахад нэг бус удаа хүрч байсныг хатуу санах ёстой. Өөр аймаг, сумын нутагт очиж нэгмөсөн их хадлан бэлэнчлэн авах гэж хий хоосон санаархаж цаг гарздаж алс хол явж ихээхэн зардал чирэгдэл гаргадаг нь үнэн хэрэгтээ аж ахуйч бус арчаагүй оролдлого учраас юуны урьд өөртөө байгаа нөөцийг сайн ашиглахыг бүх талаар анхаарах хэрэгтэй. 

Хадланд оройтож гарах, хадсан ногоо, боосон өвсийг талбайд хур чийг, нар, салхинд олон хоног байлгах, чийггүй боож харлуулах зэрэг хариуцлагагүй ажиллагаанаас их хэмжээний тэжээлийн нөөц алдагддаг. Дээрх дутагдлаас болж нэг тонн өвс бэлтгэхэд 300 - 400 кг өвстэй тэнцэх шимт бодис алддаг байтал иймд хүргэсэн хүмүүс гэм зэмгүй өнгөрдөг байна. Үрэлгэн, замбараагүй этгээдүүдэд тухай бүр хариуцлага хүлээлгэж байх ёстой. Хадах, хатаах, боох, бухалдах, нуруулдах ажиллагааг нэгээс хоёр хоногт багтааж хийдэг дэвшилт технологийг нэвтрүүлэх, бороотой үед өвсийг мөр дээр эргүүлэх, борооноос өрсөж шаламгай бухалддаг байх хэрэгтэй юм. Ер нь хадлангийн үеэр гарсан дутагдлыг эзэнтэй, тооцоотой авч ярьж, дүгнэлт өгч, дор дор нь арилгадаггүйгээс салан задгай байдал үргэлжилж ирлээ. Хадлан, бэлчээрийн гарц сайнгүй өнөө жилийн хувьд нөөц боломжоо дээд зэргээр ашиглан гар тэжээл бэлтгэх, таана, хүмэл зэрэг сөл шим сайтай ургамлаар сорс, зоодой, давсалсан дарш, өвсний мушгиа, витаминт тэжээл хийхийг урьд жилүүдээс илүү ихээр өргөжүүлэх хэрэгтэй байна. 

Хадланчдын дунд зохиох үзэл суртал, соёл, хүмүүжлийн ажлыг сайжруулж байр ахуйг сайтар төвхнүүлж хамт олон, хүмүүсийн идэвх санаачилгыг өрнүүлэх уралдааныг бүтээлчээр зохион байгуулж ажил хэрэгчээр дүгнэх, олгох цалин, нэмэгдэл хөлс, шагнал урамшууллыг тодорхой болгож өвс, тэжээл бэлтгэх зорилт, өдөрт хийж гүйцэтгэх норм, технологийг хадланчин бүрт ойлгуулах сурталчлах, аюулгүй ажиллах нөхцөл, шилдэг арга ажиллагааг мөрдүүлэх, мөн хадлангийн явцыг эрчимжүүлэх, чанарыг дээшлүүлэх, үр ашгийг нэмэгдүүлэхэд намын хяналтыг хүчтэй болгоход орон нутгийн нам, улс, олон нийтийн байгууллагууд тууштай анхаарах ёстой. 

Энэ жилийн өвс хадлангийн ажил нам, улсын болон олон нийтийн байгууллага, коммунистуудын шинэ сэтгэлгээ, ажлын арга барилын өөрчлөлтийн бодит үр дүнг харуулах нэг тодорхой үзүүлэлт, ирэх өвлийг амжилттай давахын баталгааг бэлтгэх болох ёстой.

