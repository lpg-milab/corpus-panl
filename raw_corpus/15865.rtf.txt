 №216 (15865)         
1984 ОНЫ ЕСДҮГЭЭР САРЫН 8.
СОЁЛЫН  АЖИЛТАН

Манай орны хот, хөдөөд соёл, урлагийн байгууллага өргөжиж, боловсон хүчнээр бэхжиж байна. Энэ нь хөдөлмөрчдөд соёл урлагаар үйлчлэх ажлыг өргөн далайцтай, чанартай болгох нөхцөлийг бүрдүүлж байгаа юм. Хөдөлмөрчдийн дунд зохиох соёл олон түмний ажлын арга, хэлбэрийг сайжруулан, хөдөлмөрийн хамт олны ололт амжилтыг сурталчилж, тэргүүн туршлага нэвтрүүлэн, санаачилга, хариуцлагатай ажиллаж байгаа соёлын ажилтан манайд олон бий. 

Хэнтий аймгийн Дархан сумын клубийн эрхлэгч, соёлын тэргүүний ажилтан Н. Гэлэгсодов соёл олон түмний ажлыг намын үүрийн өдөр тутмын удирдлагын дор олон нийт, аж ахуйн байгууллагатай хамтран, үйлдвэрлэлийн нэгжид төвлөрүүлэн хийж байна. Эндхийн клуб, улаан булангийн ажил тогтмолжиж, хөдөлмөрчдийн хөдөлмөр, ахуй, оюуны соёлын өсөлтөд нөлөөлөх нөлөө сайжирч байна. 

Тус клубийн кино механикч, ухуулагч Г. Юндэн орон нутгийн нөөц бололцоог ашиглан, чиргүүлтэй тракторыг нүүдлийн кино клуб болгон тоноглож, соёл, хүмүүжлийн ажлыг цаг үетэй холбон зохиож үр дунд хүрчээ. Улаанбаатар хотын Найрамдлын районы Д. Сүхбаатарын нэрэмжит клубийн эрхлэгч, соёлын тэргүүний ажилтан X.Уухаан гуч гаруй жил клубийн эрхлэгчээр ажиллаж, туршлага хуримтлуулжээ. Түүний хариуцаж байгаа клуб Улаанбаатар хотын соёлын байгууллагуудын дунд зарласан социалист уралдаанд сүүлийн арван хоёр жил дараалан тэргүүн байр эзлэв. Тус клуб районы нутаг дэвсгэр дэх албан, үйлдвэрийн газруудтай нягт холбоотой ажиллаж, хөдөлмөрчин олны санал бодлыг ажилдаа бүтээлчээр тусган хэрэгжүүлж байна. 

Соёлын ажилтан гэдэг бол манай намын үзэл суртлын дайчин байлдагч, социалист соёл түгээгч байх өндөр нэр хүндтэй үүрэг, их итгэл найдвар хүлээсэн хүн мөн. Соёлын ажилтан хэн боловч өөрийн марксистленинист онол, улс төрийн мэдлэг, ажлын арга барил, ур чадвараа дээшлүүлэхийн төлөө байнга ажиллаж өдрөөс өдөрт ахиж дэвжиж байх үүрэгтэй. Иймээс намын байгууллага бүр клубийн эрхлэгч, кино механикч, номын санч зэрэг соёлын ажилтны авьяас чадвар, идэвх санаачилгыг хөгжүүлэн, тэдэнд тал бүрийн туслалцаа үзүүлж тогтвор суурьшилтай, сахилга, хариуцлага сайтай ажиллах бүх боломжоор хангаж байхыг чухалчлан анхаарах ёстой. Намын байгууллагын товчоо соёлын ажилтантай тогтмол уулзаж, шалган зааварлаж, тэдний илтгэл, сонсголыг хэлэлцэн, тодорхой даалгавар өгч, биелэлтийг дүгнэж байх нь чухал. 

Нам. захиргааны байгууллагын нэг гол зорилт бол цаг үеийн кампанит ажлын үеэр соёлын ажилтныг үндсэн үүрэг ажлаас нь хөндийрүүлэхгүйгээр олон түмний гүнд үр бүтээлтэй, санаачилгатай, тогтвортой ажиллуулах явдал мөн. Гэтэл Ховд аймгийн Эрдэнэбүрэн сумын намын байгууллага намрын ажлын үеэр хадланч, оторчин, саальчдын дунд зохиох соёл гэгээрлийн ажлыг өргөжүүлж чанарыг сайжруулахын оронд кино механикчийн уг ажлаас нь олон хоногоор хөндийрүүлж байв. Иймэрхүү дутагдал цөөнгүй үзэгдэж байна. Энэ бол соёл гэгээрлийн ажлын ач холбогдлыг дутуу үнэлж, түүнийг аж ахуй, соёлын төлөвлөгөөт зорилтыг биелүүлэх ажилтай нягт холбож зохиох зарчмын шаардлагыг зөрчиж байгаагийн баримт мөн, Тэрчлэн соёлын ажилтныг дадлагажуулан идэвхжүүлэх, тогтвор суурьшилтай ажиллуулах явдал учир дутагдалтай байна. Энэ мэт дутагдалтай эвлэрч болохгүй. 

Манай орны социалист байгуулалтын зорилт гүнзгийрч, хөдөлмөрчдийн мэдлэг, боловсрол, уран сэтгэлгээ ахих тутам соёлын ажилтны өмнө улам хариуцлагатай зорилт тавигдаж байна. Ийм учраас зөвлөлтийн соёл гэгээрлийн байгууллагын туршлагаас сурч, клуб, улаан булан, номын сан, кино үзвэрийн байгууллагаас зохиож байгаа соёл, хүмүүжлийн ажлын агуулгыг гүнзгийрүүлж хэлбэрийг боловсронгуй болгох явдал нэн чухал шаардлага болж байна. Түүнчлэн соёл гэгээрлийн ажлын арга зүйг шинжлэх ухаанчаар баяжуулж, сайн дурын уран сайханчдын урын санг цаг үеийн шаардлагын үүднээс арвижуулж байх нь чухал. 

Соёлын байгууллага болон түүний ажилтны ажлыг үнэлж дүгнэхдээ үйлчилсэн хүний тоог голлох биш, харин хүмүүсийн хөдөлмөр, ахуй, оюуны соёлд ямар ахиц гарч, хамт олны төлөвлөгөөт ажил хэрхэн яаж биелж, тэргүүний арга ажиллагаа хэр зэрэг нэвтэрч байгааг харгалзаж байвал зохино. 

Манай орны соёл гэгээрлийн байгууллагын 80 шахам хувь нь хөдөөний хөдөлмөрчдөд үйлчилж байна. Үүнтэй уялдан соёлын ажилтан бэлтгэх ажил юуны урьд соёлын болон хөгжим, бүжиг, дүрслэх урлаг, циркийн Дунд сургуулийн сургалт хүмүүжлийн ажлын чанарыг эрс дээшлүүлэхэд Соёлын Яам, холбогдох бусад байгууллага байнга анхаарч, хяналт тавьж, зохих арга хэмжээ авч байвал зохино. Хөдөө ая ахуйн нэгдэл, сангийн аж ахуйн клубийн эрхлэгч нарын семинарыг төвлөрүүлэн хийж, мэргэжилтэн багш нараар хичээл заалгаж байгаа туршлагыг бэхжүүлэх нь зүйтэй. 

<< Хөдөөний хүн амын соёлын үйлчилгээг сайжруулах зарим арга хэмжээний тухай >> МАХН-ын Төв Хороо, БНМАУ-ын Сайд нарын Зөвлөлийн 1983 онд гаргасан тогтоол МАХН-ын ХVIII их хурлаас, хөдөлмөрчдийн соёлыг дээшлүүлэх талаар дэвшүүлсэн зорилтыг хэрэгжүүлэх ажилд чухал нөлөө үзүүлж байна. Нам, улсын байгууллага энэ тогтоолын заалтыг удирдлага болгож, соёл гэгээрлийн байгууллагын материаллаг баазыг бэхжүүлж, ажлыг нь цаг үетэй нягт холбон тогтмолжуулахад ажлаа чиглүүлэх нь зүйтэй. 

Саяхан хуралдсан Намын Төв Хорооны ээлжит бус VIII бүгд хурал ажлын арга хэлбэрийг байнга сайжруулах шаардлага амьдралаас урган гарч байна гэж цохон заасны дагуу соёлын ажилтан бүр өөртөө дүгнэлт хийж, соёл гэгээрлийн байгууллагын зохиож байгаа бүх ажлыг хүн нэг бүрийн сэтгэлд хүргэх, залуучууд, хүүхдэд зориулсан соёл хүмүүжлийн шинэ хэлбэрийн ажил, санаачилгыг өрнүүлэх талаар бүтээлч эрэл хийж, тодорхой үр бүтээлтэй ажиллах хэрэгтэй. 

