№283 (16560)          
1986 оны арван нэгдүгээр сарын 26.
АРДЫН ЭРХТ ТӨРИЙН ҮЙЛС

Бүгд Найрамдах Монгол Ард Улсыг тунхагласны жаран хоёр жилийн ой болж байна. Төрийн захиргааны ажлыг жинхэнэ ардын ёсонд нийцүүлж, бүх эрхийг ардын хурлын хэлбэрээр хөдөлмөрчин ардын гарт төвлөрүүлснээр Монгол улсын төрийн байгууламж, эдийн засаг, ангийн харилцаанд үндсэн өөрчлөлт гарч, тус орны үйлдвэрлэх хүчин чөлөөтэй хөгжин, хөдөлмөрчин олон түмний материаллаг амьдрал, соёлын хэмжээ тасралтгүй дээшлэх нөхцөл бүрдсэн билээ. 

Монголын хувьсгалын ардчилсан шатанд манай ардын төр ард ангийг феодалын мөлжлөг, гадаадын худалдаа, мөнгө хүүлэгчдийн талхигдлаас чөлөөлж, улс хоршооллын аж ахуйн эх үүсвэрийг тавих, хөдөө аж ахуйн үйлдвэрлэлийн хөгжлийг хангах үүргийг биелүүлсэн юм. 

Улсын VIII их хурал тус орны эдийн засаг, нийгэм, улс төр, оюун санааны хүрээнд гарсан түүхэн өөрчлөлтүүдийг бататгаж Үндсэн хуулийг шинэчлэн баталсан бөгөөд хөдөлмөрчдийн чөлөөт ил сонгуулийн эрхийг өргөтгөж улмаар улсын IX их хурлаас манай сонгуулийн ардчиллыг цаашид хөгжүүлэх чухал шийдвэр гаргаж олон шатны ил сонгуулийг бүх нийтийн, тэгш, шууд сонгуулийн үндсэн дээр нууц санал хураах системд шилжүүлсэн нь манай социалист байгуулалтын шатнаа төр, түүний ардчиллыг улам гүнзгийрүүлэн хөгжүүлэхэд чухал ач холбогдолтой болсон юм. 

Монголын ард түмэн ЗХУ, социалист хамтын нөхөрлөлийн бусад орны тал бүрийн тусламж дэмжлэгтэйгээр социалист байгуулалтдаа шинэ шинэ амжилт олж социалист байгуулалтын замаар итгэл төгс урагшилж, марксистленинист онолоор зэвсэглэсэн МАХН-ынхаа дотоод, гадаад бодлогыг бүрэн дүүрэн идэвхтэй хэрэгжүүлж байна. 

МАХН нийгмийн хөдөлмөрийн бүтээмжийг гуйвалтгүй өсгөж, бүтээгдэхүүний чанар, үйлдвэрлэлийн үр ашгийг сайжруулах замаар ард түмний аж байдал, соёлын түвшинг байнга дээшлүүлэх зорилт тавьж түүнийгээ амжилттай хэрэгжүүлсний үр дүнд нийгмийн үйлдвэрлэл жилээс жилд өсөн нэмэгдэж, ард түмний материаллаг аж байдал, соёлын хэмжээ цуцалтгүй дээшилсээр байна. 

Манай орны социалист байгуулалтын бүхий л ололт амжилт нь МАХН-ын зөв мэргэн удирдлага, ЗХУ, социалист хамтын нөхөрлөлийн бусад орны ах дүүгийн интернационалч тусламж дэмжлэг, монголын ард түмний эх оронч баатарлаг хөдөлмөрийн үр дүн мөн. 

БНМАУ, ЗСБНХУ-ын найрамдал. хамтын ажиллагаа улирах цагийн сорилт, шалгалтыг даван туулж цаашид гүнзгийрэн хөгжиж, ЗХУ-аас манайд үзүүлэх бүх талын туслалцаа улам нэмэгдсээр байна. 1985 онд гарын үсэг зурсан БНМАУ, ЗСБНХУ-ын хоорондын эдийн засаг, шинжлэх ухаан техникийн хамтын ажиллагааг 2000 он хүртэл хөгжүүлэх урт хугацааны программ нь манай хоёр орны хамтын үйл ажиллагааны шинэ хуудас нээсэн бөгөөд 1986 оны нэгдүгээр сарын хэлэлцээр үүнийг хэрэгжүүлэх анхны шат болсон юм. 

МАХН-ын XIX их хурал нийгмийн үйлдвэрлэлийг давшингуй хөгжүүлэх, үр ашгийг дээшлүүлэх замаар ард түмний аж байдлын цаашдын өсөлтийг хангах, шинжлэх ухаан техникийн ололтыг тууштай нэвтрүүлэх, ажлын арга барилыг өөрчлөн сайжруулах цогцолбор зорилт дэвшүүлсний дотор төрийн захиргааны байгууллагын үйл ажиллагааг боловсронгуй болгоход чиглэсэн өргөн хүрээтэй заалт өгсөн билээ. 

<< Орон нутагт нийгмийн хүрээний асуудлыг шийдвэрлэх, сахилга, дэг журам, зохион байгуулалтыг бэхжүүлэхэд ардын депутатуудын хурлын гүйцэтгэх үүрэг улам өсөн нэмэгдэж байна. Хурлын гүйцэтгэх захиргааны байгууллага, депутатууд хөдөлмөрчдийн өмнө ажлаа тогтмол тайлагнаж, сонгогчдын захиа даалгавар санал хүсэлтэд туйлын анхааралтай, ажил хэрэгчээр хандаж байвал зохино >> гэж МАХН-ын XIX их хурал төрийн байгууллагын өнөөгийн шатны үүргийг дахин тодорхойлсон юм. 

Ардын депутатуудын хурлын чуулган, байнгын комиссын ажил хэрэгч чанарыг хангахад бүх шатны хурлын гүйцэтгэн захирамжлах байгууллагын чармайлт жигд биш байгааг анхаарч идэвхтэй, бодит ажил зохиох хэрэгтэй байна. 

Хурлын чуулганы шийдвэр, байнгын комиссын зөвлөмж, депутатуудын тавьсан саналыг гүйцэтгэх захиргааны байгууллагууд хариуцлагатай нарийн авч үзэж, хэрэгжүүлэх, гүйцэтгэлийг хангахад түлхэц өгч байх ёстой. 

Ардын депутатуудын хурлын гүйцэтгэх захиргааны болон яам, улсын хороод, тэдгээрийн харьяа орон нутаг дахь удирдлагын аппаратын ажил хэрэгч, хөнгөн шуурхай шинж чанар дутагдсан тэр л газар хөдөлмөрчидтэй тогтоосон өдөр тутмын нягт холбоо суларч, тэдний эрэлх хэрэгцээ, шаардлагад хариу өгч чадахгүйд хүрдэг байна. 

<< Олон түмний эрэлт хүсэлтэд анхаарал шаардагдахгүй жижиг асуудал гэж байхгүй гэдгийг аль ч байгууллагын аппаратын ажилтан хатуу ойлгож, чирэгдэл гаргахгүй шийдвэрлэж байх ёстой >> тэсэн намын XIX их хурлын заалтыг газар сайгүй хэрэгжүүлбэл зохино. 

Төрийн аппаратад хүнд суртал, амарлингуй байдал гаргах аливаа илрэл арилсан гэж үзэх үндэсгүй бөгөөд саяхан орон нутагт болж өнгөрсөн төрийн захиргааны ажилтны аймгийн зөвлөлгөөн дээр энэ талаар ажил хэрэгчээр яригдлаа. 

Намын их хурлын заалт, зөвлөлгөөний шийдвэр ёсоор манай социалист ардчиллын бүхий л механизмын хүчийг дайчилж, ардын төрийн үйл ажиллагааг тал бүрээр боловсронгуй болгох нь өнөө үед засаг захиргааны байгууллага, тэдгээрийн ажилтан нэг бүрийн хойшлуулшгүй үүрэг болж байна. 

Ардаараа овоглож, ардынхаа эрхт ёсыг туг сүлдэндээ өргөн дээдэлсэн бүрэн эрхт БНМАУ улс түмний найрамдал, тэгш эрх, харилцан бие биесээ хүндэтгэх, сайн хөршийн ёсоор зэрэгцэн орших шударга зарчимд тулгуурласан энхийг эрхэмлэгч бодлогыг гуйвалтгүй баримталж, даян дэлхийн аюулгүй байдлыг бэхжүүлж дайны аюулыг хазаарлан зогсоохын төлөө тууштай тэмцэх болно. 

