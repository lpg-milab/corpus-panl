Сонгуульгүй цагийн, НЭХЭЛГҮЙ цэнгүүн

Хүн үргэлж нутаг усныхаа нэрэмжит явдаг. Ялангуяа монгол хүн. Манай ардын уламжлалт анкет "Хэн хүнийн үр вэ, хэт нутаг хаана вэ" гэсэн хоёрхон асуулттай. Хүнийг эцэг, нутаг хоёроор нь хэмжиж ирсэн уламжлалтай.
Харин өөрөө овоглуулсан түг түмэн үрсээсээ цөөхнийг сонгон авч нутаг орон нь өөрийнхээ нэрийг чимдэг билээ. Баянхонгор нутаг алдартнууд олонтой. Тэдний нэг ХХ зууны үндэсний сэхээтний төлөөгч, нэрт эрдэмтэн Сономын Лувсанвандан юм. Утга зохиол гоо зүйн онолч, судлаач, Олон улсын монголч эрдэмтний их хурлыг анхнаас санаачлан зохион байгуулагчийн нэг энэ эрдэмтэн эх орондоо төдийгүй хилийн чанадад ч хүлээн зөвшөөрөгдсөн сэхээтэн судлаач байлаа. Түүний бичсэн "Гоо зүй" хэмээх ном нэгэн үеийн сэхээтний гоо зүйн цор ганц сурах бичиг байлаа. Эрдэмтний бүхий л намтарт "Баянхонгор аймгийн Богд суманд төрөөд..." хэмээн эхэлдэг. Харин Баянхонгор аймгийн хөгжимт драмын театр албан ёсны нэрээ "С.Лувсанвандангийн нэрэмжит..." хэмээн эхэлдэг болоод тийм ч удаагүй байна. Өнгөрөгч даваа гаригт нэрэмжит театрынх нь үүдэнд С.Лувсанвандангийн цээж хөшөөг босгосныг баяр ёслолын байдалтай нээлээ. Хөшөө босгохын сацуу театрын фасадыг засварлан шинэчилж, хаягийг зэсээр урлажээ. Хөшөө фасадын загвар, эскизийг Урлагийн гавъяат зүтгэлтэн Л.Болд, Урчуудын эвлэлийн шагналт зураач П.Цэгмид нар гарган урласан байна. Нээлтийн баярт С.Лувсанвандан сангийн удирдах зөвлөлийн гишүүд болох УИХ-ын гишүүн Р.Бадамдамдин, Батж.Батбаяр, М.Зоригт, Ашигт малтмал газрын тосны хэрэг эрхлэх газрын дарга Лу. Болд, Бодь группийн ерөнхийлөгч, Швед улсын өргөмжит ерөнхий консул Л.Болдхуяг Монгол Улсын шадар сайдын ахлах зөвлөх Ё.Гэрэлчулуун, "Өдрийн сонин"-ы Ерөнхий эрхлэгчийн нэгдүгээр орлогч Б.Цэнддоо нар оролцлоо. Мөн С.Лувсанвандангийн бүсгүй гурван дүү нь өдгөө хөшөө дурсгал болон эргэж ирж буй ахынхаа дурсгалыг хүндэтгэхээр үр хүүхэд, ач гуч, бэр хүргэнээ дагуулан иржээ. Зарим нэг нь Их богдын цаад говьд амьдардаг тул нутаг холдоод ирж амжаагүй аж. С.Лувсанвандангийн том хүү, улс төр, нийгмийн зүтгэлтэн Лу. Болд ард түмний, түүний дотор Баян хонгор нутгийнхны баялаг нь алт бус, ноолуур бус оюун санаанд нь боловсрох эрдэм гэгээрэл билээ. Улс үндэстэн өөрсдийн оюуны яндашгүй уурхайг нээгчид, гэгээрүүлэгчдээрээ бахархаж, үлгэр авч байж урагшлан хөгждөг гээд нутгийн уран бүтээлчид, иргэдэд ажлын амжилт ерөөлөө. Ёслолд оролцсон Р.Бадамдамдин, Батж. Батбаяр, М.Зоригт,Ё.Гэрэлчулуун нар үг хэлж баяр хүргэлээ. С.Лувсанвандан сангийн тэргүүн, Өдрийн сонины ерөнхий эрхлэгчийн нэгдүгээр орлогч Б.Цэнддоо, театрт хийж буй хөрөнгө оруулалт манай сангийн улс орны хэмжээний үйл ажиллагааны нэг хэсэг юм. Бид театрын үүд хоймор хоёрын өнгө зүсийг эхлээд засч байна. "Өөдлөх айл үүднээсээ" гэж ярьдаг. Харин театр гэдэг айлын өнгө их төлөв хоймроосоо эхэлдэг онцлогтой. Иймээс театрын хоймор болсон тайзны гэрэлтүүлгийг сангийн санхүүжилтээр шинэчлэн сольсон нь ч өнөөдөр ажиллаж эхэллээ гэв. Тус сангийн тэргүүнээр С.Лувсанвандангийн бага хүү, Бодь группийн ерөнхийлөгч Л. Болдхуяг ажилладаг юм. Тэрээр, аймгийн ХДТ аавын нэрэмжит болсноор түүний өмчлөл, менежмент өөрчлөгдөхгүй. Театрын өнгөтэй өөдтэй явах нь төр засгийн бодлого, орон нутгийнхны менежмэнттэй холбоотой гэдэг утгаар үүнийг хэлж байна. Гэхдээ манай сангийн хамтын ажиллагааны нэгэн чухал хэсэг тус театрын уран бүтээл туурвих боломж, менежментийг дэмжихэд чиглэх нь дамжиггүй гэдгийг хэлж байлаа. Тэрээр хүүхдийн "Тэмүүжин" чуулгын уран бүтээлч 10 сурагчийг багшийнх хамт олон улсын хүүхдийн зусланд С.Лувсанвандан сангийн зардлаар амраах шийдвэр гарсныг танилцуулж, батламжийг нь хүүхдүүдэд гардууллаа. Баянхонгор аймгийн засаг дарга П.Зоригтбаатар, С.Лувсанвандангийн нэрэмжит хөгжимт драмын театрын дарга С.Мэндхүү нар нээлтийн ёслол дээр хэлсэн үгэндээ Баянхонгор нутгаас төрөн авъяас билигт хөвүүдийн нэг С.Лувсанвандангийн туурвин бүтээх соён гэгээрүүлэх үйл үргэлжилсээр байгааг бахархан дурьдлаа. Дараа нь нийслэл болон аймгийн уран бүтээлчдийн хамтарсан концерт тоглов. Театрын суудал нэгэнт дүүрч, хажуу зайгаар нь үзэгчид эгнэн зогсчээ. Гадаа үүдээр ч дүүрэн хүмүүс, голдуу залуус байх аж. Хөтөлбөрийн уран сайхны ажиллагааг аль болохоор янз бүрийн насны хүн бүрт хүртээмжтэй байхаар бодож хийсэн тул залуус үдшийн цэнгүүнээ хүлээж байгаа хэрэг. Хонгор нутагт ховордуухан байсан хур бороо энэхэн зуур ороод авч. Нэлээд устай бороо орсон бололтой, хонхор газруудад ус тунажээ. Намуухан зуны чийг ханхалсан шөнийн тэнгэр дор "Салхи", "Fair" хамтлагууд ая дуугаа өргөж, залуустай хамтран цэнгэлээ. Нутгийн хан "урлагийн тоглолт үнэгүй үзэж, сэтгэлийн цангаа тайлаад сайхан байна. Дээр нь сонгуульд нэр дэвшигчид шиг хариуд нь саналаа өгөөрэй гэж шахахгүй. Тааваараа юм үзэж цэнгэх сайхан байна" хэмээн ярилаа. 
Д.Ариун
