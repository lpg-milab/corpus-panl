Зах зээлийн шинэ бодлого үр дүнгээ өгч эхэллээ

Монгол улс өнөөгийн байдлаар 57 оронтой экспортын худалдаа хийдэг. Энэхүү экспортыг өргөжүүлэхийн тулд Үйлдвэр, худалдааны сайд С.Батболд өнгөрсөн хугацаанд юу хийсэн, үр дүн нь ямар гарсан,
юу хийх гэж байгаа, үр ашиг нь ямар байх талаараа УИХ-ын нэгдсэн чуулганд мэдээлэл хийлээ. Сайдын илтгэлийн сэдэв "Экспортыг өргөжүүлэхэд чиглэсэн худалдааны бодлого". Энэхүү илтгэлээс манай экспортын өнөөгийн байдлыг тодорхой тоо баримтаар харж үнэлэлт дүгнэлт өгч болохоор байна. Манай улсын худалдааны гадаад эргэлт 2004 оны байдлаар 1.9 тэрбум ам.долларт хүрч, үүнээс экспорт 869.0 сая доллар болсон байна. Сайдын дүгнэж хэлснээр бол "Монголын худалдааны гүйцэтгэл харьцангуй бага байгаа. Харин уул уурхайн бүтээгдэхүүн, оёмол сүлжмэл, арьс ширэн эдлэл зэрэг зарим барааны экспорт нэмэгдэх хандлагатай байгаа" гэнэ. Тиймээс Үйлдвэр, худалдааны яамныхан "экспортын өрөөсгөл бүтцийг өөрчлөхөд чиглэсэн гадаад худалдааны бодлого"-ыг хэрэгжүүлэх зорилт дэвшүүлэн ажиллаж байгаа аж. Энэ бодлогынхоо хүрээнд экспортыг бүх талаар дэмжих, түүнд эзэлж буй ашигт малтмалын хэмжээг бууруулахгүйгээр экспортын төрөлжилтийг нэмэгдүүлэх, экспортод гаргах шинэ бүтээгдэхүүнийг дэмжих, тарифын болон тарифын бус хориг, саадыг багасгах чиглэлээр хоёр болон олон талын хэлэлцээр байгуулах зэрэг олон зорилго зорилтуудыг өмнөө тавьжээ. Түрүүч нь II нүүрт С.Батболд сайдаар томилогдсоноосоо хойш үйлдвэр, худалдааны салбарт нэлээд олон шинэчлэлүүд хийж эхэлсэн. Эдгээр шинэчлэлийн нэг нь экспортыг өргөжүүлэх, гадаад худалдааг өсгөх, үйлдвэрлэлийг нэмэгдүүлэх, хөрөнгө оруулалтын орчинг сайжруулахад чиглэгдсэн. Энэ бодлогын хүрээндээ Европын холбооны "GSP+" хөнгөлөлтийн системд монголд үйлдвэрлэсэн 7200 нэр төрлийн бараа бүтээгдэхүүнийг гаалийн татваргүйгээр гаргадаг болгосон явдал юм. Өөрөөр хэлбэл монголын 7200 нэр төрлийн бараа бүтээгдэхүүн Европын холбооны 25 улсын зах зээлд нэг ч төгрөгийн татваргүйгээр гарч эхлээд дөрвөн сар болж байна. Монгол улсад олдсон энэ боломжийг ашиглахаар хөрөнгө оруулагчид манайхыг ихэд сонирхох болсон аж. Зарим нь ч үйлдвэрлэлээ явуулаад аль хэдийнэ Европын зах зээлд бараагаа гаргаад амжиж. Бизнесменүүд угаасаа адтай сэргэлэн улс учир тэд Монголд олдсон боломжийг ийнхүү ашиглаад эхэлжээ. Харин монгол энэ алтан боломжоо 2015 он хүртэл эдлэх эрхтэй. Энэ хугацаанд Монголчуудын Европын холбооны зах зээлд гаргах бараа бүтээгдэхүүний тоо суга өсөх нь тодорхой. Үүнийг дагаад үйлдвэрлэл, ажлын байр, хөрөнгө оруулалт ч өсөх нь гарцаагүй. Сайдын хөөцөлдөж байж олсон энэхүү боломжийг бизнес эрхлэгчид "шинэ зах зээл"-ийг нээж өглөө хэмээн ярилцах болов. Харин албаны хүмүүс үүнийг нь С.Батболдын "шинэ зах зээл бодлого" хэмээн тайлбарлаж байгаа. Аль талаас нь ч авч үзсэн шинэ зах зээл, шинэ боломжууд монголын бизнесменүүдэд нээгдэж. Хэзээ монгол улс татваргүйгээр бараагаа гаргаж байлаа даа. Тэр тусмаа нэгэн зэрэг 25 улсын зах зээлд 7200 нэр төрлийн барааг гаргана гэдэг үнэхээр л сайхан боломж. Үүнийг л ашиглаад нэг сайн хөлжөөтхөе, үйлдвэрлэлээ өргөжүүлье, бизнесээ бэхжүүлье, хөрөнгө оруулалтыг нэмэгдүүлье гээд л бизнес эрхлэгчид ярилцаж байна. Тэдэнд сайд С.Батболдын шинэ зах зээл бодлого таалагдаж байгаа ажээ. Монгол улсын экспортыг өргөжүүлэхэд чиглэсэн бодлого үүгээр хязгаарлагдахгүй. Үйлдвэр, худалдааны сайд АНУ-тай чөлөөт худалдааны хэлэлцээр байгуулах тухай асуудлыг хөөцөлдөөд эхэлснээ нэлээд эрт дуулгасан. Энэ асуудлаа янз бүрийн түвшинд ярилцаж байгаа. Монгол улстай "Чөлөөт худалдааны хэлэлцээр" байгуулах ажлыг АНУ-ын конгрессын нэр бүхий таван гишүүн дэмжиж "Монголыг дэмжих төсөл"-ийг конгресстоо өргөн бариад гурван сар боллоо. Америкийн Батлан хамгаалахын сайд Д.Рамсфельдийг Монголд айлчлахад энэ асуудлаар ярилцаж дэмжлэг хүссэн нь нааштай хариуг сонсжээ. Харин удахгүй ирэх гэж буй АНУ-ын Ерөнхийлөгч Ж.Буштай уг асуудлыг мэдээж хэлэлцэнэ. Сайд илтгэлдээ Монгол улсын худалдааны бодлогыг Дэлхийн худалдааны байгууллагаас анх удаа хянасныг дурдлаа. Худалдааг чөлөөлөх бодлого нь эдийн засгийн өсөлтийг хангахад бодитой хувь нэмэр оруулж буйг дэлхийн худалдааны байгууллагынхан тэмдэглээд сайн гэсэн үнэлгээ өгснийг онцолсон. Сайн гэдэг нь Монгол улс дэлхийн худалдааны байгууллагын өмнө хүлээсэн үүргээ биелүүлснээс гадна хөрөнгө оруулагчдад аюулгүй худалдааны зөв бодлого явуулж байгаа гэдэгт нь өгсөн оноо гэсэн. Зарим нэг явган яриагаар бол Монгол улс худалдааны бодлогоо зөрчсөн. Харин Үйлдвэр, худалдааны яамныхан худалдааны бодлогоо сайн хамгаалсан гэх юм билээ. Үйлдвэр, худалдааны сайдын хэлсэн үгнээс үзвэл ОХУ дэлхийн худалдааны байгууллагад элсэхтэй холбогдуулан хийсэн хоёр талын тарифын хэлэлцээг дуусгавар болгожээ. Хэлэлцээний хүрээнд ОХУ-аас Монголын экспортын бараанд ногдуулах импортын тарифын дээд хэмжээг дунджаар 11-13 хувь байхаар тогтоосон байна. Энэ нь хөрштэйгээ бизнес хийдэг манай бизнесменүүдэд мөн л баярт мэдээ болоод зогсохгүй шинэ боломжийг нээж өгсөн зүйл юм. Тухайлбал, үхрийн хөлдүү махны импортын тариф квотын хэмжээ 11,25 болжээ. "ЭКСПО-2005" дэлхийн үзэсгэлэн яармагт монголын 20 гаруй аж ахуйн нэгж оролцож экспортынхоо бүтээгдэхүүнийг дэлхий нийтэд сурталчлан эзэд нь гадаадын 60 гаруй компаниудтай зах зээлээ өргөжүүлэх чиглэлээр яриа хэлцэл хийсэн нь бизнест бас л нэг эерэг үр дагаврыг дагуулжээ. Тус яамнаас баримталж буй өөр нэг томоохон бодлого бол оёмол сүлжмэлийн үйлдвэрлэлийнхэнтэй хамааралтай аж. Нэг үе монголын оёмол сүлмжэлийн салбар уналтад орлоо, эзэд нь харийнхан учир гараад явчихлаа, ажилгүйчүүдийн тоо хэдэн мянгаар нэмэгдлээ гээд хэвлэлүүд их бичсэн. Уналтад ороод байсан энэ салбарт Үйлдвэр, худалдааны сайд нэлээд арга хэмжээ авч, тодорхой шинэ бодлого явуулсаны үр дүнд өнөөдөр хөл дээрээ баттайгаар босч ашигтайгаар ажиллаж эхлээд байна. Оёмол сүлжмэлийн салбар дахь гадаадын хөрөнгө оруулалт буурах, ажилгүйдэл нэмэгдэх, экспорт багасах зэрэг эдийн засаг, нийгмийн тогтвортой байдалд сөргөөр нөлөөлсөн хүндрэлүүдийг тус яамныхан арилгаж чаджээ. Оёмол сүлжмэл бүтээгдэхүүний үйлдвэрлэлийн зориулалтаар импортолж буй үндсэн болон туслах материал, түүхий эд, сэлбэг, хэрэгслийг гаалийн болон нэмэгдсэн өртгийн албан татвараас чөлөөлж тухайн салбарын өрсөлдөх чадварыг сайжруулж экспортын хэмжээг хадгалжээ. Мөн тухайн салбарын ажил олгогчоос нийгмийн даатгалд төлөх шимтгэлийг 2005 оны дөрөвдүгээр сараас нэг жилийн хугацаанд 50 хүртэлх хувиар хөнгөлөх шийдвэр гаргуулсан. Эдгээрийн үр дүнд салбарын үйл ажиллагаа тогтворжиж, бүтээгдэхүүний экспорт энэ оны эхний есөн сард өнгөрсөн оны мөн үеийнхээс 35.5 хувиар нэмэгдсэн байна. Энэхүү өсөлт нь тус салбарт явуулсан бодлого зөв байсныг бэлхнээ батлаад өгч байна. Харин УИХ-ын нэгдсэн чуулган дээр тус салбарын өмнөх жилүүдийн өсөлт үндэсний үйлдвэрлэгчдэд биш гадаадынханд илүү үр нөлөөгөө өгснийг зарим гишүүд дурдсан. Цаашид үндэсний үйлдвэрлэгч нарт ашигтай байх боломжийг олгоно гэдгээ сайд хариу болгон онцолно билээ. Үйлдвэр, худалдааны яамны дэргэд Олон улсын худалдаа зах зээл судлалын төвийг шинээр байгуулан ажиллуулж эхлээд удаагүй байгаа. Энэ төв нь гадаад, дотоодын зах зээлийн байдал, бараа бүтээгдэхүүний үнэ, нөөц, үйлдвэрлэл, борлуулалтын асуудлаар судалгаа хийж, хэтийн төлөвийг тодорхойлон бизнес эрхлэгчдэд мэдээллийг өгдөг болсон. Тус төвөөр дамжуулан манай бизнес эрхлэгчид "Trade map", "Product map" зэрэг олон улсын худалдааны дэвшилтэт аргуудыг үйл ажиллагаандаа бас хэрэглэдэг болсон юм. Бүтээгдэхүүнийг газар зүйн байршлаар нь тодорхойлж, худалдах аргачлалыг нэвтрүүлэх хүрээнд "Газар зүйн заалтыг монголд хэрэгжүүлэх нь" төслийг тус төв дээр хэрэгжүүлж эхлээд байгаа нь бизнесийнхэнд таалагджээ. Энэ жил үйлдвэр, худалдааны яам Жижиг дунд үйлдвэрлэлийн үндэсний хөтөлбөрийг батлан хэрэгжүүлж байгаа. Харин одоо жижиг, дунд үйлдвэр эрхлэгчдийн эрх зүйн байдлыг тодорхойлох хуулийн төслийг боловсруулан Засгийн газарт хүргүүлжээ. "Энэ хууль гарснаар жижиг, дунд үйлдвэр эрхлэгчдийн статус тодорхой болж, тэдгээрийг татвар, санхүү, зээлийн бодлогоор дэмжих эрх зүйн орчин бүрдэнэ" гэж сайд хэлнэ билээ. Тус яамныхан ЖДҮ-ийг хөгжүүлэх чиглэлээр нэлээд зүйл хийж байгаа. Түүнийг нь НҮБ-ынхан ч үнэлснийг бодоход гадна, дотныхонд таалагдсан бололтой. Тус яамны дэргэдэх ЖДҮ-ийг дэмжих сан, Улаанбаатар сан, Улаанбаатар хотын банк хамтран жижиг, дунд бизнес эрхлэгчдэд хөнгөлөлттэй зээл олгож эхлээд байгаа. Үүнийг сайд нь ЖДҮ эрхлэгчдийн дотоод, гадаадын зах зээлд өрсөлдөх чадварыг сайжруулахтай холбон тайлбарлаж байсан. Салбарынхаа бодлогын хэрэгжилтийг үр дүнтэй байлгах, түүндээ олон нийтийн оролцоог нэмэгдүүлэх зорилгоор дэргэдээ бодлогын зөвлөл, мөн түүнчлэн "Мэргэжлийн холбоодын нэгдсэн зөвлөл"-ийг тус тус байгуулан ажиллаж байгаа гэсэн. Бизнес эрхлэгчдэд зориулан "Нэг цэгийн үйлчилгээний төв"-ийг байгуулж, бүх төрлийн зөвшөөрөл, лицензийг нэгтгэсэн товхимлыг гарган түгээсэн, "Аж үйлдвэрийн өрсөлдөх чадварын индексийг тодорхойлох" төсөл хэрэгжүүлэхээр бэлтгэж байгаа зэрэг экспортыг өргөжүүлэхэд чиглэсэн олон арга хэмжээ авч явуулж байгааг сайд УИХ-ын гишүүдэд танилцууллаа. Эдгээр нь их ажлын эхлэл аж. УИХ-ын гишүүд сайдаас сөргөөсөн, үгүйсгэсэн асуултууд нэг их асуусангүй. Харин ч зөвлөсөн, дэмжсэн, саналууд олныг хэлсэн. Энэ нь экспортыг өргөжүүлэх гэсэн сайдын бодлогыг дэмжсэний илэрхийлэл юм. Сайдын бодлого үр дүнгээ ч өгөөд эхэлсэн байна. Тухайлбал, гадаад худалдааны нийт бараа эргэлт 2004 оны жилийн эцсийн байдлаар 1.9 тэрбум ам. долларт хүрч 2001 оныхоос 64.3 хувиар өссөн байна. 2005 оны эхний есөн сарын байдлаар нийт экспорт 668.2 сая ам.доллар болж өнгөрсөн оны мөн үеийнхээс 19.5 хувиар буюу 108.9 сая ам.доллараар нэмэгджээ. Барааны бүлгээр нь авч үзвэл 21 бүлгийн бараанаас малын дайвар бүтээгдэхүүн, бог малын өлөн гэдэс, хайлуур жонш, зэс, молибиден, гянт болдын баяжмал, хонины угаасан ноос, ямааны самнасан ноолуур, боловсруулаагүй буюу боловсруулсан алт, чулуун нүүрс, катодын зэс, хивс, хивсэнцэр зэрэг 16 бүлгийн барааны экспортод өсөлт гарчээ. ДНБ-д экспортын эзлэх хувь 2003 онд 49.2 хувь байсан бол 2004 онд 53.9 хувь болжээ. Энэ оны эхний есөн сарыг өнгөрсөн оны мөн үетэй харьцуулахад ОХУ, Украйн, Швейцарь, Казахстан, БНХАУ, Канад зэрэг 23 оронтой хийсэн экспортын худалдааны хэмжээ өссөн байна. Экспортын хэмжээ нэмэгдсэнээр гадаад худалдааны балансын алдагдал энэ оны есөн сард өнгөрсөн оны мөн үеийнхээс 22.5 хувиар буурсан. Сүүлийн жилүүдэд экспортын өсөлт нь импортын өсөлтөөс түрүүлэх хандлагатай болж байгаа зэрэг олон жишээ баримт, үзүүлэлтүүдийг сайд дурдсан. Энэ бүгдийн зэрэгцээ экспортын үйл ажиллагааг өргөжүүлэхэд гаалийн шалган өнгөрүүлэх цэгүүд дээрх болон экспортын үйл ажиллагаан дахь хүнд суртал зэрэг олон хүчин зүйл саад бэрхшээл болж байгааг сайд нууж хаалгүй судалгааны тоо баримт ашиглан учирласан. Мөн цаашид экспортыг өргөжүүлэх худалдааны бодлогыг хэрэгжүүлэхэд чиглэсэн шат дараалсан арга хэмжээнүүдийг авч хэрэгжүүлэхээ ч мэдэгдсэн. Үйлдвэр, худалдааны сайдын УИХ-д хийсэн дээрх мэдээллээс үзвэл ямар ч байсан Монгол улсын гадаад худалдааны салбарт өсөлтүүд гарч. Эдгээр өсөлтүүд нь зүгээр нэг жилээс жилд автоматаар нэмэгддэг тоон өсөлт биш бөгөөд хөгжил цэцэглэлтийг даллан дуудсан, бизнес эрхлэгчдэд урам зориг өгсөн өсөлтүүд аж. Бизнес эрхлэгчдийн өөрсдийнх нь хэлдэгээр шинэ зах зээлийг сайд нээж өгч байгаа нь үр ашгаа өгчээ. Үйлдвэр, худалдааны сайд бизнес эрхлэгчдэдээ шинэ зах зээл нээж өгөх, экспортыг өргөжүүлэхэд чиглэсэн бодлого баримталж байгаагаа УИХ-д ийнхүү тайлагналаа. Ийм л үзэл бодолтой нэгэн монголын гадаад худалдааг нэмэгдүүлэх, экспортыг өргөжүүлэхийн төлөө шинэ зам мөр гарган хошуучилж байна. Түүнд найдвар бий. Яагаад гэвэл тэр энэ салбарт олон жил ажилласан. Мэргэшил, мэргэжил нь гадаад худалдаа болохоор л тэр. 
