Цаг агаар муудаж аврах ажилд саад болж байна

Хүчтэй газар хөдлөлтөд хамгийн ихээр өртөөд байгаа Пакистан улсад цаг агаарын байдал муудаж, ширүүн бороо орсны улмаас зарим газар аврах ажил саатаж, тусламжийн бараа ачсан нисдэг тэрэг, онгоц хүрэх газраа очиж чадахгүйд хүрээд байна.
Тус улсын эрх баригчдын мэдээлснээр ширүүн борооны улмаас зам эвдэрч, байшингийн нуранги шавар шавхай болж байгаа нь аврах ажилд хүндрэл учруулаад байгаа аж. Одоогийн байдлаар Пакистанд 23 мянга гаруй хүн амиа алдсан бөгөөд энэ тоо цаашид өсч 33 мянгад хүрч магадгүй гэнэ. Учир нь сураггүй болсон олон зуун хүнийг байшингийн нурангин дороос гаргаж авахаар аврах албаныхан ажиллаж байна. Гэр оронгүй болсон олон мянган хүн бөөнөөрөө тусламжийн байр, майханд ширүүн борооноос хорогдон зутарч байгаа гэнэ. Пакистан, Энэтхэгт олон улс орон, байгууллага тусламж үзүүлж байна. Тэд мөнгөн тусламж үзүүлэхийн зэрэгцээ хэрэгцээт бараа бүтээгдэхүүн, аврах албаныхан, цэргүүдийг илгээв. Гэвч Пакистаны зарим алслагдсан мужид одоо хүртэл тусламж очоогүй байгаа юм. 
