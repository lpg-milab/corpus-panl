Өвгөдийн нэр нь биш яс нь өндөлзөж байна

Өвөг дээдсийнхээ ясыг өндөлзүүлэхгүй хэмээн амьдралынхаа хэв загварыг бидний Монголчууд тодорхойлж ирсэн билээ. Тэр нь ердөө нэрийг нь муугаар дуудуулахаас болгоомжилсон зүйл байлаа.
Тэгвэл одоо нийслэлийн гудамжинд өвөг дээдсийнхээ ясаар тоглож байна. Дээдсийнхээ нэрийг нь хэлэхээс цээрлэж явсан монголын үр сад тэднийхээ ясаар тоглоод гүйж явах ч гэж дээ. Гэхдээ энд өвөг дээдсийн ясыг өшиглөөд гүйж яваа хүүхдүүдийг буруутгах нь илүүц. Хүүхэд гэдэг хүүхэд л байдаг хойно аливаа зүйлд гэнэн цагаан шохоорхолдоо хөтлөгдөн татагдан ордог. Хэрэв учир мэдсэн хүмүүс тэр зүйлийг нь хоривол бүр зүтгэнэ. Тийм улсуудыг бид юу гэх вэ. Харин ийм нөхцлийг бүрдүүлсэн төр засаг буруутай. Тэр дотроос Монгол Улсын ХХ зууны хөгжлийн бүх ололт, амжилтыг өөрийн болгож зарлах дуртай МАХН хамаг хариуцлагыг үүрэх ёстой. Хамбын овооноос хүний яс их хэмжээгээр гарч байгаа тухай мэдээллийг гурван жилийн өмнөөс хэвлэлүүд бичиж эхлэсэн. Тухайн үед нь төр засгийн холбогдох байгууллагууд тэнд хүнийг олноор нь хомроглон хороосон зүйл байхгүй хэмээн мэлзэж байсан юм. Хойч үедээ ясаараа тоглуулж байгаа өвөг дээдсийг МАХН 1937 онд барьж, барихдаа бүр хомроглон баривчилж сум хайрлалгүй амь насыг нь егүүтгэж зүй бусаар газарт булсан нь энэ. Тэндээс энэ эмгэнэлт явдал үүдэлтэй. Харин Хамбын овооноос яс ихээр гаргахад бурханч лам Г.Пүрэвбатыг энэ үйлдэл рүү татан оруулж суварга босгосон нэр зүүлгэн МАХН ам хаасан юм. Энэ жил тэндээс дахин хүний яс гарч эхэлсэн. Хэлмэгсэдийн холбооноос хүний яс гарч байгаа үйл ажиллагааг нэг мөр болгох үүднээс бурханч лам Г.Пүрэвбатад санал хүргүүлсэн боловч тэрбээр хүлээн авахаас татгалзсан гэнэ. Тиймээ хүн аливаа зүйлээс татгалзаж болно. Тэгээд ч энэ залуухан хуварга тэр бүхнийг цааш нь харуулчихсан биш дээ. Эдгээр ясаараа тоглуулж байгаа лам нарыг цааш нь харуулсан МАХН өнөөдөр ч төр засгийн эрхийг барьж байгаа. Тэд бол хомроглон хороогдож, булагдсан лам нарын ясыг нэг мөр болгох үүргээсээ татгалзах ёсгүй. Хэрэв Ху нам тэднийг барьж устгаагүй бол газрын хөрснөөс тэдний яс гарч ирж хүүхдийн тоглоом болохгүй байлаа. Ер нь ардчилал эхэлсэн эхний жилүүдэд МАХН засгийн эрхийг барьж байсан тэр үед Японы засгийн газар дайны улмаас олзлогдож монгол газар ясаа тавьсан япон цэргүүдийн шарилыг авч явахад тэд татгалзаагүй. Гэтэл өөрсдийнхөө яс нь гарч ирж байгаа өвөг дээдсээ хоморголон устгасан ялт үйлдлийнхээ төлөө олон нийтээс уучлал гуйж буруугаа хүлээхгүй байна вэ. МАХН буруугаа хүлээгээгүй нөхцөлд лам нарын яс байнга өндөлзөх болно. Халх голын 1939,1945 оны дайны үеэр олзлогдсон япон цэргүүд Монгол Улсад ял эдлэж байгаад их хэмжээгээр хорогдсон юм билээ. Хорогдсон цэргүүдийг Япон толгой, Хужир булангийн хойд энгэр, Дамбадаржаад оршуулсан байдаг. Тэнд оршуулагдсан цэргүүдийн булшийг Япон улсын засгийн газар нэг бүрчлэн ухаж гаргаж авч явсан. Тэгвэл баривчлагдаж хороогдон зүй бусаар оршуулагдсан өвөг дээдсийнхээ ясыг Монгол Улсын төр хүндэтгэл үзүүлэн шинжилгээ хийж, хүлээж авъя гэсэн хойч үед нь хүлээлгэн өгч хүний ёсоор оршуулж болдоггүй юм бэ. Эдүгээ яс нь гараад байгаа өвөг дээдсийн ах дүү нь бий гэдэгт огтхон эргэлзэх хэрэггүй. Улстөрийн хэлмэгдсэгдийг цагаатгаж нөхөн олговор олгоход миний өвөө нагац хэлмэгджээ. Нөхөн олговрын мөнгийг нь авна гээд хэдэн арван мянгаараа гүйлдсэн. Харин одоо ясыг нь гараад ирэхээр хэн нь ч түүнийг анхаарахгүй орхиж байна. Нас барагсадад хүндэтгэл үзүүлнэ гэдэг нөхөн олговор авах төдий зүйл биш ээ. Дээр дурьдсандаа япон цэргүүдийн булшийг тус улсын засгийн газар авч явсан гэж. Монгол орон Олон улсын улаан загамлайн нийгэмлэгт элсэн орохдоо 1939, 1945 оны дайны үеэр байлдаж яваад баригдаж, монгол оронд ясаа тавьсан япон цэргийн нэр дугаар хаана хэзээ оршуулсан бүх дансыг нэг бүрчлэн гаргаж өгчээ. 1960-1970 он гэдэг бол Монгол, япон хоёр улсын хооронд коммунизмын төмөр тор татчихсан ямар ч харилцаагүй байсан. Ийм үед монголд ирсэн япон хүн япон толгойд нас барагсдын шарил дээр очиж цутгасан хавтангаас нэгийг нь ховхлон авч дороос нь гарч ирсэн номерыг нь харчихаад хүндэтгэл үзүүлээд буцаж байсан гэдэг. Мэдээжийн хэрэг тэр хатуу хана хэрмийг давж өвөг дээдэстээ хүндэтгэл үзүүлсэн тэр хүн 1990-д онд хамгийн түрүүнд ирж дээдсийнхээ шарилыг авч явсан биз ээ. Ингэж л гадныхан зүй бусаар оршуулагдсан өвөг дээдэстээ хүндэтгэл үзүүлдэг байна. Гэхэд бидний байгаа нь энэ. 
Г.Эрдэнэбат
