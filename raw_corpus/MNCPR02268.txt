Хүний геном гэж юу вэ?

Микробиологийн хувьд хүний геномыг бүрдүүлж буй гений дарааллыг тайлах асуудал, сансар судлалын хувьд саран дээр хүн буулгахтай нэг адил чухал ач холбогдолтой нээлт юм. Энэ төслийг 1985 оноос олон улсын хэмжээнд хэлэлцэж эхэлсэн бөгөөд 1990 онд Олон улсын лабораторийн консерциум албан ёсоор төслийг эхлүүлэхээр шийдвэрлэж 2005 онд дуусгахаар төлөвлөжээ. "Хүний геном" гэж нэрлэгдсэн энэхүү төсөлд эхлээд АНУ, Англи, Франц, Япон улсууд оролцсон бөгөөд явцын дунд БНХАУ, Герман улс нэгдэн орсон байна. Гэтэл хэсэг хугацааны дараа Крэйг Вентерийн "Сelerа Corporation" хэмээх хувийн компани геномын кодыг бие даан тайлж, өөрсдийн ажлын үр дүнг ердөө л гурван жилийн дотор хэвлүүлэх хүсэлтэйгээ мэдэгдлээ. 
Вентер амлалтаа биелүүлж, 2001 оны хоёрдугаар сард "Celera" корпорацийн гаргаж авсан, хүний геном дахь гений дарааллын "ноорог хувилбар"-аа "Science" сэтгүүлд хэвлүүлжээ. Мөн тэр долоо хоногт "Nature" сэтгүүлд олон орны төр засгийн ивээлд явагдаж байгаа "Хүний геном" төслийн эрдэмтдийн гаргаж авсан гений дарааллын "ноорог" нийтлэгдсэн байна. Эдгээр хоёр бүдүүвч нь нэлээд нарийвчлан боловсруулах шаардлагатай "ноорог" төдий зүйл юм. Гинжин хэлхээний онгорхой, дутуу хэсгүүдийг нөхөн гүйцээж, зөв байрлуулсан цагт хүний геном дахь гений бүрэн дараалал нь ажлын эцсийн үр дүн байх юм. "Геном" гэсэн нэр томъёо чухам юуг нэрлэж байна вэ? Харамсалтай нь энэ асуултад хариулахад тийм ч хялбар бус. Хамгийн энгийн, ойлгомжтойгоор хэлбэл энэ бол тухайн эсэд агуулагдаж буй бүх ДНХ /дезоксирибонуклейны хүчил/ юм.  
Чухамдаа геномын үндсэн дээр бие организм бүрэлдэн тогтдог учраас амьдралын "тайлбар толь" буюу "матриц" гэж төсөөлдөг. Геномыг гений мэдээллийн сан гэж ойлгоход болно. Геном бол хүний бие организм бүрэлдэн буй болох, амьдралын үйл ажиллагаанд зайлшгүй шаардлагатай кодчилогдсон мэдээллийн чухал сан гэдэг нь эргэлзээгүй юм.  Хүний геном аутосом гэж нэрлэгдэх 22 хос хромосом, бэлгийн гэх онцгой хоёр /Х, Ү/ хромосомоос бүрдэнэ. Хүний хромосом бүр нь ойролцоогоор 45-аас 279 сая хүртэл тооны азотлог сууриас бүрдэх ДНХ-ын нүсэр том нэгдэл юм. 
Хүний геном нь "Celera" корпорацийн эрдэмтдийн хувилбараар 2,91 тэрбум нуклеотид, "Хүний геном" төслийнхний хувилбараар 2,69 тэрбум нуклеотидаас бүрддэг болохыг тооцоолжээ. Хүнд ялааныхаас 25 дахин олон ДНХ байдаг боловч геном дахь ДНХ-ийн хэмжээ биологийн бүтцийн нарийн нийлмэл байдал, овор хэмжээнээс тэр бүр зохицон хамаардаггүй байна. Жишээлбэл нэг эст шаахай хорхойны геном 8,6 тэрбум азотлог сууриас, нэг эст амёбных 670 тэрбум азотлог сууриас бүрддэг ажээ. 
"Celera" корпорацийн эрдэмтэд хамгийн сүүлийн үеийн тоног төхөөрөмж, компьютерийн шинжилгээ ашиглан хүний 26500 генийг тайлж уншиж чадсан ба 13 мянган гений байрлалыг урьдчилан таамагласан байна. "Хүний геном" төслийнхөн өөр бусад аргуудын тусламжтайгаар хүнд 31178 ген байдаг гэсэн таамаглал дэвшүүлжээ. Гений бүтэц асар нарийн төвөгтэйн улмаас шинжлэх ухаан, техникийн өнөөгийн түвшинд гений ерөнхий тоог яг нарийн зөв тодорхойлох боломжгүй байгаа боловч дээрх эрдэмтдийн гаргасан тооцоог үндэслэн, хүний геном 30-40 мянган генээс бүрдэнэ гэж баттай хэлж болно. 
Хүний геномын азотлог суурийн дарааллыг тодорхойлно гэдэг бол XXI зууны шинжлэх ухааны асар том ололт амжилт болох юм. Одоохондоо "Хүний геном" төсөл дуусаагүй байгаа ба цаашдаа геномын тайлагдаагүй асар их нууцаас хүн төрөлхтөнд дэлгэн үзүүлнэ гэдэг нь эргэлзээгүй. 
