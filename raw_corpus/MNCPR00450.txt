Шилдэг найман баг шалгарлаа

Энэ сарын 19-ний өдөр Япон улсад нээлтээ хийсэн сагсан бөмбөгийн дэлхийн аварга шалгаруулах 15 дахь удаагийн тэмцээний хэсгийн тэмцээн өндөрлөж, плей-оффын тоглолт өнгөрсөн амралтын өдөр эхлэв. Тив бүрийн төлөөлөл болсон 24 баг жагсаж байснаас хэдийнэ найм нь "наадамлаж" дуусаад харьсан бол өнөөдөр "амралтаа" авах баг дахиад наймаар нэмэгдэв.
Шигшээ тоглолтын нэгдүгээр шат буюу шилдэг 16 баг оноолтын дагуу хоёр өдөр "гал гартал" бөмбөг "нүдлээ". Хамгийн эхний тоглолт Аргентин болон ногоон тивийн төлөөлөл Шинэ Зеландын хооронд болсон. Энэ тоглолтын үр дүн ерөнхийдөө тодорхой шахуу буюу Аргентиний сагсчдыг хожино хэмээн мэргэжилтнүүд болон сагсан бөмбөг сонирхогчид үзэж байв. Гэхдээ хожих нь ойлгомжтой ч, хамгийн уран довтолгоог хэн хийв, хэн гуай хэмх даруулав гэдгийг л харах нь сагсан бөмбөг шүтэгчдэд чухал. Энэ л зарчмаар тоглолт өрнөж, Америк тивийнхэн амжилтад хүрлээ. 79:62-оор өрсөлдөгчөө буулган авч 2004 оны Афины олимпийн наадмаар аварга болж байсан үетэй ижил тоглолт гарган жинхэнэ гялтганаж байна. Багийн лидер Ману Жинобили хамгийн шилдэг нь гэдгээ дахин баталж, 31 минутыг талбайд өнгөрөөхдөө 28 оноо авч бусдыгаа хошуучлав. Харин түүний хамтрагч Оберто 23 оноо "түүсэн" юм. Эдэнтэй өрсөлдсөн Шинэ Зеландын хувьд "B" хэсэгт багтан дөрвөөр шалгаран гарсан ч ийнхүү нутаг буцлаа. Одоо олимпийн наадмыг л хүлээх болж байна, харьж буй улсуудын хувьд. Ням гаригт болсон хамгийн сонирхолтой тоглолт Герман-Нигерийн багуудынх байлаа. NBA-ийн шилдэг тоглогч Д.Новицкигээр ахлуулсан германчууд эхлэлээ сайхан тавьсан ч төгсгөлөө хийж чадаагүйн улмаас нигерчүүдэд арай л туулгачихсангүй. Цаг дуусахад хагас бөмбөгөөр л өрсөлдөгчдөө ялсан. Энэ ялалт Германчуудын хувьд их сургамж болсон биз. Дараагийн тоглолт нь бүр ширүүн. Хэн зогсоох нь тодорхойгүй "Мөрөөдлийн баг" хэмээх "бухгалт тэрэг". Хэл аманд хожигдол хүлээх болгондоо ширүүн өртдөг байсан ч энэ удаагийн ДАШТ-ий хэсгийн таван тоглолтоо торох ч үгүй даваад гарсан. Тиймээс Германы шигшээг хатуу гэхэд дэндүү учраа хүлээж байна. Харин залуу тоглогчдоор эгнээгээ бүрдүүлсэн АНУ-ын шигшээ Австралийн шигшээ багийг 113:73-ын харьцаагаар буулган авсан. Багийн шилдгүүд бүгд л ур чадвараа дээд хэмжээгээр гарган онооны машиныг ажиллуулж, "анд" нартаа америк маягийн сагсан бөмбөгийн хичээл зааж байв. Дөрвөн жилийн өмнө ДАШТ-ий түрүү байрыг эзэлж явсан Серби ба Черногорийн шигшээ өнөө жил өөдөлсөнгүй. Эхний тоглолтоосоо л доголдож эхэлсэн тэдний хувьд нэр төрийн гэж болохоор хэдэн тоглолт хийн хэсгээсээ арай хийн гарсан билээ. Гэвч плей-оффт тийм ч сайн тоглолгүй Испанийн залууст хожигдон нутгийн зүг жолоо залах болж байх шиг байна. Уг нь төгсгөлөө сербичүүд сайн хийсэн ч нэгдүгээр үеэс эхлээд л тасраад байсан 10 гаруй оноог нөхөж чадаагүй. Амралтын өдрүүдэд болсон тоглолтууд шигшээ тэмцээн эхэлснийг зүгээр л илэрхийлж байлаа. Багуудын өрсөлдөөн ширүүн, үр дүн нь онооны зөрүү маш багатай тоглолтыг өндөрлөж байсан. Ийм нэг тоглолт Турк-Словенийн хооронд болов. Эхнээсээ л маш ойролцоо явсаар яг цаг дуусахад 90:84 болж Туркийн шигшээ багийн давамгайллаар тоглолт дууссан юм. Хэсэгтээ дундуурхан давхиж байгаад 1/8 финал хүртэл шалгарчаад буй туркчүүдийг мөн л Германы шигшээ лугаа хувь заяа хүлээж байна. Хэдий өрсөлдөгчөө ялаад ирсэн ч Аргентин гэж олимпийн аварга хүлээж буй. Иймээс Туркийн сагсчид Аргентиний тоглогчдыг уйлуулж чадвал жинхэнэ сенсацын эзэд болно. Мөн Европын аварга болон олон улсын бусад тэмцээнд жигдхэн тоглодог италичууд дэлхийн аваргыг орхилоо. Гараагаа сайхан эхэлж явсан ч Литва улсын сагсан бөмбөгчдийг энэ удаад үнэхээр дийлсэнгүй. Ерөнхийдөө эхний үеүд Италийн илүүрхэлтэй өнгөрсөн ч сүүлийн 10 минут литовчуудын цаг гэж болохоор өнгөрч тоглолтыг дуусгасан юм. Гуравхан бөмбөгийн зөрүүтэй (68:71) өндөрлөсөн уг тоглолтын баатраар Литва улсын сагсчин Мацияускас тодорчээ. Тэрээр талбайд тоглох хугацаандаа 15 оноо багтаа авчран бусдыгаа хошуучилж чадсан байна. Ийнхүү Литвын шигшээ Афины олимпоор хагас шигшээд Италид хожигдож байсан даагаа нэхэж чадлаа. Дэлхийн аварга шалгаруулах тэмцээн эхлээд л сенсацын эзэд болсон Анголын сагсчид Францын багтай 1/16-д тааран ялагдал хүлээлээ. Тэд дөрвөн үеийг ширүүн өрсөлдөөн дунд дуусгасан ч ялалтаас хол байв. Гэхдээ тоо тийм ч тасраагүй, барихад болох л оноотой ялагдсан. Хаана ч байдгийг нь бараг мэдэхээргүй улс, тэр тусмаа сагс тоглоод дэлхийн лидер багуудтай өрсөлдөөд гүйж байна гэдэг нь нэг ёсондоо Анголын багийг аварга болсонтой зүйрлэхүйц ач холбогдолтой юм уу даа. Дугаар шилжих мөчид Грек-Хятадын багуудын тоглолт өндөрлөсөн бөгөөд 95:64-ийн харьцаагаар Грекийн шигшээ ялалт байгуулав. 
Б.Бадмаа
