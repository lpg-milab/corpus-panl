Ээжийн өдөр

Төрийн шагналт зохиолч Долгорын Нямаа 
Шүлэг зохиол оролдоод цөөнгүй жилийн нүүр үзсэн хэдий ч ээжийн тухай "Яруу сайхан эгшгээрээ бөн бөн бүүвэйлсэн ээж" гэх маягийн уянгалаг бөгөөд торгомсог нандин үг хэлж чадсангүй. Хамаг яруу найрагчид ээжийн тухай бичсэн болохоор тэднээс өөрөөр хэлэх үг надад үлдээгүй ч юм шиг.
Социализмын үед сонин хэвлэлд алба үүрэг гүйцэтгэж байхдаа шинэ нийгэм байгуулагч тэргүүний хүмүүсийн тухай бичихийг санаархаж явснаас биш ээжийн тухай үг эвлүүлэх өдөр ирнэ чинээ бодсонгүй. Гэтэл эргээд харахнаа миний хувьд хамгийн тэргүүний хүн гэвэл хажууд суугаа ээж минь байсныг анзаарахгүй харайлгаж явжээ. Үүр мандах цагаар ээжийгээ би дурсдаг. Эрт босоод өрх татахад нь гэрийн тооноор харанхуй тэнгэрт од гялалзаж харагддагсан. Ээжээс түрүүнд босдог хүн манайд лав байсангүй.Тэр тухайг нь асуухад "Намайг анх найман нас хүрэхтэй зэрэг нэг өглөө ээж минь шавхраад босгосон. Тэрнээс хойш өрх татахгүй өнжсөн өдөр байсангүй" гэж хэлдэг. Ээжийн бага насны тухай би төдийлөн мэдэхгүй юм. Ер нь бага нас гэж байсан юм болов уу гэмээр ч санагддаг үе бий. Эмэг ээж минь "Долгор багадаа, уяатай байхдаа дэвсгэр дээгүүр гүйж явсан сохор хар (хорхой)-ыг барьж аваад хага хазчихаж. Нэг мэдсэн чинь хэл ам нь хар ногоон болчихсон чарлаж хэвтэх нь тэр" гэж ярьснаас үзвэл эрхбиш бага насыг дайрсан байлгүй. Өглөө бүр өрхний оосор нар зөв эргүүлэн далласаар ирснийг нь тоолоход 74 жилийн сар өдрүүдийн нар хэд байхав, тийм дүн гарна. Урт наслах ч эртэч явсантай нь холбоотой байх юун гэж хожим нь би боддог болсон. Өөрөөр хэлбэл, ертөнцийн хамгийн урт өдөр манайхан дундаас ээжид оногддог байсан. Гал асаах, цай чанах, дээж өргөхөөс эхлээд чөдөртэй морьд хаана хоносон, салхи яаж эргэснийг бусдаас урьтаж мэдсэн хүн ээж л байдаг. Ийм маягаар ээжийн маань элдэв төрөл хосолсон ажил амьдралын өдөр эхэлдэг байсан юм. Зурхайн нигуртай өдөр таарвал шинэ дээл эсгэнэ. Нэгэнт эхэлсэн оёдол үйлдээ малгай ойртуулдаггүй. Малгай тавьсан оёдол үйл ужгирна хэмээн цээрлэдэг. Бас үйлний хайчин дээгүүр хүн алхах гишгэхээс их сэрэмжилнэ. Хэрэв тэгвэл хайч сэвтэж эхэлдэг юм байжээ. Дор хаяад "зажилдаг" болчихно. Үүнээс харвал монгол эмэгтэйчүүд оёдол үйлийн хэрэгт их хүндэтгэлтэй, хянамгай ханддаг байсан юм билээ. Ээж маань уран хүн байсан. Аяганы уут, хөөрөгний даалин, оймсны хараа зэрэг хээ угалзтай, гоёлын юм хийхдээ хуучцуулын хэлдгээр "ургаж унатал" урладагсан. Бараг ная хүрэх гэж байхдаа, хамгийн сүүлд надад дугалуур (эсгий ширдэг) ширж өгөөд "Амьдралын дурсгал болгож байгаа юм" гэж хэлсэн билээ. Бидний багад хөдөөгийн дэлгүүрт хүүхдийн хувцас гэж юу ч байгаагүй. Тийм учраас бүх хувцсыг ээж оёж өгдөг байсан юм. Хавар болоход гэрийн баруун тал хөгнөтэй хурга ишгээр дүүрэн болно. Хар багаасаа сонссон хөгжим маань хөдөөгийн хүүхдийн хувьд хонь хурганы шуугиан байв. Магнитфоны оронд гэр дүүргэн хурга, ишигний майлалдаан. Тэр үед манайд "Тэмээний хонь" гэж сүрхий амьтан байв. Үсээ галд хуйхалчихсан давхиж явдагсан. Өнчин хургыг ээж минь өргөж байгаад хайдаг ингэнд хөхүүлснээс тийм нэртэй хонь гарч ирсэн юм. Тэр нь ээжийн "ШБОС" билээ. Ингэ ботголох үеэр тумай гунж ботгоо голох гэж түвэгтэй юм бий. Тийм үед ээж минь хөхийг нь илбэн хөөсөлж зогссоор байгаад ботгыг авахуулна. Хөөслөх гэдэг нь тусгай ая эгшигтэй (ноотолж болох) дуу хөгжим билээ. Тэр жил би хүний газар явахдаа Д.Бямбасүрэнгийн "Ингэн нулимс" кинон дээр говийн эмэгтэй тэмээ хөөслөхийг үзээд ээжийгээ дурсан нулимс унагаж суув шүү. Жилийн жилд сааль сүүний их ажил ээжийн толгой дээр бууна. Ингэ саах, зун бол хонь, ямаа, гүү саах ажил зэрэгцэнэ. Манайд харин үхэр байгаагүй юм. Том хонин тогоонд дүүрэн сүү хөөрүүлээд урт иштэй гуулин шанагаар бараг тоононд хүртэл өргөж хөөсрүүлдэг нь одоо ч надад харагдаад байдаг. Сүүнээс эх авсан тогоо нэрэх, аарц шахах, хурууд зүсэх олон ажил хойноос нь өрнөнө. Хуруудыг зөвхөн цагаан утсаар зүсдэг. Гэрийн сүүдэрт ширдэг дэвсэн сөхөрч суучихаад хурууд зүсч байхыг нь би олон удаа харжээ. Зуны ид халуун цагаар хонь хяргах ажил босч ирнэ. Ээж сүүдэртэй малгай толгой дээрээ тавьчихаад хонь хяргах зуураа хангинатал исгэрдэгсэн. Ээжийн исгэрэхэд бутны ёроолд унтаж байсан хээрийн салхи "сэрж" босоод гүйж ирэх шиг санагддаг билээ. Намар нь залгаад ирдэг ахар хурганы ноосны цаг бас л ээжийн ажлын өдөрт хамаарна. Ногоо хагдарч намаршаад ирэхээр холын бэлчээрт гарсан ботготой ингэ гол төлөв шөнөдөж ирнэ. Ээж саалийн агар модон хувингаа гарт ойрхон тавьчихаад гадаа уяатай ботго гунганах анир гарахыг чагнан чагнан хүлээнэ. Ээжийг ингэ сааж байх хооронд бусдыг нь би хорьж өгөх албатай болохоор бас хүлээгээд нойрмоглон сууна. Тийм үед эрхбиш цаг завсар гарч ээж минь заримдаа хууч хөөрдөг байсан юм. Нэг орой бидний ийнхүү ингэ ирэхийг хүлээж суух хооронд байх, Баянхайрхан уулын орой дээр тэмээ буйлах дуулдаад байв. Тэр дан хадан уул агуй хонгил ихтэй болохоор сэрвээн дээгүүр нь тэмээ буйлан буйлан тэшихэд байшингийн төмөр дээвэр дуугарах шиг дүн данхийгээд байсан билээ. Түүнээс санаа аваад ээж минь ийм нэгэн түүх ярьжээ. "Дээр үед тэмээний рашаан гэж сүрхий өвчин гардаг байлаа. Манай нэг ботго рашаантаад үхчихлээ. Тэгтэл эх нь ботгоо эрж хаашаа ч хамаагүй буйлж тэшээд болдоггүй. Сүүлдээ бүр өндөр уулын орой барьж ийш тийшээ хараад байдагсан. Өндөр дээр гарвал харагдана гэж яаж санадаг юм, өрөвдмөөр хэцүү. Түүнийг нь харахад хүнээс дор юм шиг санагддаг байлаа. Болохгүй болохоор нь манайх тэндээс нүүсэн. Гэтэл хуучин нутаг руугаа буцаж тэшээд болдоггүй, биднийг мөн зовоож билээ. Ээ дээ, тэмээ ч сүрхий амьтан шүү дээ" гэж ярьсан. Холын бэлчээрт явсан ботготой ингэ хүлээдэг шиг ээжийн ажлын өдөр нараар завсарлахгүй. Шөнө дэнгийн гэрэлд юм оёод суучихна. Оёдлын машин байгаагүй учир том жижиг бүх юмыг гараар оёно. Миний санахаас, гэрийн дээвэр туургыг зээглэх гэж олон шөнийн нойр хассан ажил байж билээ. Бас тэмээ услах гээд говийн шавхуур худаг дээр хонодог байсан юм. "Хүний буян, худгийн ус хоёр хэмжээтэй" гэгчээр ус дугшихыг (ундрахыг) хүлээгээд тэмээтэй хүнтэйгээ усан дээр хонох нь гайхах зүйл биш. "Шөнө ус шавхахад үүрэглээд болдоггүй юм. Долгорыг би үүрэглээд худаг руу уначихаж магадгүй гээд хад нь усыг шавхахад бүсэнд нь гараа хийгээд барьж зогсдог байж билээ" гэж нутгийн хүн надад хожим ярьж байсан. Тэмээгээ шөнө усалдаг нь нэгдүгээрт, өдөр айлууд мал услаад зай завсар олдохгүй, хоёрдугаарт, шөнө хүн малын сэлүүнд нойр хагаслаад өдрийн ажлаасаа нугалж авах гэж байгаа нь тэр шүү дээ. Тэмээ олонтой дээр үед говийн айлууд тэмээгээ орой болгон гаднаа хурааж хонуулдаг байсан. Тэр нь хээрийн боохойноос хамгаалах, аргал түлшээ гаднаа татаж авах гэсэн санааных буй заа. Ээж нар шингэхээс өрсөж тэмээ хураахаар яваад тэмээгээ олохгүй хээр хонох явдал гардаг. Нэг удаа хээр хоноход нь ийм явдал тохиолдсон байна. Намар цаг юм болов уу, унаж явсан тэмээгээ хэвтүүлж нөмөрт нь тохшоо авч дэвсээд хажуулах гэсэн юм билээ. Нойр сэрвэгнээд хэвтэж байтал хажуухан талд нь гэв гэнэтхэн тэмээ буйлаад унав гэнэ. Уг нь шөнийн цагаар тэмээ буйлна гэж барагтай бол байдаггүй. Түүнийг мэдэх хүнд энэ нь их эвгүй явдал. Ээж босоод суужээ. Гэтэл нөгөө тэмээ чинь буйлаад тэгшиж эхэлсэн аж. Тойроод буйлаад байх юм гэнэ. Хэвтэж байгаа тэмээ нь түүний дууг сонсоод чихээ дэлбэгнүүлэн босох гээд байхаар нь бурантагнаас нь чангаагаад сууж. Гэтэл гэнэт чимээ алдав гэнэ. Хэсэг зуур чих тавьж суугаад тэмээ хүн хоёрын санаа амарсан юм байх. Өглөө нь босоод харахад тэмээ ч байсангүй. Тэмээний ул мөр ч үзэгдсэнгүй. "Юу болсон юм бол" гэж бодоод л өнгөрчээ. Цагийн ган гачаалаас болоод манай говьд нүүдэлгүй өнжих жил бараг байсангүй. 1944 оны алдарт мичин жилийн намар гэхэд манайх Галбын говь руу нүүв. Ээж ачаа хөтөлнө. Би номхон тэмээ унаад ачаатай цуг хөтлүүлдэг байжээ. Гэтэл түрүүчийн тэмээнд тэгнэсэн авдрын өнцөг миний унасан тэмээний бөгс рүү дэлсэхэд би их уурладаг байсан юм гэнэ билээ. Дараагийн зун нь Галбын говиос буцаж нүүхэд би ачааны араас тэмээ туудаг болчихсон байж. Тууж явсан тэмээтэйгээ хамт алга болчихоор нь "Үүрэглээд уначихаагүй байгаа даа" гээд эргэж харахад гөхөл тавьсан хэдэн сөөсгөр үс нь тэмээдийн цаанаас хийсч харагддагсан гэж ээж минь дурсдаг. Багад ээжтэйгээ хоёулхан нүүх өдөр ч надад тааралдаж байсан. Ээж ачааны тэн өргөж тэмээний нуруун дээр гарган надаар түшүүлчихээд нөгөө талд нь очиж өөрийнхөө тэнг өргөх маягаар нүүдэг. Ээж минь, хүүгийнхээ буянаар хоёул нүүчихлээ гэж баярладаг байж билээ. Нүүдлээс болоод би бага сургуулийн дөрвөн ангийг дөрвөн өөр газар сууж байсан юм даг. Нэг хавар сургууль тарахад ээж хэдэн тэмээ хөтөлж ирээд Давааням ах бидний суудаг жижиг гэрийг ачиж, намайг аваад аймгаас гурав хоног явж нутагтаа хүрч билээ. Замдаа нэг шөнө Алаг үнэгэдийн баруун хошуун дээр бууж хонолоо. Шөнө хээр түлсэн галын гэрлээс цааш хав харанхуй, эвгүйхэн байлаа. Гал намжиж байхад хажууханд эхэр татах шиг эвгүй юм дуугарахад би цочиж ээж рүүгээ шигдлээ. Харин ээж ер тоосонгүй "эзгүй хээр газар үнэг хярснаас өөр юу л байгаа аж" гэж суусан сан. Хүн ингэж хээр хөдөө яваад сурчихдаг юм байх. Ээж минь нутгийн хүмүүстэй хүч хавсраад жин тээдэг байсан. 1953 оны өвөл намайг аймгийн дунд сургуульд суралцаж байхад ээж жингээр Улаанбаатар ороод буцах замдаа Дундговийн зүүн хаяанд бууж намайг авлаа. Жинчний майханд анх удаа хоноглох нь тэр. Дулаахан байв. Хангайд бол өглөө босоод гадсыг нь суга татахад хөлдүү майхан босоогоороо тогтож байдаг гэж ярих юм билээ. Олон хоногийн аян замын салхи жавар сөрж явахдаа ээжийн нүүр царай хүрлийн бараантаад ирж байдагсан, хөөрхий минь. Өвлийн хүйтэнд өдөр шөнөгүй тэмээний нуруунд явдаг, дандаа хээр хонодог, жингийн тэн өргөдөг, буулгадаг тэр хүнд ажлыг эмэгтэй хүн яаж дийлдэг байсан юм бол гэж би одоо гайхдаг. "Тэмээ сайн бол юундаа сандархав" гэж л байдагсан. Оёдол үйл, сүү цагаа, ноос үс, нүүдэл суудал, жин хөсөг гэсээр байгаад ээжийнхээ уянгын амьдралыг орхих шиг боллоо. Намайг багад залуухан байсан ээж минь хаяа зэргэлдээ сумын нэг дор нутагладаг хүнтэй манай тэндхийн хэлээр "бузгай" байсан байх. Гэхдээ авч яваа гал голомт, үр хүүхдүүдээ бодоод хүний хүн болоогүй юм билээ. Нутаг ойр байсан. Нэг өдөр намайг тэднийх рүү тэмээ барьж өгөөд явууллаа. Би багаасаа эрхэлж өссөн болохоор тэднийд очихдоо дургүй биш байв. Ээж гэрийн чагтага томж өгөөд надаар явуулжээ. Тэр үед би юугаа мэдэхэв. Хожим нь бодоход сүрхий учир утгатай бэлэг ганзагалж очсон бололтой. ... Намар намрын цагт сургуульд мордоод явахад хоёр нүдийг нулимс бүрхээд харж болохгүй болохоор нэлээн холдож байгаад эргэж харахад хойноос ээж минь сүү өргөж бөмбийн цайвалзах гэрийнхээ гадаа бөртийтөл ганцаар зогсож үлддэг нь санаанаас гардаггүй. Хамгийн анх сургуульд явсан жил "Гадаа миний хүүгийн дуу гарах шиг санагдаад гарч хардаг байж билээ. Тэгэхэд шонгийн хэцэн дээр ирж суусан бялзуухай шувуу жиргэсэн байдаг" гэж ээж минь хэлдэгсэн. Москвад сургууль төгсөж ирснээс хойш олон жилийн дараа нэг өдөр "Миний хүү Москва орж явахдаа багштайгаа уулздаг уу даа" гэж гэнэтхэн асууж билээ. Тэр нь "Багштайгаа уулзаж явалгүй болохгүй шүү" гэсэн нэг ёсны сануулга байв. Сургууль миний амьдралд ямар их ач буянаа хайрласныг хажуунаас минь харж мэдэрсэн хүний үг яах аргагүй мөн. Ээжийг бурхан болсны дараа хамгийн түрүүнд надад үгүйлэгдсэн юм гэвэл хар багын минь чихэнд хоногшсон "Миний хүү" гэдэг үг байв. Би энэ ертөнцөд хэний ч харьяалалгүй амьтан болчих шиг санагдаж билээ. Гал гэгээнд нь миний аж төрж явсан гэрэлт ертөнц бол ээж байжээ. Гүн шөнийн тэнгэрт долоон бурхан асч ирэхэд ээжийгээ би үгүйлдэг. Ээж минь яг тэр үед малгай өмсөн, шанаганд сүү хутгаж бариад тэнгэр өөд наминчлан "Долоон бурхан минь" гээд ододтой үг хэлэлцдэг байсан сан. Тэр үг нь мэдээжийн хэрэг, дандаа миний төлөө, бидний төлөө байсныг тааж цөхөх юу байх сан билээ. 


