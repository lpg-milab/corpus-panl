Ятуут цээлийн цэнхэр хөндийгөөр хавар нэгэнт иржээ

Угтаал, Цээл сумын нутгаар хоёр хоног ажиллах хэрэг гарч хөдөөгүүр явж байгаад ирлээ. Төв аймгийн хойд сумаар цас бага орж, хар өвөлжсөн аж. Гэвч гуравдугаар сарын 22-нд энэ хаврын анхны бороо зөөлөн шивэрч тэр нь улмаар цасан шуурга болсон ч ирж яваа цаг илт мэдрэгдэнэ. Ятуут Цээлийн цэнхэр хөндийгөөр хавар цаг нэгэнт ирсэн байна. 
Эдгээр сумуудын төвөөр ойрын хэд хоног хөл хөдөлгөөн ихтэй байлаа. Энэ нь хүүхэд бүрт олгох зуун мянган төгрөгийн эхний олголт болж байгаатай холбоотой. Банкны салбарууд хүмүүсийн хөлд дарагдсан ч хотын иргэд шиг уурласан бухимдсан хүмүүс харагдсангүй. Банкны салбарууд ч чадлаараа хөнгөн шингэн ажиллацгааж хүмүүстэй эелдэг зөөлөн харилцах аж. Угтаал, Цээл сумдад ХААН банкны салбар ажилладаг юм байна. Эцэг эхчүүд хүүхдийнхээ дансанд мөнгө их үлдээж байгаа бололтой байсан. Гэвч мөнгөө өвөртөлсөн эцэг эхчүүд "Хүүхдүүдээ баярлуулна" хэмээн сумын төвийн хэдэн дэлгүүрээ хоосолж буй за. Харин хүүхдийн мөнгө буулаа гээд архи уун согтуурах харцуул ховор байсан нь сайхан санагдаж байв. Ер нь сумын төвийн ажилгүйчүүдийн их архидалт арай гайгүй болсон мэт. Эдгээр суманд хувийн машин тэрэг олширч эрчүүдийн ихэнх нь завгүй болжээ. Хүмүүсийн дундах үнэлэмж ч өөр болсон мэт. Архидсан хүнээ магтах биш, сайн амьдарч байгаа нэгнээ бахдах сэтгэхүй ноёлж байгаа газар амьдрал өөдрөг байдаг нь жам юм. Харин хөдөө малчдын хотонд нялх төлийн дуу цангинаж бог мал ид төллөж байна. Ганц нэг таньдаг малчидтай уулзахад тэд одоо л "гүрийх цаг" хэмээн хэлэх юм. Энэ нь ямар ч байсан сайн ажиллаж төлөө мэнд бойжуулах гэсэн үг биз. Арга ч үгүй биз дээ. Байгаа малаа нэг нугалж өсгөдөг гол улирал нь эхэлж байгаа хойно. Мөн ямааны ноолуурын үнэ ид халуурч "Ноолуур өчигдөр орой Эмээлтэд 40 мянга хүрлээ" гэсэн яриа малчдын дунд жинхэнэ шуугиан тарьж, ямар ч залхуу малчныг ноолуурын самаа шүүрэн авахад хүргэж байна. Малчид гэхлээр хөдөө хөхөрч гадаа гандаж явдаг "Эхнэрээсээ өөр хүн танихгүй, эмээлээсээ өндөр даваа даваагүй" хөх харцуул байдаг гэсэн ойлголт одоо хуучирчээ. Үүний жишээ нь бараг малчин өрх бүр нарны зайтай болж, сансрын антенн аван зурагт харсан шиг сууцгаана. Малчид УИХ-ын танхимд болдог хэрүүлээс эхлэн сумо бөх, солонгос киноны гол баатар ой санамжаа хэрхэн алдсан тухай ярилцдаг болж. Угтаал сумын малчин Ч.Дашдамбаас "Танай сумын малчид "Түмэн нарны гэрэл" төслөөр нарны зай авсан уу" хэмээн асуухад тэрбээр "Бид өөрсдөө захаас худалдаж авсан нь голдуу. Тэр төслийн зайг манай сумын казах иргэд голдуу олж авсан байдаг юм. Нарны зайны нь чанар маш муу юм байна лээ. Ёстой нөгөө хулхи бараа гэдэг нь биз. Бөөн хэл ам болоод л байдаг" хэмээн хэлж байсан. Малчид цас ороосой хэмээн хүсч байсан нь биелж багахан цас орлоо. Мал ид төллөж байгаа энэ үед өвөлжөөндөө суумаар байдаг. Гэтэл мал нь усгүй хатаж үхэх гээд сүйд болж байгаа гэнэ. Хөдөө малын хулгай тэр дундаа адууны хулгай их байсаар байна. Энэ нь адууны мах зах зээлд эрэлт ихтэй байдгаас болж байгаа аж. Тэгээд хүмүүсийн уяж сойдог хурдан адууг их хулгай хийх болжээ. Яагаад гэвэл хурдан морийг байнга тэжээж борддог болсон, тарга тэвээрэг жилийн ямар ч улиралд сайн байдагтай холбоотой гэнэ. Угтаал цайдмын хөндий гэхлээр хүмүүсийн дурсамжид тариан түрүү найгаж, газар тариалангийн нөр их ажил буудаг. Гэвч одоохондоо хаврын тариалалтын бэлтгэл ажил нам гүмхэн. Тариалангийн том, том талбай үл мэдэг цэнхэр суунаг дор нойрсонхон байна. Цээл сумын иргэд малчдаасаа бусад нь бүгд шахуу тариа тариалдаг болсон. Эмч багш сумын захиргааны ажилтнууд гээд энд газар тариалан эрхэлдэггүй хүн бараг алга. Компани тарахад түүний эзэмшиж байсан тариан талбайг тус сумын иргэд бололцоогоороо хуваан авч чадлынхаа хэрээр тариалан эрхэлж иржээ. Хувь хүмүүсийн жижиг аж ахуй уйгагүй оролдлогын үрээр сүүлийн хоёр гурван жилээс ашгаа өгч эхэлсэн. Энэ жил цаг агаар өнгөрдөг жилийнх шиг байвал бидний амьдрал сайжирна хэмээн хүн бүр ярьж байна. Цээл суманд гадны том газар эзэмшигчид харьцангуй бага ихэнх газар нь тус сумын уугуул иргэдийнх юм. Манай тариаланчдын голлон тариалдаг улаан буудай, төмс зэрэг ургамлын үр нь их муудаж, хөгширч ургац өгөхөө байсан. Мөн дотоодод тариалсан буудайг худалдаж авдаг газар байхгүй болсон гэнэ. Тариаланчдын үгээр тэр тухай дуулгахад "Спиртийн үйлдвэр ч миалдаг" болсон аж. Энэ нь бүтээгдэхүүнийг нь голж үнэ буулган, хог болгож байгаад худалдаж авахыг хэлдэг. Үнэ буулгаад худалдаж авбал их юм. Хэн ч худалдан авахгүй байх тохиолдол л дийлэнх болжээ. Дотоодын буудайгаар гурил хийдэг гурилын үйлдвэрүүд аль дээр байхгүй болсон шүү хэмээн захын тариаланч хэлэх юм. Тэд зарагддагаар нь рапс хэмээх тосны ургамал л тариалах сонирхол их байна. Үүнийг нь Хятад улс руу гаргадаг. Иймэрхүү зовлон жаргал ярьсан тариаланчид хөдөөгүүр байна. Харин хаврын тариалалтын ажлын бэлтгэл, хөдөө аж ахуйн техник засвар зэрэг ажлууд энэ хоёр сумын алинд ч эхлээгүй аж. Гэвч дөрөвдүгээр сар гараад бэлтгэл ажилдаа орно доо гэж тариаланчид ярьцгаан тэнгэрээс унах чийг хариулан сууцгааж байна. Энд сонирхуулахад УИХ-ын гишүүд хөдөө тойргоороо очиж баталсан хууль хийсэн ажлаа танилцуулж, хөдөлмөрчидтэй уулзалт хийгээд буцжээ. Уг сумдаас сонгогдсон УИХ-ын гишүүн Ц.Сүхбаатар уулзалт хийхдээ гишүүдэд очих байсан 250 сая төгрөгийн талаар өмөөрсөн үг хэлүүлэхийг ихэд чармайж байсан тухай хүмүүс хэлэлцэж байна. Хөдөө суманд болсон уулзалтад нэг иргэн "Гишүүд өөрсдийн гар дээр мөнгөтэй байвал тойрогтоо юм хийх боломж ихтэй байхсан даа" гэхэд гишүүн "Яг энэ үг чинь л хэрэгтэй байна" хэмээн дуу алдсан тухай хүмүүс ярилцах аж. Ийнхүү хөдөө орон нутгийн амьдрал алагтай цоогтой үргэлжилж, урган төлжих нэгэн улирал эхэлж байна. 
Ж.Сандагдорж
