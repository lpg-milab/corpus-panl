Би өөртөө таалагдахыг хичээдэг

Төрийн шагналт зураач, барималч С.Саранцацралт сүүлийн үед уран бүтээлийн олз омог ихтэй яваа. Түүнтэй уулзаж шинэхэн бүтээлийнх нь болоод тохиолдсон хөгтэй явдлуудынх нь талаар хөөрөлдлөө.
-Саяхан "Синтез Арт" нэртэй шоу зохион явууллаа. Таны шинэхэн бүтээлийг үзэгчид хэрхэн хүлээж авав. Зураач, барималч хүн яруу найраг, жүжиг, бүжигтэй "хутгалдсан нь" сонин санагдлаа... - Нийгэмд үргэлж шинэ зүйлийг бий болгох, хүмүүсийг байлдан дагуулж мэдрээгүй бүхнийг мэдүүлэх нь уран бүтээлч хүний үүрэг байдаг. "Синтез Арт" бол миний сүүлийн үеийн уран бүтээлийн нэг. Уг нь урлагийн хэлээр шоу биш юм л даа. Харин манайханд ойлгуулах үүднээс шоу гэдэг үгийг авч хэрэглэсэн. "Синтез Арт" нь өөрөө орчин үеийн урлагийн төрөлд багтдаг ХХ зууны урлаг. Европод хөгжлөө олсон энэ урлаг манайд бий болоод 10 жилийг үдсэн. Концентрарын төрөлд багтдаг. Энэхүү урлаг дотроо маш олон төрөл жанрт хуваагддаг юм. Тэр төрлүүдийн зөвхөн нэгээхэн хэсэг нь "Синтез Арт" юм. "Синтез Арт"-ын талаар өнгөрсөн тавдугаар сараас эхэлж хэвлэл мэдээллүүдээр хичээл заасан гэж хэлж болно. Энэ нь өөрөө нийлмэл, нэгдмэл гэсэн утгатай. Тэгээд ч орчин үеийн урлагийн шинэ хандлагыг нээсэн нэр юм байна л даа. Өнөөдрийн дэлхийн хурдацтай хөгжил, глобалчлалтай уялдаж гарч ирсэн ашигтай хувилбар гэсэн үүднээс "Синтез Арт"-ыг зохион явуулсан. Уран бүтээлч хүн өөрийн үзэл бодол, гүн ухааныг урлагийн олон төрлөөр нэг дор гаргаж тавьж өгснөөр үзэгчдэд сэтгэлгээний хүчтэй нөлөөллийг зэрэг өгч чаддаг. Тиймээс энэ урлагт түлхүү анхаарч ажилласан. Нөгөөтэйгүүр, Монголын орчин үеийн урлагт өөрийн хувь нэмрээ оруулах үүднээс хийсэн бүтээл байгаа юм. -Шинэхэн бүтээлээ туурвихад хэдий хугацаа зарцуулсан бэ? -Уг нь хоёр жилийн өмнөөс төлөвлөсөн байсан. Бүр сонгосон шүлгүүдээ хэнээр уншуулах, ямар хэлбэрээр үзэгч олонд хүргэхээ ч бодсон. Харин тоглолтоо урлагийн тайзнаа эсвэл цэнгэлдэх хүрээлэн, заал, бүр дэлгүүр дотор зохиох гээд маш олон хувилбараар авч үзсэн. Эцэст нь, хүмүүст хүргэхэд хамгийн ойрхон нь тайз санагдсан. Дээр нь залуу уран бүтээлчдийг нэгтгэж урлагт элэгтэй авьяаслаг, чадварлаг, баг бүрдүүлж чадсаны үндсэн дээр "Синтез Арт" шоуг олонд хүргэж чадлаа. Энэхүү бүтээлийг маань хүний оюун сэтгэлгээний бүтээл болсон гэж олон хүмүүс үнэлсэн. Драмын эрдмийн театрт дахин тоглоно. Юутай ч бусдын ойлгоогүй, мэдрээгүй урлагийг нийтэд хүргэж чадсан гэж хувьдаа дүгнэж байгаа. -Таны зурсан зургууд нэг л өвөрмөц санагддаг. Эрэгтэй, эмэгтэй хүний гоо сайхны тухай харуулсан ч юм шиг байдаг. Энэ талаар тайлбарлахгүй юу? -Зураач болгоны өөрийн арга барил байдаг л даа. Жишээ нь эмэгтэй хүнийг ямар байдлаар гаргах вэ гээд... Өөрөөр хэлбэл, гоо сайхан талаас нь уу, эсвэл дотоод сэтгэлийг нь харуулах, байгалийн сайхантай зүйрлэх үү гэх мэтээр авч үздэг. Миний хувьд эмэгтэй хүнийг ямар нэгэн зүйлтэй зүйрлэхийг хичээдэггүй. Надад зурахад сонирхолтой нь эрэгтэй хүн байдаг. Магадгүй би өөрөө эмэгтэй хүн болоод ч тэр байх. Тэгээд ч хүн ижийгээсээ төрөхдөө бас энэ ертөнцөөс явахдаа ямар байдаг. Тэрийг л хүнд ойлгуулахыг хичээж бүтээлээ туурвидаг. Шинэлэг байх гэдэг үүднээс хүний үзэл бодол, гүн ухаан, амьдралын хэв маяг, сонсдог хөгжим, иддэг хоол бүх юм нөлөөлсний үндсэн дээр өөрийн ертөнцөө бий болгодог шүү дээ. Би аль болох өөртөө таалагдахыг л хичээдэг. Ер нь готик стилиэр хувцасладаг. Хувцаслалтыг маань хүмүүс янз бүрээр хүлээж авдаг байлгүй. Гэсэн ч би хүссэн бүхнээ чөлөөтэй хийх дуртай тул өөрийнхөөрөө байхыг илүүд үздэг. -Танд тохиолдож байсан дурсамжтай бөгөөд хөгтэй явдлуудаас манай уншигчидтай хуваалцахгүй юу? -Яагаад ч юм надад стандартны юм ер таалагддаггүй. Нэлээд дээхэн үед оросуудын барьсан байрууд нэг хэвийн байдаг байсан даа. Тэр үед буюу 1980-аад оны үед манайх ч гэсэн бусад айлын адил гурван өрөө байранд амьдардаг байлаа. Булан тойроод том, эсвэл жижиг өрөө. Нэг хэвийн. Айл бүр жижиг өрөөний буланд зурагтаа байрлуулаад л. Амьдрал үргэлж нэг хэвийн байх хэцүү санагдаад тасалгаануудаа өөрчилсөн. Даацны хананаас бусдыг нь нурааж хаясан. Гэрээр дүүрэн шороо овоорчихсон байв. Гэнэт хороо хориноос баахан цагдаа, ойр хавийн бүх хөршүүд ирчихсэн байсан. Тухайн үед сандрахдаа худлаа үнэн ярьж аргалж байсан санагддаг. (инээв) Бас том охиноо бага байхад нь хүнд рок дуутай чихэвчийг чихэнд нь зүүгээд гэрт ганцааранг нь орхиод явчихдаг байж билээ. Хэлд ч ороогүй байсан хүүхэд маань сүүлд рок сонсохгүй бол байж чадахаа больчихсон байсан. Одоо эргээд бодоход хөгжилтэй мөртлөө аймаар санагддаг. -Тэгвэл танд тохиолдож байсан хамгийн хүнд үе юу байв? -Надад тийм ч бэрхшээлтэй зүйл тохиолдож байгаагүй. Миний бүх л юм ногоон гэрлээр явж байдаг. Харин аав минь хүндээр өвчилж, өөд болсон тэр үе л надад тохиолдсон хамгийн хүнд, барьц алдсан үе байсан. Гэхдээ тэр бэрхшээлийг даван туулахад миний ээж, нөхөр, найз нөхөд тусалсан. Эцэст нь хэлэхэд, хүмүүст оюунлаг тэжээл өгөх юмсан гэж бодож төлөвлөж явдаг. Тэгээд ч хүн төрөлхтөнд үнэтэй, хамгийн хэрэгтэй капитал хүн юм болохоор аль болох оюунлаг л байх ёстой. Оюунлаг хүмүүс л Монголын баялаг. Бүх хүмүүс оюунлаг л байгаасай гэж хэлмээр байна. 
Ч.Анна
