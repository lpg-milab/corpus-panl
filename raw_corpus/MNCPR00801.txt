Газар гэдэг тариаланчдын хувьд мал, орон сууц гэсэн үг

Тракторчдын жагсаалыг удирдаж байсан УИХ-ын гишүүн Э.Бат-Үүлээс тариаланчдад газар өгөх зорилго нь юу болсныг тодруулав. Э.Бат-Үүл гишүүн ярьж байна.
-Саяхан Ерөнхийлөгчийн санаачилгаар "Газрын шинэчлэл тулгамдсан зорилтууд" гэдэг онол практикийн бага хурал болсон. Энд би оролцож үг хэлсэн. Энэ хурлаас юу ойлгогдов гэхээр тухайн үедээ газрын хөдөлгөөнөөс тавьж байсан шүүмжлэл үнэн гэдэг нь цаг хугацааны явцад харагдлаа. Газрын шинэчлэлийн зорилт зарим нэг мухардалд хүрсэн. Тэр мухардал нь тухайн үед тариаланчдын тавьж, анхааруулж байсан тэр зүйлүүд байсан. Мэдээж хэрэг онол, практикийн хурлын үеэр ахиад түүнийг тулгамдсан зорилт болгож ярилаа шүү дээ. Ер нь манай эдийн засаг нийгмийн амьдралд бий болоод байгаа таагүй зүйлийн үндэс нь газрын шинэчлэл буруу зөрүү явснаас болсон гэж дүгнэж болно. Улаанбаатарт газрын авлигын сүлжээ явж, хот төлөвлөлт алдагдсан нь тод харагдаж байна. 2002 онд батлагдсан Газрын тухай хуулийн шинэчилсэн найруулга, Монгол Улсын иргэнд газар өмчлүүлэх хууль хоёр яг үнэндээ газрын арилжаа наймааг өөрийн ашиг сонирхолд нийцүүлэх том авлигын сүлжээг бий болгоход хүргэсэн. Би 2005 оны хаврын чуулганаар Монгол Улсын иргэнд газар өмчлүүлэх хуулийн нэмэлт төслийг УИХ-д оруулж хэлэлцүүлсэн. УИХ үүнийг сайтар хэлэлцэж шийдвэрлэхийн оронд миний өргөсөн хуулийн төслийг унагасан. Хэлэлцэхгүйгээр унагахад УИХ-ын дарга "Маш чухал асуудал тавигдсан" гэдгийг анхааруулаад, захирамж гаргаж, ажлын хэсэг байгуулж, тэр хуулин дээр ажиллаад эргүүлж оруулж ирэх үүрэг өгсөн юм. Ажлын хэсэг саналаа УИХ-д оруулж ирээгүй байна. Миний санал ийм байдлаар гацаанд орчихсон. Гол санаа нь тариалангийн эргэлтийн талбайг тариаланчдад нэг удаа үнэ төлбөргүйгээр өмчлүүлэх байсан юм. Яагаад үүнийг хийсэн гэхээр өмнө нь 2002 оны зургадугаар сарын 28-нд гарсан Монгол Улсын иргэнд газар өмчлүүлэх хуульд тариаланчдыг гадуурхсан байхгүй юу. Өөрөөр хэлбэл, тариаланчдад эргэлтийн талбайг үнэ төлбөртэйгөөр өмчлүүлэхээр шийдсэн юм. Засгийн газрын тогтоол гаргаж, нэг га-г 900 мянга орчим төгрөгөөр үнэлсэн нь тариаланчид газраа авах боломжгүй болгочихсон. Жишээ нь, 60 га авъя гэхээр 50 гаруй сая төгрөг болчихоод байгаа. Тариаланчдад тийм бололцоо байхгүй. Ингэж шийдвэрлэсэн нь шударга бус гэж би үзсэн. Малчид малаа, орон сууц эзэмшигчид орон сууцаа үнэ төлбөргүй авсан. Хотын иргэд ч хашааныхаа газраа үнэ төлбөргүй авсан шүү дээ. Тариаланчид хөлс, хүчээ шингээсэн газраа хувьчилж авъя гэхээр гад 900 мянган төгрөг төлөх болж байна. Тариаланчдыг гадуурхсан хэрэг. Газар гэдэг тариаланч хүний хувьд мал, орон сууц гэсэн үг. -Та эргэж энэ асуудлаа тавих уу, болохгүй бол тариаланчдаа босгох уу? -Тухайн үедээ тэмцэл хийж байхад зарим нэг тариаланчид асуудлын мөн чанарыг ойлгохгүй байсан. Одоо бол бүгд зөв шаардлага тавьж байжээ гэдгийг мэдэрсэн. Газрын хөдөлгөөний тариаланчид бол өөр л дөө. Өчигдөр би Ерөнхийлөгчийн санаачилсан онол, практикийн зөвлөмжид тун таагүй заалт байсныг эсэргүүцэж үг хэлсэн юм. Тариаланчдад газрыг үнэ төлбөртэйгөөр өгөх асуудлыг ахиад оруулаад иржээ. Яахав, хэлбэр нь арай өөр, урт хугацааны лизинг санал болгосон байна лээ. Энэ болохгүй гэдгийг анхааруулсан. Хэрэв Ерөнхийлөгчийн зөвлөмжийн дагуу газрын шинэчлэл хийхдээ тариаланчдыг ахиад үнэ төлбөртэйгөөр газраа ав гэдэг тулгалт хийх юм бол үүний эсрэг бололцоотой бүх хэлбэрийн тэмцлийг хийхээс аргагүй. Одоохондоо хүлээцтэй харж байна. УИХ-аас ажлын хэсэг байгуулагдаж, Ерөнхийлөгчийн болон БХБЯ-ны зүгээс анхаарал тавьж байгаа нөхцөлд улс төржүүлэлгүйгээр санаа оноогоо нэмээд, тариаланчдад ашигтай, ард иргэдэд ч ашигтай шинэчлэлийг хамтарч хийх боломж бүрдэж байна гэдэг үүднээс харж байгаа. 
Б.Янжмаа

