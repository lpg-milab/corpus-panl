Хэвлэл сониноор байнга гараад л, зурагтын дотор ороод суучихмааргүй байна

Монгол Улсын Ерөнхий сайд М.Энхболдтой яруу найрагч, сэтгүүлч Л.Өлзийтөгсийн хийсэн илэн далангүй ярилцлагыг дор толилуулж байна. 
-Би ихэвчлэн урлаг, соёлын сэдвээр бичдэг. Анх удаа шахам улс төрийн хүрээний, тэр тусмаа Ерөнхий сайд хүнтэй ярилцлага хийх гэж байна. Ингэхэд та над шиг жирийн "ард" байхдаа хэн гэдэг "том" даргатай, ямар ажлаар анх уулзаж байсан бэ? Тэр үеэ эргэн санадаг уу? -Санаж байна, санаж байна. 1991 онд... Одоогийн Үндэсний аудитын газрын дарга, тэр үеийн нийслэлийн орлогч дарга, Улаанбаатар хотын ардын депутатуудын хурлын гүйцэтгэх захиргааны орлогч байсан Жавзмаа даргатай анх уулзсанаа мартдаггүй. Би тэр үед Нийтийн аж ахуйн яаманд мэргэжилтнээр ажиллаад гурав дөрвөн жил болж байсан юм. Нэгэн хагас сайн өдөр ажлаасаа тараад дөнгөж гэртээ ирээд байтал хотын захиргаанаас "Жавзмаа дарга таныг яг одоо хүрээд ир гэж дуудууллаа" гэсэн хэл ирдэг юм байна. Би тэгэхэд нэлээн сандарч гүйж очсон. "Яачихсан юм бол" гэж айсаар яваад ортол өөдөөс "За чи Улаанбаатар хотын Ахуйн үйлчилгээний газрын дарга хий" гэдэг байгаа. Тэгэхэд нь "За" гэж хэлж чадахгүй "Би ааваасаа асууя" гэчихсэн.
-Та хэдэн настай байв? -26. -Жавзмаа дарга тэгсэн юу гэж байна? -"Юу ярьж байгаа юм чи, өдий том болчихоод... Улсын ажлыг хэдэн жил хийчихлээ. Ааваасаа асуугаад байхдаа яадаг юм. Би 24-хөн настайдаа Булган аймгийн Нийтийн аж ахуйн газрын дарга хийгээд л, 69 унаад сайхан давхиж явлаа. Чи энэ ажлыг хийх бүрэн бололцоотой" гээд жаахан зэмлэх маягтай. Тэгэхэд хажууд нь тэр үеийн бараа худалдааны газрын дарга Бадарч гэж хүн сууж байснаа "Өө, энэ чинь хөөрхөн, даруухан хүү байна ш дээ" гэж магтаад... (инээв) Ингээд би гэрийнхэнтэйгээ зөвлөөд Жавзмаа даргын саналыг хүлээж авсан. Тэр үед Улаанбаатарын харьяа байгууллагуудын дарга нарыг хотын ардын депутатуудын хурлын чуулганаар шийддэг байсан. Уг хурал шөнөжин болоод өглөө 7 цагт тарсан. Би үүрээр 5 цагт орж батлагдаж байлаа. Тэр үеийн хотын ардын депутатуудын хурлын төлөөлөгчдийн 50 орчим хувь нь МАХН-ын, үлдсэн нь Ардчилсан намын гишүүд. Бусад хүн дээр маш их шүүлтүүртэй, асууж ярилцсан, маргалдсан шинжтэйгээр баталж байсан. Над дээр бол тэгээгүй. Бараг л шууд 97 хувийн санал авсан даа. Тэгэхэд Ардчилсан намын депутатууд хүртэл эсэргүүцээгүй нь бодвол намайг залуу хүн гэж л дэмжсэн болов уу. -Аав тань их баярласан уу? -"Чадах юм бол ажиллаад үзэхгүй юу даа. Дарга гэдэг тийм ч амар ажил биш дээ" л гэсэн. -Таны аав Миеэгомбыг Ардын багш гэж хүн болгон мэднэ. Харин хаана, хаана ямар алба хашиж байсныг уншигчид маань бүгд мэдэхгүй л болов уу? -Миний аав МАХН-ын дэргэдэх Намын дээд сургуульд 11 жил ректорын алба хашсан. Сүүлд нь Ардын Их Хурлын дэргэдэх Төр, нийгэм судлалын академид жил хэртэй ректороор ажилласан. Эдгээрээс өмнөх хугацаанд МУИС-д харьяалагдаж явсан. Улс төр, эдийн засгийн ухааны багш, хичээл хүмүүжлийн ажил эрхэлсэн нэгдүгээр проректор, тэнхмийн эрхлэгч зэрэг албанд олон жил зүтгэсэн доктор, профессор хүн. Одоо 74-тэй хөгшин, гэртээ сууж байна даа. -Одоо танд аавтайгаа зөвлөх үе гарах уу? -Аав зурагт, сониноос бүгдийг мэдчихсэн санаа оноогоо хэлэх үе байна аа. Өөрөө олон жил хариуцлагатай ажил хийсэн хүн шүү дээ... Миний аавыг улсууд голцуу "Миеэ багш" л гэдэг юм. Их сургуулийн ч, намын дээдийн ч шавь нар нь бүгд ам сайтай байдаг. Оюутан байхад зарим багшийгаа шүүмжлэх, голох явдал мэр сэр гардаг шүү дээ. Харин манай аавын тухайд бол би тэр мэт муу үгийг нэг удаа ч сонсоогүйдээ бахархдаг. -Ээж тань ямар мэргэжилтэй хүн билээ? -Эмч мэргэжилтэй. 30 гаруй жил сүрьеэгийн эмч хийсэн хүн бий. -Та эхээс хэдүүлээ вэ? -Дөрвүүлээ юм. Гурван эгчтэй, айлын отгон. -Эгч нар чинь хаана ажилладаг вэ? -Ууган эгч маань Дэлхийн банкнаас Монголд хэрэгжүүлж байгаа нийтийн аж ахуйг сайжруулах нэгэн төсөл дээр ажилладаг, компьютерийн программч мэргэжилтэй. Удаахь эгч маань хоёр жилийн өмнө ослоор... ертөнцийн мөнх бусыг үзүүлсэн. Эгчээс минь үлдсэн гурван хүүхэд бидэнтэй хамт амьдардаг. Тэднийг харж хандаж, өсгөж хүмүүжүүлэх нь миний үүрэг юм даа. Бага эгч маань гаалийн байцаагч, 10-аад жил энэ мэргэжлээр ажиллаж байна. -Айлын отгон, бас дээр нь ганц хүү... Их л эрх хүүхэд байж дээ? -Нэг их эрх биш ээ. -Багын нэр чинь хэн бэ? -Манайхан одоо ч Болдоо л гэж дууддаг. -Таныг нэг эгч хөдөө амьдардаг, хүргэн тань мянгат малчин ч гэлүү дээ, нэг тийм бүдэг бадаг яриа сонссон, худлаа байжээ? -Садангийн дүү байгаа юм. Манай аавын тал их олуулаа. Аавын минь ээж Дулам гээд хөгшин байсан. Зургаан хүүхэд төрүүлж. Тэдний л үр сад өсч үржээд одоо бараг 200 гараад явж байна, хэдэн жилийн өмнө бид тоолсон л доо. Ихэнх нь хөдөө. Садангийн тэр дүү үнэхээр мянгат малчин юм. -Таныг өмнөх Ерөнхий сайдуудын нэг болох Жасрай гуайн эхнэрийн хөхийг хөхөж хүн болсон гэж хүмүүс таны тухай ярьдаг нь үнэн юм уу? -Үнэн. -Тэр ямар учиртай юм бэ? -Тэр жил Жасрайн гуайн манайх хоёр их сургуулийн багш нарын зусланд хамт зусч л дээ. Дээр үеийн, хоёр талдаа хаалгатай, дундын байшин байдаг даа. Нэг талд нь манайх, нөгөөд нь Жасрай гуайнх... 1964 оны долдугаар сарын 19-ний өглөө ээж өвдөөд түргэний тэргээр хот явахыг Жасрай гуай цонхоороо харчихаад "За Цэдэвээ ч төрөх нь дээ" гээд зогсож байсан гэдэг. Гэтэл үдээс хойш нь Дуламсүрэн ээж (Жасрайн эхнэр. сурв) бас өвдөөд төмөр замын эмнэлэгт ээжийн хойноос хүрээд ирж. Ингээд л Жанцан бид хоёр нэг өдөр төрчихгүй юу. Зуслангаас хотдоо ирэхэд бас л нэг байранд... Манай ээжийн сүү гэнэт татарчихсан гэсэн. Тэгж би хоёр ээжийн сүүгээр хүн болсон гэдэг юм. Цагаан сүүг нь хөхөж өссөн болохоор би Дуламсүрэн ээждээ одоо ч жил болгон очиж золгодог. -Миеэгомбо гуай олон жил хариуцлагатай алба хашсан, танил тал ихтэй, бас танайхан Жасрай гуайнхтай ийм дотно гээд бодохоор таны одоогийн энэ өндөр албан тушаал хүртэлх бүхий л карьер, амьдралын тань өсөлт хөгжилтөд дээрх хоёр хүн л нөлөөлсөн юм шиг харагдаж байна. Өөрөөр хэлбэл, тэд л замыг тань зассан гэвэл та зөвшөөрөх үү? -Үгүй гэж хариулна. Намайг анх томилохдоо л Жавзмаа дарга өөрөө нэлээн судалсан юм билээ. Нарийн яривал их урт юм болно. Тэр үед манай намын асуудал их хэцүү байдалтай байв. Би яг 1991 онд МАХН-д элсч гишүүн нь болсон юм шүү дээ. Тэгэхэд энэ намаас олон хүн сайн дураар гарч, МАХН тун эгзэгтэй байдалд ороод байв. Залуучуудын дийлэнх нь Ардчилсан нам, Шинэ дэвшилт холбоо гэхчлэнгээр шинэ гарч ирж буй эвсэл хөдөлгөөнүүдийг дэмжиж, сонголт ч арвин болж ирсэн. Жагсаал цуглаан маш ихээр болж, МАХН-ын эсрэг байр суурьтай хүн өдөр ирэх тусам ихэсч байлаа. Тэгээд л би хүнд хэцүү яг ийм үед нь энэ намд элсэх шийдвэрийг гаргасан. -Аавын зөвлөгөө юу? -Үгүй. Өөрөө бүхнийг шийдсэн, өөрөө л сонголтоо хийсэн. Сэтгэл маань зөв байсан болохоор заяа минь зөв яваа байх. Хэрэв танил талаар татуулаад юм уу, нөлөөтэй эцгийн зассан замаар Ерөнхий сайд болчихдог бол жирийн багшийн хүү биш, том дарга нарын хүүхдүүд л Ерөнхийлөгч болоод байхгүй юу... (инээв) Харин ч намайг Чингэлтэй дүүргийн орлогч дарга байхад янз янзын хүмүүс элдэв ажилд нэрийг минь дэвшүүлж л байдаг, намайг дэмжчих хүн ер байдаггүй байсан. Баасанжав дарга намайг Баянгол дүүргийн даргаар ажиллуулах санал гаргасан л гэсэн, хотын намын хорооны дээр болоогүй л юм гэсэн. Энэ мэтээр, чиний асуултын яг эсрэг нөхцөлд би ажиллаж ирсэн гэвэл арай үнэнд ойр болно. -Сая тан дээр орж ирэх гээд хүлээж байхдаа өмнөх Ерөнхий сайдуудын хөрөг зургуудыг харж зогслоо. Тэгээд бодтол, манай төр, засгийн удирдагчдын дийлэнх нь Орост боловсрол эзэмшсэн байх юм. Сүүл үеийн Ерөнхий сайдуудаас та л ганцаараа Монголд мэргэжил, боловсрол эзэмшжээ. Үүний давуу хийгээд дутуу тал гэж байх уу? -Давуу, дутуу тал гээд ярих юм үнэндээ одоо санаанд алга. Би голцуу л аж ахуйн ажил хийсэн. Гол нь тасралтгүй ажиллажээ. Ажлын туршлага гэдэг хүнд том сургууль болдог. Ийшээ тийшээ явж сурах бололцоо олдсонгүй гэж гомдоллох зүйл байхгүй. -Манай дарга нарын төдийгүй нийт монголчуудын дунд гадаадад сурах явдал хамгийн том мөрөөдөл, бараг хамгийн том "ажил", моод гэхэд ч болохоор байгаа юм биш үү? -Тэр яахав буруутгах юм биш, хүн сурч боловсорч байх ёстой. Миний хувьд тийм зав боломж л гарсангүй. -Тэгвэл танд боломж гарвал явах нь ээ? -Явна. Мэргэжлээрээ шинэ сэргэг мэдээлэл, боловсрол олж авах, хэл усаа ч сайжруулах шаардлага байна. -Оюутан байхдаа хэд сурч байв? Таны эдийн засгийн мэргэжлийн багш хэн байсан бэ? -Насанжаргал багш байна. Боловсролын дэд сайд байсан хүн шүү дээ. Бас доктор, профессор Нямзагд багш байна. Би нэг их онц сурч байгаагүй ээ. Сайн төгссөн. -Ингэхэд та улс-төрчийнхөө хувьд, өргөн олон нийтэд таашаагдах гэж (ард түмнийхээ сэтгэлийг татах гэх юм уу даа) хэр чармайлт гаргадаг вэ? Та бараг инээмсэглэдэггүй, ажил хэргээс өөр юм сонин хэвлэлээр ярьдаггүй, шуугиан тарихуйц өвөрмөц содон үг ч хэлчихдэггүй... Зарим улсын Ерөнхий сайд нь жинхэнэ уран илтгэгч байдаг биш үү? Иргэдээс, эсвэл таны төлөө ажиллаж байгаа багийнхнаасаа ч болов иймэрхүү шүүмжлэл сонсдог уу? -Би Ерөнхий сайд болонгуутаа намынхаа хурал дээр нөхдөдөө зориулж нэг үг хэлсэн юм. "Би одоо ажлын арга барил, зан төрх, төрөлх чанараасаа өөр хүн болон өөрчлөгдөж чадахгүй шүү, байдгаараа л байна, ажилладгаараа л ажиллана. Өмнөхөө хийнэ. Түүнээс биш ажлаа биш өөрийгөө үзүүлэх гээд байхгүй". Ингэж хэлсэн. Хэвлэл сониноор байнга гараад л, зурагтын дотор ороод суучихмааргүй байна, үнэндээ. Ер нь ярихын тухайд бол хүн хийсэн ажлаа ярих л сайхан санагддаг юм, надад. -За тэгвэл, таны Ерөнхий сайд болоод хийсэн гол ажлуудаас ярья? Хүүхдийн 3000 төгрөг, тэтгэврийн зөрүү, шинээр гэр бүл бологсдын 500 000, сурагчдын үдийн цай- хөтөлбөр... Өөр юу билээ? -Төсвийн ажилтны цалинг бараг 33 хувь нэмсэн. Энэ бүхэн гэхдээ (хүүхдийн мөнгөнөөс бусад нь) манай намын л ярьж, хөтөлбөртөө тусгаж байсан зүйлс шүү дээ. Зарим нэг ахмад хэлж байна. "Үнэхээр айл бүрт хүрч, хүн бүрийн алгыг дээш харуулсан сайхан ажлууд хийж байна шүү" гэж. Ийм үг сонсох сайхан байна. -Ээж хүний хувьд би үдийн цай хөтөлбөрт их баярлаж байгаа. Хоёрдугаар ангийн охин маань "өнөөдөр сүү өглөө, өчигдөр аарц" гээд их л сонирхуулж ярьсаар ирдэг болсон. Харин ах нь "Би яасан азгүй юм. Том ангийнханд сүү биш гэхэд өдөрт ядаж нэг ширхэг Кара-Кум өгчихдөггүй юм байх даа" гээд манай гэрийнхэн бөөн инээдэм болсон... -Тэгвэл тэр хүүг чинь баярлуулах сайхан мэдээ бий. Өнөө жил нэгээс хоёрдугаар ангийн 110 000 хүүхдэд энэ хөтөлбөр хүрч байгаа, ирэх оноос гурав, дөрөвдүгээр ангийнхныг буюу бага ангийнхныг бүхэлд нь хамруулахаар төлөвлөөд хөрөнгийн эх үүсвэрийн тооцоо судалгаа хийгдэж байгаа. -Өөр сайхан мэдээ юу байна? -2007 оны төсвийн талаар бид одоо ярилцаж байна. Хүүхдийн мөнгийг 5 000 төгрөг, төсвийн ажилтны цалинг ахин 20 хувь нэмэх асуудлыг манай Засгийн газар шийдэж УИХ-д өргөн барина. Ирэх онд тэгэхээр дундаж цалин 150 мянга болно гэсэн үг. Тэтгэврийг бас 15 хувь нэмэх бодлоготой байгаа. -Ядуухан төсвөө яаж зохицуулж энэ мэт боломжийг гаргаад байна вэ? Энэ бүхний нөгөө талд ямар салбар нь алдагдал хүлээх бол? -Үүний тулд, улс орны эдийн засгийг, бүтээн байгуулалтын ажлыг, төсвийн бүрдүүлэлтийг маш сайн бүрдүүлэх ёстой. Төсвийн удирдлагын зардлыг хэмнэх талаар Засгийн газар ажиллаж байна. Хөрөнгө оруулалтын хэмжээг нэмэгдүүлэх, төсвийн дотоодын нийт бүтээгдэхүүнд эзлэх алдагдлыг бууруулах талаар ажиллана. Хийж болох л бүхнийг хийнэ. Энэ мэтээр ирэх онд нэлээн өөрчлөлт гарах байх аа. -Манай улсын валютын нөөцийн хэмжээ хэдэд хүрээд байгаа юм бол? -Урьд хожид Монголд байгаагүй хэмжээнд хүрээд байгаа. 500 сая америк долларын хэмжээтэй валютын нөөцтэй боллоо. Энэ бол эдийн засаг сэргэж байгаа, улс орны санхүүгийн чадавхи сайжирч байгаагийн гол үзүүлэлт. Төсвийн орлого эхний найман сарын байдлаар 106 орчим хувь биелэлттэй байна. Энэ бол 50 гаран тэрбум төгрөгийн давалттай гэсэн үг. -Валютын нөөц урьд нь дунджаар хэд хавьцаа хэлбэлздэг байсан юм бэ? -Жишээлбэл, ОХУ-ын өрийг дарах ажлыг 2003 онд зохион байгуулсны дараа 180 орчим сая долларын валютын нөөцтэй байсан. -Саяхан болж өнгөрсөн сонгуулийн үр дүн танай намд хүлээлгэсэн итгэл үү, хувь хүнд нь хандсан сонголт байсан юм болов уу? "Баяр дарга л их сайн ажиллалаа даа" гэж хүмүүс ярилцаж байна. Та намын даргын хувьд үүнд хэр рольтой ажилласан юм бэ? -Энэ бол их чухал ач холбогдолтой сонгууль байлаа. Манай намын зарим хүн өмнө нь "Энд оролцох шаардлагагүй" ч гэж ярьж байсан. Ер нь аливаа сонгуульд ялсны дараа бол үр дүнг нь бүгд л өөр рүүгээ татдаг. Харин ялагдах юм бол буруу нь гагц намын даргад тохогддог. Тэгэхээр энэ бол хоёр талтай л ярих асуудал. Яахав, энэ сонгуулийн хувьд манай намын Удирдах зөвлөл ярилцаж байгаад намын дарга заавал биеэр очих шаардлагагүй гэж үзсэн. Ингээд л тохиролцсон ёсоор мэдээлэл, санаа бодлоо утсаар солилцоод, зүг чигээ өгөөд намын даргын хувьд удирдаж оролцсон. Нэг их өөрийгөө яриад байх нь хаашаа юм, нэр дэвшигч ч, сонгуулийн штабын дарга ч бүгд хүчин чармайлт гаргасан. Манай намд хандсан ард түмний итгэлийн бас нэгэн илрэл, нөгөө талаар нэр дэвшигч нь Засгийн газрын гишүүн учир Засгийн газрын бодлого, үйл ажиллагааг дэмжиж байгаагийн баталгаа боллоо. -Энэ сонгуулийн дараа УИХ-ын дарга Нямдорж "Засгийн газрыг огцруулах эсэх нь МАХН-ын шийдвэрээс шалтгаална" гэх утгатай үг хэлсэн. Танай нам дотор Үндэсний эв нэгдлийн Засгийн газрыг огцруулах эсэх талаар одоо яригдаж байгаа юу? -Нямдорж дарга бол манай намын Удирдах зөвлөлийн гишүүн. Хувь хүнийхээ бодол саналын хувьд юу ч гэж ярьж болох. Гэвч энэ асуудалд МАХН хариугаа өгчихсөн юм аа. Бүр сонгуульд нэр дэвших тухай асуудал дөнгөж яригдан, Энхтүвшин сайдыг намын бага хурлаас дэвшүүлсний дараа л МАХН хэвлэлийн бага хурал хийлгэсэн. Баяр дарга бид хоёр зэрэгцэж сууж байгаад, намын Удирдах зөвлөлөөс гаргасан шийдвэрийг Баяр дарга хэвлэлийнхэнд ярьсан. Тэгчихээд байхад "Огцрох эсэхийг нам л шийднэ" энэ тэр гэх яриа одоо байхгүй. Намынхаа нэгэнт гарсан шийдвэрийг л гишүүд нь ярьж явах ёстой юм. Тэр тусмаа Удирдах зөвлөлийн гишүүн хүн ингэж олны сэтгэлийг хоёрдуулсан утгатай зүйл ярих нь буруу гэж би үзэж байна. УИХ-ын 46 дугаар тойргийн сонгуульд МАХН-ын нэр дэвшигч яллаа ч энэ нь Үндэсний эв нэгдлийн Засгийн газрыг огцруулах үндэслэл болохгүй, МАХН УИХ-д 39 суудалтай боллоо ч энэ Засгийн газрын бүрэлдэхүүнийг өөрчлөх үндэслэл болохгүй гэдгээ бид бүр тэгэхэд л мэдэгдчихсэн. Тэгэхээр манай гишүүд ч, иргэд олон түмэн ч энэ асуудлаар нэг ойлголттой байх ёстой. -Та Ерөнхий сайд болонгуутаа "Монгол орныг ойрын ирээдүйд хөгжүүлэх үндэсний хөгжлийн цогц бодлого боловсруулах ажлыг манай Засгийн газар эн тэргүүнд авч үзэж, зохион байгуулна аа" гэж хэлсэн. Энэ асуудал одоо ямар түвшинд явж байна вэ? -Би хотын даргаар ажиллаж байхдаа нийслэлийг хөгжүүлэх 2000-2020 оныг хүртэлх ерөнхий төлөвлөгөө боловсруулах ажлыг удирдан зохион байгуулж хийлгэсэн л дээ. Засгийн газрын хуралдаанд энэ асуудлыг танилцуулж улсын нийслэлийг шинэ зууны эхний 20 жилд хэрхэн яаж хөгжүүлэх вэ гэдэг ерөнхий төлөвлөгөөгөө батлуулсан юм аа. Үүнтэй адилаар улсын хөгжлийн цогц бодлого төлөвлөгөөг зайлшгүй хийх ёстой гэж үзсэн. Би энэ талаар 2005 оны наймдугаар сард УИХ-ын 65 дугаар тойрогт нэр дэвшиж явахдаа ярьж байсан, "Өдрийн сонин"-д гарсан л даа. Ингээд ажлын хэсэг байгуулагдан 12 салбар хэсэг болон дөрвөн сар орчим ажиллалаа. Энэ ажлын хэсгийг Ерөнхийлөгчийн зарлигаар байгуулсан юм. Одоо дээрх салбар хэсгүүдийн боловсруулсан материалыг манай ажлын хэсэг нягтлаад, нэгтгэх ажил явагдаж байна. Тодорхой үр дүнд хүрч байна, эцсийн нэгтгэсэн байдлаар баримт бичгүүд ч гарч эхэллээ. Энэ сарын 18-нд дууссан. Тэр бол улс орноо хөгжүүлэх, мянганы хөгжлийн зорилтод тулгуурласан томоохон баримт бичиг болж гарч ирэх юм. Үүнийгээ Засгийн газрын түвшинд, үндэсний аюулгүй байдлын түвшинд ярьж хэлэлцүүлнэ. Дээр нь эрдэмтэн мэргэд, олон түмний санал бодлыг нэгтгэх ажлыг манай Засгийн газар зохион байгуулж, наймдугаар сард Ерөнхий сайдын захирамжаар 65 сая төгрөгийн шагналын сантай уриалга гаргасан. Ингэснээр жирийн иргэд, эрдэмтэд, мэргэжлийн хүмүүс баг болон оролцож, саналаа нэмэрлэж байна. Есдүгээр сарын 22 гэхэд дүн нь гарчихна аа. Ямар ч байсан намрын чуулганд өргөн барьж батлуулах арга хэмжээг авна. Энэ нь зөвхөн дотооддоо ашигтай ч юм биш ээ. Манайхтай харилцан ажилладаг, хандивлан тусалдаг дэлхийн улсууд, банк санхүүгийн байгууллагуудад Монгол орны хөгжлийн чиг хандлага маш тодорхой харагдана, ингэснээрээ хамтарч ажиллахад хялбар болж, харилцан итгэлцлийг дээшлүүлэхэд ихээхэн тус дөхөм болох ёстой юм. -Монгол орны ирээдүйн хөгжилд хамгийн нөлөөтэй гэж болох уул уурхайн салбарт танай Засгийн газар ямар байр суурь баримталж байна вэ? -Өмнөх Засгийн газрын боловсруулсан Ашигт малтмалын тухай хуулийг манай Засгийн газар эргүүлэн татаж авсан. Ингээд зарчмын асуудлууд дээр нэлээн өөр байр суурь баримталсан саналуудыг гаргаж, тодорхой өөрчлөлтүүдийг оруулаад УИХ-д өргөн барьсан юм аа. Бид хамгийн түрүүнд улс орны хувьд стратегийн чухал ач холбогдолтой орд газруудыг тодорхойлох ёстой. Засгийн газар энэ асуудлыг боловсруулаад үндсэндээ дууссан. УИХ-д өргөн барихад бэлэн болоод байна. Монгол орны хөгжилд чухал ач холбогдолтой 30 орчим орд газар байна гэж бид тодорхойлсон. Их Хурлаар хэлэлцэгдэж энэ ондоо багтан батлагдах байх аа. Тогтвортой байдлын гэрээ байгуулсан газруудтай Засгийн газрын ажлын хэсэг танилцахдаа иргэний нийгмийн төлөөллөөс оролцуулсан байгаа. Ингээд гэрээг эргэн харж, улс орны эрх ашигт нийцээгүй заалт орсон зарим хэсгийг өөрчлөх саналыг бид хөрөнгө оруулагч талд тавьж байгаа. Ер нь энэ салбарт бид гол анхаарлаа хандуулж байгаа. -Гаалийн ерөнхий газрын дарга байсан Баатар МАХН-д 100 сая төгрөгийн хандив өгсөн тухай бүх сонин хэвлэлээр бичигдсэн. Та намын даргын хувьд энэ тухай нэг ч тайлбар хийсэнгүй? -МАХН-ыг авлигач нам гэж сонин хэвлэлээр их бичиж байна. Намын даргын хувьд ч, хувь хүнийхээ хувьд ч би үүнтэй санал нийлэхгүй. МАХН гаалийн даргаар ажиллаж байсан Баатараас сонгуулийн сурталчилгаанд хандив мөнгө авсан гэдэг тэр тодорхойлолт бичгийг манай нарийн бичгийн дарга хийж өгсөн юм билээ. -Уучлаарай, хэн хийж өгсөн гэнэ ээ? -Отгонбаяр... Би ийм бичиг хийж өгснийг нь мэдээгүй. Надтай ярьж зөвлөөгүй. Отгонбаяр бол надаас өмнө намын удирдлагын бүрэлдэхүүнд орж ажилласан хүн. Тэгэхээр энэ бичиг тодорхойлолтын тухайд өөрөө ярьж тайлбарлах байх аа. -Энэ жилийн том том айлчлалуудын нэгтэй холбоотой албан биш нэгэн асуултыг тавья. Японы Ерөнхий сайдад бэлэглэсэн хэт хутга өөрт нь маш их таалагдсан бөгөөд тэр л эмоци нь хэлэлцээрийн уур амьсгалд маш сайнаар нөлөөлсөн гэлцэх юм. Тэр хутганы загвар хийц, өнгө чимгийн тухайд та өөрөө хэлж, зөвлөж хийлгэсэн хэмээн сонслоо. Энэ үнэн үү? -Ерөнхий сайдаас Ерөнхий сайдад өгөх бэлгийн талаар бид урьдаас нэлээн ярьж зөвшилцөөд, монгол үндэсний хувцас, малгай бүс, гутал дээл, хэт хутга өгье хэмээн тохирсон. Янз янзын зүйлийг санал болгож байснаас би яахав өөрөө харж сонгож, ингэвэл дээр, тэгвэл дээр гэж хэлж зөвлөх нь зөвлөсөөн. Сэтгэл нь үнэхээр их хөдөлсөн. Хувцас нь ч яг таарсан. Хүндэтгэлийн хүлээн авалт дээр бэлгийг өгөхөд хутгаа хараад маш их баярласан. Дээлээ өмсөөд монголчуудтай зургаа авахуулж үнэхээр баяртай байсан. Үнэхээр тэр хүний сэтгэлд дулаахан сэтгэл төрж, хоёр орны харилцаанд нааштай ахиц өөрчлөлтүүд их гарч байгаа. Тухайлбал, яг айлчлалын үед, өмнө нь огт яригдаж байгаагүй хоёр сая долларын хүнсний тусламжийн асуудлыг гэнэт гарган ирж бэлэг барьсан. Хоёр Ерөнхий сайдын айлчлалын үеэр гарын үсэг зурагдсан ажлууд ердөө тав зургаахан сарын дотор бодитой ажил болоод явж байсан тохиолдол тийм их биш байх. Өнөө жилийн хувьд манай хоёр орны хувьд их онцлог жил болж байгаа. Японд Монголын жилийг зарлалаа. Маш олон жуулчин ирсэн. "Кадакава" группээс Чингэс хааны тухай кино хийж байна. 10 сард дуусчих байх. Засгийн газрын хувьд бол, энэ жил Монголд ирж байгаа Японы иргэд визгүйгээр зорчиж байгаа. Ирэх жил дипломат харилцаа тогтоосны 35 жилийн ой болно. Үүнийг тохиолдуулан Монголд Японы жилийг зохион байгуулна. Энэ ажлын комиссын даргаар ЗГХЭГ-ын дарга Батболд ажиллаж байгаа. Японы сурах бичигт "Сүхийн цагаан морь" гэдэг үлгэр байдаг. Тэгэхээр Японы хүүхдүүд хоёрдугаар ангиасаа л Монголын тухай мэдэж эхэлж байна гэсэн үг. Би Ерөнхий сайдтай нь уулзахдаа монгол хүүхдүүдэд Японыг танилцуулах талаар ажил эхлүүлэх хэрэгтэй байна гэсэн. Ингээд айлчлалын үеэр Ерөнхий сайд Коизуми бидэнд хоёр япон үлгэр ирүүлсэн. Бидний талаас Японы ерөнхий боловсролын сургуулиудад 800 морин хуур бэлэглэж байгаа, одоогоор 80-ыг нь явуулаад байна. Үргэлжлэл нь дараагийн дугаарт 

