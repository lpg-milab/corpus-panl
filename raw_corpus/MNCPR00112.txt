Батлан хамгаалахын сайд маршрут зөрчихийг үүрэгджээ

Саяхан хувийн зорилгоор УИХ-ын гишүүн Ц.Батаа гадны хэдэн хүмүүстэй МИ-8 нисдэг тэргээр Булганы Ингэт толгойн сангийн аж ахуй явж байгаад замдаа үнэг агнаж мөн маршрут зөрчин үүнийх нь үр дагаварт уг нисдэг тэрэг осолдсон билээ.
Уг нь арилжааны нислэг хийх ёсгүй гэдгийг нь Иргэний нисэхийн ерөнхий газрын дарга н.Батмөнх болон холбогдох хүмүүс дургүйцсэн боловч Зэвсэгт хүчний жанжин штабын дарга генерал Ц.Тогоо хариуцлагаа бид даана, манайх энэ асуудлаа мэдэж байна хэмээн мундагдсан юм байх. Хэрэв энэ талаархи бодитой бичиг баримт байгаа бол Иргэний нисэхийн дарга ч үнэнийг ил болгож гаргаж тавих хэрэгтэй санагдана. Харин нислэгийн удирдамжид гарын үсэг зурсан хүн нь бол Жанжин штабын даргын орлогч, генерал А.Ганбат бөгөөд тэр үед Ц.Тогоо генерал болон Батлан хамгаалахын сайд М.Сономпил нар зүүн аймагт томилолтоор ажиллаж байсан нь үнэн аж. Уг нь тэр гар хөлийн үсэг зурж явуулсан нь гол асуудал биш бөгөөд хууль зөрчихийг зөвшөөрсөн дарга л үүнд буруутан болмоор санагдах юм. Хамгийн хачирхалтай нь энэ нислэгтэй холбоотой дөрвөн ч ажилтандаа арга хэмжээ аваад байна. Тухайлбал Батлан хамгаалах яамны сайдын зөвлөлийн хурлаар Агаарын довтолгооноос хамгаалах цэргийн командлагч генерал Г.Бямбажав, орлогч дарга асан хурандаа Ш.Дашдэлэг, мөн Зэвсэгт хүчний жанжин штабын зөвлөлийн хурлаар 303дугаар ангийн захирагч хурандаа Д.Очирбат нарын хүмүүсийн албан тушаалыг нь бууруулсан талаар манай сонин өмнөх дугаартаа мэдээлсэн билээ. Гэхдээ эцсийн хариуцлага нь энэ дөрвөн хүнтэй шууд хамаарах уу, үгүй гэдэг бас л асуулт тавих зүйл. Нисдэг тэрэгний хар хайрцгийг уншуулахаар ОХУ руу явуулсан боловч ярианы бичлэгийг эндээ уншчихаад байгаа гэсэн. Ярианы бичлэгээс үзэхэд Булган аймагт буугаад байхдаа Ц.Батаа гишүүний дүү Ц.Батсайхан Батлан хамгаалахын сайдтай холбогдож ярьсан бөгөөд ярьсныхаа дараа холбоогоо экипажийн даргад өгсөн аж. Харин экипажийн даргатай М.Сономпил сайд ярихдаа, наад хүмүүсийнхээ хэлсэн маршрутын дагуу яваарай гэсэн гэдэг. Хэдийгээр маршрут зөрчих ёсгүй ч цэргийн хүмүүс цолны эрэмбэ даргын тушаалыг биелүүлдэг хуультай хойно эрхэм сайд үүрэгдсэн болохоор маршрут зөрчин үнэг хөөж сахилгагүйтсэн эрхэм гишүүн Ц.Батаа болон түүний дүү нарын үгийг дагахаас өөр аргагүй байдалд хүрсэн байж болох юм. Тийм ч бай, үгүй ч бай өөр улс оронд бол хариуцлага алдсан тохиолдолд удирдлагуудаасаа эхэлж огцордог ёсон байхад манайд бол доод талд нь ажилладаг хүмүүс хариуцлага хүлээгээд өнгөрдгийн тод жишээг энэ удаа харууллаа. Аз таарч хүний амь эрсдээгүй ч хэрэв эрсдсэн бол хэдхэн хүнийг албан тушаалаас нь огцруулаад өнгөрөх байсан уу. Дахин дахин Батлан хамгаалах салбарын тухай ийнхүү бичээд байгаа нь сэтгүүлч бид улс орны аюулгүй байдлыг сахин хамгаалж буй энэ салбар зөв шударга, алдаа мадаг багатай ажиллаасай гэсэн дээ юм. Түүнээс биш эрхэм гишүүн Ц.Батааг эрх ямбаа хэтрүүлсэнд атаархаж юмуу, эрх мэдэлтэй дарга нарыг заавал зөөлөн суудлаас нь буулгах гэж зүтгээд байгаа юм биш. Хэрвээ шударга юм гэж байдаг бол улсын хамгийн энэ тэргүүнд хариуцлагатай ажиллах салбарын нэг Батлан хамгаалах салбар "но" багатай ажиллаасай гэж хүссэндээ юм. Тэгээд ч эрхэм гишүүн Ц.Батааг ард түмэн, тойргийн сонгогчид нь хувийн асуудлаар цэргийн зориулалттай ганц нисдэг тэргийг хөлөглөн үнэг агна гэж сонгоогүй байлтай. 
Д.Мөнгөндалай
