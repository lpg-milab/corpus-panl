№226(17443)        
1989 оны есдүгээр сарын 21,
ӨСӨЛТИЙН УУР

Улс ардын аж ахуйн бүх салбарт чанар, үр ашиг дээшлүүлэх нь намын эдийн засгийн бодлогын тулгамдсан нэг зорилт гэж МАХН-ын XIX их хурлаас онцлон зааснаас хойш гурван жил гаруй өнгөрч зарим ахиц амжилт ч гарлаа. Эх орны үйлдвэрийн, зөөлөн савхи, түүгээр хийсэн хувцас, ноолууран сүлжмэл эдлэл, эрдэс хөвөн, зормол хуулга, шанзтай чихэр, элэгний нухаш зэрэг бүтээгдэхүүнд чанарын өөрчлөлт гарч, гадаад орны ижил төрлийн загваруудтай зарим нь өрсөлдөх хэмжээнд хүрлээ. Наймдугаар таван жилийн эхний гурван жилд гадаадын худалдан авагчдаас манай экспортын бүтээгдэхүүний чанарын талаар гомдол гаргах нь урьдахиас багасч, гологдлын хэмжээ өмнөх таван жилийн дундажтай харьцуулахад жараад хувиар буурчээ. 

Зах зээл дээр өрсөлдөх чадвар сайтай, чанартай бүтээгдэхүүн үйлдвэрлэх нь тухайн үйлдвэр, аж ахуйн газар, хөдөлмөрийн хамт олны нэр төрийн хэрэг төдийгүй улс орны эдийн засгийн ашиг орлогыг арвижуулахад ихээхэн нөлөөтэйг сайтар ухамсарлаж, чанарын төлөө цуцалтгүй, уйгагүй тэмцэж баймааж нь аливаа бүтээгдэхүүн, ажил үйлчилгээнд чанарын ахиц гарна. 

Хөдөлмөрийн хамт олон эцсийн дүнд өөрснөө ч бас хэрэглэгч учраас чанар сайтай зүйл хийх нь бүх нийтийн эрх ашгийн хэрэг гэж үзэж хэрэгцээ таашаалдаа бүрэн нийцэх сайн бүтээгдэхүүн үйлдвэрлэлийг чармайх, үүний тулд шаардлагатай техник, технологийн болон эдийн засаг, зохион байгуулалтын нөхцөл бололцоог бүрдүүлж сэтгэл зүйн бэлтгэлийг хангавал бүтээгдэхүүний согог, гологдлыг арилгахад чухал тус дэм болно. Аж үйлдвэрт гарсан гологдлын хэмжээ 1988 онд 1985 оныхоос 1, 1 дахин, үүнээс учирсан хохирол 1, 7 дахин өсөж, оны эхний хагас жилээр үзэхэд экспортын бүтээгдэхүүнд гадаадын худалдан авагчдаас ирүүлсэн чанарын гомдлын 68, 6 хувь хүнс, хөнгөн үйлдвэрийн салбарын бүтээгдэхүүнд ногдож байна. Эдгээрийн ихэнх нь мах, угаасан ноос, хивс, зүсмэл, нэхий эдлэл, жонш зэрэг болно. 

Дарханы байшин үйлдвэрлэх комбинат, нэхий эдлэлийн үйлдвэр, Сүхбаатарын барилгын материалын үйлдвэрт аж үйлдвэрлэлийн салбарын эхний хагас жилийн нийт гологдлын 58 хувь нь гарчээ. 

Салбар ч бүтээгдэхүүний чанарыг бууруулснаас 1989 оны эхний хагасад 11, 5 сая төгрөгийн алдагдалтай байна. Бүтээгдэхүүний чанар жигд сайжрахгүй байгаа нь юуны өмнө тухайн үйлдвэр, аж ахуйн газарт эдийн засгийн шинэ сэтгэлгээ, арга барил сайн нэвтрээгүй байгаагийн уршиг юм. Үйлдвэр, аж ахуйн удирдлага хуучин сэтгэлгээгээр үнийн дүн, тоогоор хөөцөлдөөд хэрэглэгчдийн хэрэгцээг чанартай бүтээгдэхүүнээр хангах тухайд санаа тавихыг хоёрдугаар зэрэгт үздэг зохисгүй хандлага арилаагүй байна. 

Бүтээгдэхүүний чанар сайжруулах тэмцлийг хамт олон, хүн бүр цех, тасаг, дамжлага бүрт тууштай хийх үүрэгтэй. Үүнд нам, үйлдвэрчний эвлэл, хууль хяналт, бусад олон нийтийн байгууллагын нөлөөг Дээшлүүлэх цаг болжээ. Тэрчлэн чанарыг эдийн засгийн сонирхолтой холбож чадаагүй дутагдал ч эцсийн үр дүнд муугаар нөлөөлж байна. Иймд чанарын үзүүлэлтийг өсөлтийн жинхэнэ шалгуур болгон үнэлж, бүртгэж, төлөвлөх арга барил, журмыг шинэчлэлийг шаардлагад нийцүүлэн боловсронгуй болгох шаардлагатай байна. Бүтээгдэхүүн, ажил, үйлчилгээний чанарыг цаг үргэлж дээшлүүлэн, үйлдвэрлэлийн үр ашгийг нэмэгдүүлэхгүйгээр хөдөлмөрийн хамт олны ашиг орлого төдий л өсөхгүйгээр барахгүй үйлдвэрүүд ч дорвитой хөгжиж чадахгүй. Бүтээгдэхүүн, ажил, үйлчилгээний чанарыг эрс сайжруулахын тулд өсөлтийн эрчимтэй бус арга зонхилж байсан үед тогтсон эдийн засаг, удирдлагын захиргаадах арга, хөшүүргийг халж, тооны хойноос улайран хөөцөлддөг сэтгэлгээг өөрчлөх хэрэгтэй байна. Чанар муутай бүтээгдэхүүн, ажил, үйлчилгээ аль нь ч гэсэн эдийн засаг төдийгүй ёс суртахуунд хохирол учруулдаг учраас эх оронч үзлийн сөрөг үр дагавар агуулсан тун зохисгүй үзэгдэл юм. Үйлдвэрлэлийн үр ашиг нь зөвхөн өнөөдрийн олж байгаа ашиг орлогоор бус бүтээгдэхүүний хэрэглээний өртөг, тоо, чанарын хамаарал, хөгжлийн зүй тогтол, алс хэтийн төлөвийг хэр зэрэг зөв харж ажиллахаас шалтгаална. 

Үйлдвэр, байгууллага, хамт олны бие даасан байдал өргөжиж, гэрээ, түрээсийн хэлбэр идэвхтэй нэвтрэх нөхцөлд аль ч шатанд чанарын шаардлага тэргүүн зэргийн үзүүлэлт байх ёстой. Ялангуяа эцсийн бүтээгдэхүүнийг нийлүүлэх тухай гэрээ, тохиролцоонд бүтээгдэхүүний чанар, жишгийн нарийн шаардлагыг заавал тодорхойлж байвал зохино. 

Үйлдвэр, аж ахуйн газрууд Улсын үйлдвэрийн газрын хуулиар олгосон эрх эдлэхдээ хэрэглээний шаардлагад бүрэн нийцсэн, чанарын хувьд урьд урьдынхаас илүү сайн бүтээгдэхүүн үйлдвэрлэж борлуулах тухайд онцгой анхаарах хэрэгтэй бөгөөд гагцхүү урьд нь хийж байснаас илүү сайн чанартай бүтээгдэхүүнд л гэрээ тохиролцооны өндөр үнэ хэрэглэх нь Улсын үйлдвэрийн газрын хуульд нийцнэ гэдгийг хатуу мөрдөх учиртай. 

Улс ардын аж ахуй, хөдөлмөрчдийн есөн нэмэгдэж байгаа хэрэгцээг чанар сайтай бүтээгдэхүүнээр хангахын тулд үйлдвэрлэлийн техник, горимыг боловсронгуй болгож, түүхий эд, материалын чанарыг байнга өндөр хэмжүүрээр хянаж бүтээгдэхүүн, ажил үйлчилгээний чанарыг өсөлтийн гол шалгуур болгох хэрэгтэй. Чанартай юм хийхгүй бол үйлдвэр, аж ахуйн газрын үйл ажиллагаа хөдөлмөрчдийг хуурах, хөрөнгө зардал, материал, түүхий эдийг бүрэлгэх дутагдлаас ер нь ангижрахгүй гэдгийг үйлдвэр, аж ахуйн газрын нам, захиргаа, олон нийтийн аль ч шатны байгууллагын удирдлага, инженер, техникийн ажилтнууд хатуу санаж чанарын төлөв тэмцлийг үйл ажлынхаа хөдөлбөргүй зарчим болговол зохино. 

