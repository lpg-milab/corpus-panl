Д. МЯГМАР 

БУУРШГҮЙ СЭТГЭЛИЙН ИЛЧ 

Бусад олноо хууран мэхэлбэл 
Бүхэл насаар сэтгэлээ тамлах 
<<Сургаал үг>> 

Түвдэн өвгөн жаран насныхаа ойг хийсэн сүүлийн хэдэн шөнө ер унтсангүй. Унтъя гэвч нойр нь үл хүрнэ. Өвгөний сэтгэлд баяр хөөр, уур уцаар багтаж ядан, үерлэхдээ эргээ халин улаан хоормогоор гүвэлзэн урсдаг их мөрний ус шиг болжээ. Сэтгэлийнхээ тэр хуйлран оволзож байгаа үерийг өөрөө сайн мэдэж байв. Түвдэн, хүн болж төрөөд өнөөдрийг хүртэл ингэж айхавтар сэтгэл нь буцлан булгилж байсан нь бараг үгүй. Харин тээр жил баазын шилдэг ажилчин гэгдэж ёстой л шижигнэж явсан ид залуу насандаа нэгэн зүйлд шаналж яг одоогийнх шиг хэдэн шөнө нойргүй хоносон нь бий. Тэр тухай хожим өгүүлсүгэй. Харин албан газар нь баазынхаа тулгын чулууг тавилцсан ахмад ажилчныхаа ойг үнэхээр хөлтэй тэмдэглэжээ. Түүний гэрч гэсэн шиг бүтэн тав хоног үргэлжилсэн найр наадам бас л шувтрах болоогүй. 
Зуны шөнө. Хөвчит уулын амаар зэрэгцэн буусан зуслангийнхны мөөг шиг цагаан гэрүүд зүүрмэглэсэн сүрэг хун мэт анир чимээгүй нам гүм байгаа нь шөнө орой болсныг гэрчилнэ. Уулын амны нөөлөг даган хүй хүй үлээх үелзүүр салхинд моддын орой үе үе сэрчигнэх, хад чулуун дундуур харгиатан урсах бяцхан горхины шуугих эд бүхнийг шуулттай хаяагаараа Түвдэн чагнан чагнан хэвтэж байв. Өдөр олон хүний үймээн бужигнаанд ханхалж байсан архи тамхины эхүүн хурц үнэр цөм шөнийн сийрэг агаарт цэвэршээд одоо зөвхөн айрагны исгэлэн үнэр л сэнгэнэсэн хэвээр ажээ. Өдрийн ажилд сульдсан хүүхдүүд болон зуны халуунд гол тогоотой зууралдаж ядарсан хөгшин нь нам тайван унтаж байлаа. Гагцхүү Түвдэн өвгөний нойр яавч эс хүрнэ. Тэрээр огт ядраагүй хүн үү гэвэл ерөөс тийм биш. Ойгоо тэмдэглэж найр наадам хийж байгаа хүн бусадтай адил сул чөлөөтэй байна гэж яавч үгүй. Ямар зочин хэзээ ирэхийг хэрхэн мэдэх билээ. Хүн хүрээд ирэхэд гай болоод байхгүй байвал урьсан зочноо хүндэтгээгүй хэрэг болно. Тэгэхээр яая гэх вэ, идээ будаа зассан ширээний ард бүтэн тав хоног ёстой амьд бурхан шиг суужээ. Эвдэрч хэмхэрсэн, элдэв гэмтэл согог суусан мотортой өдөр шөнөгүй ноцолдож он жил өнгөрөхийг анзааралгүй сурчихсан ажилсаг өвгөнд ингэж өнгөрүүлсэн тав хоног нь үнэндээ таван жил шиг урт санагдана. Тэгээд энэ хэд хоногоор бүх зүйл төгсдөг бол ч бас яах вэ. гэтэл энэ маань ажилгүй суухын төгсгөл биш, харин эх нь болж байдаг гэж санахаар уур нь аяндаа хүрч сэтгэлд нь аймшиг төрнө. Өрхийг нь хагас тэгшилсэн тооноор туссан сарны гэрлийг дэмий л ширтэн хэвттэл юу юугүй гэрийн тооно далбилзан хөдлөх шиг санагдав. "Толгой эргэж байнаа даа" гэж санаад нүдээ анилаа. Үнэхээр толгой нь эргэжээ. Оройтож ирсэн зочинтой тулгаад уучихсан хэдэн хундага архи, үймэрч байгаа сэтгэлтэй нь нийлээд өвгөнийг согтоож байв. Тэгээд аажмаар нүдээ нээлээ. Тооноор шагайх сарны зэвхий цагаан туяа, ягуухан зүүншилсээр нүүр дээр нь тусав. Сарны туяа тусвал саа дайрдаг гэж хууччуулын ярьдгийг санаад хөнжлөө толгой дээгүүрээ мухлайдан нөмрөв. Гэтэл толгойд нь өдрийн олон амьтны тамхины халуун утаа, архины эхүүн үнэр шиг элдэв бодол манаран буцалсаар байв. "... Тэр үнэн гэж үү? Тийм бол ч зүгээр өнгөрөөхгүй дээ. Шууд л сайдад өргөдөл гомдлоо бичнэ. Хэрэв хүлээж авахгүй бол бүүр дээш нь мэдүүлнэ. Би хөгширсөн болохоос биш, хөдөлмөрийн чадвараа алдсан биш. Би тэдний ажилд ямар саад болоо вэ? Хэрэв саад болсон юм бол миний дутагдлыг улаан нүүрэн дээр минь хэлээд шууд л хөөчих хэрэгтэй шүү дээ. Ингэж ажил чирэгдэл учруулж, ой мой хийх ямар хэрэг байна. Уран аргаар хөөж байгаа нь энэ үү? Өөдгүй заль мэх. Дутагдлыг минь хэлээд хөөчихсөн бол би ингэж сэтгэлээр шаналахгүй амар тайван байхсан. Гэтэл тэгсэнгүй. Тэгсэнгүйгээр барахгүй нийт ажилчдыг цуглуулж, хурал цуглаан хийж намайг хоосон магтаж, цаасан малгай өмсгөж маяглаж байхад нь би яагаад ухаарсангүй вэ. Тэнэг амьтан. Бүүр хүүхэд шиг үнэмшчихээд индэр дээрээс Даш даргыг илтгэж байхад нь "Би ингэж хүндлүүлэхээр юу бүтээчихсэн хүн билээ?" гэж санахаас нүдний нулимс аяндаа гарч байсан шүү. Тэр бол баярын нулимс байлаа. Гэтэл өнөөдөр... . 
Дэрэн дээр нь дусал нулимс байлаа. Энэ тэгээд үнэн гэж үү? Ээ мэдэхгүй. Хэрэв үнэн бол юунаас болов? Даш хэдий дарга болсон ч гэсэн миний сэтгэлийг мэдэх л ёстой. Ер нь маргааш орж учраа дуулбал яасан юм бэ? 
... Ээ дэмий байхаа, нэгэнт шийдчихсэн юмыг чинь. Яагаад миний жаран насны ойг хуурамчаар хийж намайг ажлаас халах болов. Уржигдар орой зочдын хөл татарсан хойно, олон жил хамт ажилласан Лувсан ганцаар үлдээд... магадгүй, надад түүнийг хэлэх гэж зориуд үлдсэн юм билүү? Энэ тэрийг ярих зуур гэнэт харамссан мэт уртаар санаа алдан "Намайг ч гэсэн бас л хэдэн жилийн дараа чам шиг ажлаас халах байх даа" гэхэд нь "Юу?" гэж би гайхан асуувал "Чамайг сайндаа ч биш, ажлаас халах арга эрж ойг чинь хийж байгаа юм гэнэ" гэж амьтны ярихыг сонсоод зориуд дуулгая гэж бодсон юм. Гэтэл түлхүүр багажаа залууст гардуулж байхдаа чиний нүднээс нулимс бөмбөрч байхыг хараад би хичнээн их өрөвдөв өө" гэж хэлсэн тэр үг яав ч худал байх ёсгүй. Тэгэхээр чухам ямар учраас намайг ингэх болов? гэж эргэцүүлэн байтал эгзэгтэй зүйл сэтгэлд зурсхийн орж ирэв. Ноднин жил баазын хэмжээгээр төлөвлөгөөгөө зуун тавин хувь давуулан биелүүлэх үүрэг авах талаар яриа гаргахад нь "бүтэхгүй" гэж зөрснөө гэнэт санав. Яагаад... Яагаад би эсэргүүцсэн юм бэ? тэд ер нь юу амлах нь над шиг болсон амьтанд ямар хамаа байна? 
... Үгүй ээ, хамаатай болоод л зөрсөн байж таарна. Үйлдвэр болон ажилчдынхаа цаад нөхцөл бололцоог харахгүй, хий хоосон амлалт авахын хэрэг гэж чухам юу байнаа? Хэрэв ажил төрөлдөө гаршсан арваад залуус маань цэрэгт явчихаагүйсэн бол... бас шилдэг таван залуу маань гадаадад курс сургуульд явчихаагүй бол учир байсан. Байснаас барахгүй уужуухан биелүүлэх юм чинь. Гэтэл эд бүхнээ бодолцохгүй дөнгөж сургууль комбинат төгсөөд ирсэн хэдэн хүүхэдтэйгээр тэгж худлаа амлалт авч яаж болох вэ? 
Энэ бол үнэндээ өөрөө өөрийгөө хуурч байгаа хэрэг. Тэр булай явдал... Үнэнийг хэлэхэд ажилчдын хүчийг өнгөрсөн жил луйвардсан шүү. Бүх ажилчдыг улаан буланд цуглуулж байгаад норм төлөвлөгөө биелэхгүй байна гэж баахан унжруу сунжруу юм ярьж, эцэст нь "Илүү цагаар ажиллахыг эсэргүүцэж байгаа хүн та нарын дотор байвал гараа өргө" гэсэн. Тэр олон амьтны дунд "Би ажиллах дургүй байна" гэж мэдээжээр хэн гар өргөх вэ дээ. Цөм биенээ харж алмайран гайхаж байх зуур нь Даш дарга амжуулаад л тэгвэл цөм зөвшөөрч байх шив дээ гээд л гүйцэх нь тэр. Тэгээд эцэст илүү цагаар өдөр шөнөгүй ажиллуулж байж биелүүлэхчээн болсон. Энэ чинь болдог хэрэг үү? Зүй нь "илүү цагаар хэн ажиллах хүсэлтэй байна? гэх ёстой биш үү? гэтэл тэгээгүй юм. 
Өнгөрсөн жил тэгээд хичнээн их гомдол гарав. Эцсийн эцэст төлөвлөгөө норм тооны хувьд л биелж байвал чанар чансаа ч бүр хамаагаа алдсан. Эд шалгагчид ч, дарга нар ч түүний тоохоо байсан. Ингэж болдог юмуу та минь. Энэ чинь наанадаж өөрсдийгөө, цаанадаж улс эх орноо хуурч мэхэлж байгаа хэрэг. Үүнд ажилчид ямар буруу байна. Ямар ч буруу байхгүй. Тэгээд хэн буруутай болж таарах вэ? Үнэнийг хэлэхэд дарга л энэ суудлаа алдахгүй байвал бусад нь яах вэ гэж хар амиа бодсон хэрэг. Би үүнийг л хэлсэн. Гэтэл энэ үг миний жаран насны ойг өргөн тэмдэглэх болгочихлоо гэж үү? Хачин юм даа. Харин энэ жил бол төлөвлөгөөгөө зуун тавин хувиар, хагас сарын өмнө биелүүлнэ гэж үүрэг авахад ёстой болох жил. Яагаад гэвэл гадаадад явсан залуус мэргэжлээ улам ахиулаад ирсэн. Өнгөрсөн жил үйлдвэрийн босго дөнгөж алхаж байсан хүүхдүүд ч зохих туршлагатай боллоо. Тэр жил цэрэгт явсан залуус мань бас эргээд ирсэн. Гэтэл өнгөрсөн жилийнхээ өөдгүй явдлаас дэмий айчихаад амлалт үүрэг авъя гэхээр дургүйцээд байгаа юм. Нийт ажилчид дэмжээд байхад яагаад болохгүй байх вэ. Энэ тухай ярилаа гэж л намайг эвтэйхэн халах арга олсон нь энэ байжээ. Тийм байхаа даанч, уржигдар өглөө Дашийг ирэхэд <<Ойгоо хийсний дараа тэр захиалгатай арваад моторыг шалавхан боогоод гаргачихъя. Хоёроос бусдыг нь ээлжийн бус бүлүүр солиод л орхивол шинэ боллоо гэсэн үг>> гэхэд. 
- <<Энэ талаар санаа зовох явдалгүй. Бид цөмийг ярилцсан. Ер нь өнөөдрөөс эхлээд та ажил төрөл гэж сэтгэл түгшихгүй байж болно. Сул цалинд гарах таны бүх юм бэлэн болсон. Эрхийн дэвтрийг маргааш авчирч өгнө байх. Цалинг чинь харин дээгүүр тогтоосон шүү>> гэхэд нь зүрх минь палхийгээд явчихав. <<Та нар энэ талаар яагаад надтай ярьсангүй вэ? >> гэхэд <<Таныг харин ч баяртай зөвшөөрөн байх гэж бид итгэсэн юм", "Хэрэв би тэтгэвэрт гарахгүй гэвэл яах вэ", "Яаж болдог юм бэ Түвдэн гуай. Нэгэнт шийдчихсэн юмыг та тэртэй тэргүй манай хүн шүү дээ" гэж хэлсэн үг өвгөний чихэнд гантай төмрийг иргүй хуурайгаар үрэх мэт чихран сонсогдсоор байв. Тэгээд өвгөн "Заргалданаа, сайдад өргөдөл гомдлоо бичнэ" гэж амандаа дахин үглэв. 
Сарны туяа орны толгойноос хэдий нь холдон хоймрын эрээн авдарнаа туссан байв. Гэтэл авдран дээр тавьсан улаан хавтастай тэтгэврийн дэвтэр сарны цонхигор цагаан туяанд бүүдийн харагдав. Өвгөний дотор улам бачимдаж гэрт халууцаад ч байх шиг болохоор нь дээлээ нөмрөн, гутлаа холхиндог углаад гадагш гарлаа. Түвдэн өвгөний бачимдан бухимдсан сэтгэлийг орчин ертөнц байтугай гэрт амар тайван унтаж байгаа үр хүүхэд нь ч ажиг сэжиг аваагүй юм чинь. Харин зуны шөнийн цэнгэг агаар түүний сэтгэлийг түр боловч тайтгаруулав. Айхтар ширүүн аадар бороо орох янзтай, тэнгэрийн хаяанд бөөгнөрөн нүүдэллэх асга хад мэт давхарласан хар үүлсийн зах сэжүүрт халхлагдсан дүгрэг сар түүнээс зугтах мэт өнхрөн зүтгэсэн ажээ. Түвдэн гаансныхаа галыг унтраангаа "Аль эсвэл би өөрөө улс орныхоо ширүүхэн алхаанаас амьсгаадан хоцорчихоод өөрийнхөө алхаатай бусдыгаа хөл нийлүүлэх гэж мунгинан зүтгээд, ажил төрөлд нь үнэхээр саад болж байна уу? Зориг зүрх байлаа ч, хүч тэнхээгүй болчихоо юу? Нарийн ширийн хувиар тоог харалгүй алдаа хийчих вий гэж л сэтгэл зовох юм. Би үүнийг өөрөө мэдэлгүй бусдыгаа зовоож байгаа юм биш байгаа. Тэгээд надад хэлэх нь эвгүй болохоор... намайг гомдоочих байх гэж санахдаа ингэж ой мой тэмдэглэж хөл хөөрцөг болсон юм биш байгаа. Хэрэв тэгсэн бол дээш нь заргалдахын хэрэг байна уу? За яах вэ үнэхээр би хоцрогдсон бол үнэний минь хэлээд л өгнө биз. Харин өргөдөл гомдлоо хэнээр бичүүлдэг юм билээ байз. Хүүхдүүдээрээ бичүүлэх үү? Болохгүй ээ. "Аавыг маань ажилдаа тэнцэхгүй болохоор ингэсэн юм байж" гэж ойлговол яана. Тийм булай юмыг үр хүүхдүүд минь бүү сонсог. 
Харин ажлынхаа газрын залуусаар бичүүлж болох юм. Гэвч бол тийм ч сайн зүйл биш. Тэгэхээр хэнээр бичүүлэх вэ? тэгээд ч сайд дарга нарт ойлгогдтол бичих ёстой гэж бодов. Тэнгэрийн дор хаяанаас шаргал гэгээ татаж эхлэв. Харанхуй ертөнц үүрийн гэгээг сүлэгдэн цайхын сацуу өвгөний бухимдсан сэтгэлд нэгэн бодол гэрэл гэгээ мэт зурсхийн орж ирэв. "Зөв, тэр зөв шүү. Ноднин жил миний тухай бичнэ гэж надтай уулзсан нөгөө хүүг олох хэрэгтэй. Нэр нь хэн сэн билээ? Аа тийм, Бадрах. Хүнд ойлгогдохоор юмыг, тэр хүү биччихэж дөнгөнө бий вий. Өвлийн тухайн тун адтай бичсэн байсан шүү. Нүдэнд харагдмаар... 
Ер нь өнөөдөр хот орж тэр сурвалжлагчтай уулзъя гэж хатуу шийдэв. Тэгээд үүр цайж буй тэнгэрийн хаяа ширтэн хэсэг сууснаа "Айл амьтан босох үед ганцаараа гадаа сууж байх ямар олиг байв вэ? амьтан хүн ч юу гэж хэлэх юм билээ" гэж бодоод гэртээ орлоо. Удалгүй хөвч ойд хөхөө донгодон зуслангийн гадуур галуу тахиа хашгичин хүүхэд багачуудын дуу, машин тэрэгний чимээ нүргэлэн хөл хөдөлгөөн ихэслээ. Түвдэн гуай тэр өдрөө сурвалжлагч Бадрахтай уулзахаар яаран хот орж сонины газраас сураглаад хөдөө ажлаар явсан, маргааш нөгөөдрөөс хэтрэхгүй ирнэ гэж жижүүр нь хэлжээ. "Бадрахыг ирэхээр өгөөрэй" гэж нэгэн зурвас бичиж бас гэрийнхээ хаягийг үлдээгээд зуслан руугаа эргэх гэснээ "Надад хойшоо яарах ажил ямар бий биш, эрт буцаж юу хийнэ. Хот орж ирснийх ажлынхаа газраар ороод гаръя" гэж бодоод бааз руугаа яаран алхаллаа. Тэгээд хашааны үүдэнд ирэнгээ гэнэт зогтусав. "Ингэж явдаг маань мөн үү, ер нь тэтгэвэрт гарчихаад долоо хонолгүй эргэж буцаж гүйгээд яасан тавьтаргүй өвгөн бэ? Ажлын хэнээ тусаж зөнөчихсөн амьтан юм гэх байх. Больё зүгээр" гэж бодоод зуслан руугаа яаран буцав. 
Сурвалжлагч Бадрах хөдөөнөөс ирснийхээ маргааш нь жижиглэн үлдээсэн бичгийг олж үзэв. "Хараач хөөе, нөгөө Түвдэн гуай маань тэтгэвэрт гарчихаж, тэгээд надтай уулзах ямар хэрэг болоо юм бол? Уулзах ч яах вэ, Харин нэг л эвгүй юм болох нээ дээ. Ноднин жил найруулал бичнэ гэж амлаж амлачихаад тэр маань гологдоод сонинд нийтлэгдээгүй өнгөрсөн л харамсалтай байна. Хүний нүүр халуун. Одоо уулзахаараа юу гэж хэлнээ. Хэрэв дурсвал үнэнээ л хэлэхээс биш. 
Есдүгээр сарын арван гуравны тэр нэгэн өдөр намайг эрхлэгч дуудаж билээ. Өрөөнд нь ортол сонинд нийтлэх зүйлсийн төлөвлөгөөг гаргаж: 
- Дараачийн дугаарт ажилчны тухай найруулал бич гэж үүрэг өгөхөд нь би хичнээн их баярласан гэж санана. Энэ жил бол хар багаасаа мөрөөдсөн мөрөөдлийн минь биелэлийн он билээ. Яагаад гэвэл сэтгүүлчийн мэргэжил эзэмшихсэн гэж зүтгэсээр сургуулиа төгсчихөөд байгаа минь энэ. Энэ сар бол хөдөлмөр гэгч аугаа их үйлсэд миний зүтгэх анхны сар. Энэ өдөр бол сурвалжлагад гарч байгаа миний баярын өдөр гэж бодохоос сэтгэл хөрсөөр анхныхаа найрууллын баатартай уузлахаар... дугаар баазын чиглэн алхаллаа. Тэгээд уриалгахан зантай, ахимаг насны даргатай уулзаж сурвалжлахаар яваагаа хэлсэнд: 
- Юун сайхан хэрэг вэ. Тэргүүний хүн манайд зөндөө бий. Чухам ямар л бол ямар. Залуу ажилчин уу? Хөгжин настай нь хэрэгтэй юу? гэдэг байгаа. Би самгардахдаа "Аль нь ч яах вэ?" гэж хэлдгийн даваан дээр "Настай нь амьдралын туршлага элбэгтэй болохоор арай илүү сайн юм ярих байх" гэж бодонгоо: 
- Уул нь настай хүн байвал зүгээрсэн гэхэд 
- Тэр болноо. Манай баазын ууган ажилчин, олон залуусыг моторчин болгосон Түвдэн гэж нэг өвгөн бий. Түүнтэй уулз гэв. 
- Тэр өвгөн хаана... гэтэл 
Моторын цехэд гэж хэлж дуусаагүй байтал утас хангинан дуугарч бидний яриаг таслав. Тэгээд би моторын цехийг эрж явтал дээр үеийн зүс таних Даш гуайтай санамсаргүй тааралдав. Тэрээр намайг бага байхад манай аймгийн баазад үйлдвэрчний хороон дээр байж билээ. Бид энэ тэрийг ярилцан, би ч зорьж яваа хэргээ хэлж Түвдэн өвгөний хаа байдгийг сурагласанд Даш гуайн нүд нь орой дээрээ гарчих шахан, үргэсэн тором шиг болсноо намайг сугадан байшингийн буланд аваачаад их л аминчлан: 
- За хүү минь, чи очиж очиж Түвдэн өвгөнг сурвалжилдаг нь юу вэ? тэр чинь амьтан уруу татсан хачин нөхөр байгаа юм. Бас дураараагий нь яана. Ер нь тийм этгээдийг мандуулж бичээд байх юм бол... гэхэд нь: 
- Танай дарга л бич гэсэн шүү дээ гэв. 
- Дарга хэлэх яах вэ? Үйлдвэрийн дотоод ажлыг ямар нарийн мэдэх биш, харин би бол эндхийн боловсон хүчний хувьд хүн бүрийг нарийн мэдэж байна. 
Та тэгвэл даргадаа хэл л дээ. Хоёулаа очъё гэсэнд Даш гуай зальтайгаар инээмсэглэн 
- За больё, чамайг хожим нь хэл аманд орооцолдчих вий л гэсэндээ сануулсан юм. Надад ямар хамаа байх вэ, би тэртэй тэргүй хэдэн сарын дараа гадаадад сургууль курсэд явах гэж байгаа юм гэснээ: 
- Моторын цех цаанаасаа гурав дахь хаалга гэчихээд яваад өглөө. 
Энэ яриа миний бодлыг бүрэн үймрүүлж орхилоо. Тэгээд гайхаш тасарч хэсэг зогслоо. "Ер нь больдог юм уу? Болохгүй ээ, сонины материал тасарна. Ямар ч байсан заавал уулзах хэрэгтэй" гэж шийдэн моторын цех гэсэн өрөөнд яаран орлоо. Чулуун царс модон шал шиг гялалзтал зүлгэжээ. Оронгуут тоос, бензиний  содон үнэр хамар цоргив. Хана даган байрлуулсан шүүгээний нүд том жижиг түлхүүр багаж, хэмжих нарийн хэрэгсэл цөм бүрэн бөгөөд өрөөний голын урт бандан дээр нь тав зургаан мотор зэрэгцүүлэн тавьсан харагдана. Мотор бүрийн дэргэд хэдэн хөвгүүд охид толгой өөд таталгүй ажиллаж байлаа. Зарим нь эрэг боолт чангалж, зарим нь бүслүүр бүлүүрийг нарийвчлан хэмжинэ. Би үүдэнд тээнэгэлзэн зогсов. Тэдний хэн нь ч намайг анзаарсангүй. 
Тэртээ булангийн ширээн дээр суугаад нэг охинд юуг ч юм ой тойнд нь ортол тайлбарлаж суугаа, нүдэндээ зузаан гэгчийн шил зүүсэн, янхир том биетэй, халимаггүй мухар толгойтой, шанааны яс ёрдойсон туранхай гэгчийн өвгөнийг лав Түвдэн гэгч мөн биз гэж бодоод мэнд усаа мэдэлцэн, ирсэн хэргээ шууд л хэлж орхив. Өвгөн над өөд сүрхий гэгч нь харснаа: 
Ер нь тоосон шинжгүй нөгөө юмаа тайлбарлаж гарав. Сурвалжлуулах гэж байгаа хөгшин, залуу хэн ч болов нүд нь сэргээд, цаанаа л баярлаад явчихдаг байх гэж миний бодсон талаар болов. Магадгүй, энэ өвгөн сайшаагдлаа гээд баярлаж муушаагдлаа гээд гомдох нь өнгөрчихсөн ч толгой юмуу? Эсвэл мань мэтийн амьтанд шалгагдсаар байгаад тогтмол хэлдэг, тоотойхон хэдэн үгтэй ч болчихсон хүн юм билүү, хэн мэдэх вэ гэж бодтол сэрэвгэр буурал хөмсгөө нэгэнтээ өргөн: 
- За тэгээд яах хэрэг болж байна? гэлээ 
- Танай цех надад урьд өмнө бодоогүй сонин санаа төрүүлсэн. Эмнэлгээр бол хүний зүрхэнд мэс засал хийдэг л өрөө гэсэн. Тэгэхээр техникийн зүрхэнд мэс засал хийдэг газар гэж нэртэй болсон биз гэсэнд: 
- Бололгүй яах вэ, ёстой үнэн гээд урамшсан нь илт мушийтал инээж байв. 
- Та ажил төрлөө надад сайхан яриад өгөөрэй гэтэл: 
- Калапаны зозоор харах нүдгүй, харанштээний боолт чангалах тэнхэлгүй болчихсон хүн чинь юугаа ярьдаг билээ гэдэг байна. 
Яггүй яхир өвгөн байх нь ээ гэж би бодлоо. Тэгээд хэн хэн маань дуугаа хурааж хэсэг зогсоцгоолоо. Дуугүй байх гэгч энэ аюулаас мултрахын тулд үг өдөж: 
- Та норм төлөвлөгөөгөө яаж биелүүлдэг вэ, түүнээсээ ч ярьж болно шүү дээ гээд тавьчихсан чинь тэр өвгөн лав сүүлийн дөчин жил ингэж инээж үзээгүй болов уу гэмээр... 
- Норм төлөвлөгөө чухал байлгүй яах вэ. Гэхдээ та сая манай цехийг зүрхний мэс заслын өрөө гэж тун уранаар олж хэлсэн шүү. Гэтэл зүрхэнд мэс засал хийдэг эмч нар норм төлөвлөгөө хөөж орхивол мөн сүйд болноо. Би ч залуудаа норм төлөвлөгөөний хойноос унтах нойр, идэх хоолоо мартан өдөр шөнөгүй зүтгэж гялалзаж явсан удаа ч бий. Ер нь энэ орчлон гэдэг юмыг яахлаараа тэгж зөрүүлж зохиож чадна вэ? Хүн гэдэг амьтан дөнгөж ухаан сууж эхлэхээр хүч тэнхээгүй болчихдог. Хүчтэй чадалтай гялалзаж явахад нөгөө ухаан санаа нь хов хоосон байдаг. Энэ хоёр хэзээ нэг тохирдог байнаа... 
гээд л овоо юм ярих нь уу гэтэл таг чиг болж орхилоо. 
Ингэсээр байтал ажил тарах хэдий нь болж нөгөө залуус түлхүүр багажаа шүүгээ савандаа хийгээд нүүр гараа угааж, дээл хувцсаа сольж өмсөөд гарахдаа: 
- Багшаа, түлхүүрээ ширээн дээр орхилоо баяртай гэцгээгээд яваад өглөө. Бид хоёр хоёулхнаа үлдэв. Би бүүр гайхаш тасарч: 
- Та юу ярихаа өнөө шөнө сайн бодно уу даа. Би маргааш ирье гэхэд 
- Хүү минь, өнөө маргааш хоёрын ялгаа юу байна. Ах нь арван жил бодсон ч юм эвлүүлж ярьж сурахгүй хүн гэв. "Ярьж чаддаг хүн хийж чаддаггүй, ярьж чаддаггүй хүн хийж чаддаг" гэж үнэн байх шүү. Одоо би яана аа. 
Хүү минь, би чамд яаж тусалъя даа. Уул нь бичих гэж байгаа зүйл чинь чанар чансаатай юм болчихвол аштай юу? гээд яг л над шиг уртаар санаа алдав. 
- Та л олигтойхон яриад өгвөл түүнээс илүү тусламж хаа байх вэ. тэр чанар чансаа ч яамай болж гэхэд минь над өөд анх харсан шигээ хөмсгөө сэрвийлгэн өргөж 
- Тэгээд наадах чинь хэзээ хэрэгтэй юм бэ? гэдэг байна 
- Нөгөөдөр өглөө бэлэн болгочихсон байх ёстой. Гэтэл би бичих материалаа олоогүй явж байдаг, мөн хэцүүеэ. 
- Хм, яасан ч богинохон хугацаа вэ. Хаа газар адилхан юм даа. Манайд ч бас л ялгаагүй. Өнөөдөр засварт өгсөн моторыг маргааш бэлэн болго гэж заримдаа шаардахыг нь яана. Шаардаж ч болно. Бэлэн болгож ч болно л доо. Гэхдээ учир их бий... за энэ ч яах вэ, би маргааш өөрийг чинь аваачиж, нэг баазын моторчин залууг харуулна гэхэд нь: 
- Түвдэн гуай та юу ярина вэ? Өөр хүний тухай биш, таны тухай найруулал бичих ёстой. Ер нь танай даргатай ярьж тохиролцсон юм шүү гэхэд 
- За тэгвэл яах вэ, бичих зүйлд чинь л тус болох болов уу гэсэндээ хэлсэн юм. Түүнээс биш өөрөөсөө булзааруулж байгаа хэрэг биш. Түүнийг харахаар залуу насаа би өөрийн эрхгүй санадаг юм. Тэгээд л ярьж чадахгүй болохоороо залуу насаа төлөөлөөд харуулъя гэж байгаа нь тэр гэж нэлээд гомдсон байртай хэлэв. 
- Түвдэн гуай. Таны хэлдэг тун зөв. Тэр залууг харахад л таны залуу насыг харсан шиг болно гэдэг хичнээн сайхан бэ? Гэтэл тийм зав надад даанч алга. Ганцхан маргааш л үлдлээ гэж учирлан гуйсанд: 
- Хм. Та нар дандаа л нэг яаруу тэвдүү.. Түүхий нойтон... гээд л толгой сэгсэрснээ, хувцсаа сольж өмсөөд түлхүүрээ авангаа: 
- Надад өөрөөс чинь нэг хүсмээр юм байна гэлээ 
- Юу вэ. Чадах л юм бол дуртай зөвшөөрнө гэхэд гайхсан мэт хэсэг зогссоноо: 
- Ухаан нь, эргэн тойрон амьтан хүнгүй уудам талд өвлийн жин хүйтэнд осгож үхэх аюулд орсон жолооч хүний тухай нүдэнд харагдаж, сэтгэлд буутал бичээд өгөхгүй юу? Надад маш их хэрэг байна. Ухаан нь маргааш ирэхдээ юмуу гэхэд нь: 
- Түүний чинь зохиолч хүн л бичихээс биш, над шиг нь яаж чадах вэ гэж цааргаллаа. 
- Юу гэсэн үг вэ. хүн хүндээ тус болохоос илүү сайхан юм гэж ер байдаггүй. Чи надад тэгж л тус болж үз. Аягүй бол чамд... Чиний энэ бичих юманд чинь ч хэрэг болж мэднэ гэдэг байна. Надад юун хэрэг болох билээ. Байсаар бүүр хүүхэд шиг хуурах нь шив гэж бодсон авч яая гэх вэ "Тэгье" гэж ам алдчихлаа. Түвдэн өвгөн маш их баярлаж: 
- Маргааш хүү минь хэдэн цагт ирэх вэ. Би өглөөгүүр эрт ирдэг хүн шүү 
гэхчлэн хөөр болсоор гэрийн зүг явлаа. 
Би тэр орой давж давшгүй өрөнд орсон хүн шиг сэтгэл гонсгор байлаа. Сурвалжлагч болоод анхны маань бичих гэж байгаа найруулал ийм бүтэл муутай байхад яаж урамтай байх билээ. Тэр ч байтугай, найрууллын маань баатар надаас зохиол шиг юм нэхээд, бүүр эх адаггүй тоглоом шиг явдал боллоо. Гэлээ гээд яах вэ, нэгэнт л ам алдсанаас хойш... өвгөний захиалгат зүйлийг бичихээр цаас харандаа авч ширээнийхээ ард суулаа. 
... Зах хязгааргүй цаст цагаан тал нүдний үзүүрт цийлэлзэн, исгэрэн шуугих цасан шуурга чихний үзүүрт шунгинаж, огторгуйд түгсэн үй түмэн одод бие жихүүцэм гялалзаад, будант тэнгэрт дураар хөвөх дүгрэг саран, яхир зант эмгэний нүд шиг давхарласан цагираг хүрээ татуулаад, замын хажуугийн утасны модод яс янгинам хонгиноод ... Бүх юмс нүдэнд харагдавч цаасан дээр бууж өгөхгүй сэтгэл тамлана. Хэд дахин хуулж бичлээ. Ер болж өгдөггүй. Гэтэл хээрийн замд хэмхэрсэн, дүүрэн ачаатай машин нүдэнд минь дахин харагдаад, тэр ч байтугай жолооч нь машинаасаа нэг гарч нэг орно. Машиндаа ороод сууя гэвч ар өврөөс нь бүхээгний хүйтэн төмөр жиндүүлэн хайрч, бүүр эцэст нь дулаацах санаатай цас дагтаршин мөс болон хөлдсөн зам дээр дэвхцэн цовхчиж байгаа нь хүртэл сэтгэлд нэвт харваж, дулаан тасалгаанд суугаа бие минь зарсхийх шиг болно. Нар уулын цаагуур шингэх үед тэр машин, оройн хүйтэн жавраар амьсгалсан талын явган шуурган дунд бүртийн торойсоор.. 
Эд бүхэн сэтгэлд бичигдэхээс биш цаасан дээр буудаггүй. Харин сүүлдээ би өөрийнхөө хий бодолд орооцолдов. Тэгээд хөөрхий тэр жолоочийг одоо яах вэ? гэдэг хүнд асуулт намайг давхар зовоож эхлэв. Үнэхээр эргэн тойрон хүн амьтан алга агаад амьд хүнтэй дайралдахгүй бол тэр жолооч яах вэ? 
Ээ бүү мэд. Эд бүхнийг эргэцүүлэн бодож хуулан бичсээр суутал хэдий шөнө дунд өнгөрсөн байлаа. Толгой дээш татан саяны бодлоос арай ядан ангижиртал хамаг бие зарсхийн халуурч, толгой лаг шавар шиг хүндэрчээ. Тэгээд гэрлээ унтрааж хэвтэв. Гэвч нойр хүрдэг юм биш. Зүүн чихнээ "Чи яагаад сонины материал таслав" гэсэн эрхлэгчийн дуу, баруун чихнээ өдөр үзсэн засварын газрын суурь машины төмөр зорох чихарсан чимээ сонсдоод, хав харанхуй атал тасалгааны маань хана цаст тал болж хувирахад ёстой л элс цасаар биш, үймсэн бодлоор дүүрсэн сэтгэлийн ширүүн шуурга ухаан бодолд маналзаад, толгой гэдэг халчихаад бут үсрэх гэж байгаа мянган лааны чийдэн шиг... 
Арга тасрахдаа гэрлээ асааж нөгөө бааз руугаа очлоо. Түвдэн гуай аль хэдий нь ирчихсэн байв. Тэгээд надаас шууд л : 
- За хүү минь, миний хүссэнийг юу болгов гэлээ 
- Нэг юм бичих нь ч бичсэн гэж хэлээд 
- Та сонсоно уу? гээд халааснаасаа гаргаж ирсэнд 
- Энд хэрэггүй. Хоёулаа манайд очъё гэв. 
- Нээрээ зөв шүү. Гэр орондоо ямаршуу амьдралтай байдгийг нь үзье. Тэндээс ч миний найруулал эхлэх юм билүү, хэн мэдэх вэ? 
- Түвдэн гуай. Танд баярын бичиг олон бий юу? гэсэнд 
- Байлгүй яах вэ, чамд нэг амьд бичиг үзүүлнэ. Тэр бол насан туршид минь зэмлэж донгодсон нэг ёсны шийтгэл байгаа юм гэв. 

Үнэхээр хачин өвгөн. Би найруулал бичих гэж сайшаалын үнэмлэх сураглаж байдаг. Гэтэл зэмлэл донгодлогын бичиг үзүүлнэ гэж байх. Бид хоёр явсаар өндөр өндөр барилга бүхий шинэхэн хороололд ирлээ. Тэгээд цахилгаан шатаар өгсөж есөн давхарт гараад нэг хаалганы хонх дарав. Урдаас минь сайхан зантай тарган шар авгай угтав. Тэр бол Түвдэн гуайн хөгшин ажээ. Цаад өрөөнд нь дөч эргэм насны хөдөөний байрын хүн сууж байлаа. Тэр хүнийг манай худ гэж танилцууллаа. Бид Түвдэн гуайн сайшаалын үнэмлэхүүдийг үзэх гэж сэтгэл яаран байтал 
-За хүү минь, нөгөө юмаа одоо уншина. Ямар болсныг энэ хүн хэлээд өгнө гэж худ руугаа заалаа. Би онц гайхсан ч үгүй, урьд шөнөжин нойргүй сууж бичсэн зүйлээ уншиж гарлаа. Тэгээд уншиж дуусмагц 
- За ямар болж вэ? гэж Түвдэн гуайг асуухад 
- Яггүй бичсэн байна гэж нөгөө хүн хэлэв. Түвдэн гуай над руу харснаа 
Чиний наад жолооч энэ хүн шүү дээ гэв. Би тэр хүнийг сайтар ажиглан хартал хоёр суга таягтай ажээ. Дотор палхийгээд явчихав. Гэтэл тэрээр ярианд оролцон 
- Яг л өөрийн чинь бичсэн шиг эзгүй хээр талд, өвлийн жин хүйтэнд машин маань эвдэрч би хоёр хөлөө хөлдөөсөн юм. Тэгээд шинэхэн, засвараас гарсан тэрэгний юу нь эвдэрснийг шалган үзэхэд засвар хайнга хийснээс болжээ гэсэн дүгнэлт гарсан гэхэд нь Түвдэн гуай өлгөн авч: 
- Тиймээ, тэр машиныг нь би зассан хүн гэв. Би бүүр гайхаж орхив. Тэгээд: 
-Та нар чинь ураг төрлийн холбоотой улс байж... гэхэд минь 
Үүнд ураг төрөл ямар хамаа байх вэ. Уул нь ийм явдал болсон юм. Чамд би залуу насныхаа тухай ярьж байсан байхаа. Нэг өглөө мастер маань миний засаж байсан моторыг хойш тавиулаад "Үүнийг маргааш өглөө гэхэд бэлэн болго. Хөдөө явах машины дотор" гэж үүрэг өглөө. Тэгэхэд миний дагалдангаар Даш гэдэг хүн ажиллаж байсан юм. Даш гэж одоо манайд боловсон хүчин хийж байгаа хүн бий. Бид хоёр өдөржин ноцолдоод арай чүү дуусаж билээ. Тэгэхэд Даш шатахууны гайхны нэг дөр дутуу хийснийг би засах гэж байснаа мартаад мотороо боочихсон байхгүй юу. Тэгэхэд наадах чинь гэж суга таягт хүнийг заагаад: 
- Ёстой машин барьж давхих хорхой нөхцсөн насан дээрээ явсан байх. Мөнгө шиг цагаан моторыг машиндаа тавьж угсарч дуусаад гарахдаа "Одоо ч ёстой жийгүүлээд байдаг хэрэг ээ" гэж хэлэхэд нь л нөгөө юмыг засаагүй мартсанаа гэнэт санаад "Одоо яанаа" гэж бачимдан Дашид хэлэхэд "Яах вэ, хэмхэрдэг юм бол хэмхэрнэ л биз. Хэрэв үнэнээ хэлбэл чи бид хоёр дахин засахад хүрнэ. Бас хариуцлагагүй хийсэн гэж донго авна. Тэгээд чиний нөгөө бусдыг манлайлдаг норм төлөвлөгөө чинь хоцроход хүрнэ шүү дээ" гэхэд нь би нэр сүрээ бодоод дув дуугүй өнгөрч билээ. Тэгсэн хирнээ сэтгэл зовоод зүүн чих хангинаад болдоггүй. Ер нь хүнд совин гэж байдаг нь үнэн дэг шүү. Өвлийн хүйтэнд мотор нь хэмхрээд хээр суучих вий гэж бодохоос хэдэн шөнө нойргүй хонож, сэтгэлийн там эдэлж билээ. 
Харин Даш маань юу бодож байсныг бүү мэд, нэг мэдэхнээ үйлдвэрчний хороон дарга болоод л яваад өгсөн юм даг. Ээ дээ сэтгэл сэвтэй юм хийж бусдыг хуурна гэдэг үү гэхэд нь: 
- Тэр үед та нар чинь бие биенээ таньдаггүй байсан хэрэг үү? гэсэнд: 
Яалаа гэж таних вэ. Харин саяхан миний ач хүү эдний охинтой нийлж гэр бүл болсноос хойш л бид чинь энэ бүхнээ мэдэлцсэн улс байхгүй юу. Тэгэхээр байна шүү, чи миний тухай бичихдээ тэнгэрт тултал битгий магтаарай. Магтаал чинь дотор сагуулахаас биш, юм бодуулдаггүй юм билээ. Харин уншсан хүнд юм бодуулахаар 
... Ухаан нь саяны явдлыг бичиж болно шүү дээ. Энэ чинь хэрэгтэй юм. Одоо ч гэсэн тооны хойноос хэт хөөцөлдөөд чанаргүй юм хийх явдал зөндөө л байна гэж билээ. Тэгээд би дээрх явдлаар найруулал бичээд очсон чинь сонинд гологдсон юм даа гэж бодоод Түвдэн өвгөний үлдээсэн зурвасыг Бадрах дахин гүйлгэж уншихдаа "Яргайтын амны бүүр эхэнд... Замын баруун талд" гэж давтан хэлээд гадагш гарав. 