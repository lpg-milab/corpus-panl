С.ЭРДЭНЭ
 
ӨВГӨЦҮҮЛ 

Намрын өдөр, Балжийн хөвөөнд шинэхэн барьсан өвсөн урцны үүдэнд үе тэнгийн дөрвөн өвгөн бургасан тор сүлжин хүүрнэлдэж суув. Урцны хажууд арлыг яг ар тийш хэвтүүлэн, саявтар алсан бор гөрөөсний  арьс, тохом шуудай тэргүүтнээр навсайтал хучсан бүхээгтэй, дөрвөн дугуйт тэрэг байна. Мөн урцнаас холгүй шургааг нь унаж яйжийсан өвсний хуучин хороо дотор тэрэгний бүдүүн тарган морьд залхуурсан мэт хааяа өвс зулгаан, сөл нь тасраагүй хиагны ногоон шүүсээр тургилна. Урцны үүдэнд түлсэн түүдэгний хар модон цучил цогшиж, шингэн цэнхэр утаа нь алгуурхнаа баагин замхрах бөгөөд ацтай хусан гадсан дээрх хөндлөвчөөс өлгөсөн том хар тогоонд шавар шиг өтгөн хар цай пур пур буцлан, гашуун уур савсуулна. 
Ангал завсраас нь бүйлсний улаан навчин дөл ассан хөх элгэн байцас мань дөрвийн дээрээс өнгийн, хэдхэн алхмын цаана намрын зөөлөн шар нарны гэрэл, өчүүхэн ч хур хумхигүй цэнгэг агаартай ямар нэг нарийн найрлагаар холилдон сүлэлдсэн голын ус мэлтэгнэн жирэлзэж, ов товхон цагаан үүл нүүсэн намрын гүн хөх огторгуй, үрэл мойлын шугуй есөн эрдэнийн өнгөөр алаглахыг тольдоно. Урцнаас нэлээд зайтай боргионы дээд талын гүнзгий намуухан газраар сажин сажингийн зайтай бүдүүн хусан гадас шааж, хооронд нь бургас сүлжин, загас нэвтрэхгүй хаалт хийгээд, мөн бургасаар сүлжсэн гувчуур тавьжээ. 
Диваажинд очоод тор сүлжиж суугаа юм шиг сайхан байна даа гээд эрүүндээ урьдын сахлын ор хэдэн сэрвэгэр хөх хялгастай, устанги жартгар нүдтэй, шаримгар шар өвгөн Гонгор өрөөсөн нүдээ аньж нар өөд өлийн тамшаалав. 
Диваажинд очиж загас барих санаатай юу бас болоогүй. Алдас болж чи тэнд төрдөг юм гэхэд бурхдын шавдан асгах л ажил олдвол дээд заяа гэж мэд гэж дархан Сангийн өгүүлэхэд гоог-гоог инээлдэв. Дархан Санги дал эргэм насны боловч эрүүл царайтай, лужир улаан өвгөн ажээ. Тэр хуруу бүдүүн бургас зангидан, долонгий нь шувт татаж сууна. 
Би ямар чам шиг ертөнцийн нүгэлийг дуусгасан биш. Чи ч ёстой эрлэг тамын ёроолд унаж амьдаараа шаруулбал таарах золиг доо гэж Гонгорын хариу зөрөхөд Санги; улам цаашлуулан, : 
Чи чинь уг нь хойд насандаа диваажинд төрөх гэж дүнчүүр маань уншсан гэдэг биз ? Урьд чамайг багын дарга шүү юм байхдаа шөнө дөл болохоор судар тэврээд гэрээ тойрч мөргөдөг байсан гэлцдэг. Ажлаа бүтээж ядаад арга мухардахдаа чи нээрэн бурханд мөргөдөг байсан байх. Тийм үү? гэхэд Гонгор нэг муу инээхчээн болж харин хаа очиж залуу мориных шиг бүрэн шүдээ ярзайлгаснаа 
Бүү солиор! Чи ер нь яахаараа дандаа хүнээр оролддог хар муу мангас вэ гээд гэнэт гомдох янзтай агдгасхийнэ. 
Манай Гонгор ч нээрэн цагийн сайханд тав зургаан жил багийн дарга яваа биз дээ? Яггүй хатуу байсан шүү. Голцуухан л морин дээгүүр тушаал буулгачихаад арилж өгнө. Юуны чинь бурханд мөргөх гэж Болд өвгөн хэлэв. Болд сэхээтэн янзын буурал халимагаа нэлээдгүй урт ургуулан гилийтэл самнасан, будсан яасныг бүү мэд жирвийсэн хар хөмсөгтэй, шүдгүй шамшигар хөх өвгөн ажээ. Дөрөвдөх нь хангинуур сүхээр гадас үзүүрлэн цавчиж суугаа Галсан өвгөн. Галсан бол мөн л жар нэлээд гарсан, бүдэнтэй цоохор нүүртэй, шалхгар хар хүн. Тэр үзүүрлэсэн шонгоо хойш тавьж, модон тагштай хар цай хүд хүд залгилаад шаарыг нь зажлан нулимж, өврөөсөө мөнгөн тоногтой модон гаанс тамхиа яаралгүй нэрээд 
- Хийх юмаа олж ядсан хачин улсаа даа бид. Хүний санаанд оромгүй юм хийнэ гэдэг л энэ байх. Хэзээ бид бас загас жараахай барьж олз олж байлаа. Болоогүй барьсан загасаа борлуулаад нэгдэлдээ чийчаан худалдаж авна гээч. Зөнөсөн өвгөд яах вэ, тэгээд туршиж яваг гэж дарга нар маань дотроо шоолж суугаагаас зайлахгүй. Нээрээ инээдэмтэй юм. Хүйтэн ус гатчин хуучаа хөдөлгөөд . Насанд дарагдаж хүнд хэрэггүй болсноо мэдэхгүй, ухаандаа бухимдлаа гаргаж л яваа маань энэ шүү дээ. Гэртээ хөгшнөө сахиж хэвтсэнээс дэмий ч гэсэн ингэж хээр явах нь дээр юм биз. Ээ хөөрхий эр хүний жаргал эзгүй хээр гэдэг үнэн гээд зөвхөн л тэрхүү эзгүй хээрийн жаргалд автсан хүн би гэсэн шиг өөх түрсэн номхон бүүдгэр нүдээрээ уулын толгой ширтээд тамхиа баагиулав. 
Тиймээ тийм. За яах вэ аз болж баахан загас барилаа гэж бодъё. Тэрийгээ хэн маань хаана аваачиж худалдаад машин авах хорин мянган төгрөг өвөртлөөд ирэх юм билээ? Хаана хэн тэгтлээ загасны шөл уухын хүслэн болж байдаг билээ гэж Гонгор өлгөн аваад шувууных шиг бүлтгэнэсэн жижигхэн жоготой нүдээр Сангийг шоглонгуй харав. 
- Галсан чи ер нь юу хийвч заавал нэг бусдыг уруу татсан үг хэлж явдаг хачин хүн шүү. Тэгсэн байтлаа юмнаас хоцрохгүй. Гэртээ хэвтэж байхыг чинь хэн байг гээ вэ гэж Сангийн хэлэхэд: 
Гэрт хэвтсэнээс хээр явж байгаад үхсэн нь дээр гээч. Үнэндээ бид ч эр хүний нэг муу сүг болж дээ. Нэг их санаанаас цаашгүй. Урьд хийж явсан юмаа дийлэхээ байж. Балжийн загас хүртэл биднийг шоглож, тор гувчуурыг маань зад татаад арилсныг харахгүй юу. Анхны ирсэн хэдэн муу зэвэг шүү дээ. Өнөө шөнөөс өнгөрөхгүй тулнууд ирнэ. Тэд ч энэ муу хаалтыг маань толгойдоо өлгөөд ёстой дарвайтлаа инээлдээд явчихна, харж байгаарай гэж Галсан юмыг дандаа бүтэлгүй болгож ярьдаг зангаараа хэлэв. 
Чиний л заавраар хийсэн хаалт даа, инжинаар гуай минь. Би насаараа төмөр балбалгүй чамтай адил загас жараахай барьж явсан бол ч Балжийн тул байтугай далайн халим ирсэн ч тавихааргүй юм хийнэ л дээ гэж дархан егөөдөв. Болд шамшигар амаа мурийлган инээвхийлээд, шингэн хөх халимагаа илбэн туршлагатай илтгэгчийн маягаар ийн өгүүлэв. 
Сэтгэлээр унах хэрэггүй нөхөд минь. Тийм их загас барьж машин худалдаад авчих мөнгө олохгүй ч санаачилга гаргаж залуучуудад үлгэр жишээ болно гэдэг их юм гэж бод. Энэ хэдэн өвгөн нэгдэлдээ тус болох зайрмагтай ус туулж явахад бид яасан юм гэж ичнэ шүү дээ цаадуул чинь. Хэдэн мундаг тул барьж тэдэнд үзүүлбэл болох нь тэр. Хаалтаа л сайн бөхлөе. Нөхөд минь ямар ч гэсэн анхны юмыг санаачилна гэдэг их учиртай. Машин авч хүрэхээр тийм их загас барьдаггүй юмаа гэхэд далайд мэлхийн шээс ч гэсэн нэмэр гэсэн үг. Дараа нь дөрвүүлээ улаан булангий нь бариад өгчихнө. Хожим дурсгалтай. Хэдэн мундаг тул барьж үзүүлээд өгөх юмсан. 
Тэгнэ, тэгнэ. Загасныхаа шөл ууж тэнхээ орж аваад үлгэрийн орд шиг байшин бариад хаячихна. Галсан золиг чи тэнхэл оронгуутаа хөгшнөө хаяад залуу эхнэр авна гэж л давхив даа гэж Сангийн хэлэхэд мань хэд гоог-гоог инээлдэх нь хийж буй ажлаа тийм ч ихэд бодсон хүмүүс гэмгүй. Гонгор өвгөн өврөөсөө арьсан хүүдий гаргаж махор тамхи чимхэн, жавьж руугаа чихээд хийх зуур: 
Одоогийн багацуул даанч урагшгүй залхуу маа. Биднээс хойш яах улс юм бол? Хий л хөөрцөглөж давхихаас өөр юм мэдэхгүй. Ам хэлэнд л хурц хурдан болж дээ. Жаргал эрдэм хоёр нь дэндээд л тэр байх. Бидний үеийнхэнтэй адил зүдэж зутарч үзээгүй, дандаа бэлэн юман дээр туйлаад сурчихсан улс юм. Цаг нь юм ийм биз дээ. Одоо ч олны дүйвээнд хамаг ажил бүтээд амьжирлагын ухаан ч хэрэггүй, альхиж мөлхөн биеэ зовохын ч хэрэггүй цаг болж дээ гэв. 
Амьжирлагын ухаан ч хүн бүхэнд заяадаг юм байхаа. Түүгээр чамтай эгнэх хүн даанч алга. Ингэхэд чи чинь банкинд хичнээн төгрөгтэй гэдэг билээ? Жил бүр дөрөв таван шар шахаж худалдсаар овоо юмтай болоо биз дээ? гэж Болдын асуухад: 
Нохой долоо! Юу байдаг юм, идээд дуусдаг юм чинь гэж Гонгор далжгасхийв. Санги ашгүй нэг үгний сэжүүр оллоо гэсэн янзтай тул загасных шиг том амаа ангалзуулан, сэргэлэн алаг нүдээ эргэлдүүлэх нь цаанаа нэг төрхгүй, 
Хаа! Чи бас идэж дууссан гэнээ! Чамд ч дарсан юм их бий дээ. Чи тэр баанхныхаа мөнгөөр нэгдэлдээ машин аваад өгчих. Хэзээ иднэ гэж дарж хэвтдэг юм. Ёстой нохой долоо! 
-Гонгоор чи хэдэн төгрөгтэйгөө хэлчих! Юугий нь нуудаг юм гэж Галсан давс нэмлээ. 
Үхсэн золиг нь байдаг юм бэ? Харин наадах их амьтанд чинь авдраар алт мөнгө бий.Тийм сүрхий хувьсгалч юм бол чи л чийчаан авч өгмөөр юм гэж Гонгормөчөөгөө өгсөнгүй 
Бид дөрөв арай л эртдэж төржээ. Одоо ядаж нэг дөч тавиад настайсан бол чухам юу эс хийх вэ. Хэдэн жил өнгөрөхөд амьдрал гэдэг ямар гээчийн сонин сайхан болох бол. Тэгэхэд бид дугжрах тийшээ хандана даа. Одоо харин ямарч гэсэн Балжийг хаагаад гувчуур тавьчих чадалтай маань их юм. Арай л эрт төрснөөс биш мөн олон сайхан юм үзэх цаг сан даа гэж Болд санаашрангуй өгүүлэв. 
Аа яах вэ, цагийн юм цагтаа. Гонгор шиг хүсээд хүсээд диваажинд дахин төрөх биш ямар. Хорвоод хувь хүртсэн насаа дуусахаар үр хүүхдээ сайн сайхан яваг гээд цааш харна биз. Би бол чам шиг холын юм боддог эрдэмтэн биш болохоороо ер ажирдаггүй шүү гэж дархан хэлээд сүлжсэн тороо хойш тавьж, нохой цохиж алмаар том үндсэн гаансаа гаргаж тамхиа баагуулан тухлав. Галсан хар тогоон дороо хэдэн мод шидэж галаа асаагаад, урцнаас шинэхэн цавчсан модон тэвштэй гөрөөсний мах авчрахад мань хэд өнөөх шавар шиг хар цайгаа оочин, гурын тарган мах идэцгээв. Ингээд нар баруунаа хэвийсэн хойно Болд оготор шар карбинаа үүрэн гөрөөс харахаар явж, үлдсэн гурав хаалт гувчуураа бэхлэхээр гарцгаав. 
Сартай саруулхан шөнө. Санги, Галсан, Болд гурав 
өвсөн урцандаа бөх гэгчийн хурхиралдана. Харин Гонгор тэрэг дээрх бүхээгэнд ямаан дахаар хучиж дулаахан хэвтэвч нойр хулжин элдвийг бодно. <<Юуны төлөө ингэж явна даа, юуны төлөө>> гэсэн гутрал бухимдал мэрээд болох юм биш. Сарны цагаан гэгээнд хяруу бууж, ойрх хадан цохио, бургас модны үзүүрт гялтганан, бэлчиж буй морьдын хөлд үл мэдэг хяхтнана. Балжийн ус захаасаа зайрмагтан буй бололтой нимгэхэн мөс боргиод цохигдон сар сархийн унана. Гонгор сарны цагаанд буух хяруу, ус зайрмагтах чимээгээр дулаан хөнжлөөсөө сугарахаасаа 
зүрх алдавч янцагласаар босож гутлаа холхиндогоор углаад, үстэй дээлээ нөмөрч, гурван нөхрийн хурхиран буй урцыг холхнуур тойрон сүүтгэнэсээр хаалтынхаа хажууд очив. Түрүүчийн тулнууд хүрээд иржээ. Зэвэг алгана болж хувингаар утгаад авмаар язганаж байна. Балжийн ус шөнийн хүйтэнд өтгөрсөн юм шиг алгуурхан мэлтэгнэж бургасан торонд хашигдсан тулнууд хайрс сэрвээгээ усан дээр гялсхийлгэн гарах нүх эрэлхийлэвч бүтэхгүй, нүх олсон нэг нь хаалтын гадаснуудад бэхлээстэй, орвол гарч болдоггүй ходоодон гувчуурт цүлхийн орж баригдана. Харин хөнгөн цовоо зэвэгнүүд олноороо шахагдан бөөгнөрөхдөө тэсэж ядан, зарим нь уснаас тохой өндөрт тор дээгүүр гялсхийн үсэрч цаад талд нь полхийн арилж өгнө. Ийнхүү Балжийн загас ид уруудаж эхэлсэн бөгөөд баръя гэсэн хүн үнэхээр л гувчуур гувчуураар .дүүртэн татан гаргаж, загасны шөл уух дуртай хэдэн зуун хүнийг цатгаж болох билээ. Гонгор загаснуудын ийнхүү гарах газраа олж ядан буцлан язганахыг хараад <Ай даа хүн гэдэг, амьтныг хөнөөх аргаа олж ядахгүй муухай л ухаантан даа. Идэх залгих юугаар ч дутаагүй байж хорвоод амьтан болж төрснийхөө төлөө жаргалыг эдэлж яваа энэ олон гэмгүй хөөрхийсийг хөнөөнө гэдэг ганцхан шунагийнх. Хүн гэдэг жигүүртэн шувууг ч, цох хорхойг ч хүртэл болж өгвөл цааш нь харуулчих л гэдэг араатан хойно доо. Их амт мэтийн элбэрэл сүжиг гэж мэдэхгүй юмнууд бол зүгээр зугаа гаргах гэж амьтан хөнөөнө шүү. Загас барьж нэгдэлдээ машин авч өгнө гэж яаж санаваа золиг чинь. Сайн хүн болж нэр нүүр олох гээд л тэр шүү. Бид ер юуны төлөө гэж өдий болсон хойно ингэж бүдэрч унатлаа зүтгэж явна вэ! Энэ нэгдэл гээчид нь насаараа мөлхөж мэтгэж хураасан хамаг юмаа хамуулчихаад дээр нь бас загас жараахай хүртэл шүүж өгнө гэж явах. Хүн гэдэг тархиа нэг алдаж, буруу хударгаараа орохоор шал дэмий юмны төлөө усанд орж үхэх амьтан шүү. Ээ бурхан гурван эрдэнэ Гончигсум! Ямархан холбирхой хорвоо гэгч вэ. Эх болсон зургаан зүйл хамаг амьтны тусын тулд гэж итгэж залбирч явснаа цөмийг нь мартаж, уландаа гишгээд ингэж ч явах гэж. Бурхдын шавдан асгана гэнэ шүү. Диваажинд төрөх заяа гэж байдаг бол ингэж загас жараахай хүртэл амар байлгахгүй, нүгэл чивэл ч гэж мэдэхгүй, амьтныг нигүүлсэх ариун ёс ч байхгүй болсон бидэнд нээрэн бурхдын шавдан асгах ч заяа дутжээ. Судар тэврээд гэрээ тойрдог гэнэ шүү. Миний юу хийж юундаа итгэж сүсэглэж явах нь та нарт ямар пад байна. Мөр мөрөөрөө явж байгаад л өнгөрөөх хорвоо биш үү? Юуны төлөө ингэж явна вэ? Ай хөөрхий нуур далай тийшээ яарсан энэ олон амьтсыг хааж боогоод. Арга ядахдаа дээгүүр нь харайж гарч байна шүү дээ. Ээ бурхан гурван эрдэнэ! Ум мани бад ми хум! Банхныхаа мөнгөөр чийчаан ав гэнэ шүү, золиг чамайг. Миний юугаа хадгалж дарж явах нь эдэнд ямар хамаа байна! Дэндээд ирвэл авдраа ухаж юмаа гарга гэх нь холгүй шүү. Хэдэн мялзангаа нийлүүлсэн болоо. Өтлөхийн цагт та нар шиг мод чулуу нанчиж суухгүй бие амар явахаа мэднээ гайгүй. Ай зайлуул. Дөч тавин жил энэ муу тархиа мөн ч их зовоож явж, хүний гар харахааргүй хэдэн янчаан цуглуулав шүү дээ. Туугаад явчих мал биш болохоороо бат юм биз. Хэдэн төгрөгтэйг хэлүүлнэ гэнэ шүү. Ёстой гонжийн жоо. Сүжиг шүтлэгтэй гэж шоглох, ад үзэх санаатай бас. Би яахыгаа одоо болсон хойно хүнээр заалгах уу. Ертөнцийн амьтны заяа нэг гэж би ойлгосон хэвээрээ, шүтдэг бурхандаа шүтээд л дуусна. Цөлмөгчдийн шээс асгаж явснаас бурхдын шээс асгаж явбал жаргалын дээд гээч! >> Гонгор ийнхүү сүслэх гоморхох зэрэгцэн, газраас урт мод аваад эргээс нэлээд холхнуур хаалтын ёроолоор шургуулан хөшиж зад татлаа. Чөлөө гарсныг дорхон нь мэдсэн загаснууд тэр зүг хошууран уралдав. Гонгор их хэрэг бүтээсэн хүн шиг арай л инээд алдсангүй, хяруунд дарагдсан өвс ногоо сар сар хийлгэсээр бүхээгэндээ ирж, ямаан дахаараа хучин өнөөх л юуны төлөө вэ? гэсэн золигийн асуултдаа хариулж ядан хэвтжээ. 
Өглөө үүрээр дархан Санги гэнэт цочиж сэрсэн хөгшин гарз шиг хүр хар хийн хараал тавьж 
Юу болж байнаа бурхан зүг! Гувчуур маань бас л зад. Ямар чоно нохой шиг араа шүдтэй болсон загас гэгч вэ хэмээн хашгирахад нөгөө гурав уван цуван гүйж ирэв. Гувчуурт нүдээ бүлтэртэл таргалсан хэдэн багавтар тул, зэвэг орсноос өөр юмгүй. Мань дөрөв чадлаараа бэхэлж тавьсан тор нь яагаад ингэж зад үсрээд байгаагийн учрыг олж ядан лус савдаг, чөтгөр шулам гэгч нь гарч ирэв үү, аль зориуд саад хийх гэсэн эсэргүү этгээд байна уу гэх мэтээр шуугилдан эцэст нь ердөө л бэхэлгээ муугийнх гэж шийдээд, дахиад л чөмөг хага ташим хүйтэн ус өдөржин туучиж, хаалтынхаа гадаснуудыг улам гүн ороож, тулгуур холбоосыг нь бэхлэв. Ингээд ээлжээр манаж хоноё гэж Болд санал гаргасан боловч хаалт нь үнэхээр олон загасны түрэлтийг даахгүй задарсан бол манасан больсны ялгаагүй гэлцээд, тарган тулын шөлөндөө дийлдэн таг унтацгаажээ. Гэтэл үүрээр Санги дархан гэнэт орь дуу тавих нь тэр. 
Хүүе, хайя. Босоорой, яваарай. Хулгайчийг барилаа. Ай гараа хугармар! Ай муухай эсэргүү! 
Болд, Галсан хоёр урьдынхаа үүдээр нүцгэн нөмгөн годхийн гарлаа. Болд хэдийн буугаа шүүрэн авчээ. Санги дархан Гонгорын гарыг мушгиад зогсож байв. 
Энэнийг хараач та нар! Би бүр сэжиглээд байсан юм. Муу золиг нэг л гэмтэй юм шиг гөлөлзөөд. 
Яг задлах гээд хөшиж байхад нь би бариад авлаа. Хараач энэнийг. Яаж байгаа золиг гэгч вэ? 
Ёо-ёо! Гар битгий хугалчих солиот минь! гээд Гонгор гараа мулт татан агжгасхийв. 
Нээрэн яаж байгаа чинь энэ вэ? гэхэд ^ 
Яах юу байдаг юм. Та нарын шуналаас Балжийн хэдэн загасыг зайцуулбал буян болно гэж Гонгор хэнэггүй хариу өчив. Санги, Болдын гараас буугий нь суга татан авч замгийг тачигнуулан Гонгор өөд чиглүүлээд 
Хувьсгаалын эсэргүү чамайг буудаад усанд хаячихъя гэхэд Гонгор сандран 
Бүү солиор! Наадах буугаа алд... буугаа алдчихав гээд навтгасхийв. Галсан урам нь хугарсан янзтай: 
Түи чёрт! Буруугаар зөнөж амьтны шившиг болох маань энэ дээ гээд нуруугаа үүрэн урц тийшээ алхлав. Болд Гонгорыг тойрон 
Нээрээ юу гэсэн үг вэ! Чөмөг хага таштал хүйтэн ус туучиж явахад юу гэсэн үг вэ? Ямар хаашаа балар амьтан бэ чи гэж дэмий л гаслана. Санги дархан арга мухардсан янзтай гараа унжуулан 
Нээрээ тархийг нь хага буудчихалтай билээ. Чи зүгээр бүтэн дээрээ арил цаашаа. Хүн зон мэдвэл ёстой шившиг гээд урц руугаа гэлдрэв. 
Намрын өглөөний хүйтэвтэр улаан нар цухуйж ой шугуй, хад хавцгай, өвс ногоон дээр дарайтал унасан хяруу гялтганан ахуйд Гонгор бүдүүн саарал морио унаад Балжийи хөвөөгөөр толгой унжуулан галгиулсаар одоход, нөгөө гурав нь урцынхаа үүдэнд түүдэг асаагаад түүнийгээ тойрон шовойлдож суулаа. 



 
 

  
