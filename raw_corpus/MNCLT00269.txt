П.ЛУВСАНЦЭРЭН

УУРЛАХАД УЧИР БИЙ
 
Би ширээн дээр тохойлдож шанаагаа тулаад юм ч хэлэлгүй хөдлөх ч үгүй хэсэг суулаа. Юм хэлбэл буруудна. Эхнэрийнхээ уурыг нэг хүргэсэн хүн уурыг нь гартал өөрийгөө зөвтгөх гэж хичнээн ч ухаантай оролдоод дэмий байхаа. 
Уг нь ийм яльгүй юмнаас намайг ингэж зэмлэх хэрэггүй байсан юм л даа. Дөчхөн төгрөгнөөс шүү. Яахав, олоо л биз, уугаа л биз. Намайг иймхэн юмнаас ингэтэл байцааж толгойг нь гудайтал загнаад яах нь вэ? Амьдрал чинь ямар дээсэн дөрөөн дээр яваа биш. 
- Төгрөг нь яахав. Архи уусанд чинь ингэж байна гэж байна. Энэ зөв өө. Яриангүй. Гэхдээ би үргэлж ууж согтуураад яваа биш шүү дээ. Биеэ өмгөөлөх гэж байна гэж бодов. Юманд бас учир бий. Би өнөөдөр цалингаа авлаа. Бас хамт сурч байсан нөхөдтэйгөө уулзлаа. 
- За уулзсаных хэдүүлээ нэг хоол идэх юм биш үү гэхээр нь би "Дэмий байхаа, эхнэр уурлана" гэж хэлж чадсангүй. "Тэгье, тэгье" л гэчихсэн юм. Уг нь ч дотроо дурамжхан л байсан юмаа. Гэсэн ч нэгэнт "За" гэснээс хойш хоцроод яахав, нөхдийнхөө түрүүнд орчихоод "эндхийн хоол муу, тэндхийн хоол сайн" гэж идээ зоогийн газруудаар үргэлж явдаг, андахгүй мэддэг царай гаргаж худлаа ярьж яваад "Залуучууд гуанзанд" орчихсон юм. Нөхөд маань хөдөөнөөс ирсэн би бол аймгийнхаа төвд суурин суудаг хүн болохоор тэдэндээ бас хоторхох санаа байлаа. Баянхонгор маань хэдийгээр төвхнөж тохижиж гүйцээгүй ч гэсэн гаднаас орж ирсэн хүнд бол аргагүй л шинэ цагийн боловсон сайхан хот юм шүү дээ. Олны үзвэр үйлчилгээ тохьтой, дэвсгэр газар, орон барилга, хүмүүсийн төрх галбир юм бүхэн цоо шинэ. Энүүгээр гоц содон, нөхөддөө бахархаад үзүүлж явууштай санагддаг юм. 
Энэ бодлоо ойлгуулах санаатай би: 
- Чи юмны учрыг ойлго л доо. Үзмээ минь нөхдөө хүн хэзээ ч хүндэлж явах хэрэгтэй. Тэднийг хайхрахгүй байж болохгүй байна шүү дээ гэж эхнэртээ хүлцэнгүй дуугаар хэллээ. Миний энэ үгэнд Үзмээгийн уур нь улам ч хүрч байгаа бололтой. 
- Хн, Архичингуудад шалтаг хаана мундах билээ дээ. Уух л бол шалтаг бэлэн байдаг юм чинь гээд тэр над руу ширэв татав. 
Архичин гэнэ шүү, бурхан минь. Би хэрэлдэхгүй ээ. Эмэгтэй хүн ямаан омогтой ч гүйхэн бодол гэнэхэн сэтгэл нь уучлууштай байдаг юм. 
Юмны учир таниагүй балчир явах цагт амьдрал гэдгийг мөн ч тунгалаг сайхнаар санаж явдаг байж дээ. Адгийн наад зах нь ийм яльгүй юмнаас болоод хэрүүл маргаанд хүрч, хэрэг төвөг гаргачихсан юм шиг бодолд автаж сууна гэдгийг онож санаагүй явсан юм. Хүний амьдрал нэгэн бодлын маш урт мэт санагдавч нөгөө талаар бодоход бас ч тийм хязгааргүй зүйл биш шүү дээ. Сэтгэлд нийцсэн ханиа олох, анхныхаа хүүхдийг төрүүлэх, баатарлаг гавьяа байгуулах зэрэг сэтгэл догдлом үе хүний амьдралд өдөр болгон тохиолдоод байдаг биш. Дор бүрдээ эрхэлсэн ажлаа хийж аар саархан гэмээр юмтай хөөцөлдөж "Хоног сар гэдэг мөн ч түргэн өнгөрөх юм даа" гэж үглэж гайхсаар яваад нэг мэдэхэд хүний амьдралын ихэнх цаг өнгөрчихсөн байдаг. Нэгэнт амьдрал тийм болохоор төдийд өдийд жаргал ирнэ гэж хааяа гялсхийн өнгөрөх азтай одтой мөчийг хүлээж сэтгэлээ хуураад яанаа? Амьдралд үнэхээр дуртай хүн бол өдөр тутмынхаа амьдралд байгаа сайхныг танин харж сэтгэлээ хөгжөөж цаг зуурын өчүүхэн юмнаас болж амьдралынхаа ганц ч болов мөчийг хиртээхгүйсэн, амьдралын өгөөмөр сайхнаас аль болохоор ихийг олж үзэхсэн гэж хичээж явууштай байна шүү дээ. 
Үзмээ, ийм яльгүй юмнаас ингэж уруу царайлж суугаад яахав дээ. Аятай сайхан амьдрахаа бодохоос өөр юу бидэнд хэрэгтэй юм бэ? гэж би эхнэртээ их аятай зөөлнөөр хэллээ. 
- Архи ууж явахыг сайхан амьдрал гэдэг юмуу? 
- Чи юмны учрыг бас ойлго л доо. Ямар хүүхэд биш 
- Ойлгож ядаад байх юу байгаа юм? 
Ингээд бид хоёр яриа таардаггүй. 
Хүүхэн хүн нэг уурлахаараа юм эргэцүүлж боддоггүй, амандаа л орсон гашуун хорон үг бүхнийг дуустал нь хэлж байж нэг амардаг шиг байна даа. Яая гэхэв. Байгалиас ч тэгж заяагдсан юм билүү. Эмэгтэй хүнийг ингээд нэг уурлахаар ч шуурга намдтал түр зугтаахаас дээр арга байдаггүй бололтой. 
Эсхүл "Миний буруу, энэнээс хойш л больё" гэж өвдөг сөгдвөл санаа нь нэг амарч уужирдаг байх. Би тэгж чадахгүй. Эр хүний бардам зан гэж нэг юм бас надад байна. Хэрэв л би тэгж буруугаа ил хүлээх юм бол өнөөх Үзмээ чинь нэг найздаа очоод л "Ганц сайн буулгаж авлаа даа, хөөрхий" гэж ид хав болгоод л бурж гарна. Тэр нь ам дамжсаар таньдаг хүн бүрт хүрч хүүхэн чавганцын доог болоход хүрдгээ. Ингэж явснаас аятайхан шалтаг олж хэлээд гараад явчихвал дээр шиг байна. 
Үзмээ орон дээрээ сандайлчихсан над руу үе үе муухай хараад л сууна. Би уртаар санаа алдаж дотроо ямар нэгэн чухал асуудал шийдчихсэн байдал гаргаад: 
- За энэ ч яахав мах дууссан. Би урд дэлгүүрт очоод ирье гэж хэлээд сэмхэн босож гадуур хувцас руугаа мяраалаа. Үзмээ юм ч хэлсэнгүй орон дээрээ суусаар л хоцорлоо. 
Би босго давмагц эргэж үүдний завсраар сэмхэн шагайж хараад санаа уужирч гудамжинд гарлаа. Сайн өдөр болсныг хэлэх үү, хавар болж байгааг хэлэх үү, эв сайтай эр эм хоёр бол ёстой алхаа нийлүүлээд энэ тэрийг ажиглан гүвэр гүвэр ярьж явууштай налгар өдөр байв. Хамтраад гадагш гарсан бол Үзмээд өөрт нь аштай байх уу даа. Тэгэхэд одоо тэр орныхоо ирмэг дээр жондойтол суучихсан, чамайг яая даа, гэж муу юм бодоод нэг том хүйтэн юм бүхлээр нь залгичихсан юм шиг сэтгэл нь зөгийж суугаа, энэний нь бодохоор бас ч өрөвдмөөр. 
Надад хайртай дуртай санаа сэтгэл нь хэвээрээ, одоогийнхоо амьдралд сэтгэл гонсойсон юм байхгүй, өнөөх урьдын Үзмээ, миний эхнэр гэж бахархаж явдаг тайранхай хар үстэй Үзмээ хэвээрээ л байгаа юм шүү дээ, уг нь. Би ч гэсэн хувирсан юм алга. Гэхдээ л бид хоёрын сэтгэлийг тун яльгүй бараг цаас шиг нимгэхэн гэмээр юм л түр ч атугай холдуулж хөргөж чадаад байх юм даа. Өөрсдөө бий болгосон тэр нимгэн юмыг гар нийлүүлж цуу татаж хаячихаад халуун сэтгэлээр нүүр нүүрээ харан инээлдэж яагаад болдоггүй юм бэ? 
Ер нь бид өргөс шиг өчүүхэн юмнаас сэтгэлээ зовоож явах, нэг бодлын дэндүү ч янгууч улс юм даа. Хүн юуны төлөө хэлтэй билээ, больё эвлэрцгээе гэж цаг алдалгүй түс тас ярилцаад эвлэж яагаад болохгүй байхав. 
Би энэ бүхнийг бодож хажуугаараа зөрж өнгөрөх хүмүүсийн царай өөд ч харалгүй гэлдэрсээр дэлгүүрийн үүдэнд хүрч ирлээ. Үзмээ намайг гарахад уурандаа барьж авч саад хийсэнгүй гэж гэрээсээ гарахад олзуурхан баясаж явсан маань дэлгүүрийн үүдэнд ирээд бодтол бас биш боллоо. Мань эр хийсэн хэргээ цагаатгаж, намайг аргадах гэж дэлгүүр рүү гүйлээ гэж Үзмээ намайг тохуурхан бодож суугаа байх. Аягүй бол миний хойноос цонхоор хараад бах нь ханасан царайгаар дооглоод инээж байсан ч юм билүү. Ингэж бодохоор би үнэхээр зэмлүүлж гэмшвэл зохих хэрэг хийчихээд гэмшсэндээ Үзмээд тал засах арга ядаад ч яваа юм шиг. Би ямар хэрэг хийсэн юм бэ? Өөрт минь огт буруугүй санагдах ийм жаахан юман дээр би түүний өмнө уучлал гуйсан шинж үзүүлбэл хоёрдох гуравдахь удаагаа үүнээс ч өчүүхэн юман дээр буулгаж сөгтгөх гэж загнадаг. Эмэгтэй хүн бол хаданд авирч яваа ямаа шиг яваад л байж болбол ахиад л байх санаатай гэж миний нэг найз хэлсэн. 
Ямар боловч би буруугаа хүлээж аль нэг хэлбэрээр уучлал гуйсан шинж үзүүлэлгүй байж, амьдралаа холбосон хоёр хүн бие биедээ хянуур ялдам сэтгэлтэй байх хэрэгтэй, зохих үед бие биеэ уучилдаг байх хэрэгтэй гэдгийг Үзмээгээр өөрөөр нь ойлгуулж, уурыг нь гаргуулбал зохино гэж шийдээд гудамжаар цаг хиртэй зугаалж мах ч авсангүй буцаж ирлээ. Энэ маань Үзмээгийн уурыг улам хүргэх шалтаг болсноос биш ямар ч тус болсонгүй. Ингэсээр 40 төгрөгөө үрж, нөхөдтэйгөө наргисан архины хор шар ямар ч үлдэгдэлгүй гарчихаад байхад бид хоёрын уурлалцаж муудалцсаны жавар гэр дүүрэн хүйт оргиулсаар маргааш орой нь боллоо. 
Би ажлаасаа тараад хорт утааны баг барьсаар гэртээ орж ирэв. Энэ орой нөхдийн яриа шуугианаас ч болсон юмуу, сэтгэл нэг л түгшүүртэй хүйтэн байснаа, гар нүүрээ угаагаад зогсож байгаа Үзмээгийн араас хараад дотор минь уужрах шиг боллоо. Үзмээтэй нэг л аятайхан урт яриа яримаар бодогдоно. Гэтэл Үзмээгийн сэтгэл минийхээс огт өөр байгаа бололтой. Намайг орж ирэхэд гараа савандсаар над руу зэрэвхэн харснаа "Аа өнөөх л байна" гэсэн янзтай цаашаа хараад нүүрээ угааж эхлэв. Тэр тоомсоргүй харц, савантай усаар цэвцийн цайтал угаасан урт цагаан хуруутай гар, ихэмсэг тэгш мөрийг нь харахад цөм л "Эвлэрэхгүй" гэж надад хэлээд байх шиг санагдана. Энэ бүхэн сэтгэл сайхан байгаа цагт надад цөм чимэг болж харагддаг байсан юмаа. Би барьж ирсэн багаа байшингийн буланд тавьчихаад гадуур хувцсаа тайлж хоолойгоо заслаа. Өдий хүртэл Үзмээгийн уур нь гараагүй дуу цөөтэй байгаад гомдох шиг ч санагдаад, түүнийг толины өмнө гар нүүрээ арчиж байх зуурт нь: 
- Бидний амгалан сайхан амьдарч явсан цаг гэнэт ингээд дуусчихвал яана? гэж би асуусан харамссан хоёрын оронд хэлээд Үзмээгийн царай өөд хартал тэр миний өөдөөс хараад 
- Юу ... юу гэж сунжруулан асуув 
- Юу гэнээ? гэж Үзмээ лавлан асуугаад над руу ойртов. Яг ингэж асуухдаа царай нь хувьсаж дуу нь зөөлрөөд ирлээ. 
- Би нэг юманд явах боллоо. Үзмээ минь. Энэ бол алсын нэг их аюулын амьсгаа юм даа. Бид хэдэн хоног сараар юмуу, үүрд ч уулзахгүй болчих тийм аюул гэнэт гарч болох цаг л ... Харин энэ удаа урт түрийтэй гутал, хөдөө өмсдөг хувцаснуудыг минь гаргаад аль, гэв. 
Үзмээ гайхсан янзтай над руу ширтээд байхаар нь би цагаа хараад "Алив түргэлээч, амжмаар бол нэг хоол ч хийгээд өгвөл зүгээр байна" гэлээ. 
-Чи ... Сандагаа чи хайчих гээд байнаа гэж Үзмээ асуугаад байшингийн буланд байгаа хорт утааны баг руу гэнэт эргэж харав. 
-За би чамд орой яримз. Хоол л шалавхан хийгээд өгөөч гэж би гуйсан маань бараг шаардсан юм шиг болчихлоо. 
-Чи алс хол газар юманд явах гэж байгаа юм биш биз? чи надад үнэнээ хэл л дээ. Хичнээн ч нууц юм байсан би хадгалаад явж чадна шүү гэж Үзмээ зөөлөн дулаан дуугаар хэллээ. 
- Хаанаас даа! гэж би тайван инээмсэглэв 
- Чи орой лав ирнэ биз гэж лав гэдэг үгийг гоцлон асуув. 
- Лав, лав гэж намайг батлан хэлэхэд тэр, тэв тов алхалсаар гал тогооны өрөө рүү ханцуй шамлан орлоо. 
Намайг нүүр гараа угааж хувцсаа сольж өмсөөд гал тогооны өрөөнд ороход хоол маань буцалж эхлээд байв. Үзмээ гараа элгэндээ зөрүүлж толгойгоо тонгойсхийгээд тогоотой хоол руугаа мэлэртэл ширтчихсэн зогсож байв. Нүд рүү нь харахад нулимс ч гарсан шиг 
- Яаваа чи? Царай чинь хачин болчихсон байх чинь, гэж мөрөн дээр нь гараа тавьж асуугаад 
- - Чи битгий ингэж яльгүй юмнаас уурлаж түгшиж өөрийгөө зовооч байгаач. Туулай биш дээ гэж би инээмсэглэв. 
- Чи хаашаа явахаа хэл, тэгвэл гэж тэр над руу нойтон алаг нүдээрээ харж доройхон инээмсэглэв. 
Би түүнийг өрөвдөн чухам хаашаа явах гэж байгаагаа хэлчихдэг юм билүү гэж нэг бодсоноо сэтгэл нь жаал түгшиж юм бодог, бидний амьдралд ер нь юу ч тохиолдохыг яаж мэдэхэв гэж санагдаад, 
-Чи зоволтгүй гэрээ байж бай. Би орой хүрээд ирнэ гэж хэлээд гэрээсээ гарлаа. 
Үдэш нь үдэш ч гэж дээ бараг шөнө болж байхад би буцаж ирээд иргэний хамгаалалтын хээрийн сургууль хийснээ Үзмээд ярьтал, 
-Үгүй тэгээд юун ч сүртэй юм бэ дээ? Өвчтэй юм шиг, хүн айлгачих юм. Нээрэн муу юм бодлоо байна. Явлаа барилаа ч гэх шиг, холын аюул ч гэх шиг. Шал өвчтэй юм. 
Үзмээ ингэж уурлаад хувцсаа түргэхэн тайлж уурандаа ширүүн ширүүн шидлэв. 
Эмэгтэй хүн гэдэг хаашаа ч сэтгэлтэй байдаг юм бэ дээ. Хэдийгээр шөнө, орой болсон ч хэзээ ч гүйгээд гарахад бэлэн хувцастайгаа сууж байсан байх юм. Юу бодож суугаа бол? Хуурчихлаа гэж надад ч их л уурлаж байх шиг бололтой. Гэсэн ч энэ уур бол өнөөх дөчин төгрөгийн уурыг бодвол дараа нь амархан эвлэрч болох арай <<өөр найрлагатай>> гэмээр уур байсан юм даа. 