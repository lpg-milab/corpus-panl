№247(16210)
1985 ОНЫ АРАВДУГААР САРЫН 13.
Ургацын алтан фонд

Ургац хураах ажил орон даяар эрчимтэй өрнөж, одоо оргилдоо хүрээд байна. Нүргээнт энэ их ажил манай тариаланч, механикжуулагчид, хөдөө аж ахуйн хөдөлмөрчид, оюутан залуусын идэвх зүтгэлийн үр дүнд амжилттай өндөрлөхөд тун багахан хугацаа үлдлээ. 

Арвин их ургац хураалтын баярт өдрүүдэд хэн боловч ирэх жилийн ургацын тухай бодож байгаа нь лавтай юм. Учир нь энэ оны ургацын дотор ирэх жилийн тариалах үр бас хамт тээгдэж яваа билээ. Хоёр ургац ийнхүү нэгэн зэрэг хурааж байхдаа тариачин хүн хамгийн сайн болцтой, цутгалт сайтай шилдэг үрийг шилэн сонгож, ирэх оны хавар тариалахаар хадгалдаг жамтай. 

Тэр ёсоор манай тариаланчид шинэ ургацын үр тариа, хүнсний ногооноос ирэх жилийн ургацын алтан фондыг бий болгодог юм. Ургац хураалтын хамгийн хариуцлагатай хэсэг нь кондицийн шаардлагыг бүх талаар хангаж чадах шилмэл сайн үр сонгон авч, нямбай цэвэрлэж, ялган, зүй зохистой хадгалах ажил юм. Аж ахуй, нэгдлүүд зөвхөн өөрийн хэрэгцээнээс гадна улсын үрийн нөөцөд олон мянган тонн шилдэг үр нийлүүлэх учраас таваарын будааг тушаахын хамт хянан баталгаагаар тогтоогдсон талбайн ургацыг үрд зориулан, нямбай хураан цэвэрлэж, дугаарлан, агуулан зооринд хадгалах ажлыг нэгэн зэрэг цаг алдалгүй хийх ёстой. Улсын нөөцөд үр нийлүүлэх аж ахуйнууд холбогдох газруудтай гэрээ хийж, зарим хэсгийг одоо нэгэнт нийлүүлж байгаа боловч нийт аж ахуйд үр бэлтгэх чухал ажил хараахан жигдрээгүй байна. Ялангуяа улсын нөөцөд нийлүүлэх үрийг тээвэрлэх ажил бараг эхлээгүй байна. Үр нөөцлөхөд ингэж цалгар назгай хандах юм бол шинэ таван жилийн гарааг эрчимтэй эхлэх, бат бааз бий болгох тухай яриа талаар болж, ирэх намрын ургацад шууд нөлөөлүүлнэ гэдгийг бид одооноос онцгой анхаарах ёстой. 

Өнгөрөгч жилийн байдлаас үзэхэд тарих үрээ бүрэн нөөцөлдөггүй, нөөцөлсний зарим нь ноднингийн шаардлага хангаагүй учир үлэмж хэмжээний үр худалдан авч, нэмэгдэл зардал чирэгдэл гаргасан ноцтой дутагдал хэд хэдэн аж ахуйд тохиолддог байна. Ирэх жилийн ургацын хувь заяанд энэ мэтээр хариуцлага алдаж хэрхэвч болохгүй. Үр бэлтгэх ажилд үрийн агрономич, үтрэмийн эрхлэгч, операторичид гол хариуцлагыг хүлээх үчраас үрийн будаа, төмсийг технологийн шаардлагын дагуу Цэвэрлэж, дугаарлан, ялгаж хадгалах ажлыг эзэн хүний ёсоор биечлэн хариуцаж, үрийн будааны чийг, цэвэршилтэд байнга үзлэг шалгалт хийж, үр хадгалах хэвийн нөхцөлийг бүрдүүлэхэд анхаарлаа төвлөрүүлж ажиллах хэрэгтэй. Үр цэвэрлэх, сортлох, хатаах машиныг ээлжээр ажиллуулан, хүч чадлыг нь бүрэн ашиглах, бүх тохируулгыг зөв хийх, үрийн цэвэрлэгээ, хадгалалтад шинэ дэвшилт арга барил нэвтрүүлэх талаар санаачилгатай ажиллах хэрэгтэй. 

Сэлэнгэ аймгийн << Найрамдал >> сангийн аж ахуйн механикжуулагчид машинаас будаа буулгах төхөөрөмж санаачлан, үтрэмийн ажилд нэвтрүүлсэн, Номгон, Хурхын сангийн аж ахуйн мэргэжилтнүүд будаа цэвэрлэх, сортлох машиныг нэмэгдэл төхөөрөмжөөр тоноглон, тариаг машинаас буулгах, ачих, цэвэрлэх, сортлох ажлыг зэрэгцүүлэн амжуулан хийдэг зэрэг хөдөлмөрийн бүтээмжийг дээшлүүлсэн, хүн хүч, цаг хугацаа хэмнэсэн сайхан арга туршлагыг нийт аж ахуйд бүрэн хэрэглэх, нэвтрүүлэх нь чухал. 

Улсын нөөцөд үр нийлүүлэх бэлтгэлийг сайн хангаж, хуваарьт үрийг холбогдох аж ахуйнуудаас цагт нь, саатал, чирэгдэлгүй шуурхай хүлээн авч, технологийн дагуу зөв хадгалах талаар гурил, тэжээлийн үйлдвэрүүд, түүний харьяа улсын үрийн нөөцийн салбар урьдахь дутагдлыг давтахгүйгээр санаачилгатай ажиллавал зохино. Гурил, тэжээлийн үйлдвэрүүдийн ажлын эцсийн үр дүнг тооцоолох, ялангуяа социалист уралдаан дүгнэхэд тухайн комбинат, үйлдвэрүүд хуваарьт үрийг бүрэн нөөцөлж чадсан эсэхийг харгалзаж байх ёстой. 

Улсын нөөцөд нийлүүлэх үрийг аж ахуйн гэрээ, графикийн дагуу цаг алдалгүй тээвэрлэж хүргэх асуудлыг тээврийн байгууллагууд шууд хариуцан, яаралтай арга хэмжээ авах шаардлагатай болоод байна. 

Ургацын улсын комисс, Хөдөө аж ахуйн Яам, аймаг, хотын намын хороо, АДХ-ын гүйцэтгэж захиргаад аж ахуйн дотоод хэрэглээний болон улсын нөөцөд хүлээн авсан үрийн мэдээ судалгааг үнэлэн гарган, үр нөөцлөх ажлын гүйцэтгэлд тогтмол хяналт тавьж, нөөцөлсөн үр шаардлага хангаж байгаа эсэхэд мэргэжлийн үзлэг шалгалт хийж, холбогдох арга хэмжээг хугацаа алдалгүй авбал зохино. 

Хянан баталгаа хийсэн саяхны дүнгээс үзэхэд улсын нөөцөд үр нийлүүлдэг зарим аж ахуйн хошуу будаа, арвайн үр стандартын шаардлага хангаагүй байлаа. Иймд үрийн чанарын үзлэг хийж, болц цутгалтаар бололцоотойг сайтар цэвэрлэж, стандартын шаардлагад хүргэн, нийлүүлэх ажлыг цаг алдалгүй зохион байгуулахыг холбогдох байгууллагууд зориуд анхаарах хэрэгтэй. Стандартыг хангаж чадахаар чанар сайтай, өвчин хортонд нэрвэгдээгүй, механик гэмтэлгүй, зөв хэлбэрийн төмсний булцууг нэгбүрчлэн ялгаж хатаан, хальсыг бэхжүүлж хөрсжүүлсний дараа цэвэрлэж ариутгасан зооринд хадгалах ёстой. 

Үрийн төмсний зоорийн дулаан, чийгийг тохируулах, ногооны үр болон ирэхэд үр авах Их ургамлыг хийх хайрцаг, тавиурыг хүрэлцэх хэмжээгээр бэлтгэх, хадгалах технологи, арчлан тордох дэвшилт аргыг ногоочдод сайн эзэмшүүлж ажил хэрэгчээр зохион байгуулах хэрэгтэй. 

Шинэ таван жилийн анхны оны их ургацын алтан фондыг хариуцлагатай, нягт нямбай бэлтгэцгээе.

