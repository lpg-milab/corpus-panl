Эрүүл хөрсөнд ургуулсан төмсөөр удахгүй хооллох нь

Монгол дахь Щвейцарийн Хөгжил хамтын ажиллагааны агентлагаас санхүүжүүлэн хэрэгжүүлж буй "Монголын төмсний салбарыг сэргээн сайжруулах" хөтөлбөрийг Монголын хөдөөг шинэчлэхийн төлөө фермерүүдийн холбоо,
"Монконсалт" компанийн хамтарсан консорциумаар дамжуулан хэрэгжүүлэх эрхийг албан ёсоор шилжүүлж, гэрээнд хоёр тал гарын үсэг зурах үйл ажиллагаа өчигдөр Щвейцарийн Консулын газарт боллоо. Тус хөтөлбөрийн гол зорилго нь төмсний үр үржүүлгийг тогтвортой, үр ашигтай болгоход дэмжлэг үзүүлэх, үрийн төвлөрсөн хангамжийн системийг задлах замаар төмс үйлдвэрлэлийн бүтээмж үр ашгийг үндэсний болон орон нутгийн түвшинд тогтвортой нэмэгдүүлэхэд чиглэгдэж байгаа аж. Энэхүү хөтөлбөрийг хоёр үе шаттайгаар 2010 он хүртэл хэрэгжүүлэхээр төлөвлөж байна. Хөтөлбөр нь одоо үйлчилж байгаа төрийн байгууллагуудын хүчин чадалд тулгуурлаж, төмсний үр үйлдвэрлэлийн гол субъектүүдийн хүчин чадлыг бэхжүүлэх, жижиг үйлдвэрлэгч иргэдийг дэмжих бодлого баримтлах гэнэ. Үүний үр дүнд улсын болон хувийн хэвшлийн хоорондын түншлэлийг бэхжүүлэх замаар төмсний үр үйлдвэрлэлийг төвлөрлөөс гаргахад дэмжлэг үзүүлж жижиг үйлдвэрлэгчдийг сайн чанарын үрээр хангах, үр ашигтай тогтвортой ажиллагаа бүхий үр үйлдвэрлэл ба борлуулалтын сүлжээ бий болох юм байна. Хөтөлбөр хэрэгжсэнээр зөвхөн төмс тариалагч иргэд Монгол орны нөхцөлд дасан зохицсон, хэрэглэгчдийн таашаалд нийцсэн хүнсний сортын сайн чанарын үрээр хангагдах төдийгүй хэрэглэгчид өөрийн орны хөрс шороонд ургасан, эрүүл, экологийн цэвэр төмсийг хоол хүнсэндээ хэрэглэж, хүнсний аюулгүй байдлаа хангах боломжтой болох юм. 
Д.Цолмон