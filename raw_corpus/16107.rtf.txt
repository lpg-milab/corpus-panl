№144 (16107)    
1985 оны зургадугаар сарын 15.
Хүн, байгаль хоёр

<< Бүх газар, түүний хөрсөн доорхи баялаг, ой мод, гол ус, тэдгээрийн баялаг бол улсын өмч, өөрөөр хэлбэл бүх ард түмний хөрөнгө мөн >> гэж манай улсын Үндсэн хуульд заажээ. Нийт ард түмний өмч хөрөнгө болсон газар шороо, ус ургамал, ан амьтад, байгаль орчныг нүдлэн хамгаалах мөн л бүх нийтийн үйлс юм. 

Байгалийн ашиг, өгөөжийг хүн бүр адил тэгш эдэлж, түүний гоо үзэсгэлэнгээс сэтгэл санаагаа баяжуулж, газар, усны төрөл бүрийн баялгийг улс орныхоо хөгжил мандлын үйлсэд зориулж байдаг болохоор хүн, байгаль хоёрын харилцан шүтэлцээ мөнхийн бөгөөд гүнзгий нарийн асуудал юм. Манай оронд газар тариалан хөгжиж, үйлдвэр, барилга өргөжин, машин техник элбэгшиж, хот байгуулалт өрнөж, улмаар хүрээлэн байгаа орчин, хүмүүсийн харилцааны асуудал хурцаар тавигдаж байна. Геологи, уул уурхай, барилгын үйлдвэрлэлийн орчин, ажлын онцлог, техникийн нөлөөгөөр эвдрэх, тариа ногооны талбайн хөрсний шимтэй давхарга салхи, усны хөнөөлөөр ядуурах, хот суурины агаар тоос шороо, утаа, тортогт бохирдох зэргээр хүрээлэн байгаа орчинд үзүүлэх зохисгүй нөлөө нэмэгдэхээс урьдчилан сэргийлэх арга хэмжээ авах ажлыг эрчимжүүлэх шаардлага нэмэгдэж байна. 

Байгаль орчныг хамгаалах, баялгийг нь зүй зохистойгоор ашиглах талаар манай нам, засаг онцгой анхаарал тавьж, газар эдэлбэр, ус ашиглалт, ан олзворын талаар тус бүрт нь тусгай хууль батлан гаргаад хэрэгжүүлж байна. 

Байгаль орчныг хамгаалах асуудал ийнхүү улсын бодлого, үндэсний халамжийн хэмжээнд хүртэл өндөрт тавигдаж байгаа нь санамсаргүй хэрэг биш бөгөөд өнөө үеийнхнээр зогсохгүй ирээдүй хойчийнхны эрх ашиг, сайн сайхны төлөө, улс орны эдийн засаг, хүн ардын эрүүл мэндийн төлөө тавьж байгаа зүй ёсны анхаарал юм. Манай орны байгаль орчин хэдийгээр харьцангуй цэвэр, унаган төрхөө хадгалж байгаа боловч цаг уур, байршлын хувьд өвөрмөц учир ямар нэгэн эохисгүй нөлөөгөөр бохирдох эсвэл тэнцвэр нь алдагдвал тийм ч амар хялбар нөхөж болшгүй онцлогтой билээ. Хэдхэн жилийн өмнө саваа дүүрэн цэлэлзэж байсан Баянхонгорын Бөөнцагаан, Өвөрхангайн Таацын цагаан, Өмнөговийн Улаан нуурын усны түвшин эрс доошилж зарим нь тухайлбал, Таацын цагаан нуур бараг хатаж ширгээд байна. Юунаас болсныг тааварлахад бэрх биш юм. Дээрх нууруудыг тэтгэдэг голуудын усыг хөвөөгөөр нь оршдог нэгдэл, аж ахуйн газар, хүмүүс ариг гамтай ашиглах, аж ахуйч ухамсар, шинжлэх ухаанч мэдлэг дутмагийн улмаас тариа, ногоо, хадлангийн талбайг голоос татаж услаад эргүүлж голдиролд нь оруулалгүй замхруулдаг. Усыг хоолойгоор татаж урсгадаг дэвшилт арга хэрэглэлгүй ууршуулдаг, тэрчлэн усны эх булгийн орчны мод, ургамал, зэгс, хулс, заг тооройг сүйтгэснээс, булаг шанд хатаж, нуурын ус ширгэхэд хүрдэг байна. Энэчлэнгээр Өвөрхангайн Арвайхээрийн тал, Говь-Алтайн Дэлгэрийн тал, Дорноговийн Бор үзүүрийн тал автомашины замбараагүй олон салаа замд элэгдэж, үржилт хөрс нь эвдэрч сүйдсэн байна. Увс аймгийн Хархираа, Ханхөхийн нурууны ой мод, Баянхонгор, Өмнөговь аймгийн зарим нутаг дахь загийн шугуй хүмүүсийн хатуу гарт өртөж ихээхэн шингэрчээ. Тэрчлэн элсжих үйл явц идэвхжиж, нүүлт нь сүүлийн үед ихсэж, Завхан зэрэг хангайн аймгийн зарим сумын нутагт ч элсжилт илэрхий нэмэгдэж байна. 

Байгальд хүнээс өөр хамгаалагч байхгүйчлэн хүрээлэн байгаа орчныг гагцхүү хүн л улам гоо үзэсгэлэнтэй, сайхан болгон тохижуулж чадна. Усыг бохирдлоос, хөрсийг элэгдлээс, амьтан ургамлыг хөнөөлөөс хамгаалахын хамт цэнгэг усны нөөцийг нэмэгдүүлэх, хот сууринг цэцэрлэгжүүлэх, ховор амьтдыг өсгөх, ойг нөхөн ургуулах, хөрс хамгаалах цогцолбор ажил зохиож, тэр бүрийг нүдлэн хамгаалах нь иргэн бүрийн ариун үүрэг мөн. Гол горхи, булаг шанд, ундны усны эх булаг, голын эрэгт шахаж хашаа байшин барих, элс хайрганы карьер байгуулах, машин техник угааж, цэвэрлэх, жимс жимсгэнийг түүхийгээр түүж, үндсийг нь гэмтээх, ан амьтад, загас шувууг олноор авлах, хусны үйсийг хуулж, шүүсийг зүй бусаар авах, шилмүүст модны мөчрийг шулж элдвээр хувьдаа ашиглах, зарим ургамлыг ийм тийм өвчинд сайн гэсэн цуу үг баримтлан хайр гамгүй түүж сүйтгэх явдалтай иргэн бүр тууштай тэмцэх хэрэгтэй. Зуны улирал эхэлж хот суурины хүмүүс зусланд гарч, аялал жуулчлалаар явцгаах, амрах зугаалах зэргээр байгалийн сайхныг ашиглах ид үед байгалиас зөвхөн авахыг хичээх бус түүнийг хамгаалах ажлыг эрчимтэй өрнүүлбэл зохино. 

Байгалиас баялгийг нь хун хүчээр булааж авах, байгалийг дарангуйлан захирагч нь байх ёстой мэтээр хуучирсан бүдүүлэг ойлголт баримжаатай хүмүүс байгаль орчинд хатуу гараар хандаж << идэвхтэй хүн болох >> гэж шинжлэх ухааны үндэслэлгүй элдэв санаачилга гаргаж хүрээлэн байгаа орчинд хохирол учруулж хэрхэвч болохгүй нь тодорхой. Тийм хүмүүс хариуцлага хүлээх ёстой.

Хүнс тэжээлийн ширгэшгүй ундарга, үйлдвэрлэлийн түүхий эд, төрөл бүрийн хүдэр, эрдсийн өгөөмөр хадгаламж болсон хөрс шороо, газрын баялаг, ногоон бүрхүүлийг хамгаалан, үр ашигтай хэрэглэх нь эдийн засгийн төдийгүй эрүүл анх, сайн сайхан амьдралын амин чухал асуудал учраас хүн бүр, байгууллага бүр байгаль орчныг хамгаалах үйлсийн соргог манаанд туйлбартай зогсвол зохино. Ялангуяа, Байгаль орчныг хамгаалах монголын нийгэмлэг, Залуу байгальчдын нийгэмлэгийн болон ХЗЭ-ийн гишүүд, пионерүүд << ногоон >> , << цэнхэр >> , << шар >> эргүүлүүд, ой хамгаалагч, байцаагч нар, ардын хяналтын ажилтнуудыг эх орны ногоон гоёл, эрдэнэ баялаг болсон ургамал, ан амьтан, гол усыг бохирдол, хөнөөлөөс хамгаалахад туйлын идэвхтэй оролцуулах талаар нам, улс, ардын хяналтын байгууллага, МҮЭ-ийн Төв Зөвлөл, МХЗЭ-ийн Төв Хороо, ШУА, ШУТ-ийн Улсын Хороо бодитой ажил хэрэгч санаа тавьж, далайцтай ажиллахыг үндэсгүй эрх ашиг шаардаж байна. 

