Хараагүйчүүд компьютер ашиглаж ажил хийх боломжтой болжээ

Монголын хараагүйчүүдийн үндэсний холбооноос "Манлайлагч бэлтгэх" сэдэвт олон улсын бага хурлыг энэ сарын 16-23-ны хооронд зохион байгуулж байна. Хуралд Ази, Номхон далайн бүсийн хараагүйчүүдийн холбооны ерөнхийлөгч Куа Чен Хок, Данийн хараагүйчүүдийн нийгэмлэгийн тэргүүн Жон Хеильбрунн, Малайзийн хараагүйчүүдийн зөвлөлийн тэргүүн Аивон Хо Так Чио, болон Лаосын хараагүйчүүдийн нийгэмлэгийн 11 төлөөлөгч оролцож байгаа аж. 
Олон улсын түвшинд нөлөө бүхий хүмүүс манай улсад ирж бага хуралд оролцсоноор Монголын хараагүйчүүдийн өнөөгийн нөхцөл байдалтай танилцах юм. Уг хурал хараагүй иргэдийн боловсрол, хөдөлмөр эрхлэлтийг дэмжин соёл урлаг, спорт, эрүүл мэнд гэх зэрэг нийгмийн харилцаанд оролцоход нь бүх талын туслалцаа үзүүлэх зоригтой ажээ. Энэ хуралд Монголын талаас нөлөө бүхий 10 хүн оролцож байгаа юм. 
Монголын хараагүйчүүдийн үндэсний холбооны ерөнхийлөгч М.Баясгалангаас зарим зүйлийг тодрууллаа. 
-Өнөөдрийн зохион байгуулж байгаа арга хэмжээний гол зорилго нь юу вэ? 
-Монголын хараагүйчүүдийн үндэсний холбоо нь ДАНИДА-гийн санхүүжилтээр Данийн хараагүйчүүдийн нийгэмлэгийн хэрэгжүүлж буй Ази, Номхон далайн бүс нутгийн хөгжиж байгаа орнуудын хараагүйчүүдийн байгууллагыг чадавхижуулах төсөлд хамрагдсан. Энэ төслийн хүрээнд нийгэмд хараагүйчүүдийн талаарх эерэг ойлголт төрүүлж нөлөөлөх тухай ярилцаж хэлэлцэх юм. Хуралд олон улсад хүлээн зөвшөөрөгдсөн ажлын арвин туршлагатай хүмүүс оролцож байгаа. Тэдний ажлын арга барил, туршлагаас бид суралцах юм. Мөн Монголын хараагүйчүүдийн нийгмийн байдал хэрэгцээ шаардлагатай танилцаж байгаа юм. Монголын хараагүйчүүдэд туслах арга хэмжээний эхлэл болж байгаа гэж хэлж болно. 
-Засгийн газраас авто тээврийн хуульд нэмэлт, өөрчлөлт оруулж хөгжлийн бэрхшээлтэй иргэдийг үнэ төлбөртэйгөөр нийтийн тээврээр зорчих болсныг танай холбооноос эсэргүүцэж байсан. Үр дүнд хүрсэн үү? 
-Манай холбоо хараагүй иргэдээ нийгмийн харилцаанд ороход нь туслалцаа дэмжлэг үзүүлдэг ганц байгууллага нь юм. Мөн хараагүй иргэдийнхээ эрх ашгийн төлөө дуугарч байх ёстой. Монгол Улсын Засгийн газраас авто тээврийн хуульд нэмэлт, өөрчлөлт оруулж хараагүй болоод хөгжлийн бэрхшээлтэй иргэдийг үнэ төлбөртэйгөөр нийтийн тээвэрт зорчино гэсэн өөрчлөлт оруулах гэж байхад бид маш хүчтэй эсэргүүцсэн. Мөлхөө жагсаалыг зохион байгуулж, өлсгөлөн зарласан. Хэрвээ энэ нэмэлт, өөрчлөлт батлагдсан бол хараагүй иргэд хохирох байсан. Хараагүй хүн хэнд хэдэн төгрөг өгч байгаагаа мэдэхгүй тийм хүмүүс яаж мөнгө төлж явах юм бэ. Харин намуудын удирдлагуудтай уулзаж энэ нэмэлт, өөрчлөлтийг болиулсан. Нийтийн тээврийн унаанд хөгжлийн бэрхшээлтэй иргэд үнэ төлбөргүй зорчих эрхтэй. Бид тэмцэл хийгээд нийгмийг цочроогоод байхыг боддог хүмүүс биш. Аливаа ажил үйлсийг гэрэл гэгээтэйгээр төсөөлөн боддог хүмүүс шүү. Тиймээс НҮБ-д хүртэл дуу хоолойгоо хүргэдэг дэлхийн хараагүйчүүдийн холбоотой хамтарч их зүйл хийх ирээдүй бас бий. 
-Дэлхийн хараагүйчүүдийн холбоо нь гишүүнчлэлийн хувьд өргөн үү? 
-Нийт 163 орны хараагүйчүүдийн байгууллага нэгдсэн байдаг юм. Тэгэхээр НҮБ үг саналыг сонсохгүй яах вэ. 
-Хараагүй иргэдийн хөдөлмөр эрхлэлт Монголд ямар байдаг вэ? 
-Манай улсын хэмжээнд найман мянган хараагүй иргэн байдаг. Үүний 98 хувь нь ажил хөдөлмөр эрхэлдэггүй. Тэгэхээр хараагүй иргэдийн хөдөлмөр эрхлэлт маш бага байгаа. Гэхдээ сүүлийн үед харьцангуй нэмэгдэх хандлагатай байна. Төр засгаас ч гэсэн анхаарч эхэлж байна. Хараагүй иргэдэд ажил хөдөлмөр эрхлэх боломжтой техник, технологи чухал байдаг гэлээ. 
Хурлын танхимд нэгэн хараагүй хүн компьютер дээр чөлөөтэй ажиллаж байна. Тэрбээр интернэтэд холбогдож хүссэн мэдээллээ авч, бас юм шивж байна. Энэ бол Монголын хараагүйчүүдийн холбооны компьютерийн багш М.Цэнгэл аж. Түүнтэй ярилцлаа. 
-Таны энэ компьютер бүрэн тусгай зориулалтынх уу? 
-Үгүй, энэ бол зүгээр л нэг гар компьютер байгаа юм. Хараагүй хүмүүст зориулсан Jaws-9 программыг суулгаж ашигладаг. Энэ компьютерийн дэлгэц дээр гарч байгаа бүх бичгийг надад уншиж өгдөг. Энгийн компьютерт хүртэл программаа суулгаад ашиглах боломжтой. Гэхдээ суралцахын тулд заавал англи хэл хэрэгтэй.  
-Сурахад хэцүү юу? 
-Сурахад амархан. Гэхдээ эхлээд хэлний мэдлэг шаардлагатай. Манай хараагүйчүүдийн холбооны сургалтын төвд англи хэл заадаг. Хэлний хичээл дууссаны дараа компьютер дээр ажиллах сургалтад суралцдаг. Одоо би зургаан хүнд компьютер ашиглахыг зааж байгаа. Энэ программ өөртөө зааврын номтой. Нэг үгээр хэлбэл ярьдаг компьютер гэж болно. 
-Юу юу хийж болох вэ? 
-Бид интернэтэд холбогдож мэдээлэл авч болно. Гэхдээ зөвхөн англи хэл дээр сайтууд руу орж болдог юм. Монгол үсгийг таньдаггүй. Мөн энгийн хэрэглээний бүх программ дээр ажиллаж болно. График дизайны программаас бусад дээр нь ажиллаж байна. 
-Хэрвээ сайн суралцаж чадвал ажил хөдөлмөр хийх боломж бий юу?  
-Гадаад хэл дээр болохоор ажил хийнэ гэдэг хэцүү. Учир нь бид англи хэлээр ажлаа хийх болно гэсэн үг. Монгол хэрэглээний программтай бол амархан. Дэлхий нийтэд энэ программыг ашиглаж ажил хийдэг хараагүй хүн олон байдаг. Бидний хувьд дөнгөж шинэ зүйлд суралцаж эхэлж байна. Гэхдээ үүнийг ашиглаад ажил хийж болох байх.  
Ш.Доржсүрэн
