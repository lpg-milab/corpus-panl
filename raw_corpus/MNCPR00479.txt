Сувгаа битгий солиорой

Өнгөрсөн баасан гаригт төмөр замын шилэн кабелийн DWDM сүлжээний нээлт боллоо.
Мэдээж энэ бол Мэдээлэл, харилцаа холбоо, технологийн газрын дарга Ч.Сайханбилэгийн гавьяа байж таарна. Ч.Сайханбилэг дарга ч "Удахгүй би та нарт илүү сайхан юм үзүүлнэ" хэмээн хэвлэл мэдээллийн хэрэгсэл бүрээр амлаж байв. Өнгөц харахад харилцаа холбооны салбарт хийж буй дэвшил мэт харагдавч ард нь чухам юу байгааг өнгийж үзэхэд багагүй хачирхалтай зүйл бас байх юм. DWDM сүлжээ гэдэг нь ОХУ, БНХАУ-ыг холбосон Монголын төмөр замын шилэн кабелийн сүлжээг хэлээд байгаа юм. Өөрөөр хэлбэл, мэдээлэл тээвэрлэх зам л гэсэн үг шүү дээ. Нэгэнт Монголын төмөр замаар дамжиж байгаа хойно энэ бол манай улсын өмч. Харин өнгөрсөн баасан гаригаас хойш энэ сүлжээ АНУ-ын "Caerte" компанид шилжиж байгаа бололтой. Бололтой гэсний учир нь гэрээ хэлэлцээр аль хэдийнэ бэлэн болсон бөгөөд тус компанийг төлөөлсөн эрхмүүд бүгд гарын үсгээ зурцгаажээ. Гэрээний сар, өдөр 2007 оны тавдугаар сарын 7-ныг зааж байна. Харин Монгол Улсыг төлөөлж Ерөнхий сайд М.Энхболд, Гадаад хэргийн сайд Н.Энхболд тэгээд Ч.Сайханбилэг нар гарын үсэг зурцгаах аж. Хэрвээ тэд гэрээнд гарын үсэг зурчих юм бол "Caerte" компани нь манай Засгийн газрыг төлөөлж ОХУ болон БНХАУ-ын оператор компаниудтай мэдээлэл дамжуулах, харилцах онцгой эрхийг 10 жилийн хугацаатайгаар эдлэх болно. Монголын харилцаа холбооны компаниуд сүлжээний эрх авах болбол тэднээс гуйж таарах нь. Өөрөөр хэлбэл, улсын хэмжээний бүх шилэн кабель Монголын төрийн өмч атлаа АНУ-ын энэ компанид бүрэн шилжинэ гэсэн үг. Энэ онцгой эрхийг тэдэнд өгснөөр Монголын Засгийн газарт 50 сая ам.долларын буцалтгүй тусламжийг америкчууд амласан хэмээн ноён Ч.Сайханбилэг ярьж байгаа гэнэ. Мөн тэрбээр АНУ-ын төрийн нарийн бичгийн дарга асан Ж.Бейкер энэ компанийг санал болгосон хэмээн ярьдаг аж. Бас нэг эх сурвалжийн мэдээллээр бол манай улсын Ерөнхийлөгчийн өнгөрсөн онд ОХУ-д хийсэн айлчлалын үеэр "Caerte"-ынхан уулзаж тохиролцоонд хүрсэн байх магадлалтай байна. Тэгэхээр "Caerte" гэж ямар учиртай компани хаанаас гараад ирсэн юм бол. Тус компани нь Америкийн чөлөөт эдийн засгийн бүс нэртэй, хар мөнгө угаагчдын гол цөм болсон "Cayman"-ны арал дээр бүртгэлтэй шинэхэн компани аж. Өмнө нь харилцаа холбооны чиглэлд ажил, үйлчилгээ огт эрхэлж байгаагүй юм байна. Ийм атлаа манай Засгийн газрыг төлөөлж хоёр их хөрштэй маань харилцаа холбооны салбарт хэлэлцээр хийх эрхийг эдлэх гэж байгаа нь Үндэсний аюулгүй байдалд сайнаар нөлөөлөхгүй нь лавтай. Олон улсын хэмжээнд яригдах томоохон гэрээ хэлэлцээрийг хийхэд зуучилж тодорхой нөлөө үзүүлж чадсан эрхмүүдийг мөнгөн хэлбэрээр урамшуулдаг нь тогтсон жишиг хойно Ч.Сайханбилэг өөрийнхөө гавьяаг хэрхэн үнэлж байгаа нь одоогоор тодорхойгүй байгаа. Ерөнхий сайд, Гадаад хэргийн сайд хоёрыг зөвхөн гарын үсэг зурсных нь төлөө Засгийн газарт 50 сая ам.доллар амлаж байгаа юм чинь өөр хэн хэнд хэдэн саяыг амлаж байгаа нь сонирхолтой хэрэг биш үү. Мөн Ч.Сайханбилэг даргын албан тушаалаа урвуулан ашигласан байх магадлалтай нэгэн хэрэг олны сонорт төдийлөн хүрч амжилгүй өнөөг хүрээд байгаа. Тухайлбал, улс хоорондын холболтын байгууламжийг Хятадын ZTE компаниас Монголд бэлэглэсэн хэмээн хэвлэл мэдээллийн хэрэгслээр баахан сурталчилсан ч хятадууд манай Засгийн газраас 1,2 сая ам.долларыг нэхсэн байдаг. Энэ мөнгөний 50 хувийг Ч.Сайханбилэгийн удирддаг агентлаг төлж барагдуулсан гэсэн мэдээлэл бас байна. Төсөвт суугаагүй энэ мөнгө ямар замаар яаж гараад явчихсан нь сонирхолтой л хэрэг. Урд өмнөх Засгийн газруудад огт байгаагүй Мэдээлэл, харилцаа холбоо, технологийн газар хэмээх энэ агентлагийг Их эвслийн Засгийн газрын үед Ардчилсан намын зүгээс санаачилж байгуулсан хэдий ч өдгөө учир битүүлэг газар болчихоод байгаа. Телевизийн суваг, шилэн кабелийн сүлжээ, үүрэн телефоны операторуудад эрх олгодог, мөн "Цахим Монгол" хөтөлбөрийг хэрэгжүүлж байна хэмээн баахан хэмхэрхий компьютерууд оруулж ирж шахсан төдийхнөөр нь монголчууд гадарлах болсон энэ газрын дарга нарыг юуг яаж хийгээд байдгийг нь сонирхох цаг болсон бололтой. Юутай ч ойрын үед гарын үсэг зуруулахаар зүтгүүлж байгаа энэ гэрээний англи хэл дээрх хувилбарыг толилуулж байна. Өдгөө Ч.Сайханбилэг даргын хавтсанд нууцлагдмал яваа энэ гэрээ хэрхэн амилж монголчууд горыг нь хэзээ амсахыг одоогоор хэлэх боломжгүй байгаа юм. Гэрээ хүчин төгөлдөр болох эс- бөгөөс улс орныхоо эрх ашгийг бодолцон татгалзах хүртэл Ч.Сайханбилэгийн хэлдгээр "Сувгаа битгий солиорой". 
Л.Мөнхбаясгалан
