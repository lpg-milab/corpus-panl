№308  (16585)         
1986 оны арван хоёрдугаар сарын 25.
Эдийн засгийн сургалт

Аймаг, хотын намын хороодоос ирж байгаа мэдээнээс үзэхэд жилд дунджаар нам, ХЗЭ-ийн улс төрийн сургууль, үйлдвэрчний эвлэлийн социалист хөдөлмөрийн сургуулиар 160 мянга, малчдын сургуулиар ная гаруй мянган хүн эдийн засгийн хичээл судалж байна. гэсэн тоо гарч байна. Гэтэл шалгалтын материалаас үзэхэд Хэнтий, Дундговь аймгийн олон суманд хөдөлмөрчдийн эдийн засгийн сургалтын ажил үндсэндээ алга. Өнгөрсөн хичээлийн жилд эдийн засгийн сургалтын гол хэлбэр социалист хөдөлмөрийн сургууль Булган аймгийн Сайхан суманд, ХЗЭийн улс төрийн сургууль Эрдэнэт хотод хангалтгүй хичээллэжээ. Малчдын сургуулийн гарын авлага Өмнөговь аймгийн Цогт-Овоо суманд << ховор номын >> дайварт явж, Булган аймгийн Бугат суманд агуулахдаа хэвтсээр хичээлийн жилийг дуусгажээ. 

МАХН-ын Төв Хорооны II ( 1986 ) бүгд хурал үзэл суртлын ажлын бүх хэлбэр, хэрэгсэл намын эдийн засаг, нийгмийн бодлогыг хэрэгжүүлэх ажлыг үзэл суртлын талаар хангахад чиглэгдвэл зохино гэж заалаа. Энэ заалтыг хэрэгжүүлэхэд хамгийн ойр дөт, хүмүүсийн ахуй, ажил үйлстэй амин холбоотой, амьдрал практикт нэвтрэх нь харьцангуй хялбар, үр дүнгээ түргэн өгч болох хэлбэр хөдөлмөрчдийн эдийн засгийн сургалт чухал үүрэгтэй. 

Ажиллагчдынхаа эдийн засгийн мэдлэг, боловсролыг дээшлүүлэх талаар анхаарал тавьж ажилладаг нам, олон нийт, захиргааны байгууллага цөөнгүй байна. Тэргүүний суртал нэвтрүүлэгчид ч олон бий. Гэхдээ олон түмний эдийн засгийн мэдлэг, боловсролыг дээшлүүлэх, эдийн засагч хүмүүжил. сэтгэлгээ, соёл төлөвшүүлэх ажил зохион байгуулалтын хувьд зохих тогтоол шийдвэрийн дагуу явагдаж. бодитой үр дүнд хүрч бас л чадахгүй байна. Эдийн засгийн сургалтад хяналт тавих төдийгүй, түүнийг удирдан зохион байгуулах үүрэгтэй намын анхан шатны байгууллагууд эдийн засгийн сургалтын зөвлөлүүдэд найдаад орхидог, зөвлөлүүд нь дээрээс ирэх шийдвэр, бэлэн << жор хараад өөрсдөө санаачилж хийсэн зүйлгүй, сургуулийг урсгалаар нь явуулдгаас хичээл сургалтын ажил чанар муутай, үр дүнгүй болох нь олонтаа байгаад дүгнэлт хийвэл зохино. Төвөөс авдаг мэдээ. тайланг цөөлж, орон нутгийн намын байгууллагад << найдлага >> тавиад ирэхээр харин ч санаа нь амарч, эдийн засгийн сургалт хийх үү, зөвлөлүүд ажиллах хэвээрээ юу гэж төв байгуулалтад утасддаг явдал ч бий. 

Эдийн засгийн сургалтын хэлбэрүүдийг жигд сайн ашиглаж чадахгүй байна. Олон шатны удирдах ажилтан, мэргэжилтнийг хамарч болох атлаа эдийн засгийн сургалтад хамгийн их хоцрогдож байгаа хэлбэр бол төрөл бүрийн курс, семинар юм. Одоо орон нутаг, үйлдвэр, аж ахуйн газруудад зохиож байгаа зохион байгуулалхтай курс, семинар нь үр дүн багатай, хөрөнгө, цаг зарсан цугларалт болох нь цөөнгүй байна. Программ нь нөлөө багатай эрээвэр хураавар ярианы цуглуулга маягтай, юм юмнаас шүүрч авсан шинжтэй байна. Хаа газрын хурал зөвлөлгөөн дээр хүн, малын бага эмч, агро болон зоотехникч, тоо бүртгэгч, сүү тосны заводын мастерууд зэрэг хүмүүсийн хариуцлага, мэдлэг, боловсрол, тооцоо судалгаа муу байна гэсэн дүгнэлт хийж, шүүмжлэн ярилцах нь цөөнгүй байдаг. Гэтэл өнөөдөр тэдэнд эдийн засгийн системтэй мэдлэг олгох, мэргэжлийг нь дээшлүүлэх талаар тогтсон систем, үлгэрчилсэн программ, гарын авлага ч байхгүй байна. 

Намын Төв Хорооны II ( 1986 оны ) бүгд хурлаас заасанчлан аж ахуйн боловсон хүчин, удирдлагын анхан шатны нэгжид ажиллагчдыг бэлтгэх, давтан сургах ажлыг шинэ шатанд гаргах, үүний тулд сургалтын одоогийн хэлбэр, системийг сайжруулах, курсүүдийн  сургалтын программыг төлөвлөлт, аж ахуйн механизмыг боловсронгуй болгож байгаа арга хэмжээний тодорхой материалаар шинэчлэн баяжуулж байх нь нам, улс, олон нийтийн байгууллагын чухал зорилт болж байна. 

Эдийн засгийн сургалтын практик, даалгаврыг хүмүүсийн ажил үйлдвэрлэлтэй холбож, сэтгэлгээнд нь нөлөөлөхүйц хэлбэрээр өгч чадахгүй байна. Эдийн засгийн сургалт бол үйлдвэрлэл, хөдөлмөр, технологийн сахилгыг бэхжүүлэхэд нөлөөлөх чухал хүчин зүйл мөн. Гэтэл эдийн засгийн сургалтыг практиктай холбоно гээд аж ахуйн асуудлаар хэт хөөцөлдөөд хүний тархи толгойд нөлөөлж байж төлөвлөгөө биелүүлэх, чанарыг сайжруулах, хөдөлмөрийн бүтээмжийг дээшлүүлэхийг орхигдуулж байна. Ийм учраас эдийн засгийн сургалтын программ, сурах бичиг, гарын авлага болгосон материалд эдийн засгийн ухамсар, сэтгэлгээ, соёл, хүмүүжлийн асуудлыг өргөн тусгаж байх нь чухал. 

Эдийн засгийн сургалтын чанар, үр нөлөөг дээшлүүлэхэд сайн бэлтгэгдсэн суртал нэвтрүүлэгч онцгой үүрэгтэй. Одоо улсын хэмжээгээр зургаан мянга гаруй эдийн засагч суртал нэвтрүүлэгч ажиллаж байна. Тэдний заах арга зүйг дээшлүүлэх талаар улсын төлөвлөгөөгөөр болон орон нутагт төрөл бүрийн курс, семинар зохион байгуулж, мэдлэг, ур чадварыг нь системтэй дээшлүүлж байгаа боловч суртал нэвтрүүлэгчдийг бэлтгэх, давтан сургах ажилд Дорноговь, Сүхбаатар, Дорнод, Хэнтий, Ховд зэрэг аймгийн нам, олон нийтийн байгууллага хойрго хандаж хүмүүсээ ирүүлэхгүй буюу дутуу ирүүллээ. 

Суртал нэвтрүүлэгчид, сонсогчид, ялангуяа ажилчин, малчин, тариаланчид, бригад, хэсэг, цех, тасгийн дарга зэрэг үйлдвэрлэлийн анхан шатны нэгжид ажиллагчдыг салбар, орон нутгийн мэдээллээр хангах явдал ихээхэн дутагдалтай байна. Төв, орон нутгийн хэвлэл, мэдээллийн хэрэгслийг ашиглан тойм, цуврал гаргах, аман болон бичмэл сэтгүүл ашиглах, ухуулагч, улс төрийн мэдээлэгчдээр дамжуулан хөдөлмөрчдийг шуурхай мэдээллээр хангаж байх талаар аймаг, хот, сум, үйлдвэр, аж ахуйн газрын намын байгууллага, эдийн засгийн сургалтын зөвлөлүүд хамтран системтэй ажил зохиох хэрэгтэй. 

Хэвлэл, радио, телевизээр нийтэлж, нэвтрүүлж байгаа << Эрдэм мэдлэгийн их сургууль >> , << Малчдын радио хичээл >> , << Ажилчин радио сонин >> зэрэг төрөлжсөн болон нийтлэг нэвтрүүлэг, буланг уншигч, сонсогчдоор байнга ашиглуулж байх явдал суртал нэвтрүүлэгчдийн үүрэг байх ёстой. 

