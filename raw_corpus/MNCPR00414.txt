ОХУ-д удаан хугацаагаар амьдрахаар бол...

ОХУ Гадаадын иргэний эрх зүйн байдлын тухай хуульд нэмэлт, өөрчлөлт оруулах тухай болон Гадаадын иргэд, харьяалалгүй хүмүүсийн цагаачлалын тоо бүртгэлийн тухай шинэ хуулиа өнгөрөгч оны долдугаар сарын 18-нд баталж, 2007 оны нэгдүгээр сарын 15-наас эхлэн мөрдөж эхэлжээ.
Эдгээр хуульд ОХУ-д гадаадын иргэд түр зорчих, оршин суух, хөдөлмөр эрхлэх, бүртгэл хийлгэх ажиллагааг хүндрэл багатай, хөнгөвчлөх зорилгоор нэмэлт, өөрчлөлт оруулж баталсан байна. Гадаадын иргэд шинэ хуулийн дагуу ОХУ-ын шилжилт хөдөлгөөний алба буюу цагаачлалын алба, түүний орон нутгийн албанд өөрийн биеэр очиж бүртгүүлэх, түр буусан дүүргийнхээ шуудангийн салбарын хаягаар мэдээлэл явуулах журмаар бүртгүүлж болох аж. Мөн байнга оршин суугаа гадаадын иргэд жил бүр дахин бүртгэл хийлгэх, очсон газар бүртээ бүртгүүлэх, хасуулах ажиллагааг хялбарчлан шуудангаар дамжуулан бүртгэл хийлгэх боломжтой болжээ. Цагдаагийн байгууллага гадаадын иргэдийн бүртгэл хийж байсныг шинэ хуулиар өөрчилж цагаачлалын алба болон шилжилт хөдөлгөөний алба бүртгэл хийх журмыг тогтоожээ. Үүнээс гадна визгүй зорчиж буй гадаадын иргэд түр оршин суух, хөдөлмөр эрхлэх зөвшөөрөл хүссэн өргөдлөө цагаачлалын албанд өөрийн биеэр гаргах болсон байна. Мөн ОХУ-ын Засгийн газар гадаадын иргэд, харьяалалгүй хүмүүсийн хөдөлмөр эрхлэх тооны хязгаарыг тогтоох гэнэ. Ингэхдээ аль улсын иргэн, ямар мэргэжил, мэргэшилтэй, эдийн засаг, нийгмийн байдлын тодорхойлолтоос хамааруулах аж. Мөн түүнчлэн гадаадын иргэд, харьяалалгүй хүмүүс оршин суух зөвшөөрөл авсан нутаг дэвсгэрээс өөр газар ажиллахыг зөвшөөрөх талаар хуульд заасан байна. Дээрх хуулиудтай холбогдуулан ОХУ-ын Засгийн газар өнгөрөгч оны арваннэгдүгээр сард "2007 онд визгүй зорчиж буй гадаадын иргэд хөдөлмөр эрхлэх зөвшөөрлийн тооны хязгаар тогтоох тухай" тогтоол баталжээ. ОХУ-д түр хугацаагаар зорчиж буй гадаадын иргэд хилээр нэвтэрснээс хойш гурав хоногийн дотор бүртгэл хийлгэх журам хэвээр мөрдөж байгаа бөгөөд байнга оршин суух зөвшөөрөлтэй иргэд арав хоногийн дотор цагаачлалын албанд өөрийн биеэр очиж бүртгүүлэн зөвшөөрөл авах журам тогтоосон байна. 
Ш.Санаа

