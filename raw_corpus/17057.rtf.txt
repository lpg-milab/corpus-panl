№154 (17057)    
1988 оны зургадугаар сарын 28.   
ШИНЭЧЛЭЛИЙГ  ЭРЧИМЖҮҮЛЭХ НЬ БҮХ НИЙТИЙН ҮЙЛС МӨН

МАХН-ын эдийн засаг, нийгмийн бодлогын гол зорилт, үндсэн агуулга нь ард түмний аж байдлыг дээшлүүлэхэд чиглэгддэг учраас намын XIX их хурал энэ талаар тодорхой зорилт дэвшүүлэн тавьж түүнийг хэрэгжүүлэх арга замыг заасан юм. 

Манай ард түмэн мятаршгүй хөдөлмөрөөрөө намынхаа нийгэм эдийн засгийн бодлогыг бодит үйл хэрэг болгож, ирээдүйгээ цогцлон байгуулж байна. Намын XIX их хурал хуралдсанаас хойш өнгөрсөн хоёр жилд нэг хүнд ногдох бодит орлого 6 хувь өсөв. Зарим салбарын ажилтан, ажилчдын цалинг нэмэгдүүллээ. Ахуйн хэрэглээний цахилгаан эрчим хүчний тариф, зарим барааны үнийг хямдруулав. Улс, хоршооллын жижиглэн худалдаалах бараа гүйлгээ, төлбөрт үйлчилгээ өсөлтөөрөө хэтийн төлөвлөгөөний зорилтыг хангаж 4, 4 миллиард төгрөгт хүрсэн байна. Энэ хугацаанд 785 мянган хавтгай дөрвөлжин метр талбайтай орон сууц барьж ашиглалтад оруулжээ. Хөдөлмөрчдийн аж байдлыг дээшлүүлэх, нийгмийн хөгжлийн зорилтыг алхам алхмаар шийдвэрлэх үндсийн үндэс болсон нийгмийн үйлдвэрлэл тасралтгүй нэмэгдэж байна. 1986 - 1987 онд үндэсний орлогын үйлдвэрлэл 9, 2 хувь, аж үйлдвэрийн бүтээгдэхүүний үйлдвэрлэл 13 хувь нэмэгдлээ. Нийгмийн хөдөлмөрийн бүтээмж 3, 1 хувиар өсөв. Манай олон салбар, үйлдвэр, аж ахуйн газар, хөдөлмөрийн хамт олон төлөвлөгөөт зорилтыг биелүүлэх, үйлдвэрлэлийн ур ашиг, бүтээгдэхүүн, ажил, үйлчилгээний чанар дээшлүүлэх талаар багагүй амжилт олж байгаа боловч үйлдвэрлэлийн эцсийн үр дүн газар бүхэнд жигд биш байна. Тасалдал, дутагдал ч нэлээд байна. 

Таван жилийн төлөвлөгөөг биелүүлэх, үйлдвэрлэлийг нэмэгдүүлэх, чанар, үр ашиг дээшлүүлэх талаар зарим салбар, байгууллагын ажилд оршиж байгаа ужиг дутагдал хоцрогдлыг арилгах тэмцлийг хүчтэй өрнүүлж энэ таван жилийн шийдвэрлэх жил 1988 оны төлөвлөгөөт зорилтыг давуулан биелүүлэх нь нам, улс, аж ахуй, олон нийтийн бух шатны байгууллагын нэн тэргүүний зорилт болж байна. Үүний тулд манай оронд хэрэгжиж эхэлсэн эдийн засгийн шинэчлэлийн үйл явцыг улам эрчимжүүлэн эргэлт буцалтгүй гүнзгийрүүлж бух нийтийн үйлс болгох хэрэгтэй байна. 

МАХН-ын XIX их хурлаас үндсэн чиглэлийг нь тодорхойлж Намын Төв Хорооны III бүгд хурлын шийдвэрийн үндсэн дээр хэрэгжүүлж эхэлсэн удирдлага, төлөвлөлтийг Боловсронгуй болгох үйл явц гүнзгийрч шинэчлэлийн утга агуулгатай болсон нь манай хөгжлийн түүхэн хэрэгцээний илэрхийлэл юм. 

МАХН-ын Төв Хорооны ерөнхий нарийн бичгийн дарга нөхөр Ж. Батмөнх Намын Тов Хорооны IV бүгд хурал дээр хэлсэн үгэндээ << Төлөвлөлт, аяс ахуйн механизмыг төгөлдөржүүлэх, удирдлагын захиргааны хуучин аргыг эдийн засгийн аргаар солих, ардчилал, ил тод байдлыг хөгжүүлэх талаар сүүлийн үед намаас манай орны тодорхой нөхцөлийг харгалзан өргөн хүрээтэй ажил явуулж байна. Энэ бол мөн чанартаа манай эдийн засгийн удирдлагын шинэчлэлийн үйл явц мөн >> гэж заасан билээ. 

Эдийн засгийн шинэчлэл нь төлөвлөлтийн шинэ журамд шилжих, удирдлагын бүтэц, зохион байгуулалтыг төгөлдөржүүлэх, эдийн засгийн хөшүүргүүдийн үйлчлэлийг хүчтэй болгох, үйлдвэрлэлийг удирдахад хөдөлмөрчдийг өргөн оролцуулах зэрэг зангилаа асуудлуудыг хамарч улам бүр гүнзгийрч байна. 

Эдийн засгийн шинэчлэлийн ажилд сайн эхлэл, нааштай үр дүн байгаа нь эргэлзээгүй бөгөөд нам, аж ахуйн идэвхтний зөвлөлгөөнд тавьсан илтгэлд ч, хүмүүсийн  хэлсэн үгэнд ч энэ тухай тодорхой дурдлаа. Олон салбар, аж ахуйн байгууллагад үйлдвэрлэлийн өсөлт түргэсч, хөдөлмөрийн бүтээмж дээшилсэн байна. Үйлдвэр, аж ахуйн газар, хөдөлмөрийн хамт олон үйл ажиллагаагаа өөрсдөө төлөвлөх дадал заншил эзэмшиж, ашиг орлогоо нэмэгдүүлэхийн төлөө төрөл бүрийн санаачилга өрнүүлж эхлээд байна. Хөдөлмөр зохион байгуулалтын шинэ дэвшилттэй хэлбэр нэвтэрч хамт олон, үйлдвэрлэлийн эцсийн үр дүн, үлдэх орлогоороо цалинжих болж байна. Бүх үр дүн, амжилтын дотроос хамгийн гол нь манай орны хөдөлмөрчид шинэчлэлийн үзэл санаа, эцсийн зорилтыг зөв ойлгож, үр дүнтэй эхлэл, үүсгэл санаачилга гаргаж байгаад оршино. 

Эдийн засгийн шинэчлэлийг хэрэгжүүлсэн хугацаанд орон нутаг, салбарын эрх ашгийг бүхнээс дээгүүр тавих, улсын даалгавар, лимитийг бууруулах, аж ахуйн гэрээ байгуулж нийгмийн хэрэгцээ хангахаас зайлсхийх зэрэг зохисгүй хандлага ч бас илрэн гарсан байна. 

Шинэчлэлийг явуулахдаа удирдах дээд байгууллагын захиран тушаах аргын шинэчилсэн хувилбар мэтээр ойлгох ёсгүй бөгөөд манай нам хөдөлмөрчин хүний эрх ашгийн үүднээс хандаж шинэчлэлийг санаачлан зохион байгуулахдаа ут үйл явцыг хөдөлмөрийн хамт олон, хүн бүрийн үйл ажиллагааны мөрийн хөтөлбөр, ажлын хэмжүүр болгохыг зорьж байна. Эдийн засгийн шинэчлэлтийг зөвхөн аж ахуйн механизм, түүний үндсэн элемент болсон удирдлага төлөвлөлтийг төгөлдөржүүлэхэд ач холбогдолтой гэж явцууруулан ойлгож хялбарчилж хэрхэвч болохгүй. Шинэчлэлтийн явцад хөдөлмөрчдийг идэвхжүүлэх, нийгмийн харилцааг боловсронгуй болгох, эдийн засаг нийгмийн хөгжлийг түргэтгэх үндсэн зорилтыг хэрэгжүүлэх ажлыг эрчимжүүлэх ёстой. Үүний тулд ардчиллыг бүх талаар хөгжүүлэх, социалист өмчид хандах хандлагыг үндсээр нь өөрчлөх, санаачилга сайн дурын нааштай үүсгэл бүрийг аль болохоор хөхүүлэн дэмжиж урамшуулах, сахилга, дэг журам, зохион байгуулалтыг бэхжүүлэх, ил тод байдал, шүүмжлэл, өөрийн шүүмжлэлийг нийгмийн амьдралын бүх хүрээнд өргөтгөх, удирдлагын эдийн засгийн аргад яаралтай түргэн шилжих хэрэгтэй байна. 

Эдийн засгийн шинэчлэлийг амьдралд хэрэгжүүлэхэд манай бүх шатны удирдах ажилтан, мэргэжлийн боловсон хүчин идэвхтэй дайчин үүрэг гүйцэтгэх ёстой, шинэчлэлийн хувь заяа хөдөлмөрийн хамт олон, малчид, тариаланчид, ажилчид, сэхээтний өөрсдийн нь гарт байна. Шийдвэр, гүйцэтгэл, эрх үүргийн нэгдлийг хангахгүйгээр бас шинэчлэлийг амжилтад хүргэхийн баталгаа олж авна гэж хялбарчлах ёсгүй юм. 

Эдийн засгийн шинэчлэлийн зорилтыг тууштай хэрэгжүүлэхийн тулд ах дүү социалист орнууд ялангуяа ЗХУ-тай бүх талын хамтын ажиллагааг өргөжүүлэн гүнзгийрүүлэх, тэдэнтэй байгуулсан олон талын болон хоёр талын программуудыг нэр төртэй хэрэгжүүлэх ёстой. 

Хөгжил, дэвшлийг ахиулах, нийгмийг харилцааг боловсронгуй болгох бүх арга зам, хөшүүргийг оновчтой зөв ашиглаж урагшлахын тулд бүтээлч, дайчин ажиллагаа, өндөр хариуцлага, социалист овсгоо хэрэгтэй. 

Бүхнийг төвлөрүүлэн удирдаж дээрээс хуваарилж байсан нөхцөлд улс нийгмээс их авч, бага өгөхийг эрмэлздэг байсан туйлын явуургүй, ихээхэн хуучирсан, гаж буруу сонирхлыг шийдвэртэй таслан зогсоох шаардлагатай. Хоцрогчдыг тэтгэх тэргүүний хамт олныг хохироодог байсан шударга биш явдлыг аж ахуйн шинэ механизмын үйлчлэлээр засаж бүгдийг зохих байр байранд тавих ёстой. Төлөвлөлтийн шинэ журам, аж ахуйн механизмыг санаачилгатай, сайн ажиллах, хүчирхэг хөшүүрэг, зоригжуулагч хүч болгох чиглэлээр цаашид боловсронгуй болгох нь мэдээж хэрэг. Үйлдвэр, аж ахуйн газрууд нийгмийн хэрэгцээ, хэрэглэгчийн эрэлт шаардлагыг сайтар хангах зорилгоор бүтээгдэхүүн үйлдвэрлэх, борлуулах төлөвлөгөөтэй ажиллах ёстой. Үйлдвэрүүдийн өөрсдөө төлөвлөгөөгөө боловсруулж батлах үндэс болсон улсын даалгавар, лимит, нормативын үндэслэлийг сайжруулах нь чухал байна. 

Үйлдвэрлэлийн хүч чадал, хамт олны бололцооноос давуулж улсын даалгавар өгөх, салбарын яам, аймаг, хот, АДХ-ын гүйцэтгэх захиргаанд улсын даалгаврын нэрээр үйлдвэр, аж ахуйн газруудад дур зоргоор нэмэгдэл үүрэг оноох зэрэг зохисгүй дутагдлыг шийдвэртэй арилгах хэрэгтэй. 

Орон нутаг, салбарын болон үйлдвэр, аж ахуйн газрын төлөвлөлтийн талаархи эрх нэмэгдэж байгаа нөхцөлд ч төвлөрсөн зохицуулга зайлшгүй шаардагдах зүйл бий. Харин удирдлагын шат шатны үүргийг зөв тодорхойлон тогтоох, чанд биелүүлэх, орон нутгийн болон төвийн байгууллага, удирдах ажилтан, мэргэжилтний хоорондын нягт хамтын ажиллагааг өрнүүлбэл зохино. 

Эдийн засгийн төв байгууллага, салбарын яамд тэдгээрийн ажилтнууд улс орны хэмжээнд мөрдөгдөх дүрэм, заавар боловсруулахдаа асуудлыг тал талаас гүнзгий судалж, орон нутагт болон үйлдвэрлэлийн анхан шатны нэгжид ажиллаж байгаа удирдах ажилтан, мэргэжилтэн, хөдөлмөрийн хамт олны төлөөлөгчдийн саналыг авч тусгаж байх нь зүйн дагуухь асуудал мөн. 

Дутуу дулимаг хийсэн, өнгөц боловсруулсан зарим асуудлыг элдвээр хаацайлах, улс нийгмийн эрх ашгийг бодсон мэтээр тайлбарлан идэвх санаачилгыг боогдуулах хандлага хэрхэвч гаргаж болохгүй. Үүний хамт үйлдвэрлэлийн анхан шатны нэгжийн зарим удирдах ажилтнуудын дунд << амьдрал, практикт нийцэхгүй байна >> гэдэг нэрийдлээр шинэчлэлийн үзэл санаа, арга хэмжээг өөрийн үйл ажиллагаанд тохируулан засварлах сөрөг оролдлого байгааг зөвтгөх үндэсгүй юм. << Амьдрал практик >> гэдэг угийн цаана сайндаа л нэг байгууллага, хамт олны ажлын онцлог, бэрхшээл, тэр ч байтугай урагшгүй ажиллагаа нуугдаж байдаг тохиолдол цөөнгүй билээ. 

Эдийн засгийн шинэчлэлийн нөхцөлд үйлдвэрлэн гаргаж байгаа бүтээгдэхүүн бүр ашгаа өгөх, түүнд нь тулгуурлан ашиг хуримтлалыг тасралтгүй нэмэгдүүлэхэд хамт олон сонирхож байвал зохино. Тийм нөхцөлд, л цалингийн болон өөрийн мэдэлд үлдэх эдийн засгийн урамшууллын фондыг нэмэгдүүлэх бололцоо бүрдэнэ. 

Шинэ арга, механизмын үйлчлэл, эдийн засгийн туршилтыг нэгтгэн судалсны үндсэн дээр үйлдвэр, аж ахуйн газруудыг аж ахуйн бүрэн тооцоо, өөрийгөө санхүүжүүлэх журамд ээлж дараатай шилжүүлэх, улмаар түүний угтвар нөхцөл, хэрэгжих үндсийг бүрдүүлэхийн тулд юуны урьд алдагдлыг арилгах хэрэгтэй. 

Өнгөрсөн онд улсын хэмжээгээр 112 байгууллага 190 шахам сая төгрөгийн алдагдал гаргасан нь 1986 оныхоос 35 хувиар нэмэгдэж, нийт алдагдлын 65 хувийг төлөвлөгөөт бус алдагдал эзэлсэн байна. Алдагдалтай байгууллагын тоо 15, 5 хувь өссөний дотор хөдөө аж ахуйн нэгдлийн тоо 2 дахин, алдагдал нь 2, 8 дахин нэмэгдсэн нь уул салбарт байтугай нийтэд ч дохио болох ёстой. 

Үйлдвэрлэлийн үр ашиг, эцсийн үр дүнг дээшлүүлэх асуудлыг ярианаас жинхэнэ практик ажил хэрэг болгох, үүний тулд хохирол, алдагдлын шалтгааныг нэгбүрчлэн судлан тогтоож, түүнийг арилгах арга замыг хамт олноороо илэн далангүй ил тод ярилцаж. шийдвэрлэх бодит арга хэмжээ төлөвлөн хэрэгжүүлж биелэлтийг ажил хэрэгчээр зохион байгуулдаг дадал заншил хэвшил тогтоох хэрэгтэй. 

МАХН-ын Төв Хорооны III бүгд хурлаас заасны дагуу үнэ бүрдэх системийг боловсронгуй болгох, түүнд нийгмийн зайлшгүй зардлыг зөв тусгах шаардлагыг биелүүлэх арга хэмжээ авах хэрэгтэй байна. Тэгэхдээ асуудалд иж бүрэн хандаж. үнийн системийн дотоод уялдаа холбоог хангах, үнийн харьцааг зөв тогтооход ихээхэн анхаарах ёстой. Үнэд нийгмийн зардлыг бүрэн тусгах утгын үүднээс авч үзвэл нөхөн сэргээх зардлыг бодолцон байгалийн нөөцийг үнэтэй болгох, нийгмийн зарим арга хэмжээний зардлуудыг цаашид бүтээгдэхүүний өртөгт тусгах замаар түүнийг үйлдвэрлэлийн бус хүрээнээс үйлдвэрлэлийн хүрээнд шилжүүлэх нөхцөлийг судлах хэрэгтэй байна. Аливаа зардал, Үүний дотор аж ахуйч биш ажиллагаанаас үүдэн гарсан зардлыг дагуулж үнэ нэмэгдүүлэн тогтоодог буруу практикийг зогсоож. үнийн түвшин, харьцаа нь зардлын эерэг үйлчилж байх механизм нэвтрүүлэх арга зүйг боловсруулах шаардлагатай байна. Үнэ уян хатан байж үйлдвэрлэлийг нэмэгдүүлэх, шинжлэх ухаан техникийн дэвшил нэвтрүүлэх, бүтээгдэхүүний чанарыг дээшлүүлэх замаар хун ам, нийгмийн хэрэгцээг дүүрэн хангахад хүчтэй нөлөөлж байх учиртай. 

Үйлдвэрлэлийн эцсийн үр дүнг дээшлүүлэхэд хөдөлмөрийн хамт олон, хүн бүрийн оруулсан бодит хувь нэмрээс тэдний цалин хөлс шууд хамаарч байх шударга зарчмыг үндэслэн цалин хөлсний системийг цаашид боловсронгуй болгох хэрэгтэй. 

Намын Төв Хороонд болсон зөвлөлгөөнд эдийн засгийн шинэчлэлийн гадна, түүнээс хол хөндий нэг ч байгууллага, хөдөлмөрийн хамт олон байх ёсгүй гэдгийг онцлон тэмдэглээд уг асуудлаар нам, улс, олон нийт, аж ахуйн байгууллагаас хийх ажлыг тодорхойлон заалаа. 

Хөдөлмөрийн хамт олны идэвх санаачилгыг өрнүүлэх, хүний хүчин зүйлийн үүргийг дээшлүүлэх, шинэчлэлийг бүх талаар эрчимжүүлэхэд намын анхан шатны байгууллага шууд нөлөөлж, ихээхэн ажил зохиох хэрэгтэй байна. Шинэ зорилтыг хуучин аргаар хэрэгжүүлж таарахгүй. Захиргааны аргаас эдийн засгийн аргад шилжих зорилт намын байгууллагад ч нэн тэргүүнд нэгэн адил хамаарах болно гэдгийг зөвлөлгөөнөөс онцлон тэмдэглэв. 

Үйлдвэрлэлийн нэгжид хөдөлмөр зохион байгуулалт болон урамшууллын дэвшилттэй хамтын хэлбэрийг нэвтрүүлж ажиллуулах, эцсийн үр дүнгийн төлөө хамт олноороо, өрх гэр бүлээрээ гэрээлэн гүйцэтгэх зэрэг өөрийгөө удирдах зарчимд хамт олныг сургаж хүмүүжүүлэх баялаг хэлбэрүүдийг бататгаж, ардчилал, ил тод байдлын нөхцөлд хүмүүсийг ажиллаж сурахад намын байгууллага туслах хэрэгтэй байна. 

Үйлдвэр, аж ахуйн газрууд төлөвлөгөөгөө өөрсдөө боловсруулж батлах, хөдөлмөрчид, хамт олны нийгмийн асуудлыг шийдвэрлэхэд нутаг дэвсгэрийн байгууллагуудын гүйцэтгэх үүргийг дээшлүүлэх, орон нутгийн аж ахуй, соёлын салбарын удирдлагын бие даасан ажиллагааг өргөтгөх талаар авч байгаа арга хэмжээ нь Ардын депутатуудын хурал, түүний чуулган, байнгын комисс, гүйцэтгэх захиргааны ажлын арга барилыг үндсээр нь сайжруулахыг шаардаж байна. Ялангуяа хөдөлмөрчдийн эрэлт хэрэгцээ, шаардлагыг хангахад Ардын депутатуудын хурлаар дамжуулан намын байгууллагууд шууд нөлөөлж байвал зохино. 

Эдийн засгийн удирдлагыг шинэчлэх, ардчилал, ил тод байдлыг хөгжүүлэхэд чиглэгдсэн арга хэмжээ нь социалист уралдааныг зохион байгуулах ажилд шинэ шаардлага тавьж байна. Социалист уралдааны хэлбэрийг шинэ нөхцөл байдалд нийцүүлж хөдөлмөрийн хамт олон, хүн бүрт эдийн засгийн эцсийн өндөр үр дүнгийн төлөө уралдах, өрсөлдөх сонирхлыг төрүүлэхэд чиглүүлбэл зохино. 

Эдийн засгийн шинэчлэлийг хэрэгжүүлэх ажлын явц, түүнийг цаашид идэвхжүүлэх асуудлыг хэлэлцсэн нам, аж ахуйн идэвхтний зөвлөлгөөн дээр нөхөр Ж. Батмөнх манай оронд өөрсдөө байгаа шинэчлэлийн зорилго, утга агуулгыг малчин, тариачин, барилгачин, сэхээтэн зэрэг нийгмийг материаллаг болон оюуны баялгийг гардан бүтээгчдэд гүнзгий ойлгуулах нь та бидний гол үүрэг мөн. Ингэж л шинэчлэлийг хэрэгжүүлэх гол хүч болсон хөдөлмөрийн хүмүүст намын бодлогыг хүргэж, түүнийг анхан шатны байгууллагад, үйлдвэр, аж ахуй. цех, бригадад хэрэгжүүлэх нөхцөлийг бий болгох нь шинэчлэл амжилттай явагдахын гол шалгуур мөн гэж цохон заасан ёсоор шинэчлэлийг эрчимжүүлж, бүх нийтийн үйлс болгоцгооё! 

