№84 (17301)         
1989 оны дөрөвдүгээр сарын 8
СОНГУУЛЬТНЫ  ХӨТӨЛБӨР

МАХН-ын Төв Хорооны V бүгд хурлын үзэл санаа, түүнийг хэрэгжүүлэх чиглэлээр сүүлийн үед гаргасан тогтоол, түр зааврын ёсоор намын анхан шатны байгууллагын тайлан сонгуулийн хурлууд үзэл суртал, зохион байгуулалттай, ажил хэрэгчээр болж дууслаа. 

Коммунистууд саяын тайлан сонгуулийн хуралд урьд өмнөхтэй зүйрлэшгүй их идэвхтэй оролцсон нь ардчилалд шургуу суралцаж байгаагийн илрэл болсон бөгөөд, тухайлбал, 656 нарийн бичгийн даргыг өрсөлдөгчтэйгөөр сонгожээ. Найман байгууллага дахин сонгууль хийлээ. Дундговь аймгийн Дэлгэрцогт, Төв аймгийн Баянчандмань суманд зарим коммунист нарийн бичгийн даргаар сонгогдохоор өөрөө нэрээ дэвшүүлсэн байна. Коммунистууд шинэ товчоонд нэр дэвшүүлэхдээ, << Та ийм дутагдлаа яаж арилгах вэ? >> , << Дараачийн сонгууль хүртэлх хугацаанд чухам юу хийх вэ? >> гэсэн тодорхой асуулт тавьж хариуг нь сонсож, анхааруулга, санамж өгч, амлалт үүргийг нь хэлэлцсэн байна. 

Баян-Өлгий, Төв, Өмнөговь, Дундговь зэрэг аймгийн намын анхан шатны зарим байгууллага өмнөх тайлангийн хурлаас дэвшүүлсэн зорилт, гишүүдийн гаргасан үнэтэй санал шүүмжлэлийг хэрэгжүүлээгүй, Сэлэнгэ, Сүхбаатар, Архангай, Дорнод аймагт хүний хүчин зүйл ер нь хүний төлөө анхаарал халамж дутаж, нийгмийн асуудал хоцорч, эх, нялхсын эрүүл мэндийг хамгаалах ажил суларсныг намын гишүүд тайлан, сонгуулийн хурал дээр шүүмжилсэн байна. 

Өөрчлөн байгуулах үйл хэрэг эдийн засаг, улс төр, нийгэм, оюун санааны хүрээг бүхэлд нь хамран өрнөж байгаа үед намын анхан шатны байгууллагуудад шинээр сонгогдсон товчоонд коммунистууд өндөр итгэл хүлээлгэж, найдвар тавьж байна. Намын байгууллагуудын ажилд оршиж байсан дутагдлыг арилгаж, сэтгэлгээ, арга барилыг шинэтгэн, МАХН-ын Төв Хорооны V бүгд хурлаас дэвшүүлсэн нийгмийн амьдралын бүх хүрээг хамарсан өөрчлөлт, шинэчлэлийн үйлсийг өрнүүлэхэд намын байгууллагын шинээр сонгогдсон товчоо намын хамт олноороо хэлэлцүүлэн олонхийн дэмжлэг авсан тодорхой хөтөлбөртэй, шургуу идэвхтэй ажиллах хэрэгтэй болж байна. 

Шинэ товчооны ажлын хөтөлбөр нь юуны урьд хамт олноо улс төрийн аргаар удирдаж өөрчлөн байгуулалтыг амжилтад хүргэх үүний тулд юуны урьд өөрсдөө үлгэрлэн, улмаар намын гишүүдийн манлайллыг бүх талаар хангах, боловсон хүчнийг зөв сонгон хуваарилж идэвх санаачилга, бие даасан бүтээлч ажиллагааг нь өрнүүлэх, дэвшүүлсэн зорилтоо хөдөлмөрчдөд хүргэж нийтийг дайчилж чадахуйц үзэл суртал, зохион байгуулалтын арга хэмжээ авах, нам, төр, олон нийт, аж ахуй, соёлын байгууллагын ажлыг зөв зохицуулж, намын хяналт, гүйцэтгэлийн шалгалтыг жинхэнэ ёсоор хийх зэрэг үндсэн асуудлуудыг хөтөлбөртөө оновчтой тусган хэрэгжүүлж чадвал улс төрийн аргаар ажиллах шаардлагыг биелүүлэхэд хөшүүрэг болно. 

Сөрөг үзэгдэлтэй эвлэршгүй тэмцэх, ажилдаа шүүмжлэлтэй хандах, хөдөлмөрийн өндөр бүтээмж, чанар, үр ашгийн төлөө тууштай зогсох, эрүүл саруул уур амьсгалтай хамт олныг бүрдүүлэн төлөвшүүлэх, ялангуяа залуу үеийг эх оронч, хөдөлмөрч үзэл санаагаар хүмүүжүүлэх олон талтай ажил намын байгууллагын хөтөлбөрийн чухал бүрэлдэхүүн хэсэг байвал зохино. 

Шинэ товчоо ажлынхаа хөтөлбөрийг ул үндэстэй зохиож хэрэгжүүлэхэд санаа авч, зайлшгүй харгалзаж үзвэл зохих чухал эх булаг нь тайлан сонгуулийн хурлын үеэр гишүүдийн гаргасан санал шүүмжлэл байх ёстой. 

<< Намын аль ч байгууллагад сонгуулийн үүрэг хүлээсэн гишүүд нэг бүр тэрхүү хүлээсэн үүрэгтээ ажил хэрэгчээр хандах нь намын ардчиллын нэг чухал шаардлага мөн >> гэж Намын Төв Хорооны V бүгд хурал дээр нөхөр Ж. Батмөнх хэлсэн нь шинээр намын сонгууль хүлээгчдийн гол мөрдлөг болох ёстой. 

Хөдөө аж ахуйг хөгжүүлэх, хүн амын хүнсний хангамжийг сайжруулах программын биелэлт хангалтгүй, сумын төв, орон нутгийн хотуудын хөдөлмөрчдийн ахуйн соёл, тохижилт хангалтгүй, намын зарим байгууллага аж ахуйн ажлаар бусдыг орлох, зэрэгцэх хандлагаас салаагүй хуучин аргаа баримталсаар байгааг тайлан сонгуулийн хурлууд дээр шүүмжилснийг шинэ сонгогдсон товчоо ажлынхаа хөтөлбөрт анхаарч үзэж, өөрчлөлт хийх хэрэгтэй болно. 

Гэрээ, түрээсээр ажиллаж байгаа тариаланч, малчид өмчийн тодорхой эзэн болж, хөдөлмөрийн бүтээмж, цалин нь дээшилж, ажиллах, бүтээх идэвх сонирхол нь оргилж байгааг намын аргаар дэмжиж улам хөгжүүлж амжилтад хүргэх асуудал хөтөлбөрт тодорхой байр эзлэх нь зүйтэй юм. Гэрээ, түрээсээр зогсохгүй эдийн засгийн шинэчлэлийн бусад олон төрлийн туршлага, санаачилгыг дэмжин нийтийн хүртээл болгох талаар намын анхан шатны байгууллагын товчоо хөтөлбөртөө заавал оруулах шаардлагатай байна. 

Анхан шатны байгууллагын нарийн бичгийн дарга, товчооны гишүүн бүр намын шинэчлэлийн бодлого, намын зохион байгуулалт, үзэл суртлын ажлыг сайжруулах шинэ зорилтыг хэрэгжүүлэх, намын байгууллагынхаа дайчин чадварыг дээшлүүлэх талаар цогцолбор асуудлыг хөтөлбөртөө тусган хэрэгжүүлж, дараагийн сонгууль болтол мөрдөж тодорхой үр дүнд хүргэвэл намын ажилд жинтэй хувь нэмэр оруулж чадна. 

МАХН-ын Төв Хорооны V бүгд хурлын тогтоолд << Намын байгууллага бүр гишүүдийнхээ улс төр, ажил хэрэг, ёс суртахууны байдалд хатуу үнэлэлт өгч, намын болон эрхэлсэн салбарынхаа өмнө тавигдсан зорилтыг биелүүлэхэд жинхэнэ ажил хэрэг дээр оруулж байгаа хувь нэмэрт нь тогтмол хяналт тавьж байвал тэдгээрийн дайчин чадвар улам дээшлэх болно. Намын гишүүдэд өөрөө өөртөө шүүмжлэлтэй хандах, олны зүгээс тавих хяналтыг хослуулах нь чухал байна >> гэж заасныг юуны түрүүн шинээр сонгогдсон товчооны гишүүд амьдралд хэрэгжүүлж үлгэрлэх ёстой. 

