Нэг өрөө байр 23 сая хүрчээ

40 мянган айлын орон сууц хөтөлбөрийн хүрээнд Дархан хотын 13 дугаар хороололд баригдаж буй орон сууцны барилгын ерөнхий гүйцэтгэгчээр "Шар бүрд" компани, туслах гүйцэтгэгчээр"Марс констракш" компани тодорчээ. Тэд эхний ээлжийн барилгаа ирэх арванхоёр дугаар сард багтаан ашиглалтад оруулахаар ажиллаж байгаа аж. 
Дархан-Уул аймагт 1500 айлын орон сууц баригдах ёстой. Одоогийн байдлаар 90 айлын нэг, 20 айлын хоёр орон сууцны барилгын суурийн ажил 60 хувьтай байгаа юм. 
Шинэ хороололд босох орон сууцанд орох хүсэлтэй 80 айл захиалгаа өгчээ. Сонирхуулахад, Дарханы Төмөрлөгийн үйлдвэрийнхэн нэгдсэн журмаар 30 айлын байрны захиалга өгсөн аж.
Шинээр баригдаж буй хорооллын нэг өрөө байр 23 сая, хоёр өрөө нь 35 сая, гурван өрөө 51 сая төгрөгийн үнэтэй. 
Монгол улсын Засгийн газраас бага дунд орлоготой залуу гэр бүл, төсвийн ажилчдыг дэмжих, тэдэнд урт хугацааны зээлээр хямдхан орон сууц авах боломжоор хангахаар "40 мянган айлын орон сууц хөтөлбөр хэрэгжүүлж байгаа юм. Гэвч сүүлийн үед инфляци нэмэгдэж байгаатай холбоотой барилгын компани болон арилжааны банкууд зээлийн асуудал дээрээ хараахан тохиролцож чадаагүй байгаагаас гүйцэтгэгч компани байранд орох иргэддээ түлхүүрийг нь өгөх үед 100 хувь төлбөрөө барагдуул гэсэн шаардлага тавьж байгаа юм.
А.Заяа


