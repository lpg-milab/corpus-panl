Монгол Улсынхаа газрыг буцааж авъя гэж оросуудаас шаардана

ОХУ-ын Холбооны хурлын холбооны зөвлөлийн дарга С.Мироновын манай улсад хийж буй айлчлалтай холбогдуулан "Түрээсийн байр эзэмшигчдийн эрх ашгийг хамгаалах холбоо"-ноос өнөөдөр жагсаал зохион байгуулна.
Жагсаал ОХУ-ын ЭСЯ-ны үүдэнд 14.00-17.00 цагийн хооронд болох юм. Социализмын үед манайд ажиллаж байхдаа "орос мэргэжилтнүүд"-ийн амьдарч байсан орон сууцанд монголчууд түрээсээр амьдардаг болсноос хойш олон жил өнгөрчээ. Тус байруудыг оршин суугчдад нь хувьчлах эрхзүйн үндэс одоо хүртэл бүрдээгүй байгаа. Учир нь 1989 онд Монголын нутгаас оросууд гарахдаа өөрсдийн эзэмшиж байсан объектуудыг манай Засгийн газарт шилжүүлж өгөөгүй, одоо хүртэл оросуудын мэдэлд байгаа юм. Тиймээс "оросуудын" гэх уг орон сууцуудад түрээсээр амьдарч буй монголчууд 2000 онд "Түрээсийн байр эзэмшигчдийн эрх ашгийг хамгаалах холбоо" байгуулан байраа хувьчилж авахын төлөө ажиллах болсон юм. Өнөөдөр болох жагсаалын талаар тус холбооны гишүүн Б.Сүхбаатараас дараахь тодруулгыг авлаа. 
-Ямар шаардлага тавьж жагсах вэ. Жагсаалын тань зорилго юу байна? -Өнөөдөр Монголын газар нутаг дээр нийт 150 орчим мянган хавтгай дөрвөлжин газрыг хамарсан 56 объект Оросын мэдэлд хэвээрээ байна. Зөвхөн объектуудын доорх газар гэхэд л 50 мянган хавтгай дөрвөлжин хэмжээтэй. Энэ объектууд анх манай улсад баригдахдаа коммунизмын сургагч нарт зориулж баригдсан. Бизнесийн зорилгоор баригдаагүй шүү дээ. 1971 оны долдугаар сарын 29-ний хуучин СССР, МНР/Монгол/ -ын Засгийн газар хоорондын нууц протоколоор энэ 50 мянган хавтгай дөрвөлжин газрыг Оросын талд манайхан буцалтгүй, хугацаагүй, төлбөргүй, татваргүй олгосон байдаг. Хэдийнэ нийгэм өөрчлөгдөөд эдгээр объектуудын анх баригдсан зорилго нь өөрчлөгдчихөөд байхад одоо хүртэл Монголын талд шилжүүлсэнгүй. Үүнийг Монголын Засгийн газарт үнэ төлбөргүй шилжүүлэх ёстой гэж бид үздэг. Гэтэл оросууд эдгээр орон сууц, байшин барилгуудыг монголчуудад өөрсдөд нь болон гадаадын иргэдэд түрээслээд олон жил боллоо. Гэтэл эзэгнэгч буюу колоничлогч нь тухайн оронд дэглэм нь дууссаны дараа хөдлөх хөрөнгөө аваад, үл хөдлөх хөрөнгөө Засгийн газарт нь тоо ёсоор үнэ төлбөргүй шилжүүлэх ёстой гэж олон улсын конвенцид заасан байдаг. Оросуудыг колоничлогчид гэх нь хаашаа юм, ер нь эзэгнэгч л байсан байхгүй юу. Нөгөөтэйгүүр ийм үл хөдлөх хөрөнгөө зориулалтын бусаар ашиглахыг мөн конвенцоор хориглосон байдаг юм билээ. Зөрчсөн тохиолдолд олон улсын шүүхэд дуудах хүртэл асуудал яригддаг юм байна.Энэ бол олон улсын нийтлэг жишиг. Тиймээс бид өнөөдөр оросуудыг тэр объектуудаа аваад яв, газрыг минь Монгол Улсад, монголчуудад минь өг, бид газраа авъя, газар дээрээ орон сууцаа барья гэсэн шаардлага тавина. 1971 оны протоколоо амьдрал дээр хүчингүй болго гэж шаардаж байна, бид. -Зөвхөн орон сууцны тухайд ярихад оросуудын түрээсэлж буй хичнээн орон сууц манайд байгаа вэ? -Оросууд монголчуудад түрээсэлж байгаа орон сууцны зургаан байр Улаанбаатарт байна. Дархан хотод 2-3 байр байна. Оросууд Монголд ажиллаж амьдарч байгаа гадаадынханд түрээслээд байгаа 10 гаруй орон сууц байна. Бусад нь аж ахуйн нэгжүүдэд түрээсэлсэн объектууд. Өчигдөр С.Миронов долоон орон сууцыг Монголын талд бэлэглэлээ гэж ярьж байхыг нь зурагтаар харлаа. Манайхан үүнийг нь дагаад л шоудаад байх юм. Тэр долоон байр чинь аль хэдийнэ Монголын талд худалдагдаад, хувьчлагдаад хэд дахин худалдагдчихсан байр шүү дээ. Өмнө нь тэр байранд амьдарч байсан Оросын батлан хамгаалахын нэр бүхий ажилтнууд Монголоос явахдаа манайханд тэр үеийн зах зээлийн үнээр нь худалдчихаад явчихсан. Худалдаж авсан монголчууд нь төрд эргүүлээд худалдчихсан. Төсвөөс мөнгийг нь авчихсан. Манай төр засаг энэ байранд цагдаа, хүчнийхнээ байлгаж байгаад орон сууцны хувьчлал явагдах үеэр хувьчилчихсан ийм байр юм шүү дээ. Гэтэл оросууд одоо бэлэглэж байна гэж юу яриад байгаа юм, шоудаж л байгаа байхгүй юу. Бид зөвхөн хэдэн байшин ярьж байгаа юм биш Монгол Улсынхаа газар нутгийг эргүүлж авах тухай асуудал тавьж байна. -Танай жагсаалыг дэмжигчид хэр олон байгаа бол? -Дэмжигчид олон байгаа. "Эрүүл нийгэм иргэний хөдөлгөөн", "Эрс шинэчлэл", "Үндэсний соёмбо" зэрэг хөдөлгөөнийхөн дэмжиж оролцохоо мэдэгдсэн. Тэд манай холбооны шаардлагуудыг дэмжихийн хажуугаар "Асгатын мөнгөний орд", "Таван толгой" болон бусад үнэ цэнэтэй газруудаа оросуудад, гадаадынханд өгөхгүй гэсэн үзэл санаагаар бидэнтэй нэгдэж жагсана. -Цаашид тэмцлээ хэрхэн үргэлжлүүлэх вэ? Бид өнөөдөр тайван жагсаал хийж байна. Хэрвээ бидний шаардлагын дагуу даруй шийдэж өгөхгүй бол эхний ээлжинд Монгол Улсад Оросын коммунист дарангуйлал хэвээрээ байна гэдгийг дэлхий нийтэд зарлах болно. Дараа нь олон улсын шүүхэд хандах хүртэл тэмцлээ үргэлжлүүлнэ. 
Н.Пагма 