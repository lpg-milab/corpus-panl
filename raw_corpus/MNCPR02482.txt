Уулзах бүртээ ухаанаа хүртээж явдаг хүн

Миний бие "Авах гээхийн есөн есөн сургаал оршивой" номоо хэвлэгдмэгц дээж хувийг нь "Насан балчир цагаас үсэн бууралтах хүртлээ үерхэж нөхөрлөж үзэг цаас нийлүүлж ирсэн сайн нөхөр чамдаа ..." гэсэн сэтгэлийн үгээн бичээд холоос зорин очиж өргөн барьж байсан эрхэм хүн маань Д.Лувсандэлэг билээ.
Тавиад жил уран зохиолын ариун үйлсэд цөхөрч няцалгүй зүтгэж хэдэн арван хавтас дүүрэн бичмэл номоо эчнээгээр бүтээж арвижуулсан андад минь номуудынхаа хагасыг нь ч гэлээ хэвлүүлэхэд нь буянтан олон өгөөж тусаан хайрлаасай. Ингэхэд өгөөж буянтан та бүхний анхаарлыг хандуулж байгаа энэ хүн хэн бэ? Ямархан хүн бэ? Энэ тухай өгүүлсү. Хүн бүхэнд өөрийн гэсэн ааш араншин бий. Энэ нь Д.Лувсандэлэгт бүр ч өвөрмөц. Архи дарснаас бүр ч хөндий. Зохиолчид голцуухан л балгачихдаг зантай бол энэ хүн огт өөр тэрсүүд. Ийм байдаг нь ч бас учир шалтгаантай мэт санагддаг. Сонсох, мэдэх нээж судлах, унших, бичих эгэл амьдралтай доод зиндааны нэг хүнд дэндүү ахадмаар эрдэм мэдлэгт шамдсан сайн дурын "албандаа" үргэлж хомсддог цаг хугацааг хүртээх гэж дандаа мэрийж явдгаас ч шалтгаалж энэхүү цаг хугацаанд онцгой харамч болсон байж магадгүй. "Хүмүүс цаг хугацааг хий дэмий үрдэг юмнаас л аль болохоор тойрч явмаар юм даа" гэж Д.Лувсандэлэг үргэлж ярьдаг. Уулзаад ямар ч сэдэвтэй юм ярихад дор нь л ховор содон санаа гаргаад ирнэ. Ярианаас нь зохиолч хүн бол зохиолынхоо санааг баяжуулаад сэтгүүлч хүн бол бичих юмныхаа санааг сэлбээд авч болмоор санагддаг. Гол руу ортол онож хэлсэн үг нь хэзээ хойно ч алив юмнаас уламлан эргэж сэргэн санагдсаар байдаг. Төрийн шагналт зохиолч Д.Нямаа, Д.Лувсандэлэгийн "Тэр л намрын шувууд" гэдэг өгүүллэгүүдийн түүвэр номных нь өмнөтгөл болгож бичсэн "Баринтаггүй ном ба Д.Лувсандэлэг" хэмээх өгүүлэлдээ "Юм бүхнийг мэддэг хийдэг боловч тэр нь олон нийтэд анзаарагдахгүй яваад байдаг хүн энд тэнд анзаарагддаг... Тэр (Д.Лувсандэлэг) "Би юугаа мэдэх вэ" гэж байгаад урлаг утга зохиолын төдийгүй ямар ч сэдвээр сонирхолтой яриа өрнүүлж чадна. Яагаад гэвэл үзсэн дуулснаа монгол хар ухаанаар шүүж бясалгаж ертөнцийн элдэв асуудлыг өөрөө өөртэйгээ хэлэлцэн явдаг нэгэн. Тийн хэлэлцээд гарсан дүгнэлт нь зөвхөн Д.Лувсандэлэгийнх байх жишээтэй. Д.Лувсандэлэгт ер нь уншаагүй дуулаагүй юм байна уу гэмээр. Үүнийг өөртэй нь нэлээд хэдэн удаа уулзаж ярьсан хүн л мэдэхээс тэр болгонтой үг дэлгээд суудаггүй нь бас хачин хүн. Баринтаггүй номыг ямар ном болохыг хүн мэддэггүй. Тэгвэл би Д.Лувсандэлэгийг баринтаггүй ном гэж хэлмээр байна. Гаднаасаа танигдахгүй тэр номд ямар ч ид шид нуугдаж байж болно" гэжээ. Д.Лувсандэлэг хүнд яаж нэг үнэн голтой хэрэгтэй үг хэлж санаа оноо өгье дээ гэж хичээж явдаг юм шиг санагддаг. Ер нь уулзах бүрт ухаанаа хүртээж явдаг хүн. "Хэн ч гэсэн арай илүү мэдэж байгаа юмаа бусдадаа хүртээн хэлж өгч байх хэрэгтэй. Аливаа мэдлэг ухаан зөвхөн хувь хүнд хадгалагдаад бусдад мэдэгдэхгүй өнгөрнө гэдэг даанч хайран. Хувь хүн бүхний санаа оноо нийлээд нийт олны, нийт хүмүүн төрөлтний сэтгэлгээ өв соёл, оюун ухааныг сэлбэж баяжуулж байх ёстой" гэж ярьдаг хүн. "Уран зохиолд хэлэх гэсэн гол санааг зориуд төлөвлөж гаргаагүй зохиосон эзэн нь өөрөө ч мэдээгүй тийм юмны тухай хэлье гэж анхнаасаа ерөөсөө бодоо ч үгүй санаандгүй тохиолдлоор л тийм санаа гаргачихсан юм шиг санагдахаар байвал ээдээ мөн ч догь доо. Миний тиймэрхүү аргаар бичих гэж оролдсон хэдэн өгүүллэг бий. Гэхдээ би олигтой чадаагүй байх л даа" гэж Д.Лувсандэлэг ярьдаг. Дандаа л дэлгээтэй хөглөрсөн олон номон дотор умбачихсан сууж байх. Зарим номын завсарт юм хавчуулчихсан зарим номуудыг хуудсыг нь дэлгээд дээш доош нь харуулаад тавьчихсан байх. Олон юмыг харьцуулж уялдуулж холбож нийлүүлж л тэгж байдаг бололтой юм билээ. Бага сургуулийн нэгдүгээр ангид ч сууж үзээгүй хэрнээ эрдэм шинжилгээ судалгааны чиглэлээр нэг хэсэг ингэж оролдож байсан юм билээ. Тэр бол би өөртөө ахадсан лай хурааж байсан юм билээ гэж сүүлд нь ярьж байсан. Хэдэн үг солих ч завгүй л голцуу сууж байна. Орос-Монгол, Орос-Буриад хэлний хэдэн толийг ёстой л нэг навсайж салбартал нь эдэлсэндээ. "Би чинь цээжээр орчуулдаг цэцэн орчуулагч нь биш толиор орчуулдаг толгойгүй орчуулагч шүү дээ" гээд л өөрийгөө ёжилж байх. Толиосоо үг олохдоо ч түргэн. Олон жил оролдож байж зузаан толиос үг түргэн олох арга олж нэгэн зүйл бүтээснийг нь ч зохих газраас үнэлж үнэмлэх сэлт олгожээ. Энэ хүн сурч судалж бүтээхийн төлөө крилл бичгийн дугуйланд ч суралцалгүй Орос хэлний курсэд ч суулгүй улс эх орноосоо улаан мөнгөний ч зардал гаргалгүй биеэ дааж зүтгэжээ. Харин энэ хүний бичсэн ганц уртхан шүлгийг нь ч хэвлэлгүй ганц томхон нийтлэлийг нь ч гаргалгүй улс эх орон нь улаан мөнгөний ч зардал зориулалгүй хүйтэн хандаж хатуурхжээ. 1960-70-аад оны үед төрсөн нутаг Эрдэнэдалай сум-нэгдэлдээ олон удаа ирж очсоор мал аж ахуйн нэгдлийн буруу зөрүүг шүүмжилж гаргасан роман бичсэн юм. Мөн л бусад шүлэг зохиолуудынхаа адилаар тэр романаа хэвлүүлж чадсангүй. Хэвлүүлэх гэж ая эв эрж ядсаар байтал он цаг өчнөөн ихээр улирч саатаж тэр хооронд нь мөн тийм сэдэвтэй өчнөөн олон тууж, роман, кино гарч санаа давхардаж ижилсэж тэртэй тэргүй хэвлэгдэж чадахгүй байсан хайран роман нь улам ч бүтэхгүй замдаа оржээ. Д.Лувсандэлэг онч үгс-афоризм зохиож томхон хэмжээний ном болохуйцаар арвижуулсан байна. Түүнээс нь энд хэдийг дурдъя: "Залхуурал бол тэнэглэл мөн", "Зарим нь чадахгүй юмаа хийх гэж хүсч явдаг. Зарим нь чадах юмаа хийх гэж хүсэхгүй явдаг", "Муу сурлагатай, онц сурлагатай хоёр хүүхэд дээд сургуульд орох гэж хэн хэн нь адилхан арын хаалга эрдэг" (Энэ үгийг 1968 онд бичжээ) "Хүмүүс нэгийгээ шударга байсангүй гэж өөчлөнө. Гэвч шударга байвал нь улам ч их өөчлөнө", "Хүн хүүхэд насандаа зодуулдаг түүх өтөлсөн хойноо зодуулдаг", "Орон зай шинээр буй болдоггүй бас сөнөж үгүй болдоггүй", "Гэнэт санаандгүй ашигтай сайхан эгзэг боломж тохиолдох нь бурхны хишиг мэт. Түүнийг ашиглахгүй алдах нь чөтгөрийн хорлол мэт", "Илүүдэх газар нь хэлсэн үг гай болдог. Дутах газар нь хэлээгүй үг гарз болдог". Хурал яриан дээр үг хэлэхдээ ярианыхаа утгыг тодотгох гэж "Чөтгөрийн хэргийг чөтгөрөөр шүүлгэх", "Цэвэрлэгчээ хурал дээр шүүмжилцгээдэг. Даргаа гэртээ шүүмжилцгээдэг", "Ноёд хэрэлдсэн ч зоогон дээрээ эвлэрдэг" гэсэн зүйр үг ч гэмээр бяцхан шүлэг ч гэмээр зүйлийг зохиогоод хэлсэн нь олон. Юмыг шоглож шүүмжлэх гэхээрээ Ринчен гуай бол ингэж л хэлнэ дээ гээд л инээдэмтэй, сургамжтай хэлбэрийн юм зохиогоод хэлж байдаг. "Монгол хэлний өгүүлбэрийн нэг гишүүн "байц" гэдэг чинь арга ядсан баахан оновч муутай нэр шүү дээ байц гэлгүй ... гэж хэлсэн бол л арай дээр дээ" гээд л өвгөнтэй адилхан дуугараад хэлнэ. Чухамдаа өвгөнийг элэглэсэн болж мань хүн өөрийнхөө санааг хэлэх гэж хүссэнээ хэлж байгаа нь тэр. Д.Лувсандэлэг 1960-аад оноос эхлээд нийгэм дэх шударга бус юмны тухай шүүмжлэлт шүлгүүд хувьдаа нууцхан бичиж байжээ. Дарга дээдсийн муу явдлыг үзэн ядаж шүүмжлэн тэмцдэг нь сонин хэвлэлд нийтлүүлсэн зүйлүүдийнх нь зөвхөн гарчгаас харахад илхэн. "Булхайтай дээдсүүд буман бачтай", "Даргад хариуцлага, иргэнд халамж хэрэгтэй", "Гавъяа удсаных биш одон ойных биш" гэх мэтийн гарчигтай. Д.Лувсандэлэгийн 1960-70-аад оны үед бичсэн яруу эгшиглэнтэй цацаа цалгиатай уянгын шүлгүүд нь сонирхол татахуйц сайн байснаар барахгүй тэр үед хийсэн орчуулга нь хүртэл аятайхан болж байсан санагддаг. Максим Танкын "Хлеб насушный" гэдэг номын ялалтын тухай нэргүй шүлгийг нь орчуулсныг үзвэл энэ нь илэрхий юм. Урамтай ялалтын дараа газар тандаа Уянгат дуугаар ая барьж чадсангүй Уучлаарай зэрэгцэн тулалдсан газар минь Уухайлсаар явж хоолой минь сөөчихөж гэх юм уу "Хаврын тухай дуулал" шүлгийг нь Ажилдаа булбараад саравчин дор Ажиггүй дугжран хямга алдаж Шөнөчлөн гэнэдүүлж сэтгэлтний уруул Шимэнхэн озоход мэдээгүй хүүхнүүд минь хэмээн орчуулжээ. Монгол үгийн нөөцийг сайн ашиглаж эвлэгхэн шүлэглэж орчуулсан нь олзуурхмаар. Уран бүтээл туурвисан олон жилийн хугацаанд гэр оронд нь багтаж шингэхийн ч аргагүй болтол арвижсан их өв сан дотор үнэ цэнтэй юм нэлээд байжээ. Хэдэн ботиор хэвлэх гэж зэхсэн номуудынх нь нэг ерөөл магтаалууд нь өвөрмөц уран яруу зүйрлэлтэй бөгөөд урьд нь ийм жанрт хамрагддаггүй сэдвээр ч олныг бичсэн байна. Хүүхдийн ном, эрдмийн сургууль, биеийн тамир, найз нөхөд, аав ээж, анд нөхөд, хүмүүсийн хоорондын харьцааны сэдэвтэй ерөөл байна. Ер нь тэр үеийн хэллэгээр улс ардын аж ахуйн салаа салбар бүхнийг хамарч ерөөл магтаалаа бичиж, хэвлүүлж, тоглуулж хот, хөдөөд уншуулж, хэрэглүүлж байжээ. "Ардчилал"-ын жилүүдэд хэвлүүлсэн "Тунгалаг огторгуй" номынх нь богино шүлгүүд аль аль нь заавал нэг содон уран санаа гаргасан байна. "Хонгорын хэцэд бороо хөллөнө" номын шүлгүүд нь сэтгэлийн нарийн торгон утсыг хөндсөн, уянгалаг бөгөөд уран зураг мэт нүдэнд дурайсан, уянга дуу мэт зүрхэнд эгшиглэсэн жинхэнэ сэтгэлийн бичлэг тал нутаг, малчин түмний ахуй амьдралын тухай сэтгэл хөглөсөн хөрөглөл болжээ. Ер нь Д.Лувсандэлэгийн залуудаа бичсэн шүлгүүд нь тухайн үеийнхээ сайн гэгдэж байсан найрагчдын шүлгээс нэг ч их дутахааргүй байсан юм уу даа гэж хэлмээр. Тэр үед шүлгийн иймэрхүү л мөр бадгийг тасдан авч сайны жишээ болгон судлаачид сонин хэвлэлд бичдэг байсандаа. Ардын уран зохиолч Ш.Сүрэнжав 1970-аад оны үед "Газар эх минь" гэдэг найраглалынх нь тухай "Өвөрмөц сонин сайхан найраглал байна. Монгол ахуй үндэсний онцлогийг тусгасны хамт монгол зан сэтгэхүйг чадмаг илэрхийлжээ. Ийм шүлгийг Монгол шүлэгч л илэрхийлнэ" гэж Д.Лувсандэлэгийн найраглалынх нь дорх зайнд цохож бичсэн байх юм. Хэдэн зуугаад дөрвөн мөртүүд нь тухайн үедээ уншигч олондоо хүрч түгж байсан бол бүгдийг нь эс гэхэд нэлээдийг нь "Под хийсэн санаатай хөөрхөн дөрвөн мөрт" гэж тэмдэглэж ярих байсан байж магадгүй л байх. Гэтэл сонин хэвлэлийн хуудсан дээр алга дарамхан ч зай эзлэхгүй дөрвөн мөртүүдээс нь бичсэн эзнийх нь залуу, эр дунд, өвгөн насыг өнгөртөл урт хугацаанд хэвлэж өгсөнгүй олон түмэн уншигчдаас "нуужээ". Дөрвөн мөртүүдээсээ ядаж тав арваадханыг ч гэсэн нийтлээд өгөөч гэж зохиолчдын хорооны сонин хэвлэлүүдэд 40-өөд жил гуйхад тав арваадыг нь бүү хэл хоёр гуравханыг  нь ч хэвлэж өгсөнгүй тас гүрийжээ. Энэ хүний зохиол бүтээлийг хэвлэж нийтлэхгүйн төлөө үнэхээр их мэрийсэн байгаа юм шүү. Бас нэг гачлантай юм нь олон газарт өгсөн дөрвөн мөртүүд болон бусад зохиолууд нь хэвлэгдэхгүй мөртлөө алга болчихоод эргээд эрж сурахад олохоон больдог байжээ. Харин бичсэн ерөөл, магтаалуудыг нь социализмын үед ажил үйлсэд уриалсан ухуулга сурталчилгааны хэрэглүүр болж байсных нь хувьд олон олноор хэвлэн өгч сонины газруудаас хааяа нэг баярын бичиг үнэмлэх сэлтээр урамшуулах төдийгөөр энэ хүний оюун ухаан хөлс хүчийг ашиглаж байжээ. Үг яриа үйл хөдлөлөөрөө шударга бус явдалт дарга мяндагтнуудад таагүйхэн ханддаг нь анзаарагдсан болохоор түүнийхээ хариуг энэ хүн мундахгүй амсаж дээрээс дэмжлэг халамж муутай амьдарч ирсний нэгэн тодорхой жишээ нь 1950-иад оноос эхлэн нийтдээ 18 тооны номоо хэвлүүлэх гэж хөөцөлдөөд занаатай юм шиг татгалзсан хариу авсаар ирсэн явдал юм. Бүр сүүлдээ харьяалагдах уран зохиолын дугуйлангийнх нь эрхлэгчид номыг нь битгий хэлэлцэж баталж нааш явуулаад бай гэж үүрэгдэх болсон гэдэг. Өгүүллэг, тууж, жүжиг, дуурийн цомнол үг, уянгын шүлгүүд ялангуяа дөрвөн мөртүүд нь тухайн үедээ эзнийхээ залуу цагт нийт олонд түгж уншигдахгүй өнгөрсөн нь туйлын харамсалтай. 1950-иад оноос эхлээд Зохиолчдын хороо, сонин хэвлэлийн газруудад, зохиолч сэтгүүлчдэд бичсэн зохиолуудаа хэсэг хэсгээр нь хавтас хавтсаар нь түгээж тарааж өгсөөр байгаад ихэнхийг нь эргүүлж авч чадалгүй үрэгдүүлжээ. Энэ мэтээр үрэгдсэн зохиолуудын дотор хэвлэж өгөхийг хүсэж өгсөн 18 тооны ном нь ч мөн үрэгджээ. Заримынх нь үлдсэн хагас дутуу нооргийг нь сэргээн бичиж сийрүүлэн хуулж хадгалжээ. Мөн уран зохиолын олон дугуйлан нэгдэл секц цугларалтад зохиол шүлгээ уншиж амаар түгээж цацсан нь тоо багцаа алджээ. Ингэж хэмжээ хямгагүй тарааж цацсаны харгай ч юм уу зохиолынх нь аль дөмөг санаа сэдэв тэр дундаа дөрвөн мөртүүдийнх нь санаа тарж сарниад бусдын ялангуяа нэр төртэй зохиолч яруу найрагчдын бүтээлд шингэжээ. Жулдрай даруухан нэг нь халдаж сөргөлдөх аргагүй дархлагдсан "мундаг"-уудын бүтээлд шингэж нялзаад өнгөрчээ. Хөөрхий турьгүй муу Хэрэмний намаржин гүйж модны том хонгил дүүртэл хураасан хайран самрын үрийг дээрэлхүү баавгай үртэс ч үлдээлгүй цөлмөж идчихээд юу ч болоогүй юм шиг таахаг таахаг алхаж яваад өнгөрдөг шиг л юм болжээ. Хөөрхий муу өчүүхэн нэрд гараагүй төрд харагдаагүй Д.Лувсандэлэг хэмээх "хэрэм" өөрөө насаараа идэх хойч үеийнхэн нь ч идэх хайран самрын үрээн хүчирхэг дээрэлхүү "Баавгайнуудад" цөлмүүлчихээд эдүгээ халаглахаас өөр өчиггүй харамсахаас өөр шонгүй болж өтөлтлөө, өөд болтлоо сэтгэл харлан хоцорчээ. Ийм харамсалтай байдалд хүрсний гол шалтгаан нь бичсэнээ тухайн цаг цагт нь нийтлүүлж өөрийн нэр дээр болгон баталгаажуулж чадаагүйнх юм. Зохиогчийнхоо нэртэй хэвлэлд гарчихсан юмыг хүн хэрэглэхийн ч аргагүй хэрэглэх ч үгүй шүү дээ. Гэхдээ энэ хүн миний зохиолын санааг тэр энэ хүн хулгайлаад авчихсан гэж ярьдаггүй юм. Энд, тэнд явдаг миний шүлэг зохиолын санаа хэн нэгнийх нь ой тойнд санаандгүй л шингэчихдэг биз дээ. Зүгээр хүмүүсийн санаа тохиолдлоор давхарддаг ч удаа бас байдаг шүү дээ гэж өөрөө ярьж суудаг юм. Одоо хэдэн дэвтэр ном бүрдүүлэх гэж шүлэг зохиолын өвөөсөө ялгахдаа сайныг нь ялгахаас илүү санаа нь алдагдаагүйгий нь л ялгаж байгаа гэнэ. Ингэхийг нь хажуугаас нь харахад сэтгэл эмзэглэж харамсмаар. "Зохиолын минь санааг зарим хүн санаатай биш санамсаргүй авч хэрэглэсэн байх гэж боддог ч харамсахгүй байх нэг хэцүү харамсах нэг хэцүү ер нь жаалхан тиймхэн л байдаг даа гэж Д.Лувсандэлэг нэг удаа ярьж байсан. Үргэлжилсэн үгийн зохиол, найраглал, ерөөл магтаал, мөн буруу булхайг шүүмжилсэн шүлгүүдээ, орчуулсан шүлгүүдээ эмхтгэж бас К.Чуковскийн "Үлгэрүүд" гэдэг хэвлэхэд нэлээд зардал орох томхон номоо орчуулгыг нь бага зэрэг засаад дахин хэвлэх санаатай юм байна. "Ивээн тэтгэгч эрж олон жил улираалаа. Нүүхийг салхи мэднэ буухыг бут мэднэ гэж хамхуулын тухай ярьдаг шиг бичихийг би мэднэ хэвлүүлэхийг буянтнууд мэднэ гэж би хэлмээр байна. Хэдэн номоо хэвлүүлэхэд минь буянтан олон минь туслаасай" гэж Д.Лувсандэлэг ярьж сууна. 
Х.ШОНХОР (зохиолч) 


