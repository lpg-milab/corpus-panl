№251 (16528)              
1986 оны аравдугаар сарын 19.
Театрын уран бүтээлийн чанар

Манай театрын уран бүтээлчид социализм байгуулагчдын дүр бүтээж, тэдний үзэл бодол, гоо зүйн эрхэм дээд эрмэлзлийг нээн үзүүлж, хөдөлмөрчдийн оюун санааны хэрэгцээ, эрэлт хүсэлтийг хангахад уран бүтээлээ чиглүүлж, багагүй амжилт олж байна. Урагшлах хөдөлгөөнд саад тотгор болж, нийгэмд хор хохирол учруулж байгаа аливаа үзэгдлийг шүүмжлэн үзүүлсэн жүжиг ч гарлаа. Гэвч бүтээлийн чанар нь тооноосоо хоцорч байна. Тулга тойрсон сэдвээр хөөцөлдөөд, амьдралын үзэгдлийг гүнзгий тусгаж чадахгүй, сэтгэлд хоногшин үлдэхүйц дүр ховор байна. Урын сангийн бодлого боловсруулахад багагүй дутагдал оршиж байгаа юм. Өнгөрсөн таван жилд Дуурь, бүжгийн улсын академик театрт шинээр найруулж тавихаар төлөвлөсөн дуурь, бүжгийн жүжгийн дөч гаруй хувь нь унжирч, заримыг нь огт найруулаагүй байна. Ийнхүү урын сангийн бодлогыг шинжлэх ухааны үндэслэл муутай төлөвлөдөг ноцтой дутагдал хот, хөдөөгийн бусад театр, урлагийн байгууллагад байсаар байна. Төв аймгийн хөгжимт драмын театр шинэ таван жилийн урын сангийн бодлогыг одоо хүртэл олигтой боловсруулаагүй байна. Иймэрхүү байдал нь аль тохиолдсон зохиолыг найруулахад хүрч, улмаар театр, уран бүтээлийн хамтлагийн нүүр царайг тодруулахад муугаар нөлөөлж байна. 

Уран бүтээлийн байгууллагууд ийм байдалд дүгнэлт хийж, урын сангийн бодлого боловсруулан, зохиолчдод улсын захиалга өгч эхлэв. Үүний үндсэн дээр театруудын уран бүтээлийн жилийн сэдэвчилсэн төлөвлөгөөг чанар, шаардлага хангасан бэлэн зохиолоор хийж хэвшүүлэх нь зүйтэй юм. 

Жүжгийн зохиолын гачигдлаас ангижрах ажлыг зөвхөн улсын захиалга, төлөвлөгөө хоёроор шийдвэрлэхгүй Жүжгийн зохиолч бур улсын захиалгыг хүндэтгэж, нийгмийн хэрэгцээ, шаардлагыг гүнээ ухамсарлан, зүрх сэтгэлээрээ туурвих явдал нэн чухал юм. Зохиолыг сайн жүжиг болгоход зохиолч, найруулагч хоёрын гар нийлсэн ажиллагаа шийдвэрлэх ач холбогдолтой. Театрын бүтээл бол зохиолч, найруулагч төдийгүй жүжигчин, зураач, тайз чимэглэгч зэрэг олон хүний санаа бодол шингэсэн нийлэг урлаг юм. Уран бүтээлийг боловсруулах явцад уран бүтээлч бүр өөртөө ямагт өндөр шаардлага тавьж, уран сайхны эрэл тууштай хийхийн зэрэгцээ нөхдийнхөө бүтээлд ч мөн тэгж хандаж байвал зохино. 

Ая тал засах, хувиа хичээх, явцуу үзэл бодлоо бусдад муйхраар тулгах, дур зоргоороо аашлахын аль аль нь уран бүтээлийг хөгжүүлэх, түүний чанарыг сайжруулах, үнэлж цэгнэхэд хортой юм. Цаг тулсан гэдгээр шалтаглан гүйцэд боловсроогүй түүхий зүйлийг уран сайхны зөвлөл. нарийн бичгийн дарга нарын бүрэн бус бүрэлдэхүүнээр үзэж, яаруу сандруу хүлээн авдаг гэмийг арилгах хэрэгтэй байна. Ийм хэлбэрдэх, оромдох хандлага газар авснаас зэгэл саарал бүтээл хойно хойноосоо цувах үүд хаалгыг нээж байна. 

Театрын удирдлага, уран сайхны зөвлөл, намын байгууллага тайзнаа тавих бүтээлийг шилж сонгох. найруулан боловсруулах явцад зарчимч шаардлага тавьж, зохиолч, найруулагчийн шийдвэрлэл, үзэл санаа уран сайхны бүрхэг байдал хэрэв гарвал түүнийг тухай бүрт нь зөвлөн ярилцаж, дэвшүүлсэн асуудал, дүр, дүрслэл, зан чанарыг хурц тод болгох ажлыг зохион байгуулж, уран бүтээлчдийг идэвхжүүлэгч байх ёстой. Үлбэгэр бүтээл гарах хаалгыг хааж, уран бүтээлийн хэлбэр, агуулгын нэгдлийг хангаж, үзэл суртал, уран сайхны хэмжээг өндөржүүлэхэд уран сайхны зөвлөлийн бүтээлч, ажил хэрэгч чанар, зарчимч байдал, бүтээлчдийн гар нийлсэн ажиллагаа шийдвэрлэх ач холбогдолтой юм. 

Уран бүтээлийн чанар нь зохиолч, найруулагч, жүжигчин, зураач, хөгжмийн зохиолчдын урлах эрдэм, хариуцлага, санаачилга ямар байгаагаас ихээхэн шалтгаална. Уран бүтээлчийн иргэний ухамсар, хариуцлагыг өндөржүүлэх, тэдний гоо зүйн мэдлэг, мэргэжлийг цуцалтгүй дээшлүүлэх шаардлага хурцаар тавигдаж байна. Уран бүтээлчдийн улс төр, онолын мэдлэг, урлах эрдмийг байнга дээшлүүлж, урам зоригийг нь хөгжөөхүйц ажил зохиох талаар уран бүтээлчдийн эвлэл, холбоод, намын байгууллага ихээхэн анхаарах хэрэгтэй юм. 

Театрын шүүмжлэл бол уран бүтээлийн чанарын өсөлтийг хангах, хөдөлмөрчдийн гоо зүйн мэдлэг, уран сайхны соёлын хэмжээг өндөржүүлэх чухал хэрэглүүрийн нэг юм. 

Урлагийн бүтээлүүдийг ул суурьтай судалсан судалгааны бүтээлийг олшруулахын хамт шинээр гарч байгаа жүжгийг цаг алдалгүй шинжилж, үнэн зөв үнэлж дүгнэж байх нь судлаач, шүүмжлэгчдийн эрхэм үүрэг мөн. Судлал, шүүмжлэл дайчин биш байгаа нь театрын бүтээлийн чанарт муугаар нөлөөлж, өөрийн гэсэн хурц өнгөгүй үлбэгэр зүйл олшроход хүргэж байгаа нь нууц биш ээ. Судлал, шүүмжлэлийн бодлогыг тодорхойлон, судлаач, шүүмжлэгчдийг өсгөж хүмүүжүүлэх, сургах, давтан бэлтгэх зэргээр өнөөгийн өндөр шаардлагын хэмжээнд хөгжүүлэн өрнүүлэхэд уран бүтээлчдийн эвлэл холбоодын үйл ажиллагааг эрчимжүүлэх хэрэгтэй. 

Уран бүтээлийн чанарыг сайжруулж, үзэгчдийн сэтгэлд хүргэхэд техник, хэрэгсэл их ач тустай юм. Иймээс театрын тоног төхөөрөмж, техник хангамжийн асуудлыг техникийн нэгдсэн бодлогын үндсэн дээр шийдвэрлэхэд шуурхайлан орох нь зүйтэй. 

<< Социалист реализмын зарчмын үндсэн дээр уран бүтээлийн өндөр үзэл суртал, намч, ардач чанарыг хангах явдал утга зохиол урлагийн салбарыг хөгжүүлэхэд баримтлах намын хөдөлшгүй шугам мөн >> гэж МАХН-ын XIX их хурлаас заасныг удирдлага болгон, урын сангийн бодлого боловсруулах, хэрэгжүүлэх, уран бүтээлийг хэлэлцэх, хүлээн авах ажлыг улам боловсронгуй болгож, уран бүтээлчдийн идэвх санаачилгыг өрнүүлэхийн тул Соёлын Яам, уран бүтээлчдийн эвлэл, холбоод бүтээлч хамтын ажиллагаандаа шинэ арга барилыг эрж хайн тууштай нэвтрүүлэхийг амьдрал шаардаж байна. 

