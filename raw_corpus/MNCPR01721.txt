Хүүхдүүд нь ээжийгээ луйварджээ

Тэргэнцэрт суумгай болсон 80 шахаж яваа ээж хүйтний улирал наашлах үед даарч хөрөхдөө байраа санагалзан сайн санаат бусад хүмүүсийн ачаар Сүхбаатар дүүргийн III хороонд харьяалагдах байрандаа ирэхэд охин нь хэдийнэ өөрийнхөө нэр дээр шилжүүлээд ахтайгаа хамсан зарчихсан байж. Тэгээд л дээрх хоёр хүүхэд нь ээжийгээ даанч нэг тоохгүйгээр барахгүй Д.Энхжаргал шүүх цагдаагаар явлаа гээд нөхөртэйгөө ирж зодох болж.
Үхэвч үр харам гэсэн үг бий. Харин Л.Сономжид эмээгийн хувьд зарим хүүхдэдээ гомдохын дээдээр гомдчихсон явна. Тиймдээ ч өчигдөр хэвлэл мэдээллийнхэнд хандаж увайгүй, хүүхдүүдийнхээ талаар ярьсан. "Урт цагаан"-д оёдолчин хийж ур дүйгээрээ боломжийн гайгүйд тооцогдож, хөдөлмөрч чанараараа танил нөхдөдөө гайхагдаж явсан Л.Сономжид гуай уг нь долоон хүүхэд төрүүлж өсгөсөн. Төрөөс алдарт эхийн II одон хүртсэн тэр харамсалтай нь хүүхдүүдээ сайн хүмүүжүүлээгүй бололтой. Том охин Д.Галя ядруухан амьдралтай. Харин дараахь хүү Д.Энхсайхан нь компанийн эзэн гэх. Л.Сономжид гуай энэ хүүгээ чухам ямар нэртэй компанитайг нь сайн мэдэхгүй. Ямартай ч хоёр ч удаа гурван давхар байшин бариулж заримыг худалдах, түрээслэх зэргээр чамгүй бэлжиж яваа, бүр хадгаламж зээлийн хоршоо хүртэл байгуулна гэж яваа нэгэн гэдгийг эмээгийн өмгөөлөгч Р.Лхамсүрэн ярьж байв. Удаах хүү Д.Батсайхан, отгон хүү Д.Отгон нар нь болохоор архинд орчихсон, ажилгүй нэгэн бололтой. Гэхдээ тусдаа амьдралтай. Д.Батсайханы дараахь Д.Энхбат нь эмч мэргэжилтэй, өөрийн амьдралаа болгож яваа, ээжийгээ асарч халамжилдаг ганц хүү нь. Д.Энхчуулган гэдэг нэг охин нь мөн л хэцүү амьдралтай, "Нисэх"-д амьдардаг юм байна. Харин хамгийн бага охин Д.Энхжаргал нь Офицеруудын ордны орчимд "Баяжих" гэсэн нэртэй баар хүртэл ажиллуулдаг, өөрөө Үндэсний дуурь бүжгийн Эрдмийн чуулгад гэр бүлийн хүний хамт гутал хийдэг. Амьдрал нь ч давгүй. Гэвч боломж бололцоо сайтай хоёр хүүхэд нь буюу Д.Энхсайхан, Д.Энхжаргал хоёр нийлж ээжийгээ гудамжинд гаргаад хоёр өрөө байрыг нь зарчихжээ. Айлын отгон болохоор Л.Сономжид гуай охин Д.Энхжаргалынхаа хамт байрныхаа ордерыг хамтран эзэмшдэг байсан гэнэ. Гэтэл охин нь хоёр ч удаа ээжийнхээ иргэний үнэмлэхийг гуйхад үрдээ итгэсэн, хар санаагүй ээж өгөөд явуулж байжээ. Хожим нь хүү Д.Энхсайхан ээжийгээ салхинд гаргая гээд "Цайз" захын орчим гэрт суулгах болжээ. Тэргэнцэрт суумгай болсон 80 шахаж яваа ээж хүйтний улирал наашлах үед даарч хөрөхдөө байраа санагалзан сайн санаат бусад хүмүүсийн ачаар Сүхбаатар дүүргийн III хороонд харъяалагдах байрандаа ирэхэд охин нь хэдийнэ өөрийнхөө нэр дээр шилжүүлээд ахтайгаа хамсан зарчихсан байж. Тэгээд л дээрх хоёр хүүхэд нь ээжийгээ даанч нэг тоохгүйгээр барахгүй Д.Энхжаргал шүүх цагдаагаар явлаа гээд нөхөртэйгөө ирж зодох болж. Л.Сономжид гуай байраа алдсан тухай өргөдөл гарган Сүхбаатар дүүргийн цагдаагийн хэлтсийн хэрэг бүртгэгч Ундрах гэгчид өгч. Харамсалтай нь эмээг өвчтэй байхад өнөөх Ундрах гэгч эмнэлэгт нь нэг ирээд сураггүй болжээ. Учрыг хожим лавлахад прокурор гэмт хэргийн бүрэлдэхүүнгүй гээд хаачихсан гэсэн хариу өгсөн байна. Өдгөө хэргийг дахин сөхүүлэхээр өмгөөлөгч хөлслөөд байгаа юм билээ. Түүний өмгөөлөгч Р.Лхамсүрэн хэргийг архиваас үзээд хэрэг бүртгэгч Ундрах хангалтгүй ажилласныг тодорхойлж Сүхбаатар дүүргийн ахлах прокурорт хандан хэргийг ахин шалгах хүсэлт тавьжээ. 55 мянган төгрөгийн тэтгэвэртэй, Л.Сономжид гуайг өдгөө ядарсан нэг эмэгтэй харж ханддаг юм байна. Б.Оюунчимэг хэмээн өөрийгөө танилцуулсан, эмээг халамжлагч эмэгтэй өөрөө зургаан хүүхдийн ээж. Тэрээр хөдөөнөөс ирээд орон гэргүй, оочих аягагүй байхад нь дүүргийн удирдлагууд гэр олгоод байгаа гэсэн. Б.Оюунчимэг нэг хүүгээ бусдын гарт алдчихаад зовлонгоо мартах гэсэндээ Хэнтий аймгийн Норовлин сумаас хотод иржээ. Ийн төрсөн ч гэлтгүй хүн чанараа гээгсдэд гомдсон эмээ, Б.Оюунчимэг нар хэвлэлийнхэнд зовлонгоо уудлаад хэргийг холбогдох газрууд үнэн зөв шийдэн хохирлыг минь барагдуулж өгөөсэй хэмээн хүсч байгаагаа уламжлав. Хэвлэлийн хурал болох үеэр ахимаг насны, нэрээ хэлэхийг хүсээгүй нэгэн эмэгтэй ирээд Л.Сономжид гуайн хүүхдүүдэд хэдэн төгрөгөө алдчихаад байгаагаа мөн ярьж байсан. Уг нь тэр Л.Сономжид гуайн төрсөн дүү гэнэ. Зүүсэн гоёл сэлтээс нь харвал боломжийн амьдралтай байхаар харагдсан түүнээс сэтгүүлчид эгчийгээ асарч, хандаж болдоггүй юм уу хэмээн асуухад "Манай нөхөр хэцүү. Боломж байхгүй хэмээн" хариуллаа.
 Б.ТУУЛ 
