№186 (17089)    
1988 оны наймдугаар сарын 4.
Социалист аж төрөх ёсны шинэ үе шат

Намын өөрчлөлт, шинэчлэлийн бодлогын хэрэгжилт нь түүний эцсийн нэгдсэн үр дүн болж илэрдэг социалист аж төрөх ёсны хөгжил чанарын шинэ үе шатанд дэвшин шилжих үйл явцыг нөхцөлдүүлж байна. Манай нам улс орны эдийн засаг. нийгэм, соёлын хөгжилд саад бэрхшээл учруулж, социалист аж төрөх ёсны мөн чанарт харшилж байгаа гол үндсэн шалтгаануудыг арилгахын тулд өргөн цар хүрээтэй, олон талт арга хэмжээнүүдийг алхам алхмаар авч хэрэгжүүлж, өөрчлөлт, шинэчлэл гүнзгийрч байна. 

Юуны өмнө социалист өмч эзэнгүйдэж, түүний олон хэлбэрийн хооронд хэт эрс зааг ялгаа тогтоож, аж ахуй хоорондын уялдаа холбоог таваар мөнгөөр биш зөвхөн шийдвэр, төлөвлөгөө, хуваарь, заавар, удирдамжаар зохицуулах хүнд сурталт захиргааны арга барил давамгайлснаас хувиараа хөдөлмөр эрхлэх явдал, амины туслах аж ахуй зэргийг нүд үзүүрлэж, тооны хойноос хөөцөлдөх, бүхнийг төвлөрүүлэх хандлага, бусдаар асрамжлан тэтгүүлэх, тэтгэгдэх арга ихэд дэлгэрч << чадлынхаа хэрээр хийж, хийснийхээ хэрээр авах >> социалист аж төрөх ёсны хамгийн гол зарчим зөрчигдөн, үнэнч шударга чанар, үр ашигтай хөдөлмөрийн нэр хүнд, ач холбогдол буурахад хүрсэн нь социалист аж төрөх ёсны үндсийн үндэс болсон эдийн засгийн шинэчлэл хийхийг шаардаж байна. 

Бэрхшээл зөрчлийг даван туулахын тулд өмчийг хөдөлмөрчин олны мэдэлд өгөх, үйлдвэр, аж ахуйн газрын өөрийгөө санхүүжүүлж бие даасан байдлыг жинхэнэ ёсоор хангах, улс ардын аж ахуйн бүтцийг төгөлдөржүүлэх, аж ахуйн шинэ механизм нэвтрүүлэх томоохон арга хэмжээг хэрэгжүүлж байна. Эдийн засгийн шинэчлэлийг хэрэгжүүлэхэд нийгэм, хамт олон, хувь хүний эрх ашгийг зүй зохистой хосолсон хэлбэр болох хамтын тооцоотой бригад, өрх гэрээрээ болон хэсэг бүлгээрээ гэрээтэй ажиллах, мал, газар, үйлдвэрийг түрээслэн авах зэргийг хөгжүүлэх явдал онцгой ач холбогдолтой юм. 

Социалист аж төрөх ёсны нэг үндэс улс төрийн системийг өөрчлөн шинэчлэх талаар социалист орнуудад их зүйл хийж байна. Улс төрийн системийн байгууллагууд олон түмнээс холдон хөндийрч ард түмний засаглал хэлбэр төдий болж, гүйцэтгэх байгууллага, аппаратын эрх мэдэл, хүнд суртал хэт ихсэж, олон түмний санал бодлыг үл ойшоох зэрэг социалист аж төрөх ёсны мөн чанарт харш зүйлс ихээхэн газар авч, түүний хөгжлийг саатуулж байна. 

Энэ нь олон түмний нийгэм, улс төрийн идэвх буурах, бүх юманд хэлбэр төдий хөндий хүнийрхүү хандах, өөрийн дуу хоолой, санал бодлоо ил тод хэлэхээс болгоомжлох, аялдан дагалдах, өөрийгөө дорд үзэх, эрх тушаал, алдар цол хөөцөлдөх, танил тал харах зэрэг олон хэлбэрээр илэрч байв. Энэ бүхнийг арилгахын тулд намын удирдах ролийг улам дээшлүүлэх, төрийн байгууллагын эрх, үүргийг тодорхой болгох, олон нийтийн байгууллагын ажлын зааг ялгаа, уялдаа холбоо, нийгэмд тэдний эзлэх байр суурийг бэхжүүлэх, хөдөлмөрийн хамт олон, хувь хүмүүсийн үүргийг дээшлүүлэх зорилтыг хэрэгжүүлж байна. 

Удирдах дарга нарыг хамт олон өөрсдөө сонгох, нам, төр, олон нийтийн байгууллагуудыг олны хараа хяналтын дор байлгах, тэдний өмнө үүрэг, хариуцлага хүлээдэг иргэн хүний эрх, эрх чөлөөг баталгаатай хангах, улс төр, эрх зүйн механизм бий болгох хэрэгтэй байна. 

Улс төрийн систем өөрчлөгдөн шинэчлэгдэж ардчилал, ил тод байдал өргөжин гүнзгийрэхийн хэрээр шинэ нөхцөлд ажиллаж, амьдарч сурахыг шаардаж байна. Иймээс өөрсдийгөө улс төрийн талаар төлөвшүүлж, өргөн ардчиллын нөхцөлд ажиллах, амьдрах чадварыг эзэмшихийн тулд хүн бүр сэтгэхүй, ухамсар, үйл ажиллагаандаа хэвшил болсон олон зүйлийг зоримог өөрчилж, цоо шинээр сэтгэж ажиллах ёстой. 

Социалист аж төрөх ёсыг шинэ шатанд гаргах зорилт нь түүний оюун санааны үндэс болсон социалист үзэл суртал, нийгмийн сэтгэхүй, ухамсар, анги бүлгийн үзэл санаа улс төрийн нэгдлийг хөгжүүлэн бэхжүүлэхгүйгээр хэрэгжиж чадахгүй. Өнөөдөр нийгэм өөрийгөө гүнзгий танин мэдэж, өөрийнхөө үнэн төрхийг тодорхойлж, марксизм - ленинизмийг үндэслэгчдийн сургаалыг гуйвуулсан, буруу хэрэгжүүлсэн бүхнээсээ ангижран салах шаардлагын өмнө зогсож байна. Үзэл суртал, нийгмийн технологийн аль алинд, нийгмийн ухамсрын бүх хэлбэрт дотатчилах, хэлбэрдэн загварчлах, албан тушаалын, нэр хүндтэй хүний үгийг аялдан дагах, хурц асуудлаас тойрох, ололт амжилтаа хэт магтах, сэтгэн бодохоос залхуурч бэлэнчлэх зэрэг сөрөг үзэгдэл гүнзгий нэвтэрч газар авсан байв. Оюуны салбарт өнөөдөр хэрэгжүүлж байгаа арга хэмжээнүүд нь нийгмийн сэтгэхүй, ухамсрыг хөдөлгөөнд оруулж, санал бодлын олон янз байдлыг хөгжүүлж, бие дааж сэтгэн бодох чадвартай хүмүүсийн тоог олшруулахад юуны өмнө чиглэгдэж байна. 

Ялангуяа санал бодлын социалист плюрализмыг хөгжүүлэх, хэлэлцэн маргах соёлд суралцах нь юу юунаас чухал ач холбогдолтой. болов. Чухамдаа социалист плюрализмыг хичнээн хүчтэй хөгжүүлнэм, тэр хэмжээгээр марксист- ленинист үзлийн үнэн зөв, давтагдашгүй болох нь илүү хүчтэй нотлогдож, түүний агуулга улам баяжих болно. Соёл, . боловсрол, урлаг, утга зохиол, сургалт, үзэл суртал - хүмүүжлийн нийт ажилд өөрчлөлт, шинэчлэлийн уур амьсгалыг гүнзгий шингээж, тэдгээрийн хүн хүмүүжүүлэх үүргийг. дээшлүүлж, олон түмэнд нөлөөлөх шаардлагатай байна. 

Социалист аж төрөх ёсны шинэ үе шатны оюуны тал нь энэрэнгүй үзэл, шударга ёс, энх тайван, хүний сэтгэхүйн чадварыг эрхэмлэх байдал, зан заншил, ёс суртахууны цэвэр ариун байдал, үндэсний болон дэлхий нийтийн соёлын дэвшилт зүйлийг ухаалаг хослуулах зэргээр илрэн харагдах болно. 

Өөрчлөлт, шинэчлэл эргэлт буцалтгүй гүнзгийрч социалист аж төрөх ёс төгөлдөржин хөгжихийн хэрээр хөрөнгөтний аж төрөх ёсноос түүний давуутай болох нь бүх талаараа тодрон харагдаж, энэ нь социализмын замд улам олон сая хүнийг татан оруулж байна.

