Наад байгаа царайгаа хараач, залуу минь?

Халтар царайлаад орж ирж буй хүүгээ эцэг эх нь: -Наад байж байгаа байдлаа хараач. Ус цасанд ор. Ядаж гар нүүрээ угаа хэмээн аашилдаг билээ.
Хэлж засах хүнгүй хүүхэд хир дагандаа баригдаж, нүүр амаар нь шарх сорви үүсэн тэр нь биеийг бүхэлд нь зовоож эмзэглүүлдэг. Өнөөдөр Монгол нутаг тийм байна. Улаанбаатарынхан өдөр бүр толгойгоо савандаж угаадаг ч Улаанбаатар өөрөө энэ өвөлжин хаваржингийн хугацаанд ганц нэгхэн удаа л "усанд оров". Хэд хоногийн өмнө орсон цасан шамарганы маргааш хот ямар сайхан байв аа. Машины болон гэр хорооллын яндангийн утаа бяцхан чийгэнд нам дарагдаж гудмаар алхаад л баймаар байсан. Одоо эргээд тоос шороондоо дарагдаж өвчтэй орчин, бохир байгаль цааш үргэлжилсээр л. Заваан залхаг байдалд хэн ч санаа тавихгүй, хэлдэг дуугардаг хүн байхгүй, улам л энэ байдалдаа дасан унхиагүй маягаар аж төрнө. Хотын төв замаар яваа машины араас утаа гарна. Утааны хажуугаар тоос манарах нь бас юу вэ? Монголын хөдөө мөн ялгаагүй. Замаас гараад хажууханд нэгэн төгөл байна. Түүнд орж тухалж, цэвэр онгон байгальд ирлээ гэж итгэж яавч болохгүй. Хэдийнэ биднээс өмнө нэг нь ирээд туйлж туйлж байгаад явсан ул мөрөөр дүүрэн. Гутлын улан дороос шилний хагархай нэвт шаачих гээд. Лааз, гялгар уутыг харжигнуулан ийш тийш зайчлаад түр тухлах гэхээр энд тэндээс эвгүй үнэр хамар цоргин, улмаар том цаас хийсэн ирж нүүрэн дээр нялгадан наалдана. Орчлон хорвоо, орчин үеийн бүх л мэдэх мэдэхгүй бузар хогийг бид өдөр бүр эх орондоо зөөж авчирсаар байна. Гахай нохойны үүр шиг энэ төрхийг далимдуулан гадаадын хамгийн адгийн шаарууд ирж хамт заваарцгаах боллоо. Берлин хотын төвд гадны хүн очоод мөнгөн ус, цианит натри цацаад сууж чадахгүй. Тэгвэл манай хөдөөд төдийгүй хотын төвд, одоо энэ "Зуун айл"-ын барилгын худалдааны тэнд тэсэхийн аргагүй үнэр танар гарган юу ч юм нэг зүйл хийгээд сууж байгаа хэл харь хүмүүс дүүрэн байна. Уул уурхайнхан хэлэхдээ манай нийт нутгийн тун өчүүхэн хэсгийг уурхай болгон ашигладаг гэдэг. Тэр үнэн л дээ. Бараг нэг хувь гэсэн байх аа. Гэхдээ байгаль орчин бол хүний биетэй их төстэй. Хүний тохойны үен дээр биеийн нийт хэмжээний 0,01 хувь хүрэхгүй шарх үүсвэл ямар их тарчилдаг билээ. Эсэргүүцэл муутай хүн бол тохойноос болж суганы булчирхай цочиж, өрөөсөн гар хөдөлж чадахаа байн бүх бие янгинана. Монголын нутагт ийм шарх маш олон бий. Дэлхийн дулаарал буй болж цэвдэг хайлан чийг багасч, чийггүйгээс ус дуусан, горхи ширгэж оронд нь улаан тоос босч байна. Алт олборлохоор ухаад яраад хаячихсан өчүүхэн газрын эргэн тойрон тэр яралтын цоорхойгоор хамаг цэвдэг, хамаг чийг дээш олгойдон гарна. Дахин хэзээ ч чийг хур буцаж ирэхгүйгээр үүрд хатна. Уулын ард ухсан газраас болж уулын өвөр дэх гол нэг жилийн дотор урсаад дуусчихаж байна. Байгаль дахь эргэх холбоо нь дороо устай газар дээшээ чийгээ гарган үүл бий болгоод эргүүлээд нөгөө газартаа хур болон буцаж буусаар зохилдсон байсан. Тэрнийг нь уул уурхай маш хурдан тасалж орхилоо. Одоо зөвхөн хааяа нэг аз байвал орж ирдэг гадаад далайн хур тунадсыг горьдохоос өөр замгүй болсон. Нөхцөл байдал маш хурдан өөрчлөгдөж байна. Одоо ямар ч тэнэг бөө, лам нар хур оруулах, лус тахих үйлийг хийхээс бултдаг болсон байна. Тэдэнтэй тэдэнгүй угаасаа байгаль өөрөө ийм болоод байна. Монгол орон төв Азийн өндөрлөг газар оршдог. Өндрөөс нам руу гадаргын болоод гүний бүх л ус шингэн биет урсан одох нь хууль. Өндөр рүү эргэн очдог ус гэж үгүй. Өндөр уул үүлийг өөртөө татаж хурыг буулгах боловч үүл ирэх нөхцөлийг уул уурхай хөнөөжээ. Тэгэхээр бид уулын оройд удахгүй цангах нь байна. Манай орны газар нутаг, байгаль орчны төлөв байдлын ойрын ирээдүйн дүр ийм байгаа. Бид одоо байгаль орчноо анхааран үзэж хамгаалахгүй бол хичнээн том нутагтай байгаад ч нэмэр алга. Энэ их том нутгийг бид хамгаалж хүчрэхгүй атлаа ямар амархан сөнөөж чадаж байна аа. Дэлхий нийтийн өмнө, хүн төрөлхтний өмнө хүлээсэн үүргээ биелүүлэхгүй, дэлхийн хуурай нутгийн багагүй хувийг Монгол гэдэг нэрийн дор эзэмших явцдаа яаж ч байсан хамаагүй гэж бас болдоггүй. Энэ нутаг орон нь биднээс гадна бас дэлхийн нутаг. Монгол нь НҮБ болон олон улсын холбогдох байгууллагын гишүүн орон. Тэрний өмнө хүлээсэн үүрэг бий. Үүргээ биелүүлээгүй Монгол байтугай том оронд шахалт ирдэг. Тэгэхээр эрүүл байгаль Монголын ирээдүй юм. Эрүүл бус байгаль энэ нутгийг төдийгүй энд амьдарч буй Монгол үндэстнийг ирээдүйгүй болгох аюултай аж. "Монголын Лектор төв", "Монголын Экологийн зөвлөл" зэрэг байгууллагаас санал гарган дэвшүүлээд байгаа "Эрүүл байгаль Монголын ирээдүй" гэсэн хөтөлбөрийг ямар нэгэн улс төр, үзэл суртал гэлгүйгээр анхааран үзэж хүн бүр санаа тавьж, сэтгэл гаргавал нэн сайн байна. Лус савдаг гэж байдаг бол тэрээр юутай их баярлах бол. 
Ж.Гангаа
