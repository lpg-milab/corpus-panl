МАХН, Испани, Мугабе гурвыг дэлхий анзаарч байна

Манай гаригийнхны анхаарлыг энэ гурав татаад байгаа юм биш үү. Сонгуулийн булхай хийдгээрээ одоо МАХН дэлхий дахинаа алдарших болж байна. 
Испанийн хувьд бахархал талаасаа дэлхийг дэлдийлгэх болов. Тэдний хөлбөмбөгийн шигшээ баг Европын аварга болсон нь  спортын ертөнцийн чихний чимэг болж буй. 
Роберт Мугабе нь зургаа дахь удаагаа Зимбабвегийн Ерөнхийлөгч болсон нь дэлхийн улс төрийн нийтлэг жишгээр бол эрүүл бус юм. Иргэншил нь эрэмдэгдүү Африктаа бол байх л үзэгдэл гэж болох. 
Энэ гурван үйл явдлын эхнийх нь шударга бус, удаах нь шударга, сүүлчийнх нь шударга бус юм. Өрөөлийн шударга эсэх ч яах вэ дэлхий түүнийг шоолж байгаа. Өөрийн улс орондоо өрнөж буй луйврыг яалтай вэ? Тиймээ луйврыг, иргэдийн эрхийг хэт хөсөрдүүлсэн эрх баригчдын луйврыг, УИХ-ын сонгуульд саналаа өгсөн хүмүүсийг малнаас доорд үзсэн  МАХН-ыг  эх орноо гэсэн хүмүүс өнөөдөр  дургүйцэж байна. Сонгуулийн тойргийн хороо, хэсгийн хороонд ажилласан буюу өөрсдийнхөө төлөө ажиллуулсан хүмүүсээ тэжээлийн мал шиг үзэв. Зөвхөн энэ удаад ч бус урьд өмнөх сонгуулиудад тийн үзсээр ирсэн. Шинэ сэргэг жижиг жишээг энд хэлье. 
УИХ-ын сонгуулийн 14 дүгээр тойрогт харьяалагдах Төв аймгийн Батсүмбэр сумын төвийн буюу Мандал дахь хэсгийн хорооны үйл ажиллагааг  сонгуулийн өдөр ажиглаж сурвалжлав. Сонгогчдын оролцоо, идэвх урьд урьдынхаас энэ жил илүү байна гэлцэж байв. Хэсгийн хорооны дарга Ц.Алимаатай уулзан сонгуулийн үйл ажиллагааг сурвалжилж яваагаа танилцуулан, ажлынхаа зорилгыг хэллээ. Тэрбээр ажлын явцаасаа товч танилцуулан, мэдээлэл өгч бидний ажилд туслахаа илэрхийлсэн юм. Залуус голчлон саналаа өгч байлаа. Намуудын ажиллагчид заалны үүдэн талын хана дагуу зассан ширээнүүдийн ард суун бага сага тэмдэглэл хөтөлцгөөнө. Саналын хуудас олголт, сонгогчдын нэрс тулгалт, үнэмлэх бичиг баримтын зөрчилтэй эсэхийг харж мэдэх ямар ч боломжгүй хатавчинд "нутаг заагджээ". 
Гагцхүү хэсгийн хорооныхныг л нэн шударга хүмүүс гэж найдахаас өөр аргагүй мэт ээ. Санал авах байранд орж ирж байгаа сонгогч болгонд "Дөрвийг дугуйлна шүү " гэсэн пораль маягийн юмыг тоть шиг давтах нэгэн залуу энэ хэсгийн хороонд байх юм. Сониныхон ирлээ гэж сумынхаа Засаг даргад дуулгажээ. Засаг дарга Сүхээ ч ирж уулзлаа. Түүний хэлснээр Батсүмбэртээ  хамгийн холын хэсгийн хороо нь Баянбуурал гэнэ. Тийшээ нь  очлоо.  Төмөр замын гэгддэг Баянбууралын амралтын байранд санал авч байна. Гол төлөв тэнд амрагчид саналаа өгч байв. Амрагчдын олонхи нь МАХН-ын ивээлээр амарч байгаа юм гэнэ. МАХН-аас нэр дэвшигчдийн хэн нэг нь тэдэнд амрах эрхийн бичиг авч өгч, зардлыг нь дааснаар энэ хэсгийн хороонд бүртгүүлсэн сонгогчдын нэрсийн жагсаалт уртасчээ. 
Хүний буянаар сайхан амарч байгаа хүмүүс чинь ачийг нь нэг нэг саналаар хариулна. Болж өгвөл дахихыг  ч бодно гэх хүн тэдэн дунд цөөнгүй байгаа гэж нэг нь сайрхаж байв. Тэндээс Мандал руу буцахад  Баянбуурал дахь хэсгийн хорооны саналын хайрцагт буурал намынхаа буяныг боддог сонгогчдын санал нэмэгдсээр л үлдэх шиг болсон...  
Мандал дахь хэсгийн хорооны санал авах байраар эргээд орлоо. Залуус олонтой юм. Тэд саналаа шуурхайхан өгч байв. Мөнөөх "Дөрвийг дугуйлна шүү" гэсэн түлхүүр үгэнд "Эхний" гэсэн нэмэлт орсон нь сонсогдоно. Тэнд "Тойргийн хорооны Наранцэцэг" гэж танилцуулсан эмэгтэй уулзан "Та энд байх шаардлагагүй. Бид хэвлэл мэдээллийнхнийг дуудаагүй" гэх нь тэр. "Сонгуулийн үйл ажиллагааг сурвалжилж болдоггүй юм шүү дээ." гэж нэмэн сургамжлав. "Сонгогчдын саналаа өгөхөд саад болохгүйн үүднээс эндээс гаран танаас зарим нэг тодруулга авъя" гэж хэлээд түүнтэй хамт гарлаа. "Юун тухай асуух юм бэ" гэж байна. "Аливаа сонгуулийн үед хэвлэл мэдээллийн ажилтнууд сурвалжлага хийж болох эсэх талаар холбогдох хуулийн ямар заалтыг байдгийг та бүхэн барьж ажиллаж байгаа вэ?"  гэтэл "Би наадахыг чинь хариулж чадахгүй, судалж байж хэлье" гэснээ яаран сандран холдоод явчихав. Тийн түргэн алхах зууртаа "Энүүгээр байгаа элдэв хүмүүсийг цагдаа дуудан холдуул" гэж хэнд юм бэ чанга хэлэх нь сонсогдсон. Хэсэг хугацааны дараа санал хураах байраар ороход Хэсгийн хорооны дарга нь тосон уулзаад "Таныг энэ рүү оруулж болохгүй гэсэн" гэлээ. Яагаад, хэн тийм шийд өгөв өө гэвэл "Цаанаасаа" гэснээс өөр үг унагасангүй. Сонгогчид саналаа өгсөөр. Түлхүүр үг ч янз янзаар хувиран хэлэгдсээр. Санал авах байрных нь гадаа сонгогчдыг ятгасаар. Гадаа үүдэнд зогсон "Ах" намын төлөө сэнхрүүлэг хийн санал зохицуулагчид бол Хэсгийн хорооны дарга Ц.Алимаагийн хүүхдүүд гэнэ. Орой 19 цаг 20 минутын үед мөнөөх "Тойргийн хорооны Наранцэцэг"  орж ирэн бичиг баримтыг минь давтан шалгалаа. Сурвалжлах эрхийн үнэмлэх үзээд иргэний үнэмлэх давхар шаардлаа. Тэгээд "Таны ажилд бид саад болохгүй, гэхдээ л та энд байгаад хэрэггүй дээ" гэсэн битүүлэг юм хэлээд гарч одов. 
Гаднаас орж ирэх сонгогч бүрт нөгөө түлхүүр үгийг сануулна. Хэсгийн хорооны дарга ажиглагчдаас зөвхөн МАХН-ын ажиглагчидтай үг солино. Бусад намын хэдийг нь дарамтлах маягтай байна. Аажуухандаа 20 цаг өнгөрөөд сонгогчид нэлээд бөөндүү орж ирлээ. Тэдэнд түлхүүр үгээ хэлэхэд нь нэг эмэгтэй "МАХН-ын дөрвийг дугуйлна гэсэн үг" гэж тайлбар нэмэв.  Сөрөг хүчний гэх ажиглагчдын зарим нь энэ үед инээж суух юм. Нэмэлт тайлбар хийгч тэр эмэгтэйг Д.Оюунчимэг гэдэг аж. "Өртөө дарга байсан Дашкагийн хүүхэд . Энэ нэг юм нууц алдчихлаа" гэлцэж байв. 
21 цагаас хэдхэн минут өнгөрч байхад "Тойргийн хорооны Наранцэцэг" орж ирэн  Хэсгийн хорооны даргад санал тоолоход ширээгээ хаана тавихыг зөвлөнгөө "Нөгөөх ажлаа найдвартай хийнэ шүү, 60 багцад гэж бодоорой" гэх нь бүдэг боловч сонсогдоно билээ. Тэгээд "Энд сонины хүн байлгадаг нь дэмий дээ" гэж хэлээд гарсан юм. 21 цаг 40-ийн үед сонгогчдын хөл нэлээд татарсан. 22 цаг дөхөхөд хэдэн хүн саналаа өгснөөр төгсгөл болов. 
Хэсгийн хорооны дарга эмэгтэй хэн нэгэнтэй утсаар ярьсныхаа дараа бичиг баримтыг маань шалгалаа. Тэгээд ахин утсаар ярьснаа эргэн ирж "СЕХ-ноос зөвшөөрлийн бичиг аваад ир. Тэгвэл чинь энд байлгана" гэсэн хачирхалтай юм хэллээ. Батсүмбэрт яваа хүн шөнө 22 цаг болж байхад нийслэлд буй СЕХ орон албан бичиг шийтгүүлж аваад эгэж очин саналын хайрцаг задлахаас эхлэн сурвалжлага хийнэ гэдгийг хэн яаж ойлгох билээ. 
Тийм шаардлагыг хэн биелүүлэх билээ. 
Саналын хайрцаг задлахаас өмнө гээд Хэсгийн хорооны дарга Ц.Алимаа тэнд байсан бүх хүний гар утсыг хурааж аван сейфэндээ хийж цоожлов. Түүнийгээ санал тоолох үед элдэв мэдээлэл гадагшаа алдагддаг, түүнээс болгоомжилж байгаа юм гэж тайлбарласан юм. Тэр мөчөөс эхлэн өөрөө утсаараа тал тал тийш ярьж бусдадаа гайхуулах аядана билээ. Хөөрхийг бас цаанаас утсаар дарамтлаад намынхаа дөрвийг заавал ялуулах ахадсан үүргийг нь сануулаад байгаа бололтой байсан. Дээр нь ядаж "Өдрийн сонин"-ы сурвалжлагчийг яагаад гаргаагүй юм бэ гэсэн шахалтыг үзүүлсэн юм билээ. Сумын сургуулийн захирал тэр эмэгтэйн хувьд хүнд амласан амлалт гэхээсээ авсан хөлс мөнгө нь, авах шагнал магнал нь, албан тушаалдаа удаан тэсэн үлдэх хүсэл нь тэр үдэш мөн ч их дарамт болсон байж мэдэх юм. Гэхдээ улайрч байна билээ шүү. Уул нь тэнд намуудын ажиглагчид л булхай луйвар гаргуулахгүйн төлөө хуулийн боломжит хүрээнд улайраад, хэсгийн хорооныхон тайван хянуур ажиллах ёстой сон. Гэтэл эсрэгээрээ буюу яаж луйвар хийлцэх вэ гэж сонгуулийн ажлыг удирдан зохион байгуулж буй хүмүүс нь зүтгэнэ.  Саналын хайрцгийг 22 цагтаа задалсангүй. Тэр бүү хэл хоёр цаг хорин минутын дараа задлан саналын хуудсыг тоолж эхэлсэн юм. Ажиглагчид түүнийг нь ажиглах ямар ч боломжгүй юм билээ. Тэгээд тийм их орой гол ажлаа эхэлсэн нь ажиглагч хэмээгдэгчдийг үүрэглэх, зүүрмэглэх, унтахыг хүлээсэн хэрэг байв. Зарим нэг нь юун ажиглахтай манатай дугжирч өгсөн. 
Далдыг харагч л биш бол хэсгийн хорооныхны тооллогын ажлыг хэн ч ажиглаж чадахгүй. Тийм л орон зай, нөхцөл байдлыг бэлтгэсэн үед Батсүмбэрт "шударга сонгууль" өндөрлөдөг юм билээ. 
Өглөө нь саналын хуудас хийсэн зориулалтын уутаа битүүмжлэлгүйгээр тойргийн хороо руугаа  авч явсан. Аль нэг  ажиглагч нь түүнийг дагасангүй, дагасангүй гэхээсээ илүү дагуулсангүйд л утга нь орших аж. Тус суман дахь МАХН-ын сонгуулийн штабт дүн гарахаас тэртээ эрт эхэлсэн найр нь хавтгайрсан бололтой байсан. Сөрөг хүчний заримынх нь ярьснаар бол "Хэсгийн хорооныхонд доод тал нь сая төгрөг, дээд тал нь таван сая төгрөг өгсөн" гэнэ. Тойргийн хорооныхонд арай ахиу өгсөн гэлцэнэ. МАХН-ын буян их юм аа гэж атаархах хүн ч гарч байна билээ. Энд нэг зүйлийг нэмэхэд тус сумын нутагт улсын асрамжийн газар байдаг шүү дээ. Тэнд асруулагчдын саналыг Баянголын гэх хэсгийн хороонд авдаг юм байна. Нэр нь асруулагчдын санал боловч нэдэр дээрээ тэднийг төлөөлж тус газрын сувилагч ажилтнууд саналыг зохицуулдаг аж. Итгэмжлэгдсэн гэсэн нэрийн дор хэдхэн хүн хэдэн арван сонгогчийн өмнөөс Ху намын захиалгат саналыг шийдэж өгдөг гэнэ. Юун нөгөө хүний эрх вэ.                                 
МАХН нь мөнгө өгч луйвар хийлгэсэн нь зөвхөн энд ч биш улс орон даяар гэдэг одоо тодорхой болоод байна. Мөн энэ удаа ч биш 2000 оноос хойш гэдгийг сөрөг хүчнийхэн албан ёсоор зарлалаа. МАХН яг л "Дамбын эмээ" шиг байна. Сонгуулийн тойрог, хэсгийн хороонд ажиллагсдад мөнгө өгч олон түмний саналыг луйвардуулдаг нь захиалгат гэмт хэргийн шинжтэй. "Дамбын эмээ" өргөмөл хүүгээ зодоод өг гэж залууст мөнгө өгсөн гэдэг. Гэтэл тэд нар нь хэтрүүлээд алчихсан. Түүн шиг МАХН луйвар хийгээрэй гээд сонгуулийн ажилтнуудад мөнгө өгсөн. Юм үзээгүй шуналтай авгай нар  өгсөн хөлс мөнгөнд нь тааруулж биш хэтэрч ажиллаад хэний ч тооцоолоогүй олон суудал МАХН-даа авч өгөөд буй нь гай болж байна. Гэхдээ тэд ичихгүй л дээ. 
Захиалгат луйвар гэхээс биднийг буцах замд нэг аюул болох дөхөв. Тус тойрогт АН-аас нэр дэвшсэн МАХН-ынхны гол өрсөлдөгчийн нэгний нь унаанд дайгдаж явсан юм. Батсүмбэрээс нааш хөдлөөд нэлээд явсны дараа жолооч нь хойд талын дугуй нэг л биш гэсэн. Шавар л үсэрч байх шиг байна гэж урд талд суусан эмэгтэй хэлэв. Жолооч жаахан чагнасхийн явснаа арай биш ээ гээд зогсов. Тэгээд буугаад үзэцгээхэд  хойд  талын нэг дугуйных нь бүх боолтыг жигдхэн суллачихсан байсан. Жийпний гэгдэх учир битүүлэг ослуудыг ингэж л бэлтгэдэг бололтой юм. 
Иргэдийн сонголтыг луйвардахаасаа гадна хэдэн халтар төгрөгт хууртаад хэнийг ч хөнөөхөд бэлэн хүмүүс хаана ч байдаг болжээ гэж хамт явсан нөхдийн зарим нь дуу алдаж байв. Мөн дээрхтэй төстэй явдал Зуунмодод бас болжээ. Тухайн нэр дэвшигчийн сонгуулийн ажилд явж байсан гурван машины бүх дугуйг нэг өдөр хагалсан байж гэнэ. Ийм "балчир" жишээнээс эхлээд МАХН-ын аюул ихийг одоо зөвхөн монголчууд ч биш энэ өдрүүдэд дэлхий мэдэх болж байна. Үүний эхэнд нэрлэсэн Мугабе яах вэ Африктаа л даналзан гадагшаа нүд лүд болж байг. Цагаа тулахад тэр ч МАХН-ынхнаас дээр байж мэднэ. 
 Харин монголчууд бид аль нэг талаараа өнөөдрийн Испани  шиг баярлаж, бахархаж олон улс гүрнийхний чихний чимэг болж үзэх юм сан. 
Б.Цогзаяабаатар
