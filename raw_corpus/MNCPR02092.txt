Анхны гавьяат нисгэгч

Монгол Улсын гавьяат нисгэгч, хошууч генерал Хувьсгалт тэмцлийн ахмад зүтгэлтэн Д.Гунгаа өдгөө 92 насыг зооглосон ч өвдөх өвчингүй энх тунх амьдарч байна. Хан-Уул дүүрэгт амьдардаг түүнтэй уулзаж өнгөрсөн амьдралынх нь түүхийг сөхлөө. 90 гаруй насны буурал 90 шахаж буй хөгшинтэйгөө инээж ханиаж элдвийг хуучлан сууна.
Түүний гэргий Ж.Даваахүү гуай хөл жаахан муудаж таяг тулах боловч наснаасаа 10 насаар залуу харагдах аж. Гунгаа гуайг ч мөн 80-тай гээд хэлчихвэл итгэмээр. Түүний чих хатуурч, хараа жаахан муудсаныг эс дурдвал бараг л эрүүл гэнэ. Хөгшчүүл ирсэн зочноо дайлж "Хөргөгчинд хадгалсан юм. Хүүхдүүдэд сонин байх байлгүй. Цайнд хөшиглөөд ид" хэмээн хөлдүү хэвийн боов гаргаж, "буузгүй дайллага гэж юу байхав" гээд бууз жигнэж ихээхэн дайлав. Шил юм ч гаргав. Үеийн залуус хундага тулгаж буй мэт эмээ, өвөөтэй хундага тулгав. Залуудаа нэлээд биерхүү байсан болов уу гэмээр Д.Гунгаа гуай "Гурван хундага бол татчихнаа. Миний залууд орос цэргүүд ярьдаг байсан юм. Монголчуудад гурван хундага л татуулчих юм бол цаашаа гуйлгалгүй татна гэж" гээд л хүд хүд инээх. Тэгснээ "Алив хүүхээ ус буцалгаарай. Кофе уунаа" гээд л ууттай кофе хүн бүрт тараав. Завсар зайнд нь залуу цагийн дурсамжаа гуйлгалгүй ярьж өгөв. "Өвөө нь залуудаа барилддаг байлаа. Байлаа ч гэж дээ нэг удаа барилдсан юм. Ардын хувьсгалын 25 жилийн ойн баяраар улсын наадамд зодоглож нэгийн даваанд гурван удаа унадаг байгаа. Тэр жил 1024 бөх барилдаж цэргийн хүүхдүүдийг хүчээр барилдуулсан юм. Манай нисэхийн сургуулиас 5-6 цэрэг очсон юмдаг. Тэгээд барилдах юм болж нэгийн даваанд гарлаа. Тэгтэл алдарт бөх Буур Жамьян аваргатай таардаг байгаа. Тийм том бөхтэй таарсандаа баярлаж аваргын өмнө өвдөглөж адис аваад суув. Тэгтэл манайхан "Азгүй амьтан барилддаг байгаадаа. Аваргын гараас ядахнаа барина биз дээ" гээд л. Унасан бөх хэд ч гарч болно. Дахиад л миний нэр гарлаа Боохой Данзантай таарав. Түрүүнд нөхдүүдэд шүүмжлүүлсэн болохоор барилцаад авлаа. Ганц дугтрахад нь л би сунаад ойчив. Дахиад л нэр дуудаж байна. Сэрээтэр начинтай таарч мөн л унахгүй юу. Ингэж л нэг жил нэгийн даваанд гурван удаа унасан хүн дээ. Түүнээс хойш барилдаагүй ээ" гээд л тун хөгжилтэй ярив. Яриандаа халуураад өмнөх хундагаа татаад асгаадахав. Гэтэл хөгшин нь "Өө миний өвгөн асгачихлаа. Архи асгах ч сайн шүү дээ" гээд өвгөнөө өөгшүүлэх. Хөгжилтэй яриа, хоёр хөгшний бие биенээ гэсэн хайр үнэхээр сайхан. Тэд 20 гаруй насандаа учирч 70 гаруй жил ханилан сууж байгаа гэнэ. Д.Гунгаа гуай бас "Муу эр эхнэрээ магтдаг гэж үг байдаг л юм. Энэ бол огт оноогүй зүйрлэл. Нэгэн бодлын даруу зан гаргах гэсэн хоосон цэцэрхлийн илрэл, нөгөө бодлын хань ижлээ, ер нь эх хүнийг үл тоомсорлож басамжилсан ойворгон явдлын илрэл. Бүтэн биеийн минь тал, өргөө гэрийн минь тулгуур баганын нэг. Амьдралын түшиг үр хүүхдийн минь ээж насан туршийн ханиа эс магтвал хэнийг магтах юм бэ. Ёс жудагтай эр хүн бүхэн ийм үзэлтэй байдаг гэдэгт би огтхон ч эргэлздэггүй" гэснийг орчин үеийн залууст дуулгамаар санагдлаа. Д.Гунгаа 16-хан насандаа нагац ахыгаа даган хотод орж ирж улмаар 1935 онд 18 настайдаа Нисэхийн сургуульд орж нисгэгч болсноос хойш 1939 оны Халхын голын дайн, 1945 оны чөлөөлөх дайн, 1944, 1947 оны баруун хязгаарын тулгаралтад гар бие оролцон дайсны онцгой объектыг удаа дараа бөмбөгдөж явсан гарамгай дайчин юм. Энх цагийг авчралцсан дайчин залуу хожмоо Монгол Улсад нисэх хүчин үүсч хөгжих шавыг тавилцаж Иргэний агаарын тээврийг удирдахын зэрэгцээ 40 гаруй хүнийг төрөл бүрийн онгоцны нисгэгч болгон мэргэжүүлсэн гавьяатан. Тэрбээр байлдааны гавьяаны улаан тугийн одонгоос эхлээд цэргийн гавьяаны одон, Алтан гадас, байлдааны бусад одонгоор энгэрээ мялаахын зэрэгцээ Монгол Улсын анхны "Гавьяат нисгэгч" цолыг хүртсэн түүхэн хүн юм. Улс орны байдал тайван бус цагт өнгөрсөн түүний бага залуу насны дурсамж нэг сонины хуудаснаа багтахааргүй ихийг өгүүлнэ. Алс буйд нутагт малчны гэрт төрж, хурга, тугалтай хөөцөлдөн өссөн түүнд нисгэгч болох ховорхон завшаан тохиосон нь нагац ах Д.Даваажавын ач буян. Хөвсгөл аймгийн Төмөрбулаг сум буюу хуучнаар Сайн ноён хан аймгийн далай гүний хошууны уугуул энэ эрхмийг 16 нас хүрэх жил буюу 1933 онд тэднийд холын зочин ирсэн нь нагац ах Д.Даваажав байжээ. Цэргийн, тэгэх тусмаа офицер хүний өмссөн зүүсэн нь тухайн үед нутгийн хүмүүсийн нүдийг бүлтийлгэж, бас хэлж, ярьж байгаа нь чих дэлдийлгэмээр л байсан гэнэ. Нутгийн хүмүүсийн хөл тэднийхээс тасрахаа байж. Ирсэн хүмүүс элдвийг сонирхож гол төлөв улс орны гадаад дотоод байдлын тухай асууж сонирхож байна гэнэ. Энэ бүхэнд Д.Даваажав ах нь хариулж учрыг тайлбарлахыг сонссон Д.Гунгаа хүү ахынхаа мэдлэгт биширсэн гэдэг. Тэгээд яавал ийм гоё хувцастай, бас мэдлэгтэй болох бол гэсэн бодол салахаа байжээ. Хүүгийн бодлыг таасан мэт Д.Даваажав ах нь нэг өдөр дуудаж "ахтайгаа хамт явах уу" гээд гэрийнхэн нь бүгдээрээ байхад палхийтэл асуухад тулгамдаад юу ч хариулж чадсангүй гэнэ. Тэгтэл аав нь "Ах нь миний хүүг хот оруулж эрдэм ном үзүүлэх юм байх аа" гэв. Хүсэл нь ийм амархан биелсэнд итгэж ядан "Явъя" гээд аяархан бувтнасан гэдэг. Ингэж Д.Гунгаа хөвгүүний цэргийн амьдрал эхэлж дээ. Төв газар ирээд төд удалгүй нагац ах нь "Дарьгангын 35" дугаар хорооны штабын даргаар томилогдов. Ах шигээ гялалзсан дарга болох хүсэлтэй түүнийг 18 нас хүрээгүй болохоор цэрэгт авахгүй хэсэгтэй хийх ажилгүй дэмий л ахыгаа дагана. Нэг л мэдэхэд хоёр жил өнгөрч "Дарьгангын 35" дугаар хорооны пулемент суманд байлдагч болж монгол цэргийн жагсаалтад Д.Гунгаа хэмээх нэр бий болсон түүхтэй. Тэгж байтал 1935 онд цэргийн сургуульд суралцах завшаан олдож. Бодвол ахын тохироо байсан биз. Нисэхийн сургуульд орохоор очоод Улаанбаатарт төөрч будилж байсан нь түүний санаанд тодоос тод үлдсэн сайхан дурсамжуудынх нь нэг. Д.Даваажав дүүгээ "Цэргийн сургуульд хүргэж өгөөрэй" гээд Бүрнээ гэдэг хүнийг дагуулаад хот явуулж л дээ. Хотод ирж сургууль дээр очтол уулзах ёстой хүмүүс үдээс хойш ирнэ гэхээр нь цаг нөхцөөх санаатай хоёул зах гарч элдэв зүйл сонирхохоор явжээ. Тэр үед Уртцагааны орчим зах ажилладаг байж. Зах хэсэж яваад мань хоёр бие биенээсээ төөрчихөж. Тэгээд газар мэдэхгүй хүн танихгүй Д.Гунгаад нутгийн ахынх нь хашаа санаанд орж түүнийг олчих санаатай явж байтал Сүхбаатарын талбайн өмнүүр хэсэг цэрэг зүүн тийш явж байхтай таарч тэднийг дагаад л алхчихаж. Нөгөө цэргүүд зуны өмд цамцтай, харин Д.Гунгаа шинельтэй халууцаж байна гэж жигтэйхэн. Цэргүүд алхсаар яваад баахан майхан эгнүүлсэн хашаанд ирсэн нь одоогийн Кино үйлдвэр орчим гэнэ. Хашаанд ороод цэргүүдийн нэрсийг дуудаад майханд хуваарилан оруултал Д.Гунгаагийн нэр л дуудагдсангүй. Гайхаад зогсож байтал нэг дарга нь "Энэ нэг юм чинь хаанаас гараад ирэв ээ" гэснээ аж ахуйн майханд оруул гээд нэгэнд нь тушааж гэнэ. Хуваарилсан майханд ортол нэг цэрэг унтаж байхаар нь хувцсаа тайлаад л унтаад өгч. Өглөө нь сэрсэн нөгөө цэрэг "Надад туслах өгнө гэсэн. Чамайг өгч л дээ" гээд хэд хоног талх, мах, ус, түлээ зөөх үүрэг оногдов. Гэтэл нэг өдөр дарга нар дуудахаар нь очтол Даваажав ах нь, нөгөө хамт явсан Бүрнээтэй зогсож байж гэнэ. Ингэж л будилж нисэхийн сургуульд орсон түүхтэй. Тэрбээр хамгийн анх 1936 онд "ПО-2" гэдэг онгоцоор багийнхантайгаа нисч үзсэн байна. Дараа нь ганцаараа нисэх болж нэлээд сандарч байсан ч амжилттай болж багш, дарга нартаа магтуулж урам ороод айхаа больсон аж. Ийнхүү 21 насандаа нисгэгч болж, цалин авч гэр оронтой ч болов. Удалгүй байлдааны онгоцоор нисэх болсон байна. 90 гаруй нисгэгч төгссөнөөс онц сайн төгссөн дөрвөн сурагчийн нэг нь Д.Гунгаа байж бугуйн цагаар шагнуулсан гэдэг. "Бөглүү буйд газар төрж хурга, тугалтай хөөцөлдөж хийдэд шавилснаас өөр боловсролгүй нэгэнд ийм аз төдий л тохиолдохгүй. Энэ үед төрүүлж өсгөсөн аав, ээж, нүд нээж, ухаан тэлсэн ах нартаа л их баярласан. Буурлын буян түмний ач дундаршгүй арвин юм даа. Эгэл малчны хүү тэнгэрт ниснэ гэдэг тэр цагт сэтгэлд багтамгүй. Чухам л рид хувилгааны шид, магадгүй "босоо ороолон"-д тооцогдом үйл явдал байлаа. Нисгэгч болсноо таньдаг, мэддэг нутаг усныхандаа дуулгахсан гэж бодно. Нэг удаа аав намайг эргэхээр ирж, онгоцондоо суулгах боломж гарсан. Аав сэнс энэ тэрийг сонирхон их л баярлаж суусан юм даг. Тэгээд нутагтаа очоод хүүгийнхээ тухай чихтэй болгонд магтсан гэдэг юм" хэмээв. 1939 онд Дорнын тэнгэрт утаа манарч, довтлох дайсан улам ширүүссэн өдрүүдэд Д.Гунгаагийн хувьд дарийн утаа үнэрлэж, харийн дайсантай нүүр тулсан эхний тохиол байв. "Энэ л үед жинхэнэ цэрэг эрийн хат сууж, эх орноо хайрлах, бүрэн эрх тусгаар тогтносон байдал, хүн ардын төлөө амь биеэ үл хайрлан тэмцэх том сургууль болсон" гэж өвгөн нисгэгч дурссан. 1939 он түүний хувьд онцгой жил гэж хэлж болно. Олон жилийн мөрөөдлөөр биелсэн нисгэгчийн мэргэжлээ бусдад үнэлүүлж 1939 оны намар "И-15" сөнөөгч онгоцны даргаар томилогдохын зэрэгцээ энэ л цаг үед насан туршийнхаа ханьтайгаа учирч өдгөө 70 гаруй жилийг ардаа үдэж таван хүүхдийн аав, ээж, 20 гаруй ач гучийн эмээ өвөө болцгоожээ. 
Д.Цогзолмаа
