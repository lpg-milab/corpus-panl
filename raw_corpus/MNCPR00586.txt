Засгийн газрын ээлжит хуралдаан өчигдөр болж дараах асуудлыг хэлэлцлээ.

ТӨРИЙН АЛБАН ХААГЧДЫН ЦАЛИНГ 30 ХУВИАР НЭМЭГДҮҮЛЛЭЭ Засгийн газрын өнөөдрийн хуралдаанаар төрийн албан хаагчдын цалинг 30 хувиар нэмэх болсонтой холбогдуулан Төрийн албан хаагчийн цалингийн сүлжээг шинэчлэн тогтоох тухай хэлэлцэж, тогтоол гаргалаа. 
2006 оны улсын төсөвт төрийн албан хаагчдын цалинг нэмэгдүүлэхэд 14.9 тэрбум төгрөг шаардлагатай хэмээн баталсан. Энэ эх үүсвэрээр цалинг нэмнэ гэж тооцох юм бол 2006 оны дөрөвдүгээр сарын 1-нээс 10 хувь, аравдугаар сарын 1-нээс 10 хувиар тус тус нэмэх боломж гарч байгаа билээ. Гэтэл энэ нь иргэдийн амьжиргааны түвшинд нөлөөлөхүйц арга хэмжээ болон хэрэгжиж төдийлөн чадахгүй бөгөөд багш, эмч нарын цалинг бодитойгоор нэмэх шаардлагатай гэж үзсэний үндсэн дээр Засгийн газраас цалинг 2006 оны хоёрдугаар сарын 1-нээс эхлэн 30 хувиар нэмэгдүүлэхээр боллоо. Цалингийн 30 хувийн энэхүү нэмэгдэлд төрийн болон төсөвт байгууллагын нийт 124.6 мянган ажиллагсад хамрагдах бөгөөд тэдний дундаж цалин 115 мянган төгрөгт хүрэх юм. Мөн Засгийн газрын тогтоол гарч, дүүрэг, сум, хороо, багийн Засаг даргын цалинг шинэчлэн тогтоов. Төрийн өндөр албан тушаалтан, түүнтэй адилтгах албан тушаалын болон шүүгч, прокуроруудын цалингийн хэмжээг 2006 оны хоёрдугаар сарын 1-нээс эхлэн 30 хувиар өсгөх саналыг зүйтэй гэж үзээд, тогтоолын төслийг УИХ-д өргөн мэдүүлэхээр тогтлоо. Цалин хөлсийг нэмэгдүүлснээс үүсч болох хэрэглээний үнийн болзошгүй өсөлтийг харгалзан үзэх, иргэдийн төлбөр, тооцооны гүйлгээг аль болох бэлэн бус хэлбэрээр хийх явдлыг урамшуулах, картаар төлбөр хийх боломжийг худалдаа, үйлчилгээнд өргөн нэвтрүүлэх нь чухал гэдгийг Монголбанкны ерөнхийлөгч О.Чулуунбатад хуралдаанаас зөвлөв. Төрийн болон орон нутгийн өмчит үйлдвэрийн газар, төрийн өмч давамгайлсан хувьцаат компаниудын ажиллагсдын цалинг нэмэгдүүлэх тохиолдолд тухайн компанийн санхүүгийн байдал, ашигт ажиллагааны түвшинг үндэслэж байх чиглэлийг төрийн өмчийн төлөөлөгчдөд өглөө. Үүнд хяналт тавьж ажиллахыг Төрийн өмчийн хорооны дарга Д.Сугарт даалгасан байна. Өргөн хэрэглээний бараа, бүтээгдэхүүний эрэлт, нийлүүлэлтэд тогтмол судалгаа хийж, улирлын чанартай хомсдол үүсэхээс урьдчилан сэргийлэх, шаардлагатай үед зохистой арга хэлбэрээр шуурхай зохицуулалт хийж ажиллахыг ХХАА-н сайд Д.Тэрбишдагва, ҮХ-ны сайд Б.Жаргалсайхан нарт үүрэг болгов. Цалин хөлсийг нэмэгдүүлж байгаатай холбогдуулан төсвийн байгууллагын ажиллагсдын цалинг бэлэн бус төлбөр тооцооны арга хэрэгслээр (карт) олгох, ийм хэрэглээг урамшуулан ажиллахыг бүх шатны төсвийн ерөнхийлөн захирагч нарт хуралдаанаас даалгалаа. 
ХӨДӨЛМӨРИЙН ХӨЛСНИЙ ДООД ХЭМЖЭЭГ 53000 ТӨГРӨГӨӨР ТОГТООВ Хөдөлмөрийн хөлсний доод хэмжээний тухай Монгол Улсын хуулийг үндэслэн Засгийн газрын тогтоол гарлаа. Тогтоолоор төр, аж ахуйн нэгж, байгууллагын ажилтны болон иргэд хоорондын хөдөлмөрийн гэрээгээр ажиллагчдын хөдөлмөрийн хөлсний доод хэмжээг 2006 оны хоёрдугаар сарын 1-ний өдрөөс эхлэн сард 53000 төгрөг байхаар шинэчлэн тогтоолоо. Энэ нь бүрэн тэтгэврийн доод хэмжээг хөдөлмөрийн хөлсний доод хэмжээний 75 хувиас багагүйгээр тогтоох хуулийн заалттай нийцэж байгаа юм. НИЙГМИЙН ХАЛАМЖИЙН ТЭТГЭВРИЙГ 32,3 ХУВИАР НЭМЭГДҮҮЛЛЭЭ Нийгмийн халамжийн тухай хуулийг үндэслэн Засгийн газрын тогтоол гарлаа. Засгийн газрын үйл ажиллагааны хөтөлбөрт "Нийгмийн халамжийн сангаас олгох тэтгэврийн хэмжээг эдийн засгийн өсөлт, инфляцийн түвшинтэй уялдуулан нэмэгдүүлэх бодлого баримтлана" хэмээн заасны дагуу нийгмийн халамжийн сангаас олгох тэтгэврийн хэмжээг 32,3 хувиар нэмэгдүүлж, 20480 төгрөгөөр тогтоолоо. 
ТЭТГЭВЭР ТООЦОХ ХӨДӨЛМӨРИЙН ХӨЛС ТҮҮНТЭЙ АДИЛТГАХ ОРЛОГЫН ХЭМЖЭЭГ ӨӨРЧЛӨН ТОГТООВ Тэтгэвэр тооцох хөдөлмөрийн хөлс, түүнтэй адилтгах орлогын дээд хэмжээг 120 мянган төгрөг байна хэмээн хязгаарласан Засгийн газрын тогтоолыг Үндсэн хуулийн Цэц хүчингүй болгосон билээ. Энэ хязгаараар тэтгэврээ тогтоолгосон иргэдийн тэтгэврийг өөрчлөхөд шаардагдах 1,9 тэрбум төгрөгийг 2006 оны төсвийн санхүүжилтийн хуваарьт өөрчлөлт оруулах замаар шийдвэрлэхийг Сангийн сайдад зөвшөөрлөө. 
ХӨРӨНГӨ ОРУУЛАЛТЫН ТӨСӨЛ, БАРИЛГА БАЙГУУЛАМЖИЙН ЖАГСААЛТЫГ БАТАЛЛАА Улсын төсвийн хөрөнгөөр 2006 онд хэрэгжүүлэх хөрөнгө оруулалтын төсөл, арга хэмжээ, барилга байгууламжийн жагсаалт батлах тухай хэлэлцэн, Засгийн газраас тогтоол гаргалаа. Тогтоолоор хөрөнгө оруулалтын төсөл, арга хэмжээ, барилга байгууламжийн жагсаалт, бүс, орон нутгийн хөгжлийг дэмжих чиглэлээр хэрэгжүүлэх хөрөнгө оруулалтын төсөл, арга хэмжээний жагсаалт, улсын төсөв болон авто замын сангийн хөрөнгөөр 2006 онд баригдах зам, гүүрийн барилга байгууламжийн жагсаалтыг тус тус батлав. Ашиглалтад оруулах хугацаа, ач холбогдол, эх үүсвэрийн батлагдсан хуваарийн дагуу барилга байгууламж, төсөл, арга хэмжээг санхүүжүүлэх, гүйцэтгэлд нь хяналт тавьж ажиллахыг төсвийн ерөнхийлөн захирагч нарт даалгалаа. Ажлын гүйцэтгэлийн явц, ашиглалтад оруулах хугацаа, тэргүүлэх ач холбогдлыг харгалзан шаардлагатай тохиолдолд төсвийн ерөнхийлөн захирагчдын саналыг үндэслэн уг тогтоолоор батлагдсан хөрөнгийн дүнд багтаан зохицуулалт хийж ажиллахыг Сангийн сайд Н.Баяртсайханд зөвшөөрөв гэж Засгийн газрын Хэвлэл, мэдээллийн албанаас мэдээлэв. 
