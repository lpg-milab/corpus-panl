Үхэл таригч хор гэгдээд буй метилийн спиртийн шид

Эрчүүдийн тасартлаа ууцгаадаг чанартай чанаргүй этилийн гэгдэх спиртнээс гадна метил, бутил, пропилийн спиртүүд гээд гаднаас нь харахад ялгараад байх зүйлгүй гайхалтай олон хор энэ хорвоогоор дүүрэн буй.
Хүмүүний амьдрал үхлийг дэнслээд байгаа метилийн спирт гэгч тунгалаг шингэн нь хурц содон үнэргүй, харин ч зөөлөн чихэрлэгдүү амттай "идээ" гэх. Сайн чанарын этилийнх ч бай, муу үр дагавартай метилийнх ч бай спиртүүд нь найрлагандаа яг адилхан химийн элементүүдийг агуулдаг хэрнээ томьёонууд нь жаахан ондоо. Этилийнх нь C2H5OH бол метилийнх CH3OH, ялгаа нь ердөө л энэ. Спиртийн энэ төрлийг бүр эртний египетчүүд анх модноос гарган авч ид шидийг нь эсэн бусын зорилгоор ашигладаг байсан талаар судар бичигт өгүүлсэн байдаг ч, химийн бодисынх нь найрлагыг анх 1834 онд Францын химич Дума, Пелигор нар судлан тогтоосон байдаг. Өнөөгийн өдөр тутмын хэрэглээ болоод байгаа этилийн спирт үйлдвэрлэхийн тулд буудай, хөх тариа, төмс, манжин, нишингэ гээд хүнснийхээ хэрэгцээнээс бид асар ихээр хумсалцгаадаг бол метилийн спиртийн түүхий эдийн хувьд юу ч байж болдог учраас давуу талтай. Түүнийг огтолсон модны үртэс, ойн хөвд хаг, намгийн хүлэр, тарианы сүрэл бүр ахуйн хаягдал хогийг ч овоолж эсгэж байгаад нэрж гаргаж авч болно. Сүүлийн үед метанолыг байгалийн шатдаг хий болох метан болоод бүр нүүрснээс ч их хэмжээгээр гаргаж авч байгаа болохоор үнэн нь маш хямдхан. Америкийн зах зээл дээр нэг тонн метилийн спирт 300 хүрэхгүй доллараар үнэлэгддэг бол урд хөршөөс нэг литрийг нь ердөө 200 хүрэхгүй төгрөгөөр худалдаад авч болох эд. Ингээд бодохоор саяын сайн эрчүүдийн найруулсан өчнөөн хүний аминд хүрдэг ганц шил "Бугатхангай" архины өөрийн өртөг 50 төгрөг хүрэхтэй үгүйтэй болж байна. Үүнээс үзэхэд тонн тонноороо хот хөдөөгүй шаглагдаад байгаа "Мянгын" хэмээх хочтой, мяраан эрээн хаягтай хорнууд онцгой татвараас л бултаж чадвал эздэдээ ямар их ашиг оруулдгийг харж болно. Биеийн жин, архи тэсвэрлэх чадвар болоод эрүүл мэндийн байдал, нас хүйснээсээ хамааран энэхүү хорноос 100 граммыг татахад л та тэр дороо тэрийгээд ойчно гэж мэд. Үүнээс бага шиг дозоор хүртсэн бол яваандаа босоод ирэх магадлалтай ч, элгэнд тань нэгэнт үүссэн формальдегид хэмээх хорт бодисын нөлөөгөөр үүрдийн сохор болох аюултай. Энэ төрлийн спиртээр хийсэн архинд зөвхөн ууж байгаа хүмүүсээр зогсохгүй унтаж байгаа үр хүүхдүүд чинь ч хордохыг үгүйсгэх аргагүй. Учир нь метилийн спирт нь этилийнхээсээ хавьгүй илүү ууршимтгай дэгдэмхий учраас амьсгалын замаар ч бас хордуулдаг бодис. 80-аад оны эхээр Орос орныг шуугиулсан нэгэн балмад үйл явдал болсныг сайн санаж байна. 60 гаруй настай эмээ хэдхэн жилийн дотор өөрийнхөө үе тэнгийн 20 гаруй өвгөчүүдийг цааш нь харуулчихаад нэг л өдөр хамаг булхай нь дэлгэгдэж, нүгэл нь нүдээрээ гарч баригдах нь тэр. Ихэнхдээ эх орны II дайнд оролцсон инвалидүүд болох голцуу ганц бие, өөрийн гэсэн байртай, асрах харах хүнгүй, архинд нэлээд орчихсон өвгөчүүдтэй танилцаж, тэднийг уулгаж, хооллож асарч, эцэстээ урхиндаа оруулж авангаа нэг л өдөр савтай сархдад нь жаахан метилийн спирт хийгээд л цааш нь харуулчихдаг байж. Алуурчин эмээ талийгаачдын байрыг нь бусадтай хуйвалдах замаар өөрийн нэр дээр болгож аваад хөдөөнөөс ирсэн оюутнуудад түрээслүүлж мөнгө олдог байсан гэдэг. Хөдөөний зарим малчид хөхүүртэй цагаа руугаа саахар хийн хулхи шимийн архиныхаа "дозыг" өндөрсгөж байгаатай өнөөдөр бишгүй л нэг тааралдах болж. Ийм архийг уусан хүмүүс тэр дороо алхаж гишгэж чадахаа больж, маргааш нь тархи толгой нь ангалзаж, нүд аргадаг нь мөн л нөгөө этилийн бус спиртүүд архинд нь тодорхой хэмжээгээр агуулагдаж буйн тод жишээ. Согтъё гэвэл хөргөж тавь, сохоръё гэвэл халуунаар нь уу гэсэн хууччуудын үг ч бий. Метилийн спиртийн бага зэргийн ч гэсэн хольцтой архийг байнга халаан ууснаас нүд нь таг сохорсон тохиолдлууд сонсогддог нь ийм учиртай. Хураагдсан хортой спиртийг шууд газар дээр нь асгаж байгаа цагдаа хяналтынхныг хараад би их гайхдаг юм. Газарт асгасан хор чинь эргээд хөрс ус агаараар дамжин дахиад л биднийгээ хордуулна шүү дээ. Автомашины ашигласан тос асгачихаар яадаг билээ, яг түүн шиг тэр газар нь өвс ногоо хэзээ ч дахиж ургадаггүй үнс аятай саарал юм болдгоос гадна, булаг шанд, худгийн устай холилдчихвол бүр түгшүүрийн харанга дэлдэнэ. Хоёр жилийн өмнө АНУ-ын сансрын нисгэгчдийн радио дуранд 500 тэрбум км-ийн радиустай асар том метилийн үүл хөвж яваа нь үзэгдсэн тухай мэдээлэл дэлхийн хэвлэл мэдээллүүдээр цацагдаж хүмүүсийг нэг хэсэгтээ цочирдуулж байсан санагдана. Бурхны авралаар хортой энэ үүл манай дэлхийгээс нэлээд холуур тойрон өнгөрсөн. Метилийн спиртийг будаг, уусгагч, шахмал хавтан, хуванцар, тэсрэх дэлбэлэх бодис гээд өнөөгийн бидэнд шаардлагатай зүсэн зүйлийн бараа үйлдвэрлэхэд өргөн хэрэглэнэ. Хотын цэвэрлэх байгууламж болон бохир усны системд ч сайн ариутгагч болно. Газрын тос ховордон үнэ нь тэнгэрт хадаад байгаа өнөө үед чихрийн нишингэ, рапс, наранцэцгийн тосноос техникийн спиртийг гарган авч Бразиль, АНУ, Европын Холбооны улсуудад ихээхэн хэмжээгээр ашиглах боллоо. Өнөөдөр дэлхийд ийм төрлийн түлшний үйлдвэрлэл 51 сая тоннд хүрээд байгаа ба цаашдаа ч хурдацтайгаар өсөн нэмэгдэж байгаагийн гол шалтгаан нь утаа бараг байхгүй учраас байгаль экологид хор хөнөөлгүйнх. Дээр дурьдагдсан баримтуудаас харахад бид л ховдоглож ходоод руугаа хийчихээд үхээд байгаа болохоос биш метанол буюу метилийн спирт нь соёлт хүн төрөлхтөнд ач тусаа ихээхэн хэмжээгээр өгч чадах бас ч үгүй буянтай эд санж. 
Доктор. Ш.Пүрэвсүрэн 
