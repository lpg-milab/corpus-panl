Дэлхий нийтээрээ алт сонирхох нь эрс ихэслээ

ХӨРӨНГӨ ОРУУЛАГЧИД АЛТ РУУ ХОШУУРЧ ЭХЛЭВ Дэлхийн зах зээл дээр алтны үнэ ханшийн өсөлт сүүлийн арван долоон жилийнхээ рекордыг эвдэж унц нь 465 ам доллараас илүү гараад байгаа нь бизнес, эдийн засаг, санхүүгийн салбарт хамгийн сүүлийн үеийн сенсааци мэдээ болоод байна. 
Энэ нь тус зах зээлийг улам сонирхолтой болгож байгаа бөгөөд үйл явцыг шинжээчид анхааралтай ажиглаж эхэллээ. Үүний хажуугаар хөрөнгө оруулалтын бусад янз бүрийн хэлбэрүүд эрсдэл ихтэй болж, улам ихээр алдагдал хүлээх болжээ. Түүнчлэн алтны үнэ ханш унц нь 887 ам долларт хүрч байсан тэртээх 1980-аад оноос хойш энэ үнэт металлын зах зээл дээрх байр суурь хувьцааны дараагаар хоёрт орж байсан юм. Тэгвэл 1980 аад оны тэрхүү өсөлт нь буурсаар 255 ам долларт хүрсэн ч дараагаар нь тогтвортой өссөөр өнөөдрийн 78 хувийн өсөлтөд хүрч буй нь энэ. Эдүгээ өргөн хэрэглээний бараа бүтээгдэхүүн болон мөнгөний мэргэжилтнүүд алтны үнийн өсөлтийг ойрын жилүүдэд 80-аад оны үед хүрч байсан тэр өндөр түвшнээсээ давж гарна гэж таамаглаж байна. Тэд газрын тосны хэрэгцээ болон үнийн өсөлттэй алтны ирээдүйг дүйцүүлэн үзэж байна. Ийнхүү өнөөдөр үнэт металлууд санхүүгийн ертөнцөд хадгаламжийн хамгийн найдвартай эрсдэлгүй хэлбэр болов. Дэлхийн зах зээл дээрх алтны үнийн өнөөдрийн рекорд нь түүний эрэлтийг улам нэмэгдүүлэх болно гэж мэргэжилтнүүд хэлж байна. Дэлхийн макро эдийн засгийн өнөөгийн нөхцөл байдал нь хөрөнгө оруулагчдыг алт руу эргүүлэн авчирлаа гэж тэд дүгнэх болов. Дэлхийн зах зээл жилд ойролцоогоор 4000 орчим тонн алт "хэрэглэдэг" бол нийлүүлж буй алтны хэмжээ нь 3000 гаруй тонн байдаг гэсэн мэдээ байна. Харин үлдэж буй эрэлтийг төв банкууд алт худалдах буюу алтаар зээл олгох замаар хангадаг аж. Үүнээс гадна алт нь инфляцаас хамгаалах хэрэгсэл учраас улс төрийн болон эдийн засгийн хүчин зүйлс үнэ ханшид нь нөлөөлдгийг хүмүүс мэдэх байх. 2001 оноос эхлэн ам долларын ханш олон улсын зах зээл дээр тасралтгүй унасан, есдүгээр сарын 11-ний үйл явдал буюу дэлхийн худалдааны төвийн "Хоёр өндөр"-т халдсан хэрэг явдал, Иракийн дайн, Афганистаны дайн зэрэг нь хөрөнгө оруулагчдыг алтанд хөрөнгө оруулахад хүргэсэн гэж мэргэжилтнүүд үзэж байна. Ялангуяа 2002 онд алтны үнэ бараг 30 орчим хувиар өссөн нь олон улсын санхүүгийн зах зээлд бусад хэрэгслүүдтэй харьцуулахад хавьгүй илүү байжээ. Энэ онд нефтийн үнэ өндөр байгаа нь алтны үнэ ханшид эергээр нөлөөлж буй аж. Иймээс хэрэглэгчид инфляцаас хамгаалахын тулд алтыг худалдан авч эхэлжээ. Сүүлийн үед АНУ-д дэгдээд байгаа байгалийн гамшиг эдийн засагт маш их хохирол учруулж болзошгүй гэж үзэж хөрөнгө оруулагчид алтыг ихээр худалдан авч буй юм байна. Энэ бүхэн алтны ханш сүүлийн 17 жилийн рекордыг эвдэхэд хүргэсэн гэж мэргэжилтнүүд үзэж байгаа юм. Хатуу валют болох алт дэлхийн санхүүгийн зах зээл дээр сүүлийн арван долоон жилд байгаагүй өндөр үнэд хүрч бараг хориод жилийн рекордыг эвдсэн энэхүү таатай үйл явдалтай давхцан манай улсын банкны салбарт нэгэн томоохон дэвшилтэт үйлчилгээ нэвтрэв. Энэ бол монголчуудад алтны харилцах данс эзэмших үүд хаалга нээгдсэн явдал юм. Ийм үйлчилгээг Монголд анх удаа Худалдаа хөгжлийн банк нэвтрүүлж байна. Зөвхөн диллерүүд ч биш жирийн иргэд ч санхүүгийн зах зээл дээр ашигтай "тоглолт" хийх боломж олгож буй энэхүү шинэ үйлчилгээний талаар тус банкны ажилтан У.Ганзоригтой ярилцлаа. -Сүүлийн үед биет бус алтны талаар хүмүүс их сонирхох боллоо. Ялангуяа алтны дансны талаар. Энэ үйлчилгээг саяхнаас танай банк нэвтрүүлсэн мэдээ байна. Энэ тухайгаа та уншигчдад тодорхой ойлголт өгөхгүй юу? -Товчхондоо, алтны дансны үйлчилгээ гэдэг маань харилцагчдад илүү хялбар, боловсронгуй аргаар алтны зах зээлд оролцох боломж олгож байгаа хэрэг. Өөрөөр хэлбэл, хүмүүс өөрийн хөрөнгө мөнгөө алтанд байршуулж байна гэсэн үг л дээ. Манай монголчууд ер нь эрт дээр үеэс л алтан ембүүг ашиглаж, түүнийг хөрөнгөө хадгалах нэг хэрэгсэл болгож байсан уламжлалтай шүү дээ. Энэ ч утгаар нь аваад үзсэн ч манай алтны дансны үйлчилгээ ард түмэнд ихээхэн үр өгөөжтэй зүйл болно гэж бид бодож байгаа. -Хувь хүн банкинд алтны данс нээлгэлээ гэж бодъё. Ингэснээр тэр хүн ямар давуу талыг олж авч байна гэсэн үг вэ? -Манайхан өнөөдрийг хүртэл гулдмай алт худалдан авах замаар алтанд хөрөнгөө байршуулахыг сонирхож ирлээ л дээ. Гэтэл гулдмай алт худалдан авах энэ хэлбэр нь хулгайд алтаа алдах зэрэг болзошгүй эрсдэл дагуулж байдаг юм. Мөн иргэдээс алтыг чөлөөтэй худалдан авдаг, худалддаг зах зээл манайд бүрэлдэн тогтоогүй байгаа учраас тэрхүү гулдмай алтаа эргүүлэн зарахад нэлээд бэрхшээл тулгардаг. Тэгвэл алтны данс нээлгэж, дансандаа биет бус алт худалдан авах юм бол иймэрхүү бэрхшээлтэй тулгарахгүй, харин ч хэд хэдэн давуу тал нээгдэж байгаа. Тухайлбал, та хүссэн цагтаа дансныхаа алтыг эргүүлэн худалдаж болно. Гулдмай алт худалдан авч гэртээ хадгалах үед үүсч болох янз бүрийн эрсдлээс хамгаалагдаж чадна. Үүнээс гадна алтны данс нээлгэсэн харилцагч нартаа банкнаас зах зээлийн мэдээллийг цаг тухайд нь хүргэж байдаг учраас харилцагч нар олон улсын алтны зах зээлийн талаар мэдээлэл сайтай байж зах зээлд чөлөөтэй оролцох боломжтой болно. Энэ мэтчилэн банкинд алтны данстай болсон хүнд санхүүгийн өргөн боломж нээгддэг. -Тэгэхээр танайх алтны дансыг зөвхөн иргэдэд зориулсан гэж ойлгож болох уу. Хөрөнгө мөнгөө алтанд байршууллаа гэхэд хугацааны хувьд хэр урт байршуулж болох вэ? -Тэгж ойлгож болохгүй. Энэ дансны үйлчилгээг хувь хүмүүс, компаниуд аль нь ч байсан чөлөөтэй ашиглаж болно. Зарим нэг хөрөнгийн илүүдэлтэй компани тэр илүүдэл хөрөнгөө алтанд байршуулж болно. Хугацааны хувьд гэвэл заавал урт хугацаанд байршуулах албагүй, богино хугацаанд ч байж болно. Бид өөрийн харилцагч алтны компаниуддаа зориулаад энэ дансыг санхүүгийн менежмент болгон ашиглах боломжийг нь нээж өгөх зорилготой байгаа. -Ер нь дэлхийн аль ч улс оронд хувь хүмүүс ч, томоохон хөрөнгө оруулагчид ч алтанд хөрөнгө оруулах сонирхол нь илүү хүчтэй байх юм. Үүнээс гадна алт худалдан авах замаар хөрөнгөө хадгалах хэрэгсэл болгон ашиглах жишээтэй. Энэ бүхэн эрсдлээс хамгаалагч гэдэг утгаараа л тийм хүчтэй байна уу. Алтны зах зээл өөрөө бас л багагүй эрсдэлтэй биз дээ? -Тэгэхээр алт маань өөрөө орчин үеийн санхүүгийн зах зээлд маш чухал байр суурьтай юм л даа. Төв банкуудын нөөцийн бүрэлдэхүүнд ороод зогсохгүй хувь хүмүүсээс авахуулаад мэргэжлийн санхүүгийн байгууллагуудын хөрөнгө оруулалтын хэрэгсэл, хөрөнгө оруулалтын багц дахь эрсдлээс хамгаалах хэрэгсэл болон ашиглагддаг. Мөнгөн тэмдэгттэй харьцуулахад алт нь өөрийн гэсэн бодит өртгийг бий болгож, үйлдвэрлэлд ашиглагдаж байдгаараа олон улсын сахүүгийн зах зээл дээрх хамгийн чухал хэрэгслүүдийн нэг болдог юм. Өөрөөр хэлбэл, аль нэг улс орон өөрийн мөнгөн тэмдэгтийг солих буюу өртгийг нь шууд бууруулах хүртэл арга хэмжээ авч чаддаг бол алтны хувьд түүний олон улсын шинж чанар нь геополитик, инфляци, эдийн засгийн уналт гэх мэтийг дагалддаг төрөл бүрийн эрсдлээс хамгаалж байдаг юм. Нөгөөтэйгүүр, алтны зах зээл өөрөө хэлбэлзэл ихтэй учраас үнэ ханшийн эрсдэл байнга үүсч байдаг. Гэсэн хэдий ч манай банкнаас алт олборлогч нарыг үнэ ханшийн эрсдлээс хамгаалах цогц хэрэгслүүдийг нэвтрүүлээд байгаа. Ийм хэрэгслүүдийн эхнийхийг бид 2003 онд нэвтрүүлсэн. Түүнээс хойш мөн хэд хэдэн бүтээгдэхүүн нэвтрүүлсэн. Энэ маань алт олборлогч нарт нэлээд өргөн сонголтыг бий болгож өгсөн. Одоо бид энэ бүх үйлчилгээгээ алтны дансны үйлчилгээтэй холбох замаар аж ахуйн нэгжүүдийг болзошгүй эрсдлээс хамгаалах, одоогийнхоосоо улам боловсронгуй санхүүгийн менежмент хийх боломжийг ч судалж байгаа. 

