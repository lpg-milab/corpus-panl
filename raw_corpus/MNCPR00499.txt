Төрийн өндөрлөгүүд золголоо

Төрийн өндөрлөгүүд шинийн нэгнийг Гандантэгчинлэн хийдээс мөр гаргаж эхэлсэн гэж хэлж болно.
Тэд монголчуудын шүтэн биширдэг Мэгжиджанрайсэг бурханд мөргөн Очирдарь бурханд мандал өргөж хүндэтгэл үзүүлснээр угтлаа. Тэд ард түмэндээ энэ жилдээ амьдрал нь тэгш сайн сайхан байхыг бэлгэдэн ерөөгөөд барагдашгүй хэмээх нохой жилийн тодотгол нь олон сайн сайхан юмны эхлэл болно хэмээн тодорхойлсон. Тухайлбал, дэлхийд эх орноо таниулах жил болно гэж тулгар төр байгуулагдсаны 800 жилийн ой болж байгаатай холбогдуулан ерөөл тавилаа. Гандантэгчинлэн хийдэд очихдоо Ерөнхийлөгч хүрэн торгон дээлээр, Их хурлын дарга шар, Ерөнхий сайд саарал дээлээр гоёсон байлаа. Төрийн өндөрлөгүүд Гандэнтэгчинлэн хийдээс Төрийн ордныг зорьсон бөгөөд төрийн их цагаан туганд мөргөж хүндэтгэл илэрхийллээ. Харин энэ үеэр бүгд цайвар саарал өнгийн дээлээр гоёцгоосон байв. Энэхүү ёслолын дараа УИХ-ын дарга болон Ерөнхий сайд Төрийн хүндэтгэлийн өрөөнд Ерөнхийлөгчид бараалхаж золгосон. Үүний дараа төрийн өндөр албан тушаалтан, түүнтэй адилтгах төрийн албан тушаалтан, УИХ-д суудалтай намуудын ерөнхий нарийн бичгийн дарга болон хамба лам нар төрийн өндөрлөгүүдэд золгож хүндэтгэл илэрхийлсэн юм. Ийнхүү золголт өндөрлөсний дараа төрийн өндөрлөгүүд өндөр настнуудад очиж золгоцгоов. Ерөнхийлөгч Хөдөлмөрийн баатар, дэслэгч генерал Жамъян гуайнд очиж золгосон. 93 настай Жамъян гуай найман хүүхэдтэй бөгөөд дөрвөн хүү нь бүгд цэргийн цолтой юм билээ. Жамъян гуай 1959 онд л энэ байрандаа нүүж орсноос хойш төрийн тэргүүн анх удаа л зочилж байна хэмээн бэлгэшээж байсан юм. Мөн зөвхөн надад золгоогүй Монголын бүх ахмадад төрийн хайр хүндэтгэлийг илэрхийлж байна гэж ойлгож байна хэмээн Ерөнхийлөгчид хэлэв. Ерөнхийлөгч Жамъян гуайг Зохиолчдын хороонд ажиллаж байх үеэсээ л мэддэг байсан. Түүхээ сайн мэддэг ноён нуруутай ахмадуудынхаа үгийг сонсох нь сайхан байна хэмээгээд гарын бэлгээ гардууллаа. Харин УИХ-ын дарга Ц.Нямдорж Сүхбаатар дүүргийн Ү хорооны оршин суугч, 90 настай Дамдинсүрэн гуайнд очиж золголоо. Түүний гэргий Ц.Нямжав нас сүүдэр 85 зооглож байгаа бөгөөд тэднийх найман хүүхэдтэй өнөр айл аж. УИХ-ын дарга Дамдинсүрэн гуайгаас "Та Цэдэнбал гуайтай нэг онд 1916 онд төрсөн юм байна шүү дээ" хэмээн хуучлахад тэрээр, "Түвдэндорж аварга ч энэ жил төрсөн шүү дээ" гэв. Ерөнхий сайд М.Энхболд 103 настай Х.Шарав гуайнд очиж золгосон. Х.Шарав гуай уран хэмээн алдаршсан бөгөөд "Улсын ударник" цолыг Х.Чойбалсангаас гардан авч байжээ. 


