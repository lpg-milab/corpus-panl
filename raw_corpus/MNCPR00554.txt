Усан түлш дор хаяж 10 жилийн эдэлгээтэй

Жил бүрийн намар түлээ, нүүрс авах мөнгөнд халаасаа сэгсэрдэг гэр хорооллынхонд усаар түлш хийн эдийн засгаа хэмнэх боломж гарч иржээ. Түүгээр ч барахгүй сүүлийн жилүүдэд нийслэлийнхнийг баг өмсгөхөд хүргээд буй утаа униарыг багасгахад нэмэр болох нь.
Хамгийн багаар бодоход түлшний 30 хүртэл хувийг хэмнэж галыг усаар тэтгэн бүрэн шаталт үүсгэх уг түлш нь гэрийн зуухны төмөрөөс 2,5-3 мм-ийн зузаан төмөртэй хос "сав". Энгийн нүдээр харахад усны дашмаг мэт харагдах боловч зохион бүтээгч нь галын үлээгүүр, уур цацруулагчтай, галын асалтыг тэтгэж идэвхижүүлэх аппарат гэж тайлбарлав. Үндэсний статистикийн газарт мэргэжилтнээс хэлтсийн дарга хүртэл ажил хийж явсан Г.Шарав хотын агаарын бохирдлыг яаж багасгах вэ гэдэгт эрэл, хайгуул хийж шатах элементээс бүрддэг усыг түлшинд хэрэглэж болох аргыг олжээ. Хатуу биет өөрөөр хэлбэл мөс тодорхой градуст шингэн байдалд орж улмаар тодорхой градуст халснаар бичил элементүүд хөдөлгөөнд орж ууршдаг. Ууршингаа хийждэг нь шаталтыг бий болгодог гэсэн химийн тодорхойлолт усан түлшийн эх үүсвэрийг тавьсан байна. Галын үлээгүүрийг усаар дүүргэж ямар ч нөхцөлд хайлахааргүй ган бөмбөлөгөөр хоолойг шаантаглан түгжээд зуух, пийшингийн үнсний тосгуурт, цог унах сараалж төмрийн завсар байрлуулдаг аж. Зуухын хотол буюу түлээ, нүүрсээ шатаадаг хэсэг рүү харсан үлээгүүрийн хавтгай хэсэгт жижигхэн нүх бий. Гал түлэхэд тосгуур руу унах халуун цогтой үнс үлээгүүрийг халааж доторх усыг буцалган даралттай уур дээрх нүхээр үлээн галыг доороос нь хөөрөгддөг. Энэ үед зуухны хотол доторх нүүрс, түлээн дунд байрлуулсан уур цацруулагчтай, галыг идэвхижүүлэх аппарат доторх 1,2 литр ус буцлан уур нь ууршиж улмаар зуухны булан тохой бүр рүү даралттай халуун уураар шүрших гэнэ. Уур улмаар хийжин нүүрс түлээний угаарыг яндангаар гадагшлахаас нь өмнө бүрэн шатаахаас гадна богино хугацаанд хоол, цайг болгож, гэр орноо дулаацуулах ажээ. Гэхдээ өндөр даралттай уураар хөөрөгдсөн гал туршилтын явцад гэрийн зуух, пийшинд 700-860 градусын дулаан гаргаж байжээ. Тиймээс халууныг бууруулахын тулд түлшний хэмжээг багасгах шаардлагатай юм байна. Ахуйн нөхцөлд хэрэглэх усан түлшинд ямар нэг тэсэрч дэлбэрэх аюул байхгүй гэнэ. Учир нь битүү зүйл л дэлбэрэлт үүсгэхээс бус уураа даралттайгаар гадагшлуулах зориулалт бүхий нүхтэй дээрх түлшний төхөөрөмж дэлбэрнэ гэсэн ямар ч ойлголт байхгүй. Түүнээс гадна 650 грамм усны багтаамжтай галын үлээгүүр нь үнс, нүүрсний нунтаг бөглөрхөөс мөнхөд хамгаалсан хүйсийг ч тооцоолсон хэмээн зохион бүтээгч Г.Шарав ярьсан юм. Тэрбээр зөвхөн ахуйн нөхцөлд ч бус томоохон цахилгаан станц, уурын зуухад хэрэглэх усан түлшийг бүтээжээ. Шинэ бүтээгдэхүүнээ турших явцдаа улсын төсвөөс сургууль, цэцэрлэг гээд албан байгууллагын түлшинд зарцуулах хөрөнгөнөөс усан түлш ашигласнаар хичнээнийг хэмнэж болохыг тооцоолон гаргажээ. Тухайлбал 2006 оны төсөвт түлшинд 44 тэрбум 974 сая төгрөг тусгажээ. Хэрэв усан түлш ашиглавал дор хаяж 20 хувийн хэмнэлт хийнэ гээд тооцоолоход найман тэрбум 995 орчим сая төгрөг дээрх мөнгөнөөс хасагдахаар гарсан байна. Өөрөөр хэлбэл есөн тэрбум орчим төгрөгийг манай улс зүгээр л шатааж байна гэж ойлгож болно. Гэвч чамгүй хөрөнгө, мөнгөний хэмнэлт хийх, энэ оны шилдэг шинэ бүтээгдэхүүнээр шалгарсан усан түлшийг өнөөдөр үйлдвэрлэх эдийн засаг надад байхгүй байна хэмээн Г.Шарав халаглан ярилаа. Энэ түлш уг нь 35 мянга орчим төгрөгөөр зах зээлд нийлүүлэгдэнэ гэсэн тооцоотой, эдэлгээний хувьд доод тал нь 10 жил. Түлш усаар тогтмол цэнэглэгдэх бөгөөд нэг удаагийн цэнэгээрээ нэг цаг ажиллах юм. 



