Хүчирхийлэл байгаа газар шударга ёс, ухаалаг байдал дуугаа хурааж байдаг

Хуульч, АН-ын нарийн бичгийн дарга Х.Тэмүүжинтэй ярилцлаа. -Уул уурхайн салбарынхан хүчтэй эсэргүүцэл илэрхийлсэн өдрүүд өнгөрч байна. Алтны компаниуд 68 хувийн татвар хүнд дарамт болж байна гээд байдаг.
Гэтэл зарим улстөрч Засгийн газар татвараа авч чадахгүй, хэн дуртай нь төлөхгүй гэдэг нь засаг төр дампуурсны шинж гэнэ. Өөрөө энэ бүхнийг ямар өнцгөөс дүгнэх вэ? -Хамгийн нэгдүгээрт, хүн өөрөө бүтээдэг баялгаас хэн нэгэн татвар байдлаар дээрэмдэхийг байнга эсэргүүцдэг, хязгаарлахыг оролддог. Харин нөхөн сэргээгддэггүй ухаж аваад эдийн засгийн эргэлтэд оруулдаг энэ баялгийн хувьд үр өгөөжийг нь аль болох олон хүнд хүртээж байж, хөгжил дэвшлийн түлхүүр болж байх учиртай. Тэгэхгүй бол уул уурхай ардчиллыг, хүний эрхийг, хувь хүний хүсэл эрмэлзлийг хамгийн аймшигтайгаар боож хязгаарлахад хөрөнгө оруулалт болдог зүйл. Энэ мөнгө нийгмийн хөгжлийн зорилгод үйлчлэхгүй л юм бол сонгогчдын тархийг угаах, төрийг хүчгүйдүүлэх, хэдэн цөөн хүмүүс энэ баялгаар бий болсон эрх мэдлээ он удаан жил хадгалж авч үлдэхийн тулд хүмүүсийг харанхуй, ардчиллыг эмзэг болгох хөрөнгө оруулалт болгож хувиргана. Тэр дундаа хувь хүн бизнес эрхэлж мөнгөтэй болчихоод нийгмийн өмнө хариуцлага хүлээх тухай их ярьж байна. Гэтэл баялгийг тэгж бүтээгээгүй, зүгээр л байгаа баялгийг ухаж авч байгаа хүмүүс тэрнээс илүү нийгмийн өмнө хариуцлага хүлээх ёстой. Тэд өөрсдөө боловсрол эрүүл мэндэд хөрөнгө оруулалт хийдэг байсан бол төр ингэтлээ татвар нэмэгдүүлэхгүй байсан. Олсон мөнгөөрөө улстөрчдийг хахуульдах гээд, төрийг хүчгүйдүүлээд, худалдаж авдаггүй байсан бол төр ийм их татвар ногдуулахгүй байсан. Хоёр талтай. -Тэгэхээр алт зэсэнд онцгой татвар ногдуулах нь зөв гэж та үзэж байна уу? -Байгалийн баялаг олдоно. Маш их хөрөнгө тэндээс орж ирнэ гэдэг сайн муу талтай. Муу тал нь байгалийн баялаг ихээр олдсон орон дандаа ардчилсан засаглалаас ухардаг. Тэр баялаг өөрөө ардчиллын эсрэг хөрөнгө оруулалт болоод байдаг. Жирийн иргэд татвараар төлж байгаа хөрөнгө оруулалт уул уурхайгаас улс төрчид рүү орж ирж байгаа хөрөнгө оруулалтыг дэнсэлбэл хэвийн бизнес хийж байгаа хүмүүсийн мөнгө тэр бүхний дэргэд юу ч биш болж хувирдаг. Тийм учраас энэ мөнгийг юунд татаж хааш нь хөрөнгө оруулах вэ л гэдгийг маш сайн хурдан хууль, дүрмээр тодорхой болгож өгөх хэрэгтэй. -Хууль дүрэм тодорхой бус байгаа хэрэг үү? -Одоогоор Монгол Улсыг хөгжүүлэх сан байгуулаад дэд бүтцэд хөрөнгө их зарж байна. Миний бодлоор монгол эрүүл, боловсролтой хүчирхэг байлгахад зарцуулах хэрэгтэй. Монгол хүн хэн нэгнээс хараат бус амьдрахын тулд жижиг дунд иргэншсэн хэв маягийн үйлдвэрлэлүүд рүү зээл олгож хөрөнгө оруулах учиртай. -Уул уурхайнхан хүнд дарамт гэж шүүмжилж байгаа ч Гэнэтийн ашгийн татвар байгалийн баялгаас тэгш хүртэх нийгмийн сэтгэл зүйгээс урган гарсан татвар шүү дээ. -Хүн болгон байгалийн баялгаас хувь хүртэхээс илүүтэй Монголд нэг асуудлыг шийдэж чадаагүй. Далан жилийн турш хүмүүсийг мөнгөтэй бол муухай, мөнгөний хойноос явах нь шуналтай гээд халаас хоосон явуулаад байсан болохоос биш энэ баялаг, хувийн өмч ямар чухал болохыг ойлгуулаагүй шүү дээ. Гэнэт ерээд онд мөнгөтэй хүн сайхан амьдардаг нийгэм рүү оруулчихаж байгаа юм. Оруулахдаа ямар ч бэлтгэлгүйгээр оруулчихсан чинь халаасандаа нэг ч мөнгөгүй, мөнгө яаж олохоо мэдэхгүй хүмүүс одоо хүртэл энэ шилжилтийн хохирлыг амсаад яваад байгаа байхгүй юу. Харин цөөн тооны эрх мэдэлтэй, мэдээлэлтэй байсан хүмүүс өмч хувьчлалаар мөнгө олж аваад... Хуучин улстөрчдийг өмч хувьчлалаас хувь хүртсэн, хүртээгүй гэж хоёр хуваадаг байлаа. Одоо уул уурхайгаас хувь хүртдэг хүртдэггүй гэж хуваах гэж байна шүү дээ. Тэгэхээр нэг юм бодогдож эхэлж байна. Яавал жирийн Дорж, Бат нарыг зах зээлийн нийгэмд амьдрах чадвартай, гарааны мөнгөтэй болгож өгөх вэ гэдэг Монголын проблем. Тэгэхгүй бол халаасандаа мөнгөгүй хүн бусдын өмчийг үл тооно. Дээрэмдэхийг эрмэлзэнэ. Өөрөө дээрэмдэхээс гадна, төрийн нэр барьж дээрэмдэх гэж оролддог хандлага Монголоор дүүрэн байна шүү дээ. Тийм учраас хүн бүрийг өмчтэй болгох хэрэгтэй байна. Азаар бидэнд уул уурхайгаас тийм их мөнгө орж ирж байгаа юм бол энэ мөнгийг илүү их санаачилгатай, жижиг бизнес эрхлэх гээд жаахан ч гэсэн тус дэм хэрэгтэй байгаа тэр хүмүүстээ гарааны мөнгө бий болгох гэдэгт л анхаарах хэрэгтэй байна. -Төрийн дампуурал гэдэг дүгнэлттэй санал нийлэхгүй гэсэн үг үү? -Ерөнхийдөө төр дампуурч байгаа. Дампуурахаас өөр аргагүй. Яг социализмын үеийнх шигээ бүх юманд оролцдог данхайсан төр. Өөрийгөө авч явахын тулд илүү их нөөц илүү их чадавхи, илүү их ухаан шаардагдах болсон. Зах зээлийн нэг хууль байдаг шүү дээ. Зах зээл аливаа асуудлыг дампууруулдаг сүйрүүлдэг. Гэхдээ тэрнийх нь оронд шинэ менежмент, шинэ удирдлагыг босгож ирдэг. Энэ өөрөө өрсөлдөөн. Яг энэ зарчим төрд үйлчилж эхэлнэ. Өнөөдрийн байгаа байдал бодлого нь буруу, хүмүүс нь чадавхгүй, нөөц байгаа ч зөв юмандаа зарцуулагдахгүй бол буруу менежмент чинь дампуурна шүү дээ. Хүмүүс хүссэн, хүсээгүй дараагийн шинэ зүйлийг хүснэ. Гэхдээ шинэ хүн гэхээсээ шинэ менежмент, шинэ бодлого хүсэх байхгүй юу. Энийг нь хийж чадах хүн Монголд байна уу? 16 жил ардчиллын буянаар чөлөөт нийгэм яаж амьдардгийг мэддэг. Тэр чиглэлээр мэргэшиж, сурч байгаа маш олон залуучууд байна шүү дээ. Гадаадад ажиллаж амьдарч байгаа. Монголдоо ч гэсэн боломж олдвол энийг хийчих юм сан гэсэн сэтгэлтэй залуучууд байгаа. Эдний цаг үе улам бүр ойртож байна гэсэн үг л дээ. -Шинэ менежмент, шинэ хууль эрх зүйн орчин гэж ярилаа. Яг энэ чиглэлээр юу хийж байна? -Ардчилсан нам үндсэндээ хоёр зүйл дээр төвлөрч байна. Нэгдүгээрт нь, би өөрөө Ардчилсан намын бодлогын хэлтсийг ахлаад бодлого хариуцсан нарийн бичгийн дарга гэж явж байгаа учраас 2008 оны дараагаас нэлээд том өөрчлөлтүүдийг саяны болж бүтэхгүй байгаа төрийг хямраагаад, улстөрчид арчаагаа алдаад байгаа, иргэд гудамжинд жагсаад сүүлдээ анархи байдал руу ороод байгаа энэ бүхнийг шийдэхийн тулд юу хийх ёстой вэ гэдгийг судалж байна. Зүгээр шүүмжлэхээс илүү шийдэх цаг тулчихаад байна. Ойрын хоёр гурван жилд шийдэж авахгүй бол энэ улс орон чинь бүр хачин байдал руу орно. Тийм учраас хуулийн систем нь ямар байх ёстойг харж байна. Судлаад харж байхад манай хууль ерөнхийдөө байгууллага тойрсон хууль. Байгууллагад зориулагдсан, тэр байгууллага нь яаж хүнийг илүү их хүчтэй байх гэдэгт үйлчилж ирсэн хуулиуд. Харин тэрний эсрэг юу хийх ёстой гэхээр тэрийг л хязгаарлаж өгөөд иргэн очоод тэр байгууллагаас ямар үйлчилгээ авах, үйлчилгээ үзүүлэхгүй бол яаж шаардах, тэр үйлчилгээг нь загнаж байгаад ч болсон хүртэж болдог тийм эрх зүйн орчныг бий болгох хэрэгтэй юм байна. Ингэхгүй болохоор төр иргэн хоёр таслагдаад байна. Хоёрт нь улс орны хөгжлийн бодлого. Бид Зүүн өмнөд Азийн ч юм уу өөр хэв загваруудыг төрийн оролцоо, төрийн тусламжтайгаар эдийн засгийн өсөлтийг хангадаг загварыг илүү их хараад байна. Ардчилсан нам хувь хүний эрх чөлөөг илүү чухалчилдаг. Үүгээр үнэт зүйл нь тодорхойлогддог юм бол эрх чөлөөнд суурилсан хөгжил ийм бодлого байвал ямар байх вэ. Хувь хүний сонголтыг өргөтгөсөн, хувь хүний боломжийг үнэлсэн, хүнээ дэмжиж хөгжлийг авчрах боломжийг хайж байна. Үнэндээ уул уурхайгаас орж ирсэн мөнгийг хүндээ хөрөнгө оруулалт хийвэл арван жилийн дараа өнөөдөр зарсан мөнгөнөөс арав дахин их мөнгийг Монголд босгож, гаргаж ирэх чадалтай шүү дээ. 16 жил бид хүнээ хаясан байна. 16 жил бид төрийг сайхан болгох гэж, нийгмийг сайхан болгох гэж оролдсон болохоос биш хүнийг хүчтэй чадалтай болгох гэж оролдоогүй. Тийм учраас энэ чиглэл рүү бодлого тодорхойлох ёстой юм байна. Төржсөн хуулиас иргэний хууль руу гэдэг шиг иргэнийг хамгаалдаг, хүнийг хамгаалдаг үзэл санааг бэхжүүлсэн тийм хуулийн төслүүдийг боловсруулаад сууж байна. Энэ чиглэлээр хүмүүсийн асуудлыг шийдэх гэж байгаа бол хүмүүсээс асуу гэдэг. Ардчилсан нам хэн нэгэн ухаантай хүнээс санаа авахаасаа илүүтэй тэр санаа бодлуудыг олон нийтэд хэлэлцүүлэх зорилгоор энэ сарын 6-нд Ардчилсан намын шилэн байранд эхний хэлэлцүүлэг зохионо. Энэ хэлэлцүүлгээр Үндэсний хөгжлийн цогц бодлогыг олон нийт, эрдэмтэн судлаачид юу гэж үзэж байгааг хэлэлцүүлэхээр зорьж байна. Хүмүүсээ оролцуулж тэдний дуу хоолойг бас сонсох хэрэгтэй л дээ. -Бодлогын хэлэлцүүлэг үргэлжлэх юм уу? -Бодлогын хэлэлцүүлэг долоо хоног бүр зохиогдоно. Бидэнд төлөвлөсөн, судалсан бодлогын хувилбарууд нэлээд олон байна. Тэднийгээ хэлэлцүүлнэ. Эрдэмтдийн, сонирхогч иргэдийн санаа бодлыг сонсоод, энэ чиглэлийн бодлого хэрэгжих ёстой юм байна гэсэн загваруудаа гаргаж ирнэ. -Бодлогын хувилбарууд боловсруулсан гэлээ. Энэ хувилбаруудыг чинь бас ганц нэг хэтэрхий мэргэн жараахай боловсруулчихсан юм биш биз дээ? -Ер нь бол бидний том дутагдал гадны нэг сайн эрдэмтэн, эксперт, тэрний ярьж байгаа санааг Монгол руу орчуулчихдаг англи хэлтэй хүмүүс, үгэнд оромтгой дуулгавартай хууль тогтоогчид эдгээр хүмүүсийн түншлэл дээр манай хуулийн бүх үзэл санаа хийгдлээ шүү дээ. Ингээд ирэхээр ардчилсан бодлогыг хамгийн ардчилсан бус арга замаар, тэр дундаа тэр хуулийг арьс махаараа мэдэрдэг иргэдийн санаа бодлыг үл сонсч баталдаг, хэрэгжүүлэх гэж оролддог практик 16 жил явсан байхгүй юу. Нэгэнт манайх Ардчилсан нам юм бол илүү нээлттэй, иргэддээ ойр байдаг бол тэр арга барилаас төрийг салгах учиртай. Үүний тулд бид өөрсдөө хүмүүсээ сонсдог, хүмүүсийн санаа бодлоор явж байгаа замаа хэмждэг тэр арга барил руу орох ёстой. Тийм учраас бидний боловсруулж байгаа бодлого дээр мэдээж судлаачид сууж байгаа. Гэхдээ үндэснийхээ судлаачдыг бид илүү үнэлж байгаа. Тэр судалж байгаа зүйлүүдээ олон нийтийн санаа бодолд түшиглэж байна. Зүгээр нэг ном шагайгаад ийм асуудал байна, ингэж шийдмээр байна гэхээсээ илүү хүмүүст ийм асуудал байна. Энийгээ шийдүүлэхийг хүсч байгаа юм байна. Иймэрхүү байвал зүгээр гэж бодож байна гэдэгт тулгуурлахыг хичээж байна. -Түрүүн та хэлж байсан. Хүмүүс анархи байдал руу орж байна гэж. Хамгийн сүүлийн хэрэг явдал гэхэд л САПУ-гийн шүүх хурал. Шүүгч төрийн нэрийн өмнөөс шийдвэр гаргаж байна. Гэтэл тэр нь хэн нэгэнд таалагдсангүй гээд нөгөө хараат бус байх учиртай шүүгчийг чинь зодож нүдэхээс наагуур юм болж байх юм. Ийм нөхцөлд шүүгч хараат бус шийдвэр гаргаж чадна гэж үү? -Бидний амьдарч байгаа чөлөөт нийгэмд хоёр том тулгуур үзэл санаа, багана бий. Нэг нь ардчилал, нөгөө нь эрх зүйт ёс гэж хэлж болно. Ардчилал гэдэг хүмүүсийн ойлголцол зохицол, зөвшлийг хангадаг механизм шүү дээ. Эрх зүйт ёс гэдэг нь ухаалаг байдлыг бий болгож бэхжүүлдэг механизм. Сүүлийн үед хараад байхад асуудлыг шийдэхдээ олонхиороо, хэн хүчтэй чанга дуугарч чадсан нь, мөнгийг нь хэн төлсөн нь эсвэл хэн илүү галзуу солиотой юм шиг байгаа нь асуудлаа шийдүүлдэг болж эхэлж байна. Энэ чинь өөрөө хүчирхийллийн хэлбэрүүд. Хүчирхийлэл хаана байна, тэнд шударга ёс, ухаалаг байдал дуугаа хурааж байдаг. Монголд хүчирхийлэл улам бүр ихсэх тусам ухаалаг, шударга байдал алга болж байна. Хуулийг хэрэгжүүлдэг, хүндэтгэдэг хүн байхгүй. Ухаалгаар ярилцаж ойлголцохыг эрмэлзэхээсээ илүүтэйгээр хүчээр өөрийнхөө хувийн ашиг сонирхлыг заавал гүйцэлдүүлэх оролдлого гарч байна. Хуульч хүнийхээ хувьд яагаад Монголд хууль гууль болоод хүчтэй нь урж, тасдаж болдог, хүчгүй нь боомилогдож үхэж байдаг аалзны тор шиг байгаа юм бэ гэдэгт санаа зовж байгаа юм. Ялж ялагдахдаа ойлгож, хүлээн зөвшөөрдөг, ухаалаг үндэслэл гаргаж тайлбарлаж чаддаг, соёлд суралцах хэрэгтэй байна. Монголчууд чөтгөрийн тойрогт орчихлоо. Бүх хүн идэж байхад би идэх ёстой. Бүх хүн шударга биш байгаа юм, би ч гэсэн шударга биш байх ёстой гэх бодол нь Монголыг хууль ч үгүй, дүрэм ч үгүй, шударга ёс ч үгүй, эрх чөлөө ч үгүй болгож байна. Нийгэмд би юу хийх ёстой бас ёсгүй вэ гэсэн хэмжээс байх ёстой. Гэтэл монголчууд бүгдийг бид чадна гэдэг. Ууж идэх, нэгийгээ бараг алж талахдаа хүрч байна. Ёс суртахууных нь хэм хэмжээ алдагдсан, нийгмийн үнэт зүйл нь ойлгогдохоо байсан нийгмийн л өвчин байхгүй юу. Хүн хүнээрээ амьдардаг тийм нийгмийн хуулийг бид яаж энэ нийгэмд бий болгох вэ. -Хэрэв дээр байгаа удирдлага хууль хэрэгжүүлдэг, ёс зүйтэй, шударга байдаг бол нийгэмд буруу хэм хэмжээ ингэж өвчин тахал шиг тархахгүй ч байсан юм билүү? -Тэд бидний дээр ч байгаа юм биш л дээ. Тэд уг нь бидэнд үйлчлэх ёстой байхгүй юу. Эрх чөлөөний үзэл санаагаар бол иргэн нь дээрээ, төр нь доороо байх ёстой боловч бид уламжлалаараа дээрээ тавьчихаад байгаа юм. Тэд бидний итгэлийг авч сонгогдсон юм бол хэлсэн үгэндээ хүрч шударга байж чаддаг манлайлагч байх учиртай. Гэтэл нийгмийн энэ манлайлал нь алга болчихоор хүмүүс хэнд итгэх вэ хэнийг харах вэ гэж хайж эхэлж байгаа. Хараад итгэж байгаа хүмүүс нь хулгайч, дээрэмчин алуурчин болчихоор харж байгаа зүйлээ дагаад хүмүүс бас тийм болж хувирч байгаа байхгүй юу. Даган дуурайх манлайлах үүрэг гүйцэтгэдэг лидерүүд лидер шиг байх цаг болжээ. Улс төр гэдэг бол сайн зүйлийг хийвэл их хүч. Улстөрд зөв хүмүүс үнэхээр их дутагдаж байна. 
Б.Янжмаа
