Монгол Улс бөхөнгөө тооллоо

Дэлхийн Байгаль хамгаалах сангийн Монгол дахь хөтөлбөрийн газар, ШУА-ийн Биологийн хүрээлэнтэй хамтран монгол бөхөнгийн байршил, тархац, тоо толгойн судалгааг өнгөрөгч нэгдүгээр сарын 18-28-ны өдрүүдэд явуулжээ. 
Говь-Алтай, Ховд аймагт хийсэн судалгаагаар Шаргын говь, Хүйсийн говь, Дөргөний Хүрэн тал, Чандмань, Манхан сумын нутагт нийт 2800 гаруй бөхөн байгааг тогтоосон байна. Дэлхийн болон Монгол Улсын "Улаан ном"-д орсон эл ховор амьтныг 1998 оноос тоолох болсон аж. Бөхөн 2000 онд одоогийнхоос бараг хоёр дахин олон байж. 2001-2002 оны ган, зуд зэрэг байгалийн гамшигт бөхөнгийн 80 хувь нь үхэж үрэгдсэн гэдэг. Хүйсийн говийнхны монгол үхэр хиарч, Шаргын говьчууд чүү гэх унаагүй хоцорсон зуд турханд өвс тэжээл, арчилгаа маллагаагүй хээрийн зэрлэг амьтны тоо цөөрөх нь арга ч үгүй биз. Бөхөнг харж хандан, хамгаалбал өсч үржин, олон жилийн өмнө нутаглаж асан Увсын олон нуурын хотгор, Баянхонгор аймгийн Улаан шалын хоолой, Орог нуур, Бөөнцагаан нуурын сав газраар тархан идээших магадлал өндөр гэнэ. Хятадын уламжлалт анагаах ухаанд бөхөнгийн эврийг ашигладгаас хууль бусаар агнан хил давуулах гэсэн оролдлого сүүлийн үед ихэсчээ. Өнгөрөгч онд л гэхэд Ховд аймгийн Чандмань сумын хоёр ченж хулгайн 10-аад анчинтай хуйвалдан нас гүйцсэн оонын 108 эврийг хилээр гаргахаар завдаж байсныг илрүүлсэн байна. 2005 онд шинэчлэгдэн батлагдсан Засгийн газрын тогтоол буюу амьтны экологи, эдийн засгийн үнэлгээгээр 54 оонын нөхөн төлбөрт 293 сая төгрөг оногдож байгаа юм. Бөхөнгийн эвэр гадаад зах зээл дээр нэг кг нь 250-300 ам.доллар байдаг ч ченжүүд хулгайн анчдаас нэг ширхгийг нь 25-30 мянган төгрөгөөр авдаг байна. Нэг бөхөнгийн экологи, эдийн засгийн үнэлгээ дөрвөн сая төгрөг гэж бодоход хулгайн анчид дөрвөн сая төгрөгийн өрөнд унаж байгаа хэрэг. Монгол Улсын эрүүгийн хуулинд 1,5 сая төгрөгийн төлбөрөөс дээш хэрэгт эрүү үүсгэх үндэслэлтэй тул хууль мэдэхгүйн хар гайгаар "дээлээ нөмрөх" ч энүүхэнд гэдгийг бөхөнгийн анчид ухаарваас зохилтой биз ээ. Монгол бөхөнг хамгаалахад манай ШУА-ийнхан, "Дэлхийн зэрлэг амьтдыг хамгаалах нийгэмлэг", АНУ-ын "Зэрлэг амьтдыг хамгаалах нийгэмлэг"-ийнхэн хамтран хийхээр төлөвлөөд байгаа зүйл олон байгаа юм билээ. Тухайлбал, бөхөнг барьж, тусгай харуул хамгаалалтын дор өсгөж олшруулаад унаган байгальд нь идээшүүлэх зэргээр дорвитой арга хэмжээ авахгүй бол ор мөргүй устаж алга болсон зэрлэг амьтдын эмгэнэлт хувь заяа ч энэхүү ховордсон хөхтөн амьтныг дайрахыг байг гэх газаргүй билээ. 
