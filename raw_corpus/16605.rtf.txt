№ (16605)
1987 оны нэгдүгээр сарын 17.
Эрдэм шинжилгээний багаж төхөөрөмж

<< Эрдэм шинжилгээний багаж, төхөөрөмж, мэдээллийн фондын ашиглалт ч хангалтгүй байна >> гэж МАХН-ын Төв Хорооны П бүгд хурал тэмдэглээд эрдэм шинжилгээний багаж төхөөрөмжийн ашиглалтыг, сайжруулах, эрдэм шинжилгээний байгууллагуудыг " аж ахуйн тооцоонд шилжүүлэхийг онцлон заасан юм. Шинжлэх ухааны байгууллагын ажлын үр өгөөжийг дээшлүүлэх нэг гол нөхцөл нь тэдгээрийн туршилт сорилтын баазыг бэхжүүлэх, багаж төхөөрөмжийн хангамж, хүрэлцээ, ашиглалтыг сайжруулах асуудал билээ. 

Манай орны шинжлэх ухааны байгууллагуудын нийт үндсэн хөрөнгийн арваад хувь нь жинхэнэ эрдэм шинжилгээний ажлын зориулалт бүхий багаж хэрэгсэл байгаа боловч түүний нэлээд хэсэг нь хуучирч элэгдэлд орж судалгаа шинжилгээний ажлын өнөөгийн шаардлагыг хангахгүй болсноос гадна нэгэнт бий болсон хүч чадлаа бас л бүрэн дүүрэн ашиглаж чадахгүй хадгалсаар хуучруулдаг дутагдал түгээмэл байна. Зөвхөн түлш, эрчим хүчний үйлдвэрийн эрдэм шинжилгээ, зураг төслийн институт, анагаах ухааны хүрээлэн, мал аж ахуйн эрдэм шинжилгээний хүрээлэнд 880 мянгаад төгрөгийн багаж хэрэгсэл, төхөөрөмж хуучирч << үеэ өнгөрөөсний >> улмаас ашиглагдахаа больжээ. Геологи, уул уурхайн үйлдвэрлэл шинжилгээний болон барилгын үйлдвэрлэл, эрдэм шинжилгээний институтэд одоогоор ашиглагдахгүй байгаа боловч шаардлагатай газар нь шилжүүлж болох 400-гаад мянган төгрөгийн үнэ бүхий олон арван багаж хэрэгсэл, төхөөрөмж идэвхгүй хадгаламжинд байна. 

Эрдэм шинжилгээний ажлын зориулалттай багаж төхөөрөмж, нэн цэвэр материал, химийн урвалжийг захиалах, олж нийлүүлэх ажлыг нэгдсэн хяналт зохицуулалтгүй салангид явуулдгаас зарим төхөөрөмжийг хэрэгцээнээс илүү захиалах, хамтран ашиглах бололцоотой зүйлийг давхардуулан авахад хүргэж байна. 

Нэг бүр нь хорин мянга орчим төгрөгийн үнэтэй задлан шинжилгээний нарийн төхөөрөмж электрофотометр гэхэд л физик-техник, хими, мал аж ахуйн эрдэм шинжилгээний хүрээлэн зэрэг олон байгууллагад байгаа боловч түүнийг бүтэн жилийн туршид дөнгөж 29240 цаг ашигласнаас гадна зарим байгууллага ийм төхөөрөмжийг хэд хэдээр нь авчээ. 

Эрдэм шинжилгээний ажлын зориулалттай нарийн багаж, төхөөрөмж, химийн урвалж, материалыг захиалах, худалдан авч нийлүүлэх тогтсон систем байхгүйгээс ийнхүү үр ашиггүй давхардах эсвэл хэрэгцээтэй байгууллагын захиалга хангагдахгүй хоцрох явдал ч байна. Монгол орны байгаль, уур амьсгалын бүсүүдэд тохирсон мал аж ахуйн, газар тариалангийн үйлдвэрлэлийн дэвшилт технологи боловсруулж, үйлдвэрлэл, практикт шилжүүлж байх үүрэгтэй хөдөө орон нутгийн эрдэм шинжилгээ, туршлагын станцуудын лаборатори, туршилгын бааз туйлын хоцрогдмолоор барахгүй шаардлага хангах багаж хэрэгсэл дутмагаас болж гүйцэтгэж байгаа судалгаа боловсруулалтын ажлын чанар дорой, үр өгөөж хангалтгүй болоход хүрч байна. 

Эрдэм шинжилгээний нарийн багаж төхөөрөмжийн бүртгэл судалгааг тодорхой гаргаж, тэдгээрийн ашиглалтыг сайжруулах, ялангуяа хүчин чадал ихтэй, ховор аппарат, хэрэгслийг хамтран хоршооллож ашиглахын тулд байгууллага дундын үйлчилгээтэй төрөлжсөн лабораториудыг бий болгон аж ахуйн тооцоон дээр ажиллуулах боломжийг судлан үзэж хэрэгжүүлэх талаар Шинжлэх ухааны Академи, Шинжлэх ухаан, техникийн улсын хороо санаачилга гарган, холбогдох яам, хороо, тусгай газартай саналаа солилцож бодитой ажил зохиох шаардлагатай байна. 

ЭЗХТЗ-ийн гишүүн орнуудын хүрээн дэх шинжлэх ухаан, техникийн хамтын ажиллагаа өргөжиж, шинэ шинэ хэлбэр бий болж байгаа өнөө үед манай улс шинжлэх ухааны байгууллагын материал хангамжийн асуудлыг төвлөрүүлэн, ах дүү орнуудын тухайн асуудлыг эрхэлдэг байгууллагатай хамтран ажиллах замаар эрдэм шинжилгээний багаж төхөөрөмж, химийн урвалж, материалаар өөрийгөө хангах бололцоо байна. Эрдэм шинжилгээний ажлын зориулалттай нарийн багаж хэрэгсэл, төхөөрөмж, нэн цэвэр урвалж, материалыг үйлдвэрлэл техникийн зориулалттай бараа, материал, машин, тоног төхөөрөмжтэй хамт захиалдаг одоогийн практикийг өөрчилж үр ашигтай хэлбэрээр зөв зохион байгуулах хэрэгтэй байна. 

Судалгаа шинжилгээ, боловсруулалтын ажил улам бүр нарийсч, түүнд хэрэглэгдэх багаж төхөөрөмж боловсронгуй болохын зэрэгцээ хурдан шинэчлэгдэж байгаа учраас эрдэм шинжилгээний ажлын онолын түвшинг өндөр байлгах, үр өгөөжийг байнга дээшлүүлэх үүднээс мэдээллийн фондыг идэвхтэй ашиглаж орчин үеийн багаж төхөөрөмжийг судалгааны ажилд цаг алдалгүй нэвтрүүлэх шаардлагатай. Хуучирсан мэдлэгт, дулдуйдах үеэ өнгөрөөсөн аппарат, багаж төхөөрөмжийг баримжаа таамгаар захиалах нь өнөөгийн шаардлагад харшилж байна. Эрдэм шинжилгээний багаж төхөөрөмжийн мэдээллийн сан байгуулж, түүнийг үр бүтээлтэй ашиглаж ямар чиглэлийн судалгаанд хаанахын багаж төхөөрөмж илүү өгөөжтэйг нарийвчлан судалж эзний ёсоор хандвал зохино. 

Эрдэм шинжилгээний багаж төхөөрөмжийг эзэмшигчийн техникийн мэдлэг, дадлага чадварыг сайжруулахын хамт сүүлийн үед гарч байгаа нарийн төхөөрөмжүүдийг микропроцессорын тусламжтайгаар автоматжуулсан, программчилсан удирдлагатай болгож байгааг харгалзан тийм багаж төхөөрөмжийг ажиллуулах техникч, лаборант нарыг нарийн мэргэжүүлэн бэлтгэх шаардлагатай байна. 

Эрдэм шинжилгээний багаж төхөөрөмжийн ашиглалтыг сайжруулахын зэрэгцээ шинжлэх ухааны байгууллагын лаборатори туршилтын баазыг бэхжүүлэн, түүний ашиглалтыг шинэ шатанд гаргахын тулд шинжлэх ухаан, техникийн улсын хороо, Шинжлэх ухааны Академи, их, дээд сургуулиуд тэрчлэн дэргэдээ эрдэм шинжилгээний байгууллагатай яам, газруудын удирдлага, тэдгээрийн намын байгууллага намын XIX их хурлын заалт ёсоор тууштай ажил зохиох цаг болжээ. 

