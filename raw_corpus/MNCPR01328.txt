Морь цөөтэй морины үзэсгэлэн

"Их Монгол 800" ойн баярт зориулсан арга хэмжээнүүд шил шилээ даган болж байна. Тэдгээрийн нэг нь Зам, тээвэр аялал жуулчлалын яам өнгөрсөн баасан гаригт Төв аймгийн Сэргэлэн сумын нутагт орших "Говь Мон" жуулчны баазад зохион байгуулсан "Морь, морины хэрэглэлийн үзэсгэлэн худалдаа" байлаа. 
Моринд дуртай, хурдан адууны хорхойтой хүмүүсийн анхаарлыг энэхүү үзэсгэлэнгийн зар соронз мэт татсан гэж болно. Сайвар, жороо морины уралдаан болж, хосгүй эдлэл, сайхан морийг дуудлага худалдаагаар худалдана гэсэн хөтөлбөр өөрийн эрхгүй тийш татсан. Тиймээс зорин очигсод тун олон байлаа. Ялангуяа гадаадын жуулчид гэрэл зургийн дуран сэлтээ бариад олноор иржээ. Үзэсгэлэн худалдааг Ц.Цэнгэл сайд 11 цагт эхлүүлэх байсан ч тус өдөрлөг товлосон цагаас тээ хойно эхлэв. Сайд ч алга. Түүний оронд "Хатан эх" чуулгынхан уран бүтээлээсээ сонирхуулж ирсэн зочдыг баярлуулсан. Тэдний дараа загвар өмсөгчдийн "Эра" төвийн охидууд гутлынхаа өсгийг газар зоогдуулан туялзанхан алхалж, гоёлын европ хувцсаар гайхуулсан юм. Гэтэл гадны олон зочдоос ганц ч алга ташилт "бэлэглэсэнгүй". Загвар өмсөгч, морь хоёр нэг л авцалдсангүй гэж нэг жуулчин ярина билээ. Түүнд ноёд, хатдын хувцастай бүжиглэсэн "Хатан эх" чуулгынхан хамаагүй гоё харагдсан гэсэн. Иймэрхүү үзүүлбэр сонирхуулснаар өдөрлөгийн эхний хэсэг өндөрлөсөн. Ирсэн зочид ч өдрийн хоолондоо дараалан зогслоо. Жуулчны баазын зоогийн газарт дараалал их, гуч орчим минут хүлээж байж хоолоо авна. Энэ ч яахав гэж бодоод хүлээж суутал нэг австри эмэгтэйн гар цүнх алга болжээ. "Өндөр шагналтай, авчраад өгөөч" гэж зарлуулсан. Сүүлдээ "Дотор нь байгаа паспортыг өгөөч" гэж нэлээд учирласан байдалтайгаар хэлүүлсэн ч цүнх нь олдсонгүй. Гараад иртэл бас нэг жуулчны цүнхийг нь зүссэн гээд шоконд орчихсон явахтай таарлаа. Өдөрлөгийн хоёрдугаар хэсэг жуулчдад зориулсан бэсрэг наадмаар эхлэв. Хүчит 16 бөх барилдаж, үзүүр түрүү нь үлдээд өрж байтал морьд барианд оржээ. 10 орчим тооны их насны морьд уралдсан хэдий ч гадны жуулчид голдуу ихэнх үзэгчид нь үзэж чадсангүй. Аргагүй л монгол хүн болохоороо өнөөх хурдан морь нь ирж байх шиг байна гэж тааварлаад барианы зүг гүйсэн нь онож аман хүзүүнээс хойшхийг нь амжиж харлаа. "Одоо хурдан морьд орж ирнэ, тэнд барина" гэх мэтээр зарлаагүй болохоор гадны жуулчдын зураг авах хүсэл лөөлөө болсон нь энэ. Уралдсан морины хөлс хатаж байх үед шахуу ирчихсэн "Ахиж уралдаан бий юу" хэмээн асууж явлаа, жуулчид. Үзэсгэлэнг эхлэх үеэр хоёр харваач сум тавиад л байсан. Гэтэл хоорондоо "тэмцэлдсэн" юм байж. Тэгээд багш нь ялагч болоод хаалтын үеэр шагнал авчихсан байх юм. Гурван морь дуудлага худалдаанд орууллаа. Бөөвийсөн шүдлэн үрээг нэг сая төгрөгөөс, нуруугаа авчихсан бас нэг хээр үрээг 800 мянган төгрөгөөр үнэлжээ. Хоёулаа хурдан удмынх гэсэн. Үлдсэн нь алдарт уяач Ононгийн Кавказаас саяхан оруулж ирсэн 10 мянган долларын үнэтэй, араб соёолон байв. Харамсалтай нь хэн ч үнэ санал болгоогүй учраас тараад явцгаалаа. Өдөрлөг эхлээгүй байхад хээр алаг, халиун зүсмийн хоёр мориндоо сайхан эмээл тохоод, мөнгөн бүсэндээ хэт хутгаа зүүж, бүрх малгай духдуулаад ирсэн ах дүү хоёр жинхэнэ "од" боллоо. Өдөрлөгийг сонирхсон бүх л хүмүүс тэр хоёр луу хошуураад л. Зураг сэлтийг нь аваад л... Морийг нь унаж нэг, хөтөлж нэг зургаа авахуулаад л... Угаасаа өөр морь унасан хүн үзэгдээгүй болохоор тэр л дээ. Ах дүү хоёр жороо, сайвар морины уралдаанд оролцох гэж ирсэн ч өрсөлдөх хүн, морьгүй үгүй учир хоёулаа шагнал аваад буцна билээ. Ер нь морины үзэсгэлэн гэхэд морь үнэхээр үгүй шахам байлаа. Ах дүү хоёрын морь, дээр нь дуудлага худалдаанд оролцсон морьдыг эс тооцвол харж, нүд баясгачихаар хүлэг алга байсан. Их ойд зориулсан арга хэмжээ гэхэд сайхан зарлалаас цаашгүй л өдөрлөг болсон нь жаахан тиймэрхүү санагдав. Харин морины сайхан эдлэлүүд олон байлаа. Үзэсгэлэнд нутаг нутгаас ирсэн хүнд гайхуулчихмаар "нууцхан" бүтээлээ дэлгэсэн хувь хүмүүсээс гадна Баянхонгорын музейн хамт олон ч ховор үзмэрээ аваад ирж. Майхан дотор эгнүүлэн тавьсан ховор гэгдэх бүтээл бүрийг л үзэгчид сонирхоно. Тайлбарлагчид ч түгдрэлгүй үүх түүхийг нь ярьж өгсөн. Заримаас нь сонсоход Лувсандорж гэгээнтэн гэргийдээ зориулан өөрөө урласан цалин цагаан мөнгөн дөрөө хонгор нутагт хадгалагддаг юм байна. Хэр баргийн эмэгтэйн хөл тавигддаггүй гэж ярих тус дөрөө Монголын хосгүй үнэт 60 бүтээлийн нэгд багтдаг гэсэн. Мөн Ламын гэгээний тавдугаар дүр Пэрэнлэй Тогмид 1870-аад оны үед Бээжин хотноо захиалгаар хийлгэж байсан пааландсан дөрөө, ур хийц ихэд шаарддаг зөвхөн хаан хүн гишгих заяатай төрсөн ган дөрөө гээд олон сайхан дөрөө нүд хужирлав. Бүтээлүүдийн дотор хамгийн ойр санагдах нь Хатанбаатар Магсаржавын "суман ташуур", партизан Ламжавын захиа зөөж явсан дундаа нүхтэй ташуур ч үзэгчдийг "өөртөө" татаж байсан. Үзэсгэлэнд ирсэн бүтээлүүдээс шилдгүүдийг шалгаруулахад "Харшийн ширээ" компанийн захирал н.Мягмарын эзэмшилд байдаг ган баавар сэлттэй эмээл шалгарсан. Энэ эмээлийн баавар сэлтийг зүү ороож оёх гэдэг шиг тийм аргаар хийсэн нь гайхалтай гэж тайлбарлана билээ. Мөн дээр дурьдсан Баянхонгорын музейн ган дөрөө шилдгийн шагналыг хүртсэн. Харин бусад эдлэл хэрэглэл гэдэгт "Сүмбэ шагай" компанид үйлдвэрлэсэн хурдан морь унаач хүүхдийн хувцас шалгарсан юм. 
С.Содбаатар Б.Бадмаа 
