Герман эмч нар морь унан айл айлаар бууж, хүмүүсийн шүд эмчилж явжээ

Хотод хамгийн олон тааралддаг зүйлийн нэг нь шүдний эмнэлэг. Тэнд хүмүүсийн дараалал ч тасрахгүй. Харин хөдөөд эсрэгээрээ. Шүдний эмнэлэг байтугай эмч байхгүй. 
Өвдөж зовсон хүмүүс шүдээ эмчлүүлэх гэж аймгийн төв, эсвэл Улаанбаатарыг зорино. Тиймдээ ч манайхан шүд муутай. Ихэнхийнх нь шүд цоорхой, эсвэл онгорхой тууж явна. Тэгвэл Германы шүдний эмч нар манай хөдөөд нүдний гэм болсон шүдний хоёр ч эмнэлэг байгуулж өгөөд буцаж. Гэхдээ тэд зүгээр ч нэг санаагаараа эмнэлэг байгуулж өгсөнгүй. Энэ санааг герман эмч нарт ойлгуулж, тэдний анхаарлыг Монголд хандуулсан буянтай хүн бол С.Туул гэдэг эмч бүсгүй. Тэрбээр 10 гаруй жил Төв аймгийн нэгдсэн эмнэлэгт мэс заслын эмчээр ажиллаж байгаад Герман явжээ. Очоод нэгэн хувийн эмнэлэгт мэргэжлээрээ ажиллахын зэрэгцээ тэндхийн Хил хязгааргүй шүдний эмч нар хэмээх сайн дурын нийгэмлэгийн гишүүнээр элссэн байна. Эхэндээ хэл ус тааруухан болоод ч тэр үү, хий гэснийг л хийж, ёстой л хар бор ажлыг нь нугалж өгдөг байж. Энэ ажилсаг чанар германчуудад таалагдаж, тэдний итгэлийг хүлээсэн хэрэг. С.Туулын гишүүнээр нь элссэн сайн дурын нийгэмлэг Нюрнбургт байдаг, хотынхоо дөрвөн мянга гаруй шүдний эмч нарыг төдийгүй Германы энэ чиглэлийн эмч нарыг нэгтгэжээ. 2003 онд байгуулагдсан юм байна. Дэлхийн ядуу буурай олон оронд сая сая хүн эмнэлгийн тусламж авч чадалгүй эндэж, тэр дундаа шүдний өвчин олон хүний үхлийн шалтгаан болж байгаа нь герман эмч нарын сэтгэлийг эмзэглүүлснээс хүмүүнлэгийн ийм байгууллага байгуулахад хүргэсэн гэдэг. Өдгөө Непал, Шри Ланк, Парагвай, Индонез, Марокко, Гүрж зэрэг улсад тэдний сайн сэтгэлийн үүднээс байгуулж өгсөн шүдний эмнэлгүүд ажиллаж байгаа гэнэ. Харин энэ жил манайх ийм хоёр эмнэлэгтэй боллоо. С.Туул эмч өнгөрсөн хавар Монголд ирэхийн өмнө ниймгэмлэгийнхээ удирдлагуудад ханджээ. "Монголын хөдөө шүдний эмнэлэг байдаггүй. Тэнд ийм эмнэлэг байгуулж өгвөл хүмүүст их хэрэгтэй юм" гэж. Нөгөөдүүл нь зөвшөөрч 20 мянган евро өвөртлүүлжээ. Энэ бол цэвэр итгэлцлийн үүднээс хийгдсэн зүйл байлаа. Монголд ирээд юуны түрүүнд шүдний эмнэлэг байгуулах газраа сонгов. Мэдээж, өөрөө ажиллаж, нөхцөл байдлыг нь сайн мэдэхийн хувьд Төв аймгийнханд энэхүү буянтай үйлийн үр шимийг хүртээхээр болж. Эхлээд аймгийн нэгдсэн эмнэлгийн нэг өрөөг тохижуулан багаж хэрэгсэл цуглуулах ажилдаа оров. Багаж хэрэгсэл зардаг бүхий л газруудаар тавхайгаа эргэтэл явж, нэгийнх нь үнийг нөгөөтэй нь харьцуулан имрэх нь холгүй шилж байж эмнэлгээ тохижуулаад авав. Шүдний эмнэлэгт юу байх ёстой тэр бүгдийг цуглууллаа. Ингээд хартал дахиад ч нэг эмнэлэг байгуулчихаар мөнгө түүнд үлдсэн байв. Өмнө нь яг ийм мөнгөөр Непал зэрэг оронд нэг л шүдний эмнэлэг байгуулдаг байж. Төв аймгийн хэмжээнд ердөө шүдний хоёрхон эмчтэй. Нэг нь аймгийн төвийн нэгдсэн эмнэлэгт, нөгөө нь Батсүмбэр суманд. Батсүмбэрийн хувьд нийт 10-аад мянган хүнтэй том сум. Ингээд тэнд дараагийнхаа эмнэлгийг байгуулахаар болж сумын эмнэлгийн нэг өрөөг тохижуулан, орчин үеийн багаж хэрэгслээр тоноглосон байна. Үүний дараа нийгэмлэгийн тэргүүн, доктор Клаус Махер, гишүүд болох доктор Валтер Нийдералт, Фолкер Шмит нар Монголд ирж, эмнэлгийнхээ нээлтийг хийж ашиглалтад оруулсан гэнэ. Гэхдээ нэг эмнэлгийн мөнгөөр хоёрыг байгуулсанд гайхан мэдээж, магтаж л дээ. Тэгээд болоогүй хоёр мянга гаруй еврогийн үлдэгдэлтэй гэж байгаа. Энэ бүхэн германчуудын сэтгэлд тун нийцжээ. Тэд цаашид ч зуныхаа амралтаар энд ирж 10-14 хоног ажиллан, хүмүүсийг эмчилж байх юм гэсэн. Эмнэлэгт хэрэгцээтэй эм, тариа, ломбоны материалын үнэ төлбөрийг ч нийгэмлэгийнхэн санхүүжүүлэхээр болжээ. Үйлчилгээний хувьд үнэ төлбөргүйгээс гадна өвдөж зовсон хэн ч хандаж болно. Хөдөөнийхөн эмнэлэг хол болохоор өвдөөд л яваад байдаг. Яг эмчлүүлье гэхээр мөнгөтэй, мөнгөгүй янз бүр байдаг. Харин одоо хаяандаа эмнэлэгтэй амар болжээ. Батсүмбэр шүдний эмнэлэгтэй болсноор ойролцоо сумынхан ч заавал хот явна гэлгүй тийшээ цувах болж. Өнгөрсөн зуны хувьд герман докторууд өөрсдийн байгуулсан эмнэлэгтээ ажилласан төдийгүй морь унаж хөдөөгийнхний шүдийг нь үзэж эмчилгээ хийж явж. Эх, нялхсын эмнэлгийн шүдний тасагт ч хэд хоног ажиллаж. Үүндээ тэд сэтгэл хангалуун байсан гэнэ. Одоо Монголд амралтаараа ирж ажиллах сонирхолтой олон эмч тэдэнд хандаад байгаа гэсэн. Хөдөөгийнхөнд хамаатай бас нэгэн сайхан мэдээ дуулгахад, нийгэмлэгийнхэн буцаж очоод хойтон жил Монголд дахин шүдний хоёр эмнэлэг байгуулах шийдвэр гаргаснаа мэдэгджээ. С.Туул эмч ирэх жил Батсүмбэрийн шүдний эмнэлгийн дэргэд хиймэл шүдний жижиг үйлдвэр байгуулах бодолтой яваа. Учир нь олон хүн хиймэл шүд хийлгэе гэж ирдэг болохоор тэр. Германчууд ч үүнийг мэдрээд буцжээ. Хөдөөд шүдний эмч байдаггүй болохоор тэд хамтарч ажиллах хүсэлтэй хувийн шүдний эмнэлэг байвал дуртайяа хүлээн авна гэсэн. Мөн хөдөө гэрээгээр ажиллах хүсэлтэй шүдний эмч нарыг ч хайж байгаа гэсэн шүү. Тийм хүмүүс байвал tuulai@gmx.net хаягаар захиа бичиж болох нь. Хил хязгааргүй эмч нар нийгэмлэгийн гишүүн доктор Валтер Нийдералтын төрсөн нутаг Нюрнбергээс 20 км зайтай Ростал тосгон. Ростал яг Батсүмбэр шиг 10 мянган хүнтэй. Гэхдээ хоёр өөр хөгжилтэй жижиг суурин. Ростал ороход толийсон сайхан замаар сүнгэнүүлэн давхидаг бол Батсүмбэр орохын тулд там болсон замаар сэгсчүүлнэ. Үүнийг биеэрээ мэдэрсэн доктор маань Ростал Батсүмбэр хоёрыг шефийн холбоотой болгохоор албаны хүмүүстэй ярилцжээ. Энэ ажил бараг шийдэгдэх шатандаа яваа гэсэн. Хамтын ажиллагааны хүрээнд Батсүмбэрээс төв зам хүртэл засмал зам тавих эсвэл дулааны асуудлыг нь шийдэж өгөхөөр яригдаж байгаа бололтой. С.Туул эмч удахгүй Герман явна гэсэн. Явахаасаа өмнө Батсүмбэрийн шүдний эмчийг хотод авчран "Ароно" эмнэлэгт дадлага хийлгэж байгаа гэлээ. Эмнэлэг байгуулахад тус болсон газрын нэг нь "Ароно". Одоо ч эмчийг үнэ төлбөргүй дадлагажуулж байгаа газар. Мөн УИХ-ын гишүүн, Гадаад хэргийн сайд Н.Энхболд, Төв аймгийн Засаг дарга Энхбат, аймгийн нэгдсэн эмнэлгийн эрхлэгч, Батсүмбэр сумын Засаг дарга нар эмнэлэг байгуулах ажилд харамгүй сэтгэлээр дэм болжээ. С.Туул эмч Монголын хөдөөг шүдний эмнэлэгтэй болгох ажлын эхний замыг ингэж татлаа. Энэ замаар дахин олон эмнэлэг орж ирнэ биз ээ. Тэгвэл эмнэлгийн үйлчилгээнээс олон бээрээр алслагдан суудаг хөдөөгийнхөнд барагдашгүй буян болно. 
Д.Оюунтуяа
