№75(15724)
1984 ОНЫ ГУРАВДУГААР САРЫН 28
Төлийн арчилгаа, маллагаа

Улсын хэмжээгээр мал ид төллөж эхлээд сар илүү хугацаа өнгөрч, 3. 2 сая гаруй төл бойжуулаад байна. Уг ажил олонхи аймагт сайн байгаагийн дотор Архангай, Булган, Хөвсгөл, Сүхбаатар, Дорноговь аймагт төл бойжуулах ажил ахицтай, нийтдээ 50 гаруй сум, нэгдэл, сангийн аж ахуй нэг ч төлийн гарзгүй байна. Гэвч мал төллүүлэх суурьд төлийг хөрвийн аргаар технологийн дагуу бойжуулахад байр, пүнз, элгэвч, нэмнээ, хашлага хайс, тэжээл хийж өгөх сав төхөөрөмж дутагдах, байранд нь ус, өвс, тэжээл, давс, хужир тогтмол тавьж өгч төлийг махлуулах, сэнсрэхээс хамгаалах далайцтай ажил хийхгүй, түүнийг хийсэн ч ор нэр болгодгоос олон төл хорогдуулдаг дутагдал зарим газарт бас л тууштай арилахгүй байна. Ялангуяа сүүлийн хэд хоногт Баянхонгор, Говь-Алтай, Ховд, Завхан аймагт төлийн хорогдол нэмэгдэв. 

Энэ нь удирдлагын зохион байгуулалт, малчин, мал аж ахуйн мэргэжилтний хариуцлага сайжраагүй, төл, төллөсөн эх малын арчилгаа маллагааг хангалтгүй анхаарч байгаатай холбоотой юм. Нялх төл эхний долоо хоногийн дотор хорогдохоос гадна, цаг дулаарч, хурга, ишиг өвсөнд орох үед анхаарал, арчилгаа маллагааг сулруулдгаас хорогдлын 50 - 70 хувь нь дөрөв, тавдугаар сард гардаг байна. Иймд төлийн арчилгаа маллагааг улам сайжруулах, төл махлуулах ажлыг суурь бүрт жигд сайн зохиож үр дүнг дээшлүүлэх хэрэгтэй. 

Манай орны нөхцөлд хурга, ишгийг говийн бүсэд тавдугаар сарын аравд, хангай, тал хээрийн бүсэд тавдугаар сарын хорьд, өндөр уулын бүсэд зургадугаар сарын аравдыг хүртэл тэжээх шаардлагатай байдгийг нэгдэл, сангийн аж ахуй бүр анхаарч шаардагдах тэжээлээр суурь бүрийг хангах, байгаа тэжээлийг хамгийн ариг гамтай зарцуулах хэрэгтэй. 

Бод малын төл бойжуулахыг бог малынхаас арай дутуу анхаардаг, унага, ботго, тугалын арчилгаа маллагааг суурь бүрт сайжруулахгүй, тэнд малчны арга ажиллагаа жигд бишээс болж олон төл хорогдож бай гаад нэгдэл, аж ахуй бүр хатуу дүгнэлт хийж ажлаа сайжруулах нь зүйтэй. Төллөх ингэ, гүү, үнээг өдөрт байнга хариулах, хашаанд төллүүлэх, гүү унагалах үед адууг өдөр хариулах, шөнө нь манах, хүн хүчээр дутмаг суурьд ажиллах хүчээр туслах, тугалын дулаалсан байр, пүнзний хэрэгцээг сайжруулах хэрэгтэй. Дулаан байр, хуурай хэвтэр бол төл эрүүл чийрэг бойжихын үндэс гэдгийг туршлагатай малчны үйл ажиллагаа харуулсаар байна. 

Ялангуяа тугалыг нойтон, хөлдүү газар хэвшүүлэх хэт дааруулах, салхи цохиулахаас болгоомжилж, элгэвчлэх, нэмнэх, нөмөр газар бэлчээх, хүйтэн, цас шуургатай үед байр саравчинд оруулж хамгаалах эхийн нь сүү шим ямар байгааг нарийвчлан шалгаж арчилгаа, маллагааг сайжруулбал зохино. Адууг шөнө манаж, өдөр нь хариулахгүйгээс унагыг гардан бойжуулж чадахгүй хорогдуулдгийг эцэс болговол зохино. Унагыг махлуулахад нэг, хоёр сартайгаас тэжээн дасгах нь чухал. Гэтэл манай нэлээд аймаг, сумын унага тэжээдэг малчин ховор байна. Унагыг өвснөөс гадна няцалсан буудай, хивгээр тэжээж өдөрт өгөх хүчин тэжээлийн хэмжээг аажмаар ахиулан, дөрвөөс таван сартай унаганд килограмм хүртэл хүчин тэжээл өгч болно. 

Ингэ ботголуулах нь хялбар ажил биш. Нялх ботгоны арчилгаа бусад малын төлөөс илүү онцлогтой байдаг. Ботгыг эхээс гармагц нэмнэж, зулайвч өмсгөж, амлуулахын өмнө антибиотикийн уусмал буюу шар тостой бүлээн хар цайгаар угждаг уламжлалт арга бий. Зарим тэмээчин үүнийг үл тоомсорлон алдах удаа гардаг. Тиймээс тэргүүний тэмээчний зөвлөмжийг ямагт санаж ажиллах хэрэгтэй. Ботгонд нялх үеэс нь давс нунтаглаж долоолгох, зөөлөн өвс ургамлыг боож дүүжлэн өгөх, өвсөнд сайн орсон үед нь шарилж, шаваг, бударгана, хиаглаг ургамалтай бэлчээрт эхтэй нь хамт бэлчээж маллах хэрэгтэй. 

Малынхаа төлийг бүрэн бойжуулъя гэвэл түүний арчилгаа, маллагааг сайжруулж, малчин бүр ажилдаа эзний ёсоор хандан, хүч чармайлт, санаачилга гарган ажиллах шаардлагатай. Малчин бүхэн төлд яавал балга ус, атга өвс, чимх тэжээл илүү өгөх вэ, яавал сайн махлуулах вэ гэсэн эрмэлзэлтэй ажиллавал ганц ч төлийн гарзгүй байж чадна. 

Одоо мал сүргийг усаар хангахыг онцгой анхаарах цаг юм. Гэтэл зарим суурь малаа дутуу дулимаг усалснаас болж эх мал жилбэгүй төллөж, угжуулах төлийн тоо нэмэгдсээр байна. Жилбэгүй төллөсөн малыг давстай хар цай, шар будааны ханд, шар сүү, аарц цагаа, чанартай өвсөөр богино хугацаанд сайн тэжээж, сүү шим оруулдаг тэргүүний малчны туршлагыг эзэмшүүлэх хэрэгтэй. Ер нь олон мал жилбэгүй төллөсөн үед төлийг хиймэл уураг, өтгөрүүлсэн сүү, шар буурцгийн сүү, сүү орлох тэжээл, үнээ, ингэний сүү, сүүнд агшаасан шар будаа зэргийг зохих журмаар бэлтгэн найруулж, өдөрт гурваас Дөрвөн Удаа угжин, сүүгүй ч гэсэн эхэд нь дахин дахин хөхүүлж байх нь ашигтайг тэргүүний малчдын жишээ харуулж байна. Зарим малчин цаг дулаарч өдөр уртаслаа гэж тайвшран, төлд тавих анхаарлыг сулруулах, угжин тэжээж байсан төлийг гэнэт орхих, хөрвө төлийг эхтэй нь бэлчээрт явуулж сэнсрүүлэх дутагдал хангадгийг бүрмөсөн арилгах хэрэгтэй. 

Төл бойжуулах ажлыг удирдаж байгаа зарим штаб ажлаа хэлбэрдэх, шийдвэрийг дамжуулагчийн үүрэг гүйцэтгэх, мэдээ цуглуулах төдийгөөс хэтрэхгүй. байгаад дүгнэлт хийж, хамаг хүчийг суурьд, төлийн арчилгаа маллагааг сайжруулах, хорогдолгүй бойжуулах, махлуулахад чиглүүлбэл зохино. 

Төлийн арчилгаа маллагааг сайжруулах аргыг малчин, төлчдөд зааж сургах, тэргүүний малчны туршлагыг эзэмшүүлэхэд уралдаан, урамшууллын бух аргыг хэрэглэх нь чухал байна. Цаг агаарын байдал хавар хүндэрдэг төдийгүй, өвс тэжээлийн нөөц хомсдож, малын тарга хүч хоног хоногоор бууран, сульддаг Ийм үед төл бүрийн арчилгаа, маллагааг улам сайжруулан, хорогдолгүй бойжуулахын тулд цаг алдалгүй шуурхай арга хэмжээ авч байхыг онцлон анхаарах хэрэгтэй. 

