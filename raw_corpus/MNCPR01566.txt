Бусдыг гэсэн сэтгэлтэй номлогчдын төлөө залбирцгаая

Хөлбөмбөгийн талбайг хүн цаазлах газар болгож, эмэгтэй хүнийг автобусанд сууж явахыг хориглон, иргэдээ цагаан өнгийн оймс өмсөхийг хориглох зэргээр энгийн хүний санаанд ч багтамгүй шийдвэрийг гаргаж байсан талибууд төр барьж байх хугацаандаа Афганистаныг дэлхийн тавцангаас арчиж хаях бодлого явуулж байсан билээ.
Америкчуудын илэрхий хүчин чармайлтаар Афганистанд ардчилсан сонгууль болж, талибууд шахагдсан хэдий ч гэнэтийн довтолгоон, гадны жуулчдыг барьцаалан хорлох үйл ажиллагаа нь дуусахгүй байна. Тэр ч байтугай энэ удаад хүнлэг ёсны хэм хэмжээнээс хэтэрсэн үйл ажиллагааг тэд өдөөчихөөд байна. Өнгөрсөн сарын 19-нд Афганистанд сайн дурын тусламж, эрүүл мэндийн үйлчилгээ үзүүлж явсан БНСУ-ын Христийн сүмийн 23 номлогчийг талибууд барьцаалчихаад байгаа нь дэлхийн олон сая хүний гайхшийг барж, хүмүүс тэдний төлөө залбирч сууна. Албаны хүмүүс, сэтгүүлчдийг барьцаалж, амь насыг нь хороох ажиллагааг Иракийн харгис бүлэглэлүүд хийж байсан. Гэхдээ өөрсдөд нь туслахаар явж байгаа энэ олон хүнийг барьцаалж байсан нь үгүй. Барьцаалагдсан сүмийн номлогчдын хоёр эрэгтэйг хороож, одоо гурван залуу үлджээ. Харин үлдсэн 18 нь дандаа бүсгүйчүүд юм. Хэдийгээр БНСУ-ын талаас хэлэлцээ хийхээр Афганистанд очсон боловч зөвхөн солонгосчууд мэдээд шийдэхээс хувь илүүтэй шаардлагыг талибууд тавьж байгаа билээ. Хэдэн жилийн өмнө БНСУ-ын иргэн нэг залууг иракчууд олзолж, БНСУ-ыг Иракаас цэргээ гаргахыг шаардаж байсан юм. АНУ-тай хамт терроризмын эсрэг тэмцэлд монголчуудын адил нэгдсэн байсан БНСУ-ын Засгийн газар тэр удаад цэргээ гаргахыг татгалзсанаар хан үндэстэн залуу Ойрхи Дорнодод амиа тавьсан. Тэр хэрэг явдлын дараа олон мянган солонгос Засгийн газраа буруутган эсэргүүцлээ илэрхийлж байсан билээ. Харин энэ удаад талибуудын тавьж байгаа шаардлага нь солонгосчууд өөрсдийнхөө эрх мэдлийн хүрээнд шийдэж чадахгүй асуудал юм. Талибууд Афганистаны Засгийн газрын цэргүүдэд баригдсан 23 дайчнаараа сүмийн номлогчдын амь насыг солихыг хүсч байна. Солонгосчууд иргэдийнхээ амь насыг аврахын тулд Афганистаны Засгийн газартай тохиролцох хэрэгтэй болсон бөгөөд үүндээ АНУ-ын дэмжлэгийг хүссэн. Цагтаа талибуудын эрхшээлд нухлагдаж, өдгөө дайны хөлд нэрвэгдэж зүдэрсэн афганчуудад туслахаар явж асан номлогчдын амь нас хэрхэх нь одоо болтол тодорхойгүй байна. Бүсгүй голдуу тэд дундаасаа хоёр эрийгээ алуулчихсан болохоор ямархан их айж, яаж шаналж байгаа бол гэдгийг төсөөлөх ч аргагүй мэт. Тэгээд аялж жуулчлаад ч юм уу, хувийн шалтгаанаар тэнд зорчиж байгаад баригдсан бол гомдол бага байхсан гэсэн. Гэтэл тэд олон жилийн турш энд тэндхийн дайны хөлд нэрвэгдээд тартагтаа тулсан тэр үндэстэнд туслах гэж, эрүүлжүүлж, эрч хүч өгөх гэж яваад амь насаа алдахдаа тулсан гэхээр харамсал төрмөөр. Тэдний ах дүүс, нутаг нэгтнүүд нь Сөүл дэх Афганистан, АНУ-ын Элчин сайдын яамны үүдэн дээр цуглаан хийж байгаа гэсэн. Тэд барьцаалагдсан хүмүүсийг амьд буцаж ирнэ гэдэгт сүүлийн үед итгэхээ байжээ. Тийм хэдий ч залбирал гол туслах хүчин гэдэгт эргэлзэхгүй байгаа аж. БНСУ-д нийт хүн амынх нь дөрөвний нэгээс тавны нэг хүртэлх хувь нь Христийн шашинтнууд гэсэн судалгаа байдаг бөгөөд Афганистан руу аялсан шиг номлогчдын бүлэг сүүлийн үед маш ихээр нэмэгдэж байгаа гэсэн. Бид ч гэсэн шашин ном өөр ч гэсэн хүмүүст туслах гэж яваад үхлийн дэнсэн дээр ирсэн тэдгээр хүмүүсийн төлөө залбирч л тусалж чадна. Үнэндээ БНСУ-аас Афганистанд байгаа цэргийн тоо цөөхөн. 200 хүрэхгүй цэрэг алба хааж байгаа гэсэн. Манай улс ч Афганистанд цэргийн хүчээ оруулсан улсын нэг. Тэдний энэ зовлон бидэнд ч тохиосон байхыг үгүйсгэх аргагүй. Тиймээс зовлон нэгтэй солонгосчуудын сэтгэлийг хуваалцаж, залбирч мөргөж чаддаг үндэстний хувьд сэтгэлийн хураараа тэдний зовлонг нимгэлцгээе. Хүн төрөлхтөн зовлонгийн өмнө шашны ялгаагүйгээр нэгдэж чадах билээ. Монголчуудыг элэг нэгтнээ хэмээн ёсорхон үздэг хан үндэстний эдгээр номлогч залуусаас дахин нэг нь ч бүү эндэг ээ. Алтан дэлхий дааж төрүүлсэн хэн боловч, хорвоо ертөнц өөрөөс нь уйдаагүй байхад цаг бусаар, тэр дундаа ухаант хүнийхээ харалган үзэл бодол, хэрцгийллээс болж үрэгдэх ёсгүй юм. Бид угтаа дэлхий хэмээх ганцхан бөөрөнхий дээр ялгалгүй амьдран аж төрж байгаа шигээ, орчлон дуустал бас ялгалгүйгээр энх тунх, аз жаргалтай амьдрах ёстой билээ. 
Э.Энэрэл
