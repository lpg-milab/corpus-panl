№84 (16361)          
1986 оны дөрөвдүгээр сарын 8.
АХУЙН ТЭЭВЭР

<< Хун амын эрэлт, хэрэгцээтэй уялдуулан ахуйн үйлчилгээний нэр төрлийг өргөтгөнө >> гэж БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төсөлд заажээ. Өргөтгөн сайжруулууштай шинэ төрлийн үйлчилгээний нэг нь төв суурин газрын ахуйн тээврийн үйлчилгээ юм. Хөдөлмөрчдийн аж байдал, соёлжилт сайжирсны үрээр мебель, хөргөгч, угаагч машин, телевизор зэрэг овор жин ихтэй гэр ахуйн техник хэрэгсэл айл өрх тутамд нэмэгдэж, тэдгээрийг дэлгүүрээс авахаас эхлээд засварын газарт хүргэх, буцааж авчрах, мөн шинэ байр сууцанд орох, зусланд гарах, орох, тэрчлэн түлээ нүүрс татах, туслах аж ахуйнхаа бүтээгдэхүүний илүүдлийг хүнсний зах дээр аваачих зэрэгт ахуйн тээврийн үйлчилгээний эрэлт, хэрэгцээ их гардаг боллоо. 

Иргэдийн бодит хэрэгцээг харгалзан нийслэлд шинээр бий болгосон ахуйн тээврийн үйлчилгээ өнгөрсөн гурван жилд нэлээд хэвшиж. хэд хэдэн газарт захиалга хүлээн авах цэгтэй болж зусланд гарах, орох зэрэг << оргил >> ачааллын үед нөөц машин нэмэх, цаг сунгах, цэг дундын зохицуулалт хийх зэргээр аль болох түгээмэл үйлчлэхийг эрмэлзэж байна. 

Ашигтай эхлэл, зөв хэлбэр ийнхүү гарч байгаа боловч шинэ зүйлд өчигдрийн биш, өнөөдрийн хэрэгцээний үүднээс өндөр шаардлага тавих ёстой. 

Юуны урьд ахуйн тээврийн үйлчилгээ аймаг, хот, нийслэлд хүрэлцээгүй, зохион байгуулалт, чиглэлээ боловсронгуй тогтоож чадаагүй, хөнгөн шуурхай биш, Хяналт тооцоо нарийсаагүйгээс гадна орон нутагт ийм үйлчилгээ үндсэндээ байхгүй байна. 

Ахуйн тээврийн хэрэгцээ улам нэмэгдэж байхад түүнийг хангах ажиллагаа дутагдсанаас болж амины тээвэрт улсын техник, шатахууныг элдэв зүй бус аргаар хэрэглэх, зарим үед зальт этгээдүүд алба, амины машинаар ашиг хонжоо олоход ч зам тавьж өгдөг байна. 

Улаанбаатар хотод ахуйн тээврийн зуу гаруй машинтай ажиллаж байгаа бааз хүч чадлынхаа тун бага хэсгийг хөдөлмөрчдийн хэрэгцээний ахуйн тээвэрт зориулж, дийлэнх машинаараа албан газарт цагаар үйлчлэн, байгууллагуудад ачаа тээх, эсвэл хот хоорондын таксийн журмаар үйлчилдгээс хөдөлмөрчдийн ахуйн тээврийн хэрэгцээг бүрэн хангахгүй, үйлчилгээгээ олон хэлбэртэй, соёлч шуурхай, хүртээмжтэй болгож бас л хараахан чадаагүй байна. Хүн амын ахуйн үйлчилгээг зөвхөн тээврийн үйл ажиллагаа гэж өрөөсгөл үзэж үйлчилгээний талыг хангалттай анхаарахгүй орхидгийн улмаас ажил нь ахицгүй байна. 

Хөдөлмөрчдийн ахуйн тээврийн үйлчилгээг дагнаж, хот хоорондын таксийн үйлчилгээ ачаа тээврийн ажлыг холбогдох баазад шилжүүлэх эсвэл харьяаллыг нь нийтийн аж ахуй, үйлчилгээний Яаманд төвлөрүүлэн дээрх баазыг ахуйн тээврийн үйлчилгээг өргөтгөн тодорхой чиглэлтэй хөгжүүлэх хөдөлмөрчдийн шаардлагыг бүрэн дүүрэн хангах удирдлагаар хангах нь зүйтэй байна. 

Ахуйн тээврийн үйлчилгээний үнэ тариф өндөр байгаа тухай хөдөлмөрчид удаа дараа ярьж шүүмжилж байгааг харгалзан үнийн асуудлыг хянан үзэж үйлчлэх хугацааг гүйлт, хүлээлтийн хугацаатай уялдуулах, хөдөлмөрчдийн түлээ нүүрсээ татах, гэр орноо нүүлгэхэд үйлчлэхдээ тодорхой хөнгөлөлт үзүүлэх механизмыг ч бодож боловсруулах нь зүйтэй юм. 

Орон нутгийн хөдөлмөрчдийн хувьд ч гэсэн ахуйн тээврийн үйлчилгээний хэрэгцээ нэмэгдэж байгааг харгалзан аймгийн төв, хот, томоохон суурин газруудад бага даацын машин болон ердийн хөсөг ашиглах замаар ийм үйлчилгээний хэсгийг байгуулах шаардлагатай болжээ. Ус зөөх, хог хаях үйлчилгээнд ердийн хөсөг хэрэглэдэг зарим газрын туршлагыг орон нутгийн ахуйн үйлчилгээний байгууллага, нэгдлүүд санаачлах, АДХ-ын гүйцэтгэх захиргаад ч зохион байгуулах талаар санаа тавих хэрэгтэй. 

Ахуйн тээврийн үйлчилгээний давуу тал, ач холбогдлыг хөдөлмөрчдөд сурталчилж, тэднийг үйлчлүүлж хэвшүүлэх хамгийн сайн сурталчилгаа бол соёлч боловсон, түргэн шуурхаЙ үйлчилгээ гэдэг нь бүхэнд ойлгомжтой. 

Орчин үеийн бага даацын тусгай зориулалтын машинаар ахуйн тээврийн үйлчилгээг хангах, юуны урьд жолоочийн үүрэг хариуцлагыг дээшлүүлж, автомашины жолоочийн хувьд түргэн шуурхай ажиллах, техникийнхээ бүрэн бүтэн байдал, найдвартай ажилЛагааг хангах, нөгөөтэйгүүр боловсон зөв харилцаатай үйлчлэгчийн өндөр соёл, ухамсрыг тэдэнд төлөвшүүлэх хэрэгтэй, 

Ахуйн тээврийн үйлчилгээ их хөгжсөн ЗХУ, ах дүү социалист бусад орнуудын туршлагыг судалж өөрийн орны нөхцөлд бүтээлчээр нэвтрүүлэх, диспетчерийн албаны үүрэг хариуцлагыг дээшлүүлж, ахуйн Тээврийг хоршоолох болон прокат үйлчилгээний хэлбэрээр хөгжүүлэх ажлыг туршин хэрэглэхэд анхаарал тавиуштай байна. 

Хүн амын ахуйн үйлчилгээг сайжруулах асуудлыг хэлэлцэх БНМАУ-ын Ардын Их Хурлын 11 дэх удаагийн сонгуулийн анхдугаар чуулганыг угтаж, хүн амын үйлчилгээний шинэ төрөл, ахуйн тээврийн тулгамдсан асуудлыг шийдвэрлэхэд нийтийн аж ахуй, үйлчилгээ, тээврийн байгууллага, аймаг хотын АДХ-ын гүйцэтгэх захиргаад бүтээлч санаачилга гаргах хэрэгтэй байна. 

