Тогооны таганд тогтсон ус шидтэй

"Элэгний" хэмээх олноо алдаршсан М.Шагдарсүрэн эмч 30 жил хүний их эмчээр ажиллаж байна. Тэрээр ХХ зууны эхэн үед Дарьганга нутагт алдаршиж, олон хүнд амьдрал хайрласан нэртэй маарамба Аваа агсны зээ юм. М.Шагдарсүрэн эмчийг Америкийн Намтар судлалын хүрээлэнгээс 2003 оны хүнээр тодруулж байсны дээр АНУ-ын Шинжлэх ухааны академийн гишүүн юм билээ.
М.Шагдарсүрэн эмч ШУА-ийн гишүүн, академич, доктор, профессор цолтой, МЗЭ, МОЭ-ийн гишүүн. МОЭ-ийн дуун хөрвүүлэгч шагналтай. АУИС, МУИС, Японы Цүкүбагийн болон Токиогийн их сургууль, АНУ-ын Калифорни, БНСУ-ын Сөүлийн Сон-Э эмнэлэг-хүрээлэнд суралцсан. Элэгний өвчинд шаналсан олон хүн "Шагдарсүрэн эмчид үзүүлбэл босоод ирнэ" хэмээх түүнийг зорьдог. Тэгээд ч Монгол Улсад элэгний өвчлөл бусад үндэстэнтэй харьцуулбал их. Иймээс "Зууны мэдээ" сонин долоо хоног бүрийн даваа гаригт "Шагдарсүрэн эмчийн булан"-г гаргахаар боллоо. Уншигч та М.Шагдарсүрэн эмчээс асуух асуултаа 99891842, 70116002 дугаарын утсаар ирүүлэхээс гадна Мобикомын 531531, Скайтелийн 155050, Юнителийн 143131 дугаарын утас руу мессеж илгээж болно. Мөн асуултаа mlle-nyamka1@yahoo.com, zuuniimedee@yаhoo.com цахим хаягаар илгээх боломжтой.
-Таныг "элэгний" гэсэн тодотгол дагаж явах юмаа даа? 
-Би оюутан ахуй цагтаа эрдэм шинжилгээний хуралд "Элэгтэй циррозын үед даралт ихсэх нь" сэдвээр илтгэл тавьж байлаа. Уг нь би мэс заслын эмч. Ажлын гараагаа төрсөн нутгаасаа эхэлсэн. Улаанбаатар хотын П.Н.Шастины нэрэмжит III эмнэлэгт зүрх судасны эмч, тасгийн эрхлэгчээр ажиллаж байсан. Би зүрх судсыг сонирхон судалж байсан юм. Тэр үед надад ховорхон аз тохиож Японы улсын Цүкүбагийн их сургуульд япон хэлний бэлтгэлд суралцаж Токиогийн Икашика их сургуульд суралцлаа. Японд байхдаа тус сургуулийн эрдэмтэн, профессоруудыг дагалдаж элэгний өвчнийг судсаар оношлох, эмчлэх аргад суралцсан. 
-Элэгний хавдар хэдийнээс үүсэлтэй бол?
-Дорно дахинд яст мэлхийн хуяган дээр хавдар гэсэн үг ханз үсгээр сийлээстэй байсан гэдэг. Тэгэхээр элэгний өвчнийг дээр үеэс үүсэлтэй гэж үзэж болно.
-Элэгний өвчтэй хүн бүр хорт хавдар тусах уу?
-Элгээ гамнаж бөөцийлдөг хүн хавдар тусахгүй. Манайхан муухан элгэндээ нэрмээс болгож архи хэтрүүлэн хэрэглэж байна. Архийг маш бага хэрэглэх хэрэгтэй. Азийн улсууд дарс юм уу, Хятадын хаадын уудаг дээд зэргийн архийг хуруувчийн чинээ хундагаар бага тунгаар эм болгож хэрэглээд урт насалж байна. Архи болгон хор биш. Монголчууд бодын доозоор уудаг нь элгийг амархан гэмтээх үндэс болдог. Элэг нь уух идэх соёлтой тун холбоотой л доо.
-Архи уусны дараа шартах нь муу юу?
-Шартана гэдэг нь архи хэтрүүлж хэрэглэснээс элэгний эд хүчтэй гэмтэж, гүнзгий хордлогод орж байна гэсэн үг. 
-Архи огт уудаггүй атлаа элэгний өвчнөөр нас барах тохиолдол байдаг шүү дээ?
-Өтлөх насандаа гепатитаар далд өвчлөх тохиолдол байна. Элэгний хатуурал гэдэг элэгний эд эс үхжиж агшаад ажиллахаа болино гэсэн үг. Архинд их орсон хүн элэгний хатууралтай болох нь олон. Дархлал тогтох гэж байхгүй. Үндэстэн бүрийн ген, махбодийн архи хүлээн авч тэсвэрлэх чадвар өөр.
-Элэг амин чухал эрхтэн гэдэг үнэн үү?
-Элэг маш гайхамшигтай эрхтэн, бие махбодийн лаборатори гэхэд болно. Цусыг шүүн цэвэршүүлэх үндсэн үүрэгтэй. Хос эрхтний нэг эдгэшгүй өвчилбөл аваад хаяж болно. Элэг нь уушги, бөөр шиг хос биш цор ганц, юугаар ч орлуулшгүй нандин эрхтэн. Элгээ аль болох хамгаалж байх учиртай. Цэвэр ус маш чухал. Хятадууд буцалсан ус их уудаг. Таглаатай аяганд ногоон цайгаа бүрж байгаад л уудаг. Тогооны таганд тогтсон ус эм адил шидтэй. Эртний сударт "Согтож унасан хүнд тогооны таган дээр бөнжийж тогтсон уснаас хагас аяга уулгахад хорыг тайлж сэргээнэ" гэж бичсэн байдаг. 
-Элэгний өвчтэй хүн ямар дэглэм баримтлах вэ?
-Элгээ оношлуулахад хэцүү биш болжээ. Хамгийн чухал нь мэргэжлийн эмчид хандаж, зохих дэглэм барьж, таарсан эмийг уух. Элэг гэмтэнэ гэдэг нь элэгний эсийн мембран өвчиллөө гэсэн үг. Үүнийг анагаахад эссенциаль, силимарон гээд ургамлын гаралтай эм уудгийг манайхан мэднэ. Зааврын дагуу цаг тухайд нь заавал усаар даруулж уух хэрэгтэй. 
-Монголд элэгний хавдраар өвдсөн хүн олон. Элэгний хавдар дэлхийд хэр түгсэн өвчин бэ?
-Энэ өвчнийг олон янзаар нэрлэдэг. Монголчууд элэгний хорт хавдар, эсвэл рак гэж ярьдаг. Рак гэдэг аалз мэт олон хөлтэй хавч маягийн амьтны нэр л дээ. Элгэнд үүссэн зарим хавдрын дүрс хүмүүст рактай адилхан харагдсанаас ийн нэрлэсэн болов уу. Европын зарим орны хорт хавдрын төвийн эмблем нь рак хавчийг дээрээс нь сэлэмдэн нугасалж буй дүрстэй байдаг юм билээ. Шинжлэх ухаанд элэгний өмөн үү гэж нэрлэдэг. 
Дэлхий нийтэд кансер, түмор гээд байгаа юм. Энэ өвчин түгээмэлд тооцогддог. Аль ч тивд байна. Элэгний өмөн үүгээр тэргүүлдэг орон бол Мозамбик. Тэнд 100 мянган хүн тутамд 98 хүн өвчилдөг бол манай улсад 50 хүн өвдөж байна. АНУ-д 100 мянган хүн тутмын 1-2 цагаан арьстан, 3-4 хар арьстан, Японд 12 хүн өвчилдөг гэсэн тоо бий. Монгол Улсад бүртгэгдсэн 33 төрлийн хавдар өвчний 40 гаруй хувийг элэгний хорт хавдар эзэлдэг.
-Мозамбикийн иргэд ийм өвчнөөр яагаад илүүтэй өвддөг юм бол?
-Тэнд амьдрал ядуу, ДОХ, вируст гепатит их дэлгэрсэн юм билээ. Түүнтэй холбоотой байх. 
-Элэгний шараар өвчлөх шалтгаан юу вэ?
-Бохир гар, тариур, плазм ариун цэврийн дэглэм, бэлгийн замаар гээд олон эх үүдэлтэй. Хавдар вирусээр халдварладаг учраас элгийг амархан гэмтээдэг. 
-Элэгний хорт хавдар юунаас болоод эрс нэмэгдэх болов?
-Хавдар олон шалтгаантай. Гол нь халдварт шараар өвдсөнөөс хавдар үүсэх нь бий. Манай орны хувьд 1960-1970-аад онд шар өвчин их дэлгэрч байсан. Түүний уршиг хожим нь хавдар болон гарч ирж байж болох юм. Хорт бодисын нөлөө ч их байна.
-Архи хорт хавдрыг үүсэхэд нөлөөлдөг үү?
-Хорт хавдрыг үүсгэгч биш ч өвчнийг хүндрүүлж, өвчний явцад түлхэц өгч байдаг.
-Хорт хавдар эмчлэгдэх магадлал нь хэр байдаг вэ?
-Элэгний өмөн үү өвчин эхлэх үед анхан шатандаа шинж тэмдэггүй байдаг. Нэг л мэдэхэд дунд, архаг шатандаа орчихдог. Элэгний өмөн үү хүндэрсэн үед анагаах ухаан хүчгүйдэнэ. Иймээс маш аюултай. Өвчин хүндрээгүй байхад оношлуулбал өвчний явцыг удаашруулж, эмнэж болно. 
-Та Япон, Солонгос, Америк гээд өндөр хөгжилтэй оронд ажиллаж байсан. Эдгээр оронд хорт хавдар буурч байна уу?
-Хорт хавдар буурах хандлага ажиглагдсан. Энэ өвчний голлох шалтгаан шар өвчин. Өндөр хөгжилтэй оронд хүн амаа вируст гепатитаас сэргийлэх вакцинд хамруулж чадсаны дээр хорт хавдрыг эрт үед нь оношилж байна.
-Анхдагч өмөн үүг судас бөглөх эмчилгээний талаар сонирхуулахгүй юу?
-Анхдагч өмөн үү гэхээр хэмжээ жижиг гэсэн үг биш юм. Өмөн үү олон янз. Анхнаасаа элгэнд үүссэн өмөн үү байхад, уушги, улаан хоолой зэрэг эрхтэнд үүссэн өмөн үү цусны урсгалаар элгэнд үсэрхийлэх нь бий. Элгэнд анхнаасаа үүссэн өмөн үүг анхдагч гэдэг. Ийм өмөн үүгийн үед судас бөглөх эмчилгээ хийж, өвчтөний амьдрах хугацааг уртасгах боломжтой. Манай үе үеийн эрдэмтэн судлаачид элэгний анхдагч өмөнгийн эдийн, багажийн шинжилгээ, мэс заслын, системт хими эмчилгээ гээд олон судалгааг хийж байсан. Би химийн эмээр судас бөглөх эмчилгээг анх удаа Монголд 1993 онд анх удаа хийсэн. Судсанд тодруулагч бодис шахаж зураг аваад рак мөн эсэхийг оношилдог. Судсан зураглал дээр хорт хавдрын үед байцаа шиг болон нумласан дүрс гардаг. Судсан зураглалын энэ шинж тэмдгүүдийг анхлан ажиглаж, судалсны хувьд миний нэрээр нэрлэсэн ч болохгүй гэх газаргүй шударга болно гэж бодож байна. Элэг хатуурсан бол сэндрүү хэлбэрт шинж тэмдэг илэрдэг. Эмч нар ийм шинж тэмдгийг таньж мэддэг байх учиртай. Элэгний хавдрын хэмжээнээс их зүйл шалтгаална. Хавдар гурван см хүрээгүй байхад мэс заслын эмчилгээг хийхэд үр дүнтэй болно гэж үздэг. Хөлийн артерийн судсыг сэтгүүрдэж, хорт хавдрыг тэжээж буй гол судсанд хавдрыг зогсоох эм шахдаг. Гаднаас нь голомт руу спиртээр, хэт долгионоор түлэх, хөлдөөх арга ч бий.
-Эмчилгээний үр дүн хэр байна вэ?
-Японд энэ төрлийн эмчилгээний хүчээр арван жил амьдарч байгаа хүн бий. Манай оронд ч ийм үр дүн удахгүй гарна. 