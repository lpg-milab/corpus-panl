Марафонд түрүүлсэн гадаадын иргэн хурдан удмын морьтой болно

Олон улсын нөхөрсөг марафон гүйлтийн тэмцээн энэ сарын 25-нд Горхи-Тэрэлжийн дархан цаазат газар болно. Уг арга хэмжээг Монгол Солонгосын соёлын харилцааны төв, Зам тээвэр, аялал жуулчлалын яам, Монголын хөнгөн атлетикийн холбоо, "Жуулчин" компани хамтран зохион байгуулж байгаа юм. Энэ талаар "Жуулчин" компанийн дэд захирал С.Гонгороос цөөн асуултад хариу авлаа.
-Энэ жилийн олон улсын марафоны онцлог юу вэ? -Марафон гүйлт тэгш замд болдог ёстой. Харин манайд энэ нөхцөл байхгүй учраас хүндрүүлсэн замд болж буйгаараа онцлог. Олон улсын марафон гүйлт энэ жил гурав дахь удаагаа болж байгаа. Монголд аялж байгаа гадаадын жуулчид олноор оролцох төлөвтэй байна. -Ер нь гадаадын хэр олон хүн оролцох бол... -Урьдчилсан байдлаар гадаадын 200 гаруй жуулчин оролцохоор мэдүүлгээ ирүүлжээ. Дотоодоос 600 гаруй, нийлээд 900 гаруй хүн гүйнэ. Энэ жил гүйлт маань бүтэн марафон хэлбэрээр зохиогдоно. Өөрөөр хэлбэл 42 км-т гүйнэ. Өмнө жил хагас тойрог гүйж байсан. Марафон гүйлт нь манай нөхцөлд тохирсон эрүүл мэндийн аялал жуулчлалын нэг хэлбэр юм. Цаашид улам өргөжих боломжтой хэлбэр. -Оролцох хүсэлтэй хүмүүс хаана хандах вэ? -Дотоодын оролцогчдыг Спортын төв ордонд Монголын хөнгөн атлетикийн холбоонд бүртгэж байгаа. Гадаадын жуулчдыг "Жуулчин" компанийн байранд бүртгэнэ. Оролцох хүмүүсээс бүртгэлийн хураамж гээд багахан мөнгө авч байгаа. Үүгээр оролцогч бүрт марафон гүйлтийн дурсгалын пудволк, хөнгөн зууш, цэвэр ус өгөх юм. Марафон гүйлтийг "АПУ" компани ивээн тэтгэж байгаа бөгөөд 2.5 км тутам эх орны үйлдвэрийн цэвэр ус байрлуулна. Оролцогчдыг 25-нд Спортын төв ордны үүднээс тусгай унаагаар авч явах юм. -Мэдээж, түрүүлсэн хүнийг юугаар урамшуулах нь сонин байх? -5, 10, 21, 42 дахь км бүрт эрэгтэй эмэгтэй эхний гурван байр шалгаруулж, медаль шагнал гардуулна. Марафоны тэргүүн байрыг гадаад хүн эзэлбэл хурдан удмын морьтой болно. Дотоодын оролцогч марафонд түрүүлбэл хурдан удмын морины үнэтэй дүйцэхүйц мөнгөн шагнал дагалдана. Мөн бид оролцогчдоосоо хамгийн ахмад, хамгийн бяцхан оролцогчийг шалгаруулж шагнаж урамшуулна. 20 азтай оролцогч тусгай шагнал хүртэнэ. -Азтай оролцогчийг яаж шалгаруулах юм бэ? -Мандатны дугаараар азтанг шалгаруулна. Энэхүү олон улсын нөхөрсөг марафон гүйлтийг төр засаг болон Солонгосын Дэгү хотын захиргаа дэмжиж байгаа. Зохион байгуулагчид гадаадын жуулчдад зориулан Марафоны өмнөх өдөр бэсрэг наадам хийж сонирхуулах юм байна. Харин орой нь галын наадамд оролцон бөөгийн тоглолт үзэх боломжтой гэсэн. Марафон гүйлтийн дараа өдрийн орой 19.30 цагт Монгол, Солонгосын уран бүтээлчдийн хамтарсан тоглолт Соёлын төв өргөөнд болох бөгөөд уг арга хэмжээнд оролцсон хүн бүрт тоглолтын хаалга нээлттэй. Тоглолт үзээд гарахдаа та нүдний шил, цаг, үзэг зэрэг гарын бэлэг авах юм байна. 
Д.Ариун 


