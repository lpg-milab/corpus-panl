"Сурагчийн үнэмлэх"-ний хөнгөлөлтийн зөвхөн нэг хэсэг нь нийтийн тээврийн асуудал гэнэ

Нийслэлийн нийтийн тээвэрт үйл ажиллагаа явуулдаг бүх байгууллага элгээрээ мөлхлөө, сэхэх аргагүй болтол дампуурчихаагүй үед арга хэмжээ авч байгаа нь энэ гэж зорчигч тээврийн үнийг нэмж, үүнээс болсон үймээн шуугианы мөр одоо ч тасраагүй байна. Гэтэл "Шинэ зууны монгол сурагч таны төлөө..." гээд л эхлэх олон хөнгөлөлттэй "Сурагчийн үнэмлэх"-ийн сурталчилгаа цацагдаж эхлэв. Хүчнийхэн, хөгшид, оюутнууд гээд нийтийн тээврээр зорчих хөнгөлөлт нэхсэн үй олон хүн байхад дахиад сурагчийн зорчих үнийг хөнгөлөх боломжгүй гэсэн тайлбарыг Нийслэлийн нийтийн тээвэр зохицуулалтынхан саяхан ч хэлж байсан. Тэдний ааш аягийг хэрхэн олсныг сурахаар Боловсрол, соёл, шинжлэх ухааны яамны газрын дарга Г.Батболдоос тодруулахад "Энэ тухай би огт мэдэхгүй. Сурагчдыг үнэмлэхтэй болгох асуудлыг Монголын сурагчдын холбоо (МСХ) эртнээс ярьсан ч нааштай хариугүй яваа гэсэн ойлголт л надад байна. Яамны зүгээс тэр асуудлыг огт мэдэхгүй, дэмжээгүй" гэхчилэн хариу хэллээ. Сурагчдыг үнэмлэхтэй болгох асуудлыг зохион байгуулж буй гэгдэх хоёр дахь байгууллага болох МСХ-ны тэргүүн О.Сэлэнгэтэй уулзав. Түүний хэлснээр Ерөнхий боловсролын сургуулийн хүүхэд бүхэн мөнгөө төлбөл сурагчдыг 50 төгрөгөөр зорчуулахад нийтийн тээврийнхэн огт алдагдалгүй ажиллах гэнэ. Харин өнөөдөр тогтоогоод өгчихсөн 100 төгрөгийг арван хүүхэд тутмын гурав нь төлдөг аж. Хүүхдийн эрхийг хамгаалах үйл ажиллагааг холбогдох дээд байгууллагуудад санал болгохын тулд МСХ өнөөдөр 15 судалгаа хийсэн байдаг гэнэ. Тэр судалгаандаа үндэслэж дээрх жишээг хэлж байгаагаа тайлбарласан. Энэ сурагчийн үнэмлэх нь сурагчдыг зөвхөн нийтийн тээврээр зорчиход хөнгөлөх зорилгоор гарч байгаа юм биш гэж О.Сэлэнгэ хэлсэн. Сурагчдыг, хүүхдүүдийг хөгжүүлэхийн тулд дэмжиж, хөнгөлж болох ямар үйлчилгээний цэгүүд байна тэр бүхэнтэй холбоо тогтоосон бөгөөд тэр бүх хөнгөлөлтийн нэг хэсэг нь л зорчих тээврийн өртгийг хямдруулах асуудал аж. Хүүхдүүдийг амьдрах мэдлэгтэй, мөнгө зарцуулах чадвартай болгоход энэхүү үнэмлэхний ач холбогдол их байх болно гэж тооцоолжээ. Үүний тулд хадгаламжийн дэвтрийг үнэгүй дагалдуулна. Хадгаламж бүр 500 төгрөгтэй байх гэнэ. Ингэснээр хүүхэд бүрийг өөрийн данстай болгож, мөнгөтэй харилцах, хадгалах, зарцуулах арга руу хөтлөх зорилгоо хэрэгжүүлж эхэлж байгаа гэнэ. Бусад гадаад хэлний сургалтын, биеийн тамир, гимнастикийн болон цирк, музей үзвэр үйлчилгээний газрууд гээд хүүхэд, сурагчдад хэрэгтэй үйлчилгээ үзүүлэх 200 орчим байгууллагын хөнгөлөлтийг эдлэх эрх сурагчийн үнэмлэхийг дагаж очих нь. Одоо 14 хоногийн дараахнаас хүссэн хэн ч "Сурагчийн үнэмлэх"-ийг 1500 төгрөгөөр авахдаа хадгаламжийн дэвтэр, хөнгөлөлтийн байгууллагуудын танилцуулгыг авах боломжтой. Харин ивээн тэтгэгчдийн урамшууллыг тодорхой тооны хүүхэд хүртэх нь. Хамгийн гол нь хүүхдүүдэд гадаадын сургуулиудад суралцах боломжийг нээхээр зорьж байгаа аж. МСХ-ны судалгаанаас үзвэл жилд Ерөнхий боловсролын сургуулийн 10 мянган хүүхдийг гадаадын аль нэг сургуульд суралцуулах боломжтой гэнэ. Тэтгэлгээр бус өөрийн авьяас чадвараар үнэ төлбөргүй суралцах боломж байдгийг хүүхдүүдэд мэдээлэх, тэр боломжийг өөртөө нээхэд туслахыг тэд зорьж байгаа аж. 
Б.ХАЖИД
