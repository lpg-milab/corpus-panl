ЗОНХОВЫН ЗААСАН ГЭГЭЭРЭХ ЗАМ

Гэгээрсэн сэтгэл Гэгээрсэн хүн Гэгээрсэн Үндэстэн
Манай сонины газар "Гэгээрэлд хүрэх зам" сантай хамтран "Гэгээрлийн замаар" буланг нээж байна. Энэ булангаар бид Бурхны ном сургаалийг энгүүн байдлаар олон түмэнд хүргэсэн, танин мэдэхүй, гэгээрлийн сэдэвтэй бүтээл, зарим сонгодог туурвилаас нийтлэх болно. Маргааш "Зулын 25" хэмээх шашин шүтлэгийн их баяр болохтой холбогдуулан Богд Зонховын сургааль, бүтээлээр голлон энэ нүүрийг бэлтгэлээ. Бид юугаараа Буддист вэ? Монголчууд бидний нэлээд нь өөрсдийгөө бурхны шашинтан гэх төрөлхийн итгэл үнэмшлээс цаашгүй, Буддизмын их хөлгөний ном сургааль, үзэл баримтлалын талаар мэдэх юм багахан билээ. Энэ нь хэд хэдэн шалтгаантай. Юуны өмнө манай бүтэн үеийнхэн шашингүй нийгэмд өсч хүмүүжсэнийг энд хэлж болно. Өөр ч шалтгаан бас байдаг. Ухаандаа, "Загалмайн шашинд орохын тулд Библи уншиж", "Исламыг шүтнэ гэвэл Коран судлах ёстой" гэдгийг бүгд мэднэ. Гэтэл "Бурхны сургааль оройгүй аугаа", "Бурхны ном сургаалийн гол нь 108 боть ганжуур, 220 боть Данжуурт багтжээ" хэмээн ярьдаг. Гэтэл жирийн хүн шашин шүтэхийн тулд багаар бодоход 328 боть ном уншина гэдэг нь түвэгтэйгээр барахгүй бэрхшээлтэй. Эндээс Бурхны шашинтан бидэнд Буддын "Библи" хэрэгтэй болоод байгаа нь мэдэгддэг. Уул нь ийм ном байдаг ажээ. Түүнийг "Бодь мөрийн зэрэг" хэмээн манайхан нэрлэдэг. Энэ бүтээлийг манайхан олонтаа орчуулсан байдаг. Гэвч бүх орчуулгууд арванзургаа, долдугаар зууны бичгийн хэлний томъёолол, ойлголтыг үндсэнд нь хэвээр хадгалсан тул өнөөгийн бидэнд "монгол үгсээр гадаад хэлээр бичсэн" мэт ойлгомжгүй байдаг. Харин үүнийг засч залруулахаар шийдсэн хэсэг сэхээтнүүд хоёр жилийн турш хөдөлмөрлөн Ламрим чэнмо буюу Алхам алхмаар гэгээрэлд хүрэх зам, уламжлалт орчуулгаар "Бодь мөрийн зэрэг"-ийг орчин цагийн монгол хэлнээ буулгасан нэн завшаантай хэрэг боллоо. Бурхны шашны нууцад нэвтрэх хөтөч, өөрийгөө гэгээрүүлэн энэ насны амьдралаа хэрхэн зол жаргалын үйлс болгох сурах бичиг гэмээр энэ ном манай сонины шинэ булангийн үндэс болно. Загалмайн шашинд орсон хүнийг "Христ итгэлт" , Исламын суртлыг дагагчийн "лал мөргөлтөн" гэдэг. Харин Бурхны сургаалийг даган зам мөрөөр нь орогчийг "бурханчин, бурханд итгэгч" гэхчилэн нэрлэдэггүй. Буддын зам мөрөөр буцалтгүй замнагчийг "гэгээрлийн замыг сонгогч", "гэгээрэгч" гэдэг ажээ. Боловсрол нь тусгай сургууль олон жилийн хөдөлмөрөөр харьцангуй цөөн тооны хүн олж авдаг зүйл. Харин гэгээрэл гэдэг нь ядуу зүдүүгээс үл хамааран хэн хүссэн нь хүртэж болох баялаг юм. "Бурхан болох нь баян болохоос амархан" гэсэн үг ч байдаг. Өмнөх үе, өнгөрсөн насандаа хийсэн зарим зөв үйлийн үр боловсорч энэ насандаа баян болдог. Ингэж боловсрох үр байхгүй бол баяжихгүй гэсэн үг. Харин баян ядуу ялгаагүй хэн ч гэсэн сэтгэлээ гэгээрүүлэн бурхан болох боломжтой. Гэгээрэл нь жинхэнэ аз жаргалыг таньж түүнийг сэтгэлдээ тогтоох урлаг юм. Ийм урлагийг эзэмшээгүй бол эд хөрөнгө, эрх мэдэлд хүрлээ ч жаргаж чадахгүй аж. Ертөнцийг бурхан бүтээсэн гэж итгэдэг хүмүүс Христ, Лалын суртаалтангууд байдаг бол "Ертөнцийг бурхан бүтээгээгүй. Харин тоолшгүй цагийн тэртээгээс янз бүрийн үйлийн үрүүд боловсрох замаар бий болсон" гэж ойлгодог бол Буддагийн шавь болох ажээ. "Хорвоог бүтээгч, бүхнийг захирагч нэг БУРХАН гэж байхгүй. Тоо томшгүй олон гэгээрсэн Будда буй. Тэдний нэг нь Шагжамуни Будда буюу бидний хэлдгээр Бурхан багш. Би ч гэсэн сэтгэлээ гэгээрүүлж, олон амьтны тусыг бүтээсээр тэрхүү тоо томшгүй олон буддагийн нэг болох ёстой" гэдэг итгэл үнэмшилтэй явахыг Бурхны шашин шүтэх гэж хэлж болно. Аз жаргалыг энд тэндээс хайж, жолоогүй хүслийнхээ моринд чирэгдэн "аваарын байдалтай"-гаар хорвоог барж байгаа нэгнийг харанхуйд төөрөгч гэдэг бол хүслээ жолоодох, жаргалаа танихын эрдмийг мэдэж үлдсэн амьдралаа цэнгэлийн манлайд хөтлөхийг гэгээрэх гэдэг. Өнөө учирч нөхөрлөж, хамтарч, дайсагнаж буй олон хүнийг "миний өмнөх тоо томшгүй олон төрлүүдийн нэгэнд ах минь, эхнэр минь, аав минь, үр минь болж явсан тэр л ачтангууд мөн" гэдгийг санан хайр энэрлээр бусдадаа хандах нь гэгээрлийн нэг үндэс. Бусад шашны судрууд өөрт нь шууд итгэхийг албадаж, өөр ном сургаалийг харанхуйгаар жигшихийг шаарддаг. Гэтэл "Бодь мөрийн зэрэг" сударт шууд сохроор итгэхийн оронд дахин дахин эргэлзэж, шалгаж байж үнэнд хүрэх ёстой хэмээн сургасан төдийгүй өөр шашны ном сургаалийг ч гэсэн уншиж сонирхохыг зөвшөөрсөн байдаг. Эргэлзээ нь үнэнд хүрэх арга зам, бусадтай харьцуулах нь Бурхны сургаалийн аугааг мэдэх боломж гэж хэлжээ. Үнэхээр ч эргэцүүлэх, эргэлзэхийн хэрээр Бурхны сургаалийн гүн утгыг нь таньж ухаардаг, бусад шашны суртаалтай харьцуулахын хэрээр Бурхны номын агууг мэддэг тул ийм омог төгөлдөр хэлсэн байдаг билээ. БОГД ЗОНХОВ (1357-1419) Шагжамуни Буддад нэг бярман хүү болор эрхи өргөн барьсан ажээ. Тэгэхэд Будда: "Ананда, надад болор эрхи өгсөн энэ хүү ирээдүйд миний шашныг шинэтгэгч болно. Хожим цөвүүн цагт энэ хүү сарлаг адгуулагчдын оронд төрж, Зөв сайн нэртэй хийд байгуулж, Саруул ухаант хэмээн нэрлэгдэх болно" хэмээн айлджээ. Мэдээж энэ бол буддын шашин, тэр дундаа гэлүг-багийн ёсны баримталдаг уламжлалт түүх. Харин "гэлүгба" нь төвдөөр "зөв дэг жаяг" гэдэг утгатай бол олон нийтэд Зонхов хэмээн алдаршсан Лувсандагвын нэрийг орчуулбал "Саруул ухаант" гэсэн утгатай аж. Богд Зонховын намтар Монголд нэлээд түгээмэл тархсан байдаг. Тэр бүгдэд түүнийг Манзушри бурхны хувилсан дүр бөгөөд олон галавыг тэртээ гэгээрэлд хүрсэн ч бодисадвагийн дүрээр энэ ертөнцөд заларсан хэмээн өгүүлжээ. Хөх нууртай залгаа Амдо нутгаас гаралтай түүний эцгийг монгол цусны хүн байсан гэх нь ч бий. Хөх нуур буюу Хятадын Цинхай мужид өдгөө "дээд монголчууд" хэмээх бидний ахан дүүс амьдран суудаг билээ. Харин 1967 онд Сар-нат-хад хэвлэгдсэн өмгөөлөн хамгаалагч, буддын шашны хаан, Шагжамунийн номлолын чимэг болсон аугаа Зонховын "Гайхамшигт эрдэнийн эрхи" хэмээх намтар оршвой номыг бусдаасаа илүү дэлгэрэнгүй болсон гэж судлаачид үздэг. Жилбан Чойжи Лувсан Тинлэй Намжил 1843 онд бичиж эхэлсэн Зонховын намтраа хоёр жилийн дараа дуусгасан байна. Зонхов Амдо нутгийн Цонха хэмээх газар 1357 онд мэндэлжээ. "Цонха" нь төвдөөр "сонгино" гэсэн утга үг агаад нутгийнхаа нэрээр "Зонхов" хэмээн нэрлэгдсэн гэсэн яриа бий. Түүний эцэг Тара Гаче Лүмбум Гэ нь Мэл овгоос угшилтай, баян чинээлэг, буддын шашинд сүсэгтэй нэгэн байж. Мэл овгийнхон дотор эрдэм чадалтай лам хувраг цөөнгүй байсан гэдэг. Эх Шинмо Ачо нь уян зөөлөн сэтгэлтэй, ядарсныг тэтгэдэг, сүсэг бишрэлтэй эгэл бус эмэгтэй байсан гэнэ. Зонхов энэ айлын зургаан хүүгийн дөрөв дэх нь юм. Гал бичин буюу 1356 онд түүний эцэг, эх хоёрт зүүд зөнгөөр дамжин ер бусын олон шинж тэмдгүүд үзэгдсэн аж. Зонховын төрсөн өдрийг тодорхой тогтоох аргагүй боловч билгийн тооллын аравдугаар сарын 20-25 хооронд л төрсөн болов уу гэж таамагладаг. Энэ ч ёсоор 25-ны өдөр нь шарын шашны тэмдэглэлт өдөр юм. Түүний намтрыг харж байхад эрдэм мэдлэгийн төлөө хамаг амьдралаа зориулсан нэгэн болох нь аяндаа харагдана. Тухайн үеийн алдар хүндтэй, эрдэм чадалтай багш гэгдсэн бүхнээс мэддэг чаддагийг нь өөрийн сэтгэл оюунд юүлэх гэж уйгагүй зүтгэж байжээ. Зонхов эрдмийн мөр хөөн төв Төвдийг зүглэх болоод багштайгаа салах ёс хийн Манзушрийн магтаалын "... эргэж буцалтгүй, дахин учрахгүй" хэмээх мөрийг уншиж байхдаа төрсөн нутагтаа дахин хэзээ ч ирэхгүй нь гэдгээ мэдэрчээ. Хожим түүнийг Лхаст байхад нутгийн хүн гэрээс нь өгүүлсэн захиа, жаахан бэлэг сэлтийг авчирч өгсөн аж. Ээж нь захиандаа туг буурал үсээ хийсэн байлаа. Түүнийг хараад сэтгэл уярсан Зонхов ээжтэйгээ уулзах бодол төрсөн ч нэлээн эргэцүүлж бодсоны эцэст очиж чадахгүй учраа тайлбарласан захиа л дайлгах болжээ. Ээж нь хүүгийнхээ захиаг задлахад "ама" буюу "ээж ээ" хэмээх дуу гарсан гэдэг юм. Сажава, гармава гээд бүх урсгал чиглэлийн багш нараар ном заалгасан ч Рэндаваатай хамгийн ойр дотно байсан аж. Эрдмийн мөр хөөн хэсэг хугацаанд багштайгаа уулзаагүй Зонхов Рэндаваатай уулзахдаа шавийн ёсоор хүндлэн мөргөлөө. Харин Рэндаваа "чи нэгэнт миний багш болох хэмжээнд хүрсэн болохоор хойшдоо намайг багш мэт хүндлэх нь зохимжгүй" хэмээн хэлсэн аж. Энэ үед Зонхов Рэндаваад зориулсан мөргөл зохион уншсаныг Рэндаваа ялимгүй нэмээд өөрт нь эргүүлэн уншиж өгсөн гэдэг. Тэр нь өнөөдөр Жанрайсигийн дуган дотор эгшиглэж байдаг "мигзэм" билээ. Зонхов олон тооны бүтээл туурвисан бөгөөд хамгийн алдартай нь Ламрим буюу "Бодь мөрийн зэрэг" билээ. Энэ номоо тэрээр 1402 онд Радэн хийдэд бичжээ. Зонхов номынхоо "Тайван төлөв" бүлгийг бичиж дуусгаад цаашид үргэлжлүүлэх эсэхдээ эргэлзэн түр хойш тавиад байтал Манзушри бурхан "хүн зоны тусын тулд бүтээлээ дуусга" хэмээн бэлгэ үзүүлэсэн гэдэг. Шавь нарынхаа хүсэлтээр Зонхов 1409 онд Гандан хийдээ байгуулснаар өнөөгийн гэлүг-багийн урсгалын эхлэл тавигдсан гэж үздэг. Ухамсарт амьдралынхаа жар орчим жилийг буддын шашинд зориулсан энэ их хүн 1419 онд насан хутаг болжээ. Нэгэн өглөө хуврагийн хувцсаа бүрэн өмсөж, очирт завилгаагаар суун, гүн бясалгалд орсоор 25 хоноход түүний биеэс ер бусын хурц гэрэл цацран, арван зургаан настай мэт харагдсан гэдэг. Энэ өдөр билгийн тооллын өвлийн эхэн сарын 25 байсан бөгөөд түүний гэгээн дурсгалыг хүндэтгэж жил бүр Зулын хорин тавныг тэмдэглэдэг уламжлал тогтсон юм. Богд Зонховын хүн зоны төлөө бүтээсэн ариун үйл хэргийг нь дэвжээх үүдээс эл өдөр сүсэгтэн бүр зул өргөхөөс гадна "Бодь мөрийн зэрэг" номыг уншваас билгийн мэлмий нээгдэх нигууртай аж. Түүнийг насан өөд болсноос хойш 49 хоногийн турш тэнгэрт таван өнгийн солонго татан, дагинасын дуу сонсогдож, цэцгэн хур буужээ. Зонховын шарилыг алтдан занданшуулж, зүүн хойш харуулан бунхалсан байна. Бунханыг тойруулан олон тооны суварга босгосон агаад голын суварганд хамгийн алдартай бүтээл болох "Бодь мөрийн зэрэг" - ийн гар бичмэлийг нь хийжээ. Зонхов бидэнтэй үүрд хамт "Ленин бидэнтэй үүрд хамт" хэмээн дуулдаг байж билээ. Гэвч энэ худлаа болсон. Харин "Зонхов бидэнтэй үүрд хамт" гэвэл бодит үнэн болно. Зургаан зууны тэртээд таалал төгсөхдөө Зонховын хэлсэн үгийг анзаараарай. Тэрээр шавь нартаа, "Бодь мөрийн зэрэг" судрыг унших, тэнд заасныг дагах бүртээ надтай учирч, үгийг минь сонсож байна хэмээн итгэх учиртайг захисан байна. Буддагийн сургаалийг дагах хүсэл төрсөн мөчөөс эхлэн Бурхны шавь болж авралд нь багтана гэж "Бодь мөрийн зэрэг"-т заалттай бий. Та гэгээрэх хүслээр энэ мөрүүдийг уншиж байгаа бол Зонховын шавь болчихсон хэрэг. Та бүхэн "Бодь мөрийн зэрэг" судрыг гэртээ залсан байвал Зонхов өөрөө танайд ирлээ гэсэн бэлгэдэл болно. Хэрэв та уг судрыг уншиж, бас гэрийнхэндээ уншиж өгвөл Богд Зонхов гэрт чинь ирсэн төдийгүй танайханд ном сургаалиа хэлж өглөө гэсэн үг билээ. Энгүүн ийм замаар гэгээрлийн мөрийг цаашид хөөхөд Богд Зонховтой үргэлж л хамт байна. Танайх ам бүл нэмж Богд Зонхов гэрт чинь хамт амьдарч аврал энэрэлээ өгч эхэлнэ гэсэн үг билээ. Гэгээрсэн их Бурхны хань хамсаа, төрөл садан, ач гуч нь болох ийм сайхан боломж дэргэд байдаг ажээ. "Бодь мөрийн зэрэг" буюу Ламрим судраа цаг үргэлж уншиж байвал Бурхан багш, Богд Зонхов хийгээд гэгээрсэн будда нар чамтай хамт байж, мартсаныг сануулж, гараас чинь бариад зол жаргалд хөтөлнө гэсэн үг. Учир нь Бурхны сургаалийн үг бүхэн, өгүүлбэр бүхэн, мөр бүхэн чамд гэгээрлийн үрийг соёолуулж, сэтгэлийг чинь гийгүүлнэ. Чи цоо шинэ ертөнцөд шинээр мэндлэх шиг л санагдана даа. Бурхны сургааль оршин байгаагийн эцсийн зорилго нь чамд тусалж, гэгээрүүлж, зовлонгоос гэтлэх замыг заахын тулд л билээ. Сүм хийд, хурал номын газар оршин байж, гэр оронд чинь бурхад гэгээдийн зурмал, баримал дүр тахигдан буйн цор ганц зорилго нь чиний сэтгэлд гэгээрлийн зул асаах явдал билээ. Хүн гэгээрч, буяны зөв зам мөрт орвол өөрт жаргалтайгаас гадна Бурхныг баярлуулна. Үр хүүхэд нь сайн явахад эх эцэг баярладаг билээ. Хүн төрөлтөн зам мөр нь зөвдөхөд Бурхны хэрэг бүтдэг байх нь ээ. Өөрөө баяр хөөр дүүрэн, дээр нь Бурхныг баярлуулан амьдрах боломж хүн бүгдэд бий ажээ. Эцэг эхийг баярлуулах нь ямар гайхамшиг буян байдаг билээ. Тэгвэл Бурхныг баярлуулахын сайн үрийг юугаар ч зүйрлэх аргагүй. Мэдээж хурал номын газраа очиж,олсон ашгийнхаа хувийг өргөл мөргөлд зарах нь сайн буян лав мөн. Хамгийн гол нь "сэтгэлд чинь гэгээрлийн зул асаагүй бол сүм бариулж суварга бүтээлгээд ямар ч нэмэргүй" гэдгийг бас санууштай. "Бодь мөрийн зэрэг" судрын "Гурван эрдэнээс аврал эрэх" хэмээх бүлэгт "... Будда эд хөрөнгөөр тахил өргөхөд баярладаггүй. Харин түүний сургаалийг дагахад л баярладаг. Тиймгүйсэн бол өөрт хэрэг болохуудад нь туслаад бусдыг нь аврахгүй" хэмээн тов тодорхой бичжээ. Бурхны сургаалийн эцсийн зорилго нь амьтан бүгдэд тусалж, өөдлүүлж, бурхан болгох явдал. Бурхан болно гэдэг нь гэгээрэхийн нэр юм байна. Зулын 25-ны дүйцэн өдрийг үндэстнээрээ гэгээрэлд хандаж ном сургаалиар нь дамжуулан Зонхов Богдыг гэр гэртээ залж, гэгээрсэн Будда нарын садан төрөл, хүүхдүүд нь болцгооё. өөрөө гэгээрэх зам Буддын шашны Их хөлгөний сургааль судар ба тарни хэмээх хоёр зүйл байдаг. Энэ хоёрын аль аль нь хүний сэтгэл, дотоод ертөнцийг өөрчлөн сайжруулах замаар бүрэн төгс гэгээрэлд хүргэх ганцхан л зорилготой. Судар, тарнийн урсгал чиглэл бүхэн өөр өөрийн гарын авлагатай бөгөөд тэдгээрийг ерөнхийд нь төвдөөр "ламрим" хэмээн нэрлэж заншжээ. Тэдний дундаас гэлүгбагийн урсгалыг үндэслэгч Богд Зонховын 1402 онд зохиосон Ламрим чэнмо -г бусдаасаа үлэмж илүү болсон гэж үздэг юм. Энэхүү номын нэрийг Гурван төвшний хүнийг гэгээрлийн зам мөрөөр шат дараатай хөтлөх дэлгэрэнгүй гарын авлага хэмээн орчуулсан ч болох юм. Харин уламжлалт монгол орчуулгаар "Бодь мөрийн зэрэг" хэмээн буулгадаг. Зонхов шавь нартаа "надаас хагацна гэж бүү эмээ, "Бодь мөрийн зэрэг" номыг уншиж судлах, улмаар амьдрал ахуйдаа хэрэгжүүлэх нь надаас ном сонсохоос өөрцгүй" хэмээн захисан билээ. Түүний эл бүтээл нийт гурван үндсэн хэсгээс бүтсэн байдаг. Эхний буюу Эхлэн гэгээрэгчийн бүлэг нь цааш суралцах, улмаар гэгээрэлд хүрэхийн тулд чухам юу юу мэддэг, чаддаг байх хэрэгтэйг өгүүлэхийн зэрэгцээ хүний сэтгэлийг буяны зам мөрд хандуулахад чиглэгджээ. Өнөө цагийн номоор жишээлэн бүлэглэхэд хэцүү боловч эхний боть нь нийт 16 хэсэгтэй. Үүний дотор багш, шавийн барилдлагаас эхлээд арван цагаан буян, арван хар нүгэл болон үйлийн үрийн талаар нэн ойлгомжтой өгүүлсэн хэсгүүд багтана. Богд Зонхов буддын эрдэм мэдлэгт нэвтэрхий нэгэн байсан тул олон олон эх зохиол, хутагтуудын бүтээлээс ишлэн оруулсан байна. Энэ хэрээр Их хөлгөнд хамаарах олон сонгодог бүтээлтэй ерөнхийд нь танилцах боломжтой. Мөн мөргөл, залбирал үйлдэх ёс журам түүний учир шалтгааныг ч дэлгэрэнгүй гаргажээ. Харин хоёрдугаар боть буюу Улам гэгээрэгчийн бүлэг нь нийт найман хэсгээс бүтжээ. Энэ бүлэгт нөхцөлдөн бүтсэн, харилцан уялдаатай энэ орчлонгийн мөн чанар буюу зовлонгийн учир шалтгаан чухам юунд байгааг илүүтэй гаргасан байна. Мөн энэ зовлонг хэрхэн бясалгах тухай дэлгэрэнгүй өгүүлдэг. Энэ бүлгийн хамгийн чухал хэсэг нь Их хөлгөний шашинд орох үүд болсон гэгээрэх тэмүүлэл буюу бодь сэтгэл төрүүлэх арга болоод сахил хүртэх тухай чухалчлан тайлбарлана. Хамгийн сүүлийн буюу Төгс гэгээрэгчийн бүлэг нь хувь хүн эзэмшвэл зохих зургаан чанарыг хэрхэн хөгжүүлж өөрийгөө төгөлдөржүүлэх тухай юм. Уламжлалт орчуулгаар энэ ойлголтыг "зургаан барамид" хэмээн нэрлэдэг. Төгс төгөлдөр болговол зохих зүйлийг энэ бүлэгт өгөөмөр чанар, ёс суртахуун, тэсвэр тэвчээр, хичээл зүтгэл, сэтгэл төвлөрөл, тайван төлөв болон үлэмж үзэл хэмээн заасан байна. Тайван төлөв нь сэтгэлээ бүрэн захирч сурах тухай өгүүлдэг бол үлэмж үзэл нь буддын философийн үүднээс ертөнцийг үзэх үзлийн тухай өгүүлдэг. Өөрийгөө буддын шашинтан гэж боддог, буддын шашны тухай дэлгэрэнгүй мэдлэгтэй болохыг хүссэн хэн боловч энэхүү бүтээлийг уншиж танилцууштай бүтээл юм. Богд Зонховын энэ бүтээлийг  орчин цагийн монгол хэлээр энгийн ойлгомжтой байдлаар буулган дахин хэвлэсэн нь монголчуудын хувьд зол завшаан гэдгийг эцэст нь тэмдэглэе.