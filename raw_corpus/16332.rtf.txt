№55 (16332)               
1986 оны гуравдугаар сарын 5.
Агрономич

Хаврын тариалалт, намрын ургацын тухай бодох, төлөвлөхөд хамгийн түрүүнд агрономичийн үүрэг хариуцлага, мэргэжлийн мэдлэг, чадварын асуудал урган гарч ирнэ. Ургац авсан ч, алдсан ч түүнд манай сангийн болон тэжээлийн аж ахуй, тариалан эрхэлдэг нэгдэл, хоршоолол бүрт зохих тоогоороо ажиллаж байгаа агрономич, агротехникчид тэргүүн зэргийн үүрэг холбогдолтой юм. Газар эдлэх арга барилыг, тариалан хөгжүүлэх үйл ажиллагааг шинжлэх ухааны үндсэн дээр зохион байгуулан, орчин үеийн хөдөө аж ахуйн техник ашиглан, дэвшилт арга барилаар явуулж, эдэлбэр газрын үржил шимийг бууруулахгүй, тухайн нутгийн хөрс, цаг уурын нөхцөлд тохирсон агротехникээр арвин ургац авах эсэхийг тариаланчдын зөвлөгч, мэргэжлийн удирдагч, тариалангийн үйлдвэрлэлийн гол технологич, хуульчийн хувьд агрономич шууд хариуцна. 

Үүнийг бодит баримтаас ч жишээлэн ярьж болно. Угтаалын сангийн аж ахуйн ерөнхий агрономич Г. Магвандорж аж ахуйнхаа хөрс, цаг уурын олон жилийн үзүүлэлт, үйлдвэрлэлийн үйл ажиллагаанд дүгнэлт хийж талбай бүрийн онцлогт тохирсон агротехник боловсруулаад өнгөрсөн онд га бүрээс хорь гаруй центнер үр тариа хураан авчээ. Нэг үе тус аж ахуйн тариалангийн үйлдвэрлэлийн үр дүн тааруухан, сонин хэвлэлд ч ноцтой шүүмжлэл нийтлэгдэж байсан болохоор агрономич түүнд дүгнэлт хийж нөхөдтэйгөө зөвлөн хамт олноо зохион байгуулан эргэлтийн бүх талбайгаа салхинд элэгдэхээс хамгаалах нэгдсэн арга хэмжээ авч, наян хувь зурваслан тариалдаг болж хөрс хамгаалах шинэ технологиор боловсруулж гербецид, эрдэс бордоо өргөн хэрэглэснээр га тутмаас авах ургацыг 0, 35, 7 центнерээр нэмэгдүүлжээ. 

Сэлэнгэ аймгийн Орхонтуулын сангийн аж ахуйн Н. Цээрэн, Төв аймгийн Заамар сумын << Заамар >> нэгдлийн Б. Гэлэгбал нарын зэрэг агрономичид талбайн ажлыг гардан гүйцэтгэгч механикжуулагчидтай ажиллаж тэдний мэргэжил дадлагыг нэмэгдүүлэх, зохих технологи эзэмшүүлэхэд онцгой анхаарсны үрээр тариалангийн үйлдвэрлэлийн өгөөж, соёлжилтыг нэмэгдүүлж байна. 

Ургацын талбайд агрономич бүр ингэж жигд санаачилга гаргадаггүй уршгаар манай тариалангийн салбарт ургац тогтвортой биш, зарим бүтээгдэхүүний өөрийн өртөг өндөр, талбайг усалж бордох, нутагшуул сан сортын цэвэр үртэй болох санаачилга дутмаг, ер нь газрыг зохистой ашиглаж чадахгүй байна. Хөрсийг чанаргүй элдэншүүлдэг, өөрийн нөхцөлд тохирсон сортын үр үржүүлдэггүй, үйлдвэрлэлийн туршилт хийж, орон нутгийн өвөрмөц нөхцөлд тохирсон агротехникийн ашигтай аргыг судалж нэвтрүүлдэггүй, таримал ургамлыг ээлжлэн тариалах дарааллыг баримталдаггүй агрономич олон байгаа бөгөөд тэдний салан ажиллагаанаас ихэвчлэн шалтгаалж үр тариа тариалдаг бүх сангийн аж ахуй, тэжээлийн аж ахуйн тавиад, хөдөө аж ахуйн нэгдлийн жар гаруй хувь нь өнгөрсөн таван жилд хураан авах ургацын төлөвлөгөөг биелүүлсэнгүй. Ялангуяа үр тарианы ургацад хамгийн тохиромжтой байсан өнгөрөгч намар Дорнод аймгийн Онон, Эрээнцавын сангийн аж ахуй ургацын төлөвлөгөөг 20, 37 - 8, 2 хувь тасалж байсан нь цаг агаарын биш хүний хүчин зүйлийн нөлөө яриагүй мөн юм. 

Хөдөө аж ахуй, хүнсний зорилтот Программд заасан зорилтыг амжилттай шийдвэрлэхийн тулд агрономичид, тариаланч хамт олныхоо ажил, өөрийн үйл ажиллагаанд шүүмжлэлтэй хандаж, ашиглагдаагүй нөөцийг илрүүлэх, үйлдвэрлэлийг улам бүр эрчимжүүлэх, хөрсийг эвдрэлээс хамгаалах аргыг нэвтрүүлэх, талбайн үе шатны ажлын технологийн сахилгыг чанд мөрдүүлэх замаар нэгж талбайгаас авах ургацыг эрс нэмэгдүүлэхэд эргэлт гаргах хэрэгтэй байна. Манай газар тариалангийн төв бүсэд үр тариа тариалах эрчимжсэн технологийг энэ оноос олон мянган гад нэвтрүүлэх учраас зөвлөлтийн туршлагаар гагийн ургацыг нэмэх эрчимтэй технологийг хэрэглэн, арвин ургацтай шилдэг сайн сортын өндөр чанартай үрээр тарих, үйлдвэрлэлийг иж бүрэн механикжуулах, тарих, хураах ажлыг богино хугацаанд хийх, тухайн бүсэд тохирсон үрийн норм, суулгах гүн, хугацааг хатуу баримтлах, онц болон сайн чанартай боловсруулсан уриншид тариалах, услах, эрдэс бордоо хэрэглэх, ургацын үед хог ургамал, өвчин хорхойтой химийн аргаар тэмцэх зэрэг арга хэмжээг бүхий л бололцоогоо дайчлан хэрэгжүүлэх нь зүйтэй юм. 

Тариаланчдаа сургаж бэлтгэх, өөрийн удирдлагад байгаа дунд мэргэжилтэн, тасаг бригадын удирдах ажилтныг чиглэл, удирдамжаар хангах, мэдлэг мэргэшлийг нь системтэй дээшлүүлэх, орон нутгийн хөрс, ус, байгалийн нөхцөлийг сайтар судалж тариалалтад мөрдөх нь агрономичийн үүрэг мөн. 

Одоо тариалангийн талбай орон даяар их ажлын гарааг хүлээж байна. Агрономичдын удирдсан тариаланч хамт олны өмнө тулгарч байгаа хойшлуулшгүй чухал зорилт бол үрийн чанар, техникийн бэлэн байдлыг хангахад өдөр тутмын үйл ажиллагааг чиглүүлж, талбай бүрт тохирсон агрономид мөрдлөг боловсруулах, түүнийг тариаланч, механикжуулагч, хадланч, ногоочин бүрт тайлбарлан ойлгуулах ажил билээ. 

Тариалангийн үйлдвэрлэлд эрчимжүүлэлтийн аргыг нэвтрүүлэх нь зөвхөн өнөөдрийн төдийгүй алс хэтийн үндсэн чиглэл болох ёстой. 1986 оны хувьд манай тариаланчид МАХН-ын XIX их хурлын өмнө тариалалтыг хугацаанд нь чанартай дуусгахад бүхий л нөөц боломжийг дайчлах, таван жилийн гарааны оны ажлыг хэр зэрэг эхлэхээс цаашдын амжилт бүтээл шалтгаална. 

Зөвлөлтийн яруу алдарт тариаланчид, түүний дотор Ставрополийн хязгаарын Ипатовын районы туршлагаас суралцаж ирсэн манай тариаланч, агрономичид тариалах ухааны ардын академич Терентий Мальцевын үлгэр жишээгээр << Тариаланч хүн шатарчны адил олон нүүдлийн өмнөхийг >> бодож, шинэ таван жилийн анхны оны намрын ургацын тухай одоо л нухацтай сэтгэж, сайтар боловсруулж, оновчтой шийдэж, хаврын тариалалтыг бүх үзүүлэлтээр нь өндөр хариуцлагатай зохион байгуулах хэрэгтэй байна. 

