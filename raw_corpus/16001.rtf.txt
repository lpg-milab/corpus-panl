№38 (16001)         
1985 оны хоёрдугаар сарын 13.
НАМЫН БАЙГУУЛЛАГЫН ДАЙЧИН ЧАДВАР 

Хөвсгөл аймгийн Цагаан-Уул сумын намын байгууллага малчдыг социалист уралдаанд үүрэг авахуулахдаа тэдний хүрч болох амжилтыг урьдаас тооцоолж, түүнд хүрэх арга замыг тодорхой ярилцаж, үүргийг нь хамгаалуулж, биелэлтийг хангуулдаг болсноор тэргүүний сайчуудын тоо нэмэгдэж, сумын нийт ажил жигд сайжирч байна. Завхан аймгийн Их-Уул сумын намын хороо малчид, хөдөлмөрчдийн эдийн засгийн боловсролыг дээшлүүлж, тэдэнд тулгарсан зорилтыг тодорхой ойлгуулан, гүйцэтгэлийн хяналт шалгалтыг сайжруулснаар мал аж ахуйн үйлдвэрлэлийн бодит үр дүн дээшилж байгаа юм. Сүхбаатар аймгийн Онгон сумын намын үүр, төр, олон нийтийн байгууллагаас зохиох соёл  хүмүүжлийн  ажлыг олон түмний дунд хүртээмжтэй болгон, улсын төлөвлөгөөг ханган биелүүлэхэд намын үзэл суртал, зохион байгууллагын ажлыг нягт холбон чиглүүлсэн нь тус сум мал өсгөх төлөвлөгөөг жил дараалан биелүүлэхэд чухал нөлөө үзүүлжээ. 

Ийнхүү намын эдийн засаг нийгмийн бодлогыг хэрэгжүүлэхэд олон түмнийг улс төрийн аргаар чадварлаг зохион байгуулж, хүмүүсийн сахилга хариуцлагыг дээшлүүлэх, хамт олныг нягтруулан идэвхжүүлж удирдах үүргээ сайн хангаж буй намын анхан шатны байгууллага олон байгаа нь саяхан явагдсан дайчин чадварын үзлэгээр харагдлаа. Гэвч энэ үзлэгээр Дорнод, Ховд аймагт улсын төлөвлөгөө, социалист уралдааны үүргийн 40 - 50 хувь нь биелэхгүй байсан нь үг, ажлын нэгдлийг хангаж чадаагүйг харуулсан байна. Архангай аймгийн намын зарим үүр, хороо гаргасан тогтоол шийдвэрийнхээ биелэлтийг эргэж тооцоолдоггүйгээс тэр нь тодорхой үр дүнд хүрч, тухайн байгууллага, хамт олны ажил амьдралд нөлөө үзүүлж чадаагүй байгаа нь илэрчээ. Дайчин чадварын үзлэгийн явцад илэрсэн энэ мэт дутагдалд зохих дүгнэлт хийж, Намын анхан шатны байгууллагын дайчин чадварын үзлэгийн дүнгийн тухай >> МАХН-ын Төв Хорооны гаргасан тогтоолын заалт бүрийг хэрэгжүүлэхэд намын бүх шатны байгууллага анхаарлаа төвлөрүүлэх ёстой. 

Намын байгууллагын дайчин, шуурхай үйл ажиллагаа нь үзэл суртал, зохион байгуулалтын ажлын арга, хэлбэрийг сайжруулж, ур нөлөөг дээшлүүлэх, намын ажилд тэргүүн туршлага нэвтрүүлэх, намын ажилтан, сонгуультны хариуцлага санаачилгыг өндөржүүлэх, тэдэнд намын ажлын арга барилыг эзэмшүүлэхээс ихээхэн шалтгаална. 

Ажилд тодорхой хандаж, туслалцаа үзүүлж байгаа нэрээр төр, аж ахуйн байгууллагын ажлыг шүүрэн авч орлон гүйцэтгэдэг хуучирсан арга барилаас эрс ангижирч, бүх шатны боловсон хүчнийг намын даалгаж хариуцуулсан ажилд бүрэн эзэн болгож. тэдэнд тавих зарчимт шаардлагыг өндөржүүлэн, бие даасан ажиллагааг дээшлүүлж, бүтээлч санаачилгыг нь өрнүүлэхийг намын анхан шатны байгууллага онцгой анхаарвал зохино. Намын байгууллага нь намын ажлын боловсронгуй арга барилаар ажиллаж чадахгүй байгаа газарт хариуцлагагүй, сахилгагүй, салан задгай байдал ноёрхож, улмаар улсын төлөвлөгөөг тасалдуулан, нийгмийн өмч хөрөнгө үрэгдэж, бие хүн, хамт олон, улс нийгмийн эрх ашигт ноцтой хохирол учрахад хүрдэг байна. Үүнийг өнгөрсөн жил Архангай, Хэнтий аймагт нам, улс, хөдөлмөрийн сахилгын байдалд МАХН-ын Төв Хорооны хийсэн шалгалтын дүн харуулав. 

МАХН-ын Төв Хорооны удаа дараагийн бүгд хурал дээр нэр зааж шүүмжлэгдсэн Ховд, Говь-Алтай, Өвөрхангай аймгийн ажил олигтой сайжрахгүй байгаа нь чухамдаа тэнд намын анхан шатны байгууллагын дайчин чадвар жигд дээшилж чадаагүй, ажлын арга барилд тодорхой өөрчлөлт гарахгүй байгаатай шууд холбоотой. 

Сум, орон нутагт үр дүн багатай олон төлөөлөгч томилж, тэндхийн боловсон хүчний бүтээлч санаачилгыг боогдуулснаас тэднийг аймаг, сумаас ямар чиглэл өгөх бол гэж харж суух идэвхгүй байдалд хүргэдгийг намын байгууллагын хурлууд дээр зөв зүйтэй шүүмжилж байна. Гэтэл энэ дутагдал бүрэн арилахгүй байгааг намын байгууллага бүр анхаарч, ажлынхаа энэ явцгүй аргыг өөрчлөх хэрэгтэй. 

Намын Төв Хорооны IX бүгд хурал төлөвлөгөөт зорилтыг биелүүлэхэд хамт олны улс төр, хөдөлмөрийн идэвхийг өрнүүлж, дэг журам, зохион байгуулалт, сахилгыг бэхжүүлэхэд гол анхаарлаа чиглүүлэхийн чухлыг онцлон зааж, << Үүнд намын байгууллагын өөрийнх нь дайчин чадвар, коммунист нэг бүрийн үлгэр жишээний хүч шийдвэрлэх ач холбогдолтой юм >> гэж тэмдэглэсэн билээ. Энэ заалтыг хэрэгжүүлэхийн тулд коммунистуудын нийгмийн бүрэлдэхүүнийг байнга сайжруулж, тэднийг үйлдвэрлэлийн үндсэн нэгжид зөв хуваарилан байршуулж манлайллыг нь дээшлүүлэх, намын эгнээг тэргүүний ажилчин, малчин, тариаланч механикжуулагчдаар өргөтгөхөд намын байгууллага онцгой анхаарал тавибал зохино. 

Намын анхан шатны байгууллагууд захиргааны үйл ажиллагаа, аппаратын ажилд тавих хяналтыг хүчтэй болгож, хоцорч байгаа байгууллага, төр, олон нийтийн байгууллагын ажлыг сайжруулахад гүйцэтгэлийн хяналт шалгалтыг чиглүүлэн үр нөлөөг дээшлүүлэх хэрэгтэй. 

Аймаг, хот, районы намын хороодын өдөр тутмын тодорхой удирдлага бол намын анхан шатны байгууллагын дайчин чадварыг дээшлүүлэх гол чухал нөхцөл учраас намын үүр, хороодын ажлыг шалгаж зааварлах, нарийн бичгийн дарга нарын илтгэл сонсголыг авч хэлэлцэх, тэргүүн туршлагын үзүүлэх сургууль, намын ажлын асуудлаар семинар, зөвлөлгөөн, бүтээлч ярилцлага зохион байгуулах зэрэг ажлын тодорхой арга хэлбэрийг өргөн нэвтрүүлэх нь зүйтэй. Намын анхан шатны байгууллагын ажил ямар түвшинд байх нь товчооны гишүүд ялангуяа түүнийг удирдаж байгаа нарийн бичгийн даргын онол, улс төрийн мэдлэг, ажил хэрэгч чанар, намын ажлын дадлага туршлагаас шууд шалтгаална гэдгийг мартаж болохгүй. 

Намын байгууллагын дайчин чадвар нь юуны өмнө аж ахуй, соёлын төлөвлөгөөний биелэлтийг хангах, үйлдвэрлэлийн үр ашиг, чанарыг дээшлүүлэх, шинэ хүнийг төлөвшүүлэн хүмүүжүүлэх талаар олсон бодит үр дүнгээр шалгагдах ёстой. 

