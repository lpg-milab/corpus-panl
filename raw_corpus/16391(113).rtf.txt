№113 (16391)      
1986 оны тавдугаар сарын 11.
ЗООТЕХНИКЧ

Мал аж ахуйн үйлдвэрлэлд орчин үеийн шинжлэх ухааны ололтыг өргөн нэвтрүүлж, уламжлалт мал маллагааны арга барилыг шинэчлэн өөрчилж, зоотехникийн ухааны үндсэн дээр мал өсгөн үржүүлж, дэвшилт технологи малчдад эзэмшүүлэхийн тулд зоо мал эмнэлгийн албыг байгуулж, зоотехникчдийн боловсон хүчний бүхэл бүтэн үеийг манайх сурган бэлтгэсээр ирлээ. Мал аж ахуйд ажиллахаар бэлтгэгдсэн мэргэжилтэй боловсон хүчний хувьд зоотехникчид үржил селекцийн ажилд байнгын дэвшил хийж, мал үржүүлгийн шинжлэх ухааны үндсийг үргэлж бэхжүүлж байх ёстой. 

Манай оронд анх удаа махны чиглэлийн << Сэлэнгэ >> үүлдрийн үхэр бий болгосон хөдөө аж ахуйн ухааны дэд эрдэмтэн, доцент Р. Жавзмаа, каракуль хонины үржил селекцийн ажлыг амжилттай явуулж байгаа Дорноговь аймгийн Сүмбэрийн сангийн аж ахуйн ерөнхий зоотехникч, БНМАУ-ын гавьяат зоотехникч, МАХН-ын XIX их хурлын төлөөлөгч Ц. Тэрбиш, мал аж ахуйн үйлдвэрлэлд олон жил тогтвортой амжилт гаргасан Увс аймгийн Малчин сумын ерөнхий зоотехникч, улсын аварга зоотехникч Д. Эрдэнэ зэрэг тэргүүний зоотехникчдийн эгнээ өдрөөс өдөрт өргөжиж байна. 

Зоотехникчдийн олон жилийн уйгагүй хөдөлмөрийн үр дүнд эх орны шинэ үүлдрийн хонь, ямаа, үхэр бий болж, нутгийн шилдэг, омгийн тэмээ, үхэр, хонь, ямааг зохион байгуулалттай өсгөн үржүүлж байна. БНМАУ-ын хөдөө аж ахуйг хөгжүүлэх, хүн амын хүнсний хангамжийг сайжРуулах зорилтот Программд мал сүргийн тогтвортой өсөлтийг хангах, үүлдэр угсааг сайжруулж, ашиг шим, бүтээгдэхүүнийг нэмэгдүүлэх чиглэлээр тусгагдсан томхон зорилтыг амьдралд хэрэгжүүлэн биелүүлэхэд зоотехникчид нэн их үүрэгтэй юм. Хүн амыг хүнсний чухал бүтээгдэхүүн мах, сүүгээр хөнгөн, хүнсний үйлдвэр болон эх орны экспортыг хэрэгцээт мал аж ахуйн гаралтай түүхий эдээр хангах, эцсийн дүнд ард түмний материаллаг аж байдал, соёлын хэмжээг байнга дээшлүүлэх манай намын бодлогыг хэрэгжүүлэхэд зоотехникч хүч хөдөлмөрөөрөө ихээхэн хувь нэмэр оруулж чадна. 

Мал аж ахуйн үйлдвэрлэлийн олон талт ажлын хамгийн гол зангилаа асуудал болох мал оторлох, тарга тэвээрэг авахуулах, хөл бойжуулах, хадлан тэжээл бэлтгэх, хээлтүүлэг явуулах, мал өвөлжүүлж, хаваржуулах зэрэг амин чухал ажилд зоотехникчдийн үүрэг тэргүүн зэргийн ач холбогдолтой юм. Түүнчлэн саалийн механикжсан ферм, мал бордох талбай, өндөр ашиг шимтэй цэвэр үүлдрийн болон эрлийз малтай аж ахуйд эрчимжсэн технологийг тууштай нэвтрүүлэх, үнээ, хонь, ямааг баазад төллүүлэх, өсвөр үхрийг эрчимтэй бойжуулах, жин багатай төлийг шахаж бордох, тэжээж онд оруулах, төллөх малыг угтуулан тэжээх, гуу, ишгийг хашаа, хотонд төллүүлэх, үнээний сүүг тасаггүйгээр хүлээн авах, богийн саалийг гуравт тавтын системээр ашиглах зэрэг үр ашигтайгаа нэгэнт харуулсан дэвшилттэй арга туршлагыг дэлгэрүүлэхэд зоотехникчдийн шууд удирдлага, хяналт зөвлөгөө нэн чухал байсан, цаашдаа ч ийм байх ёстой. Мал сүргийн байршлыг зөв тогтоох, төрөлжүүлэх, бүтцийг сайжруулах, үржил селекцийн ажлыг явуулах зэрэг зоотехникч шийдвэрлэх үгээ хэлж, гар бие оролцох ёстой билээ. 

Ялангуяа мал аж ахуйн үржил селекцийн ажил бол дан ганц зоотехникчдийн гардан хийх тусгай мэргэжлийн нарийн хөдөлмөр, үүнийхээ ч төлөө өндөр хариуцлага хүлээж улсын эрх ашгийг мал аж ахуйд төлөөлж байдаг нь тодорхой. Шинэ үүлдрийн мал гаргах, үүлдрийн буюу үржлийн хэсгийг бий болгох, шилдэг омгийн болон нутгийн ашиг шим сайтай малыг олж сонгон үржүүлж, сүрэг сайжруулагчаар ашиглах, малыг зохиомол аргаар хээлтүүлэх, шинжлэх ухааны ололт хэрэглэн гүн хөлдөөсөн үрээр хээлтүүлэх, үр шилжүүлэн суулгах зэрэг үржил биологийн ажлыг зөвхөн зоотехникчид хийж чадах бөгөөд тийм ч эрх үүргээр хангагдсан юм. Малыг ангилах, заазлах, ашиг шимийн нь хэмжээ, чанарыг тодорхойлох ажил ч зоотехникчгүйгээр шийдвэрлэгдэж болохгүй билээ. 

Мал аж ахуйн үржил селекцийн ажлыг сайжруулахад МАХН-ын Тов Хороо, БНМАУ-ын Сайд нарын Зөвлөлийн { 1884 оны ) тогтоолын заалт бүрийг ширхэгчлэн биелүүлэх, эрлийзжүүлэг, , төрөл холдуулах, удам сайжруулах үржүүлгээс гадна нутгийн малын генофондыг хамгаалах талаархи гол хариуцлага зоотехникчид ногдоно. Нутгийн үүлдрийн малд байгаа бэлчээр ашиглах чадвар, цаг агаарын бэрхшээлийг давах тэсвэр, богино хугацаанд таргалах зэрэг биологийн үнэтэй сайн чанаруудыг бэхжүүлэн хадгалах, мал аж ахуйн үйлдвэрлэлийн бүх шатны ажлын технологийг чанд мөрдүүлэн, технологийн сахилгыг бэхжүүлэхэд зоотехникчид үлгэрлэж малчдын арга ажиллагаан дахь элдэв ходрогдол, дутагдал, зөрчлийг арилгах, дэвшилт технологи, тэргүүн туршлага, шинэ сэтгэлгээ, арга барилыг нэвтрүүлж, эцсийн тодорхой ур дүнд хүргэхэд хувьсгалжуулагч үүрэг гүйцэтгэх ёстой. Бас зоотехникч хүн ардынхаа мал маллагааны уламжлалт арга, туршлагаас байнга суралцахын хамт шинжлэх ухааны үндэстэй шинэ арга, технологи нэвтрүүлэхэд анхдагч байж, мал аж ахуйн үйлдвэрлэл дэх уламжлал, шинэчлэлийн асуудлыг шийдвэрлэхэд хүч, мэдлэгээ шавхан зориулахын оронд аажмаар хоцрогдож, аж ахуйн удирдлага тэр Ч байтугай малчдын аясыг харж, аар саар ажлаар хөөцөлдөж, ахуйд живсэн зарим зоотехникчдийн ажиллаж байгаа аймаг, суманд малын чанар муудаж, ашиг шим нь буурч, төл хорогдох явдал газар авдаг байна. 

Архангай аймагт үржил селекцийн ажил муу, ялангуяа Өлзийт, Өгийнуур сумын нэгдэлд өндөр ашиг шимтэйгээр үүлдрийн болон эрлийз малыг улсын бэлтгэлд нийлүүлдэг, аж ахуйн дотоод хэрэгцээнд өгдөг ноцтой дутагдал гарсаар байхад зоотехникчид дуугүй эвлэрч суусан ажээ. Зоотехникчийн үүрэг цалгардах нь нийт мал сүргийн ажилд нөхөшгүй хохирол учруулах хортой юм. Нөгөөтэйгүүр, мал аж ахуйн гол мэргэжилтний нь хувьд зоотехникчдэд анхаарал халамж тавьж, ахуй амьдралд дэмжлэг үзүүлж, тогтвор суурьшилтай, үр бүтээлтэй ажиллаж, өсч боловсроход нь туслах талаар намын байгууллагууд онцгой анхаарах хэрэгтэй байна. 

СуРгууль төгсөөд мал аж ахуйд очсон зоотехникчид орон сууц олгох, эсвэл хувийн орон сууцтай болох, туслах аж ахуй эрхлэхэд нь зүйл бүрийн дэмжлэг үзүүлж, мөн тэр хэмжээгээрээ найдлага, шаардлага тавьж мэдлэг мэргэжлийг нь дээшлүүлэх, тэднийг улс төр, хөдөлмөрийн хатуужилтай болгох талаар санаа тавих нь орон нутгийн нам, улс, хөдөө аж ахуйн байгууллагын үүрэг мөн. Мал сүргийг өсгөх, үржил, селекцийн ажлыг боловсронгуй болгох, мал аж ахуйн гаралтай бүтээгдэхүүний үйлдвэрлэлийг нэмэгдүүлэх, чанарыг сайжруулахад зоотехникч хүн тэргүүн зэргийн үүрэгтэй, тэргүүн зэргийн хариуцлага, санаачилгатай байх ёстой.

