Радио, телевизийн захирлын шалгаруулалт хоёр шаттай болов

Олон нийтийн радио телевиз (ОНРТ)-ийн Үндэсний зөвлөл өчигдөр хуралдаж тус телевизийн ерөнхий захиралд нэр дэвшигчидтэй ярилцлага хийж авч хэлэлцлээ.
Ерөнхий захиралд нийт арван хүн нэр дэвшжээ. Тэднийг хэлэлцсэний эцэст Үндэсний зөвлөлдөх хорооны гишүүд ерөнхий захирлын томилгоог хоёр үе шаттай явуулахаар шийдсэн юм. Энэ шийдвэрийн дагуу санал хураах болоход гишүүн Р.Бурмаа санал өгөхөөс татгалзаж, хуралдаанд оролцсон бусад есөн гишүүн санал өглөө. Тэднээс хамгийн олон буюу найман саналаар "ТВ-9" телевизийн захирал Ц.Энхбат, дараагийнх нь буюу долоон саналаар "Аригү" компанийн захирал Л.Ариунбат, "Боролдой" студийн захирал Мягмар нар удааллаа. Тэр гурав маргааш (өнөөдөр) Үндэсний телевизээр шууд ярилцлагад орно. Үндэсний зөвлөлийн хуралдаан эхний таван нэр дэвшигчийг хаалттай хэлэлцэж зургаа дахиас нь нээлттэй болсон юм. Яг энэ үед Үндэсний зөвлөлийн гишүүдэд "ММ" агентлагийн захирал нэр дэвшигч Д.Мөнхтөр мөрийн хөтөлбөрөө танилцуулж байв. Нээлттэй хэлэлцсэн нэр дэвшигчдээс хамгийн сул нь буюу мөрийн хөтөлбөргүй шахуу байсан нь санал хураалтад нэгээр гарч ирсэн Ц.Энхбат байлаа. Түүнийг мөрийн хөтөлбөрөө танилцуулж байхад нь гишүүн Р.Бурмаа "Та бол мөрийн хөтөлбөргүй, материал бүрдүүлээгүй гэдэг шалтгаанаар эхний шатнаас хасагдах байх гэж хэлж байв. Түүнийг мөрийн хөтөлбөрөө ор мөрийн төдий гараар бичиж ирүүлснийг гишүүд үл тоосон хэмээн хэлцгээж байлаа. Харин эдүгээ МҮРТ-ийн Хэрэг эрхлэх газрын даргаар ажиллаж байгаа Б.Ганболд "Мөрийн хөтөлбөр бол хоёрдугаар асуудал. Үндэсний зөвлөлийн гишүүдийг хүндэтгэх үүднээс би энд орж ирлээ. Надад нэрээ татна гэсэн ойлголт байсан юм. Гэтэл хамт олны олонхи нь нэрээ дэвшүүл гэдэг саналыг хэлсэн. Нөгөө талаар Б.Ганболд МАХН-аас дараагийнхаа албан тушаалыг авсан үүднээс Ц.Энхбатад боломж олгож нэрээ татлаа гэсэн яриа гарчээ. Энэ бүхнийг таслан зогсоох үүднээс би нэрээ татахгүй байхаар шийдлээ. Гэхдээ би нэг ч хүний санал авахгүй гэдгээ мэдэж байна. Үндэсний радио, телевиз олон нийтийн болж байгаа гол үндэслэл нь хараат бус байх явдал. Энэ албан тушаалд томилогдсон хүнд улс төрийн намаас дарамт ирнэ. Тэр бүхнийг даах чадвартай улс төрийн зоригтой хүн энэ хамт олныг удирдах ёстой юм. Та бүхэнд намаас ирж байгаа дарамт шахалт бий. Түүнийг би ойлгож байна. Гэхдээ та бүхэн саналаа өгөхдөө тунгааж үзээрэй" гэж хэлж байлаа. Түүний хэлснээр үнэхээр мөрийн хөтөлбөр хоёрдугаар үзүүлэлт байжээ. Арван нэр дэвшигчээс Ц.Энхбатыг нэгээр гарч ирэхэд хуралдааны танхимд байсан телевизийн ажиглагчид МАХН-ын даалгавраар Ц.Энхбатыг ОНРТ-ийн ерөнхий захирлаар томилох нь тодорхой байжээ. Үүнийг бид илрүүлж чадлаа гэцгээж байв. Үнэхээр энэ өдөр гишүүн Р.Бурмаа, Ж.Занаа, Б.Золжаргал нарын саналаар ОНРТ-ийн ерөнхий захирлыг сонгон шалгаруулахыг хоёр шаттай болгоогүй бол Ц.Энхбат шууд томилогдох байлаа. Шударга гишүүд МАХН-ын далд бодлогыг илчилж орхилоо. ОНРТ-ийн ерөнхий захирлыг Үндэсний зөвлөлдөх хорооны гишүүд удахгүй тодруулах биз. 
Г.Эрдэнэбат

