№52(15701)
1984 ОНЫ ГУРАВДУГААР САРЫН 1
Манлай нам

Монголын ард түмний шалгарсан манлай, олон улсын коммунист, ажилчны хөдөлгөөний нэр хүндтэй дайчин отряд МАХН үүсэн байгуулагдсаны 63 жилийн ой нь МАХН-ын гуравдугаар их хурал хуралдсаны болон БНМАУ-ыг тунхагласны 60 жилийн ойг монголын коммунистууд нийт хөдөлмөрчин улс төрийн бадрангуй урам зориг, хөдөлмөрийн өрнүүн амжилтаар угтаж байгаа түүхэн тэмдэглэлт үед болж байна. 

Монголын ард ангийн улс төрийн ухамсар өсч, эрх чөлөөний төлөө тэмцлийн тавцан дээр биеэ даасан хүч болон гарч ирсний зүй ёсны үр дүнд үүсч бий болсон МАХН хувьсгалчдын жижиг бүлгэмээс манай ард түмний марксистленинист дайчин манлай улс төрийн хүчирхэг нам болтлоо есөн бэхжиж, тэмцэл ялалтын яруу алдарт зам тууллаа. Жар гаруй жилийн өмнө манай нам, ард түмнээ эрх чөлөөний төлөө тэмцэлд дуудан босгож, империализм, феодализмыг эсэргүүцсэн хувьсгалын тугийг Ази тивд анх өргөн мандуулсан Монгол ардын хувьсгалыг шийдвэрлэх ялалтад хүргэн, засгийн эрхийг ард түмний мэдэлд шилжүүлснээс хойш улс орныхоо нийгэм эдийн засаг, оюун санааны амьдралыг хувьсгалт ёсоор шинэчлэн өөрчлөх нарийн түвэгтэй зорилтыг амжилттай хэрэгжүүлж, нам өөрөө үзэл суртал, зохион байгуулалтын хувьд улам бүр хөгжин бэхжиж ирлээ. МАХН улс үндсээ мөхөл, сүйрлээс аварч, ард олноо дарлал мөлжлөгөөс эгнэгт чөлөөлж, хоцрогдсон Монгол орныг социализмын замаар хөтлөн жолоодож, ард түмэндээ аз жаргалын алтан жолоог ашид мөнх атгуулсан юм. 

МАХН суут Лениний сургаал зөвлөлгөө, ялгуусан Октябрийн хувьсгалжуулагч үзэл санааг ухамсартайгаар хүлээн авч үйл ажиллагаандаа чадамгай хэрэгжүүлсэн анхны намын нэг мөн. Манай нам, төрийн гарамгай удирдагч нөхөр Ю. Цэдэнбалын онцлон тэмдэглэснээр Монголын хувьсгалын УДирдагч, манай намыг үүсгэн байгуулагч Д. Сүхбаатарын 1921 онд В. И. Ленинтэй хийсэн түүхт уулзалт яриа, МАХН-аас ЗХУКН-тай болон Коминтернтэй байнгын хэлхээ холбоо тогтоосон явдал тус оронд хувьсгалыг цаашид хөгжүүлэхэд маш их ач холбогдолтой болж, В. И. Лениний зөвлөлгөө МАХН-ын бүхий л үйл ажиллагаа, жанжин шугамын ялалтын үндэс болсон. 

Чухамхүү үүний ачаар анх байгуулагдахдаа ангийнхаа бүрэлдэхүүнээр тариачны хувьсгалт ардчилсан намын шинжтэй байсан манай нам аЖилчин ангийн үзэл суртлыг хүлээн авч, нийгмийг хувьсгалт ёсоор өөрчлөн байгуулах тэмцэлд удирдагч хүч, шинжлэх ухааны коммунизмын намын байр сууринд баттай шилжсэн билээ. МАХН-ын улс төрийн бодлогын үнэн зөв бөгөөд амьдрах хүч чадалтай, үзэл суртал, зохион байгуулалтын бат бэхийн үндсийн үндэс нь ард түмнийхээ язгуур эрх ашгийн төлөө тууштай тэмцэж, марксизм ленинизмийн ашид мөнхийн эрхэм сургаал, пролетарийн интернационализмын ариун нандин зарчимд ямагт үнэнч байдагт оршино. Хүн төрөлхтөний эрдэм мэдлэгийн охь манлай марксизм. ленинизмийн үнэлж баршгүй эрдэнэсийн сангаас манай нам хувьсгалт үйл ажиллагааны арга зүйг байнга суралцаж байдгийн ачаар улс орныхоо хөгжлийн хандлага, ирээдүйн төлөвийг онолын үүднээс зөвөөр танин мэдэж, нийтийн амьдралыг шинэчлэн өөрчлөх аварга их үйлсийг 6О гаруй жилийн турш итгэл төгс манлайлж ирлээ. МАХН социалист байгуулалтын түгээмэл зүй тогтлыг хувь талын ардчилсан болон социалист шат, социализм байгуулах явцад бүтээлчээр хэрэгжүүлсний ачаар улс орноо үйлдвэржүүлэх, ардын хувийн аж ахуйтныг социалист ёсоор хоршоолох, соёлын хувьсгал хийх түүхт зорилтыг амжилттай хэрэгжүүлж, эх орондоо социализм байгуулж дуусгах тэмцлийг чадалтайгаар жолоодож байна. 

Манай намын ухаалаг мэргэн бодлого, улс төрийн гарамгай үйл ажиллагааны нэг ялалт, амжилт нь ард түмнийхээ хувь заяаг Лениний нам, Октябрийн өлгий эх орон, зөвлөлтийн баатарлаг ард түмэнтэй мөнхөд холбосон явдал мөн. Олон улсын шинэ маягийн социалист харилцааны анхны үлгэр дууриал болсон монгол, зөвлөлтийн найрамдал МАХН, ЗХУКН-ын нягт хамтын ажиллагаа, зөвлөлтийн ард түмний интернационалч тусламж нь манай ард түмний тэмцлийн түүхэнд үндсэн эргэлт болсон Монгол ардын хувьсгалын ялалтыг хангах, тус орныг социализмын замаар хөгжүүлэх тэмцэлд шийдвэрлэх хүчин зүйл болсон юм. Үүний ачаар хоцрогдсон орон социалист хувьсгал ялсан тэргүүний орны пролетари нарын тусламжтайгаар хөгжлийн капиталист шатыг алгасан социализмд шилжиж болох тухай В. И. Лениний суут онолыг МАХН өөрийн оронд бүтээлчээр хэрэгжүүлж чадлаа. Чухамхүү үүнд МАХН-ын түүхэн туршлагын хувьсгалч, бүтээлч, интернационалч ач холбогдол оршино. 

Манлай намынхаа мэргэн жолоодлогоор социализмын замаар тууштай замнаж яваа монголын авьяас билэгт ард түмний тэмцэл, хөдөлмөрийн 60 гаруй жилийн гол үр дүн бол феодалын хоцрогдсон Монгол орныг орчин үеийн олон салбар бүхий эдийн засагтай, цэцэглэн хөгжсөн соёл, шинжлэх ухаантай ард түмний нь материаллаг аж байдал, соёлын хэмжээ байнга сайжирсаар байгаа эрчимтэй хөгжиж байгаа социалист улс болгон хувиргасан гайхамшигт амжилт юм. 

Манай нам эх орондоо социализм цогцлон байгуулах тэмцлийн тэргүүн эгнээнд явж байгаа ажилчин, малчин, тариаланч хөдөлмөрийн сэхээтний сор болсон ная гаруй мянган коммунистыг эгнээндээ нэгтгэсэн хувьсгалт өөрчлөлт, бүтээн байгуулалтын тууштай марксистленинист нам болов. 

Манай намын зөв мэргэн удирдлага, монголын коммунистууд, хөдөлмөрчдийн шургуу хөдөлмөр, манай аугаа их анд нөхөр ЗХУ, ах дүү социалист бусад орны тусламжийн ачаар МАХН-ын XVIII их хурал, Намын Төв Хорооны сүүлчийн бүгд хурлуудын шийдвэр тууштай хэрэгжиж, социалист Монгол орны эдийн засаг, оюун санааны потенциал улам бүр арвижиж, социализм байгуулж дуусгах намын програмын зорилт итгэлтэй биелж байна. 

Ийнхүү манай үеийн оюун ухаан, нэр төр нандин чанар болсон манлай намын маань үзэл санаа, үйл хэрэг дэлгэр Монгол орныхоо хөгжил цэцэглэлтийн хүчирхэг алхаа, энх тайван, найрамдал нөхөрлөлийн туг болон ялж мандсаар байна. 

