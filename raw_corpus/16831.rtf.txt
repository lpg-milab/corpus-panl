№ 241 (16831)     
1987 оны аравдугаар сарын 8.
Хөдөлмөрчдийн төлөө

Хөдөлмөрчдийн сайн сайхан аж байдлыг хангахад гол үүрэгтэй ахуйн үйлчилгээний нэр төрөл, хүрээг өргөтгөх, чанарыг сайжруулах олон талтай асуудлыг БНМАУ-ын Ардын Их Хурлын чуулганаар хэлэлцэж чухал шийдвэр гаргаснаас хойш нэгэн жил болж байна. Нутаг дэвсгэрийнхээ хэмжээнд хүн амын түгээмэл ач холбогдолтой бүх төрлийн үйлчилгээг хөгжүүлэх 1990 он хүртэл хугацааны төлөвлөгөө боловсруулж чуулганаараа баталж хэрэгжүүлэх тухай Ардын Их Хурлын чуулганы заалтыг орон нутгийн ардын депутатуудын хурлууд хэрхэн биелүүлж байгаагаа дүгнэн үзэх хэрэгтэй болж байна. Төлөвлөгөөгөө батлаагүй, чуулганаараа одоо болтол хэлэлцэж амжаагүй аймаг, сум цөөн биш байгаагаас гадна хэлэлцэж баталсан төлөвлөгөөгөө хэрэгжүүлэх ажилд шуурхайлан ороогүй газар ч олон байна. 

Үйлчилгээний байгууллагын нэгэнт бий болсон хүч чадал, материал, сэлбэг, боловсон Хүчний нөөцийг оновчтой ашиглах, хөдөлмөрчдийн ахуйн үйлчилгээний эрэлт хэрэгцээг бүрэн дүүрэн хангах талаар амарлингуй хандаж хуучнаараа сэтгэж, цалгардаж байгаа ийм ноцтой дутагдал нь малчид, хөдөлмөрчдийн ахуй амьдрал, хөдөлмөрийн бүтээмжид муугаар нөлөөлж үйлчилгээгээр гачигдуулан чирэгдүүлж, чөлөөт цагийг хомсдуулж, соёлч байдлыг бэхжүүлэхэд саад болж байна. 

Ахуйн үйлчилгээний цэг, салбарын машин, тоног төхөөрөмжийг цахилгаан эрчим хүчээр гачигдуулдаг, ажиллагчдыг нь цаг үеийн ажилд олон хоногоор дайчилдаг, хүч бололцооноос нь хэтэрсэн нэмэгдэл даалгавар өгч дур зоргоороо аашлах арга барил нэлээд сум, нэгдлийн удирдлагад архагшсан нь хөдөлмөрчдийн үйлчилгээ, нийгмийн асуудлыг хоёрдугаарт тавьдаг хуучирсан сэтгэлгээний уршиг мөн. Дорнод, Ховд, Увс аймгийн хөдөө аж ахуйн нэгдлүүд сумынхаа ахуйн үйлчилгээний төвийг цахилгаан эрчим хүчээр хангах аж ахуйн гэрээг одоо хэр байгуулаагүй, зарим нэгдлүүд ахуйн үйлчилгээг цахилгаанаар тасалдуулдаг ч удаа дараа гарч байна. Олонхи сум, нэгдэл, аж ахуйн удирдлага нутаг дэвсгэрийнхээ үйлгчилгээний байгууллагын ажилд туслахгүйгээр барахгүй жигд ажиллах нөхцөлийг хангахын оронд харин ч манай хүн хүчийг нь өөр ажилд дайчлах зэргээр явцуурдгаас сумдад байгуулсан ахуйн үйлчилгээний төв, анги, цэг салбарын хүч чадлын ашиглалт муу, малчид, хөдөлмөрчид ахуйн үйлчилгээгээр гачигдсан хэвээр байна. Хэрэв сумдын ахуйн үйлчилгээний төвийн нэг ажиллагчийн хөдөлмөрийн бүтээмжийг аймгийн төвийн комбинат, төвийн түвшинд хүргэвэл малчдын үйлчилгээний хэмжээг 1, 5 3 дахин нэмэгдүүлэх асар их нөөц байгаа юм. 

Хөдөлмөрчдийн нэн хэрэгцээтэй гэр ахуйн техник, хэрэгслийн сэлбэгийг гэрээлэх, нийлүүлэх асуудал төлөвлөгөөт он дуусч байхад захиалгын дагуу бүрэн хийгдээгүй учраас, тухайлбал << Рекорд >> маркийн телевизорын 25 нэрийн сэлбэгээс дөнгөж ганц нэрийн сэлбэгийг нийлүүлэхээр гэрээ байгуулсны гадна индүү, тоос сорогч, сахлын машины сэлбэгийг одоо хүртэл гэрээлээгүй байгаа нь Гадаад худалдааны Яам, түүний нэгдлүүдийн удирдлагын хойрго ажиллагаатай холбоотой байна. 

Дархан, Дорнод, Цагааннуур, Эрдэнэтээр дамжуулж хангадаг материал ихэвчлэн тасалддагаас тэндээс материал авах хуваарьтай үйлчилгээний байгууллагууд Улаанбаатарт бие төлөөлөгч ирүүлж олон хоногийн ажил алдан үйлдвэрлэл, үйлчилгээ нь зогсоход хүрдэг ноцтой дутагдал удаа дараа гарч байгааг ч Материал, техникийн хангамжийн улсын хороо анхаарч гэрээний сахилгыг зүйлчлэн биелүүлж, сэлбэг материалаар цаг хугацаанд нь жигд хангах оновчтой арга хэлбэрийг сонгож нэвтрүүлэх хэрэгтэй болжээ. Нийтийн аж ахуй, үйлчилгээний Яам, гадаад худалдааны Яам, Материал, техникийн хангамжийн улсын хорооны бие биедээ тавих зарчимч шаардлага, хамтын ажиллагаа, нэгдмэл санаачилга хангалтгүйн уршгаар хөдөлмөрчдийн ахуйн үйлчилгээнд хэрэгцээтэй сэлбэг хэрэгсэл, захиалгат бүтээгдэхүүний материалын гэрээлэлт, нийлүүлэлт сайжрахгүй байгаагаас нийтийн эрх ашгийг хохироож ирсэн дутагдлыг тууштай арилгах цаг болжээ. 

Нөгөөтэйгүүр 1987 оны гуравдугаар улирлын балансаас үзэхэд таваарын бүтээгдэхүүний нэг төгрөгт ногдох зардлыг ахуйн үйлчилгээний арваад удирдах газар өндөржүүлж, 22 байгууллага ашгийн төлөвлөгөө тасалсны нэг гол шалтгаан нь машин, тоног төхөөрөмжийн хүч чадлыг дутуу ашигласантай холбоотой юм. Сумдын ахуйн үйлчилгээний төвд суурилуулсан угаалга, хими цэвэрлэгээний тоног төхөөрөмжийн жилийн элэгдэл 12 15 мянган төгрөг хүрч байхад үйлчилгээний орлого үүнээс төдийлөн хэтрээгүй, харин ч зарим газарт доогуур байна. 

Гартаа байгаа техник, төхөөрөмж үйлчилгээний материаллаг баазыг өгөөжтэй ашиглаж, үйлчилгээний нэр төрөл, хэмжээг нэмэгдүүлэхэд хүмүүсийн хариуцлагыг дээшлүүлж удирдлагын эдийн засгийн аргад түргэн шилжих нь шийдвэрлэх хүчин зүйл мөн. Одоо ахуйн үйлчилгээний байгууллагуудыг бөөнөөр үйлдвэрлэдэг төрөл бүрийн гутал, гэр ахуйн төмөр, оёмол бүтээгдэхүүн, түүнчлэн хөдөлмөрчдийн захиалгаар үйлдвэрлэх гучаад нэрийн бүтээгдэхүүн алдагдалтай байгааг өөрчлөхийн тулд төлөвлөлт, үнийн механизмыг боловсронгуй болгох, зохицуулах судалгааг хийж эдийн засгийн туршилттай нягт уялдуулан Улсын төлөвлөгөөний комисс, үнэ, стандартын улсын хороо ойрын үед шийдвэрлэх шаардлагатай байна. 

Ахуйн үйлчилгээний комбинат, төвийг шинээр байгуулах, өргөтгөх асуудлыг шийдвэрлэхдээ шинжлэх ухаан, техникийн хамгийн сүүлийн үеийн ололтод түшиглэн илүү их үр ашигтай эрчимтэй техник, технологийг сонгон зураг төсөлд тусгаж, захиалж, эхнээс нь технологийн горимыг чанд мөрдөж, хүч чадлыг дүүрэн ашиглах арга хэмжээг авбал зохино. Ахуйн үйлчилгээний чанар, хүртээмж, хөдөлмөрчдийн чөлөөт цагийг нэмэгдүүлэх, сайн сайхан аж байдлыг дээшлүүлэхэд хэрэгтэй бүхнийг хийх нь нийтийн ахуй, үйлчилгээний салбарын хамт олон төдийгүй төв, орон нутгийн нам, улс, хоршооллын байгууллагын түгээмэл үүрэг мөн. 

