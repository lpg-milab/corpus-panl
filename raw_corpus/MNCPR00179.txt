Эмэгтэйчүүдийн зүрх хөгширдөггүй

Эмэгтэйчүүд яагаад эрчүүдээс урт насалдаг вэ? Хөгжилтэй орнуудад эрчүүд, эмэгтэйчүүдийн амьдралын үргэлжлэх хугацааны зөрүү дунджаар 5-6 жил байдаг. Ядуу буурай орнуудад эрүүл мэндийн хамгаалал муу хөгжсөн учраас төрөлтийн үеийн нас баралт харьцангуй өндөр байдаг тул дээрх зөрүү бага.
Гэхдээ ийм зөрүү ялгаагүй орон гэж үгүй ажээ. Яагаад тэр юм бол. Энд хариултын хоёр хувилбар байх боломжтой. Эхнийх нь, хувьсгалын шалтгаантай байж болно. Хэрэв эмэгтэй хүн ач, зээгээ өсгөн хүмүүжүүлэхэд оролцож чадах насанд хүртэл амьдарвал энэ нь зөвхөн гэр бүлийн төдийгүй бүх хүн төрөлхтний хувьд ашиг тустай юм. Нөгөөх нь, Английн Ливерпуль дэх Жон Мурын Их сургуулийн судлаачид саяхан нээсэн цэвэр анагаах ухааны үүднээс өгсөн хариулт юм. Тэдний судалгаагаар эмэгтэй хүний зүрх бараг хөгширдөггүй болох нь тогтоогджээ. Английн эрдэмтэд биеийн тамираар хичээллэж байгаагүй, 18-80 хүртэл насны эрэгтэй, эмэгтэй 250 хүний зүрхийг насос шахуурга талаас хүчин чадлыг нь судалжээ. Зүрхний агшилт бүрийн үед шахагдаж буй цусны хэмжээ, урсгалын хурд, цусны даралт зэргийг нарийвчлан хэмжиж байв. Хэт авианы төхөөрөмжийн тусламжтай зүрхний ховдлын хэмжээ, булчингийн хананы зузааныг хэмжсэн байна. Эрчүүдийн зүрхний хүчин чадал 70 насанд 18 настныхтай харьцуулбал 20-25 хувь буурсан байхад эмэгтэйчүүдийн зүрхний ажиллагаа бараг өөрчлөгддөггүй болох нь тогтоогджээ. 20-70 насны хооронд эрчүүд зүрхний хананы агшаагч эд эсийн бараг гуравны нэгийг алддаг байхад эмэгтэйчүүдэд алдагдал бараг байдаггүй ажээ. Ийм сонирхолтой ялгааны учир шалтгаан одоохондоо тодорхойгүй байна. Ямар ч л гэсэн эмэгтэйчүүдийн бэлгийн даавар үүнд хамаагүй бололтой. 
Д.Ариун
