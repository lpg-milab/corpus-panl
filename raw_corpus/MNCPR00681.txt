Аяллаа Аляскаас эхэлж, цас мөсний оронд цагаан сар тэмдэглэнэ

"MN-25" телевизийн "Үүргэвчтэй аялал" нэвтрүүлгийг хүмүүс таашаан үздэг. Аяллын багийнхан өнөөдөр Аляскийг зорьж байгаа. "Үүргэвчтэй аялал"-ын гишүүн З.Алтайтай аян замд мордохын өмнөхөн нь уулзаж ярилцлаа.
-Сар шинийн баярын өмнө аялалд гарч байгаа нь сонирхолтой санагдаж байна. Баяр өнгөрөөж байгаад гарч болоогүй юм уу? -Цагаан сарын өмнө явдаг уламжлал хэдийнэ тогтчихоод байгаа. Яагаад гэвэл Монголд хүйтэн сэрүүн байх цагаар дулаан халуун газар руу очиж ясаа амраая гэж боддог байхгүй юу. (инээв) Дулаан үед Монголдоо байсан нь дээр биз дээ. Би энэ удаа Ганхуягтай хамт аялах гэж байна. Ганхуяг маань олон улс орноор явж байсан ч "Үүргэвчтэй аялал"-д анх удаа явах гэж байгаа. Тэр орчуулагч, зураглаач, гадаад харилцаа, санхүү, аж ахуй эрхэлсэн дэд захирлаар явж байгаа л даа. Бид цагаан сарыг Аляскт өнгөрүүлэх юм. Энэ сарын 17, 18-нд буюу битүүн, шинийн 1-нд энд байж таарч байгаа юм. Ер нь монгол хүн Аляскт цагаан сар хийж байсан ч юм уу, үгүй юм уу. Тэгэхээр цас мөсөн дотор аляскчуудтай хамт Монголын цагаан сарыг тэмдэглэж, тэдэнд ямар баяр байдгийг үзүүлэх гэж хэдэн хэвийн боов авч явна. Ахмад настай амандаа сахалтайгаар нь Хуягаатайгаа золгоно доо. Харин хэдэн төгрөг барьж золгохоо бодож амжаагүй л байна. Нэг ам.доллар эвгүй юм даа, таван ам.доллартай золгочихдог юм уу. -Одоо ямар маршрутаар аялах гэж байна. Аляскт хэдэн хэмийн хүйтэн байгаа бол. Очих газрынхаа цаг агаарын байдлын талаар сураг тавив уу. Тэнд Монгол хүн байгаа болов уу? -Аляскт -50 хэмийн хүйтэн байна гэсэн. Дэлхийн цаг уурын дулааралтай холбоотой ч юм уу тэнд урьд хожид байгаагүй дулаан байна л гээд байгаа. Баавгайнууд нь ичээнээс гарч байна гэнэ. Тэнд нэг монгол залуу мөсөн урлагийн том хотхон барьж байгаа юм байх. Тэр залуу биднийг явна гэдэг сургаар холбоо тогтоосон. Монгол хүний барааг харах нь. Та нарыг ирвэл тусалъя гэсэн. Ер нь монгол хүнгүй дэлхийн улс орон гэж байхаа больчихож. Сонин байгаа биз. Ингээд бодохоор Монгол бол жижиг улс биш юм. Хүн ам цөөтэй ч дэлхийн өнцөг булан бүрт амьдарч байна. Аляскаас шууд Сиэтл хот руу ниснэ. Тэнд "Боинг"-ийн үйлдвэр байдаг гэсэн. Сиэтлд очвол далайн захад нь заавал очиж үзээрэй гэж нэг хүн зөвлөсөн. Тэрийг үзэх санаатай. Цаашаа Ванкуверт очно. Тэнд их олон монгол байна гэсэн. Гадаадын цагаачдад ээлтэй, хөөж туугаад байхгүй, цалин мөнгө өндөртэй учраас Канадад байдаг монголчуудын ихэнх нь Ванкуверт төвлөрсөн байна гэж сонссон. Цаашаа Канадын гол гол томоохон хотуудаар явж Хавай орох юм. Миний авсан мэдээллээр Хавайд 60 гаруй монголчууд бий гэсэн. Тэдгээр залуустай заавал уулзаарай гэж АНУ-ын элчингийн нөхдүүд сургаал айлдсан. Хавайгаас цааш Австрали очиж тэндээ жаахан удъя гэж байгаа. Асар том тив учраас үзэж харах юм их байгаа нь лавтай. Уг нь бид Австралийн Шинэ-Зеланд, Шинэ Гвинейгээр явчихъя гэсэн чинь Австралийнхан виз олгосонгүй. Жаахан унжуу улсууд байдаг юм байна. -Ер нь нийт хичнээн улс орноор ямар хугацаанд аялах вэ. Цаад тал нь аль орныг хүрэх юм? -Арав гаруй орноор 60-аад хоног явчих болов уу. Олон орноор орох хүсэл байвч визний асуудал бас бий. Жижиг улсын зовлон энд харагддаг юм байна. Ихэнх орны визийг Бээжингээс авдаг. Тэндээс дамжуулж авахаар чирэгдэл ихтэй. -Эндээс явахдаа л очих бүх орны визээ авчихдаг гэж бодож байлаа? -Тэр олон орны визийг нэг дороос авна гэсэн асуудал ерөөсөө байдаггүй. Тухайн газар оронд очиж далан булчирхайгаа тоочин байж цааш явах визээ олж авдаг. -Та аялаад хэдэн жил болж байна. Нийт хичнээн орноор яваад байгаа вэ? - Одоогоор 40 гаруй орноор яваад байна. Энэ удаагийнхыг тооцох юм бол 60 руу дөхнө дөө. -Та саяхан зурагтаар ярилцлага өгөхдөө "Би дэмий мөнгө цуглуулж байгаа хүмүүсийг ойлгодоггүй. Тэрний оронд аялж юм үзэж нүд тайлах хэрэгтэй" гэж байсан? - Үнэндээ бол тийм шүү дээ. Мөнгө хурааж яах юм. Тэрний оронд өөртөө оюуны хөрөнгө оруулалт хийх хэрэгтэй. Өөрийгөө хайрлаж, хөгжүүлж байх ёстой. Гадагшаа явж нүд тайлж ухаан суух ёстой. Аялал гэдэг бол хүнд асар их боловсрол мэдлэг өгч амьдралын их ухаанд сургадаг. Ингэж аялснаараа өөртөө оюуны хөрөнгө оруулалт хийж байна гэж би боддог. Зөвхөн өөрөө ихийг таньж мэдээд зогсохгүй хийсэн нэвтрүүлгээ хүмүүст үзүүлж тэдэнд дэлхий ертөнцийг үзэх, таних танин мэдэхүйн мэдлэг өгч байна гэж боддог. -Хүссэн хэн бүхэнд тэр болгон тантай адил аялах боломж олдохгүй шүү дээ? -Мэдээж хүн бүхэн аялах хэцүү л дээ. Гэхдээ монголчууд бүгд ядуу биш, мөнгөтэй улсууд бас байна. Тэр мөнгөтэй хүмүүсийг өөрөө өөртөө оюуны хөрөнгө оруулалт хийгээч ээ гэж хэлмээр байна. Дэмий мөнгө хурааж, үнэтэй машин унаж, олон өрөөтэй байшинд суугаад яах юм бэ. Энэ бол амьдралд тийм чухал биш. Жип машин, олон өрөө байраар уралдахын оронд гадаад орон руу яваасай, юм үзээсэй гэж хэлэх байна. -Таныг ивээн тэтгэдэг газар мэдээж байгаа байх. Гэхдээ 100 хувь ивээн тэтгүүлж чаддаг уу? - Мэдээж би баян хүн биш. Хэдэн спонсоруудын маань ач буян шүү дээ. Тэд хөөрхий муу Алтайг юм үзүүлж нүд тайлуулъя гэхээсээ илүүтэй нийт монголчууд юм үзээсэй нүд тайлаасай гэдэг үүднээс надад гараа сунгаж байгаа. Тэдэндээ баярлалаа. "АПУ", "Голомт", "Мобиком", "BSB" компани, "Орифлэйм". Зуун хувь ивээн тэтгүүлнэ гэдэг хэцүү. Ний нуугүй хэлэхэд, урьд өмнөх аялалд мөнгө төгрөг багатай хэцүүхэн л байсан. Ямар сайндаа л доширак идлээ, гадаа хүйтэнд машинд хоноглохов дээ. Хэрвээ надад хүрэлцээтэй мөнгө нь байвал би хүн л болсон хойно хүний эдэлдгийг эдлээд явахыг хүсэлгүй яахав. Харин өнөө жилээс спонсор байгууллагууд маань бидний энэ зовлонг ойлгоод өгдөг мөнгө төгрөгөө нэмсэн. -Нэг удаагийн аялалд хичнээн төгрөг зарцуулагддаг вэ. Энэ удаад санхүүгийн байдал хэр байна даа? -Янз бүр л байдаг. Энэ удаа 30-аад сая төгрөг зарах гэж байна. Өмнө нь 20 хүрэхгүй сая төгрөгтэй явдаг байсан. Одоогийн аялал тив алгассан, олон нислэг хийх учраас онгоцны зардалд нэлээд нь яваад өгнө. Мөнгөтэй л явахгүй бол нэвтрүүлэг хийнэ, аялна гэсэн ойлголт байхгүй шүү дээ. -Таны ачаа үүргэвчиндээ багтдаг юм болов уу. Одоо хүйтэн орноос халуун оронд аялах юм бол нимгэн, зузаан олон хувцас аваад явах уу? -Маш их ачаа бий. Бүгдийг нь л өөрөө үүрч дүүрч явна. Хамгийн гол нь нэвтрүүлэг хийх гэж явж байгаа учраас юуны өмнө камер, ойр зуурын өмсөх хувцас, эм тан, гээд л элдэв шалдав новш чирнэ. Чирэхээс ч өөр арга байхгүй. Ачааны ихэнхийг спонсор байгууллагуудын сурталчилгааны материал эзэлчихдэг. "АПУ" л гэхэд хичнээн шил архи ундаа, пиво. Байгууллага болгон л өөрийнхөө юмыг өгөх гэнэ. Тэр бүгдийг үүрээд л гахай үүрсэн ганзагын наймаачин аятай л явдаг даа. -Одоо яг хэдэн кг ачаатай явж байгаа юм бэ? -Хоёр хүн нийлээд 70 орчим кг ачаатай явах байх. -Хэлний бэрхшээлтэй хэр зэрэг тулгарах вэ? -Би бол хэл ус их муутай. Одоо хамт аялах Ганхуяг бол унаган англи хэлтэй. Өмнө нь хамт явж байсан Ганболд, Ганхүү бүгд гайхалтай сайхан хэлтэй. Энэ найзууд маань асар их дэм болдог. Санаа нэгдсэн сайн найзууд явна гэдэг бол аян замд чухал. -Газар газрын хоолонд дасах амаргүй л байх. Олон сараар дасаагүй хоол идээд явах биед яаж нөлөөлөх вэ? -Гайтай хоолтой ч газар байна, гайгүй хоолтой газар ч байна. Тухайн орны онцлогоос хамаарна. Дасах ёстой. Идэж чадахгүй гэж болохгүй. Тэр газар очлоо бол хүмүүсийн иддэг хорхой шавьж бүгдийг идэх ёстой. Янз бүрийн түүхий хоол хэрэглэдэг орнуудад бол араас нь заавал виски ч юм уу, хатуу юм татах хэрэгтэй болдог. Тэгэхгүй бол гэдэсний элдэв өвчин тусах аюултай. Энд сонирхуулж хэлэхэд, гадаад орон руу аялахаар явж байгаа хүмүүс эрүүл мэндийн болон эд хөрөнгийн даатгал заавал хийлгэх хэрэгтэй. Би даатгалтай явдаг учраас айдаггүй. -Та аяллаар явж байхдаа өвдөж даатгал ашиглаж байв уу? -Түй, түй. Одоогоор ашиглаагүй. -Виз олж авахад сэтгүүлч тэдгээрээр давуу боломж олддог уу? -Тийм боломж байдаггүй. Сэтгүүлчид гадаад явах гэж байгаа бол сэтгүүлч гэж битгий хэлж байгаарай. Сэтгүүлч гэж хэлэх л юм бол бүх асуудал хүндэрчихдэг. Сая л гэхэд Австралийн виз авахад гайтай юм шиг сэтгүүлч гээд визээ мэдүүлчихсэн чинь эргэж буцаад сэтгүүлчийн визэнд хоёулаа нийлээд 700 гаруй ам.доллар төллөө. Сэтгүүлч биш аялагч гэдгээр явбал виз хурдан гарах магадлалтай. 
Д.Цогзолмаа
