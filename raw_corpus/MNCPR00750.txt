Далайн ус цэнгэг учраас онгоц зэвэрдэггүй

Хөвсгөл далай дэлхийд цэвэр устайгаараа гуравт ордог. Далайн тээврийн талаар "Сүхбаатар" хөлөг онгоцны капитан Л.Бадамдоржтой уулзаж ярилцлаа. 
Далайн урд зогсоол буюу Хатгалын зогсоол болон ойролцоох жуулчны баазуудыг "Номин холдинг" авчээ. Зогсоолтой зэрэгцээд жуулчны гэр, байрууд оршино. Уг нь холбогдох хуульд зааснаар жуулчны баазууд далайн эргээс 200 метрийн зайтай байх ёстой. Гэсэн хэдий ч нуурын хөвөө дагасан баазууд хоёрхон метрээс эхлэн байрлажээ. -"Сүхбаатар" хөлөг онгоцны ахмадаар хэдэн жил ажилласан бэ. Өмнө нь ямар ажил хийж байв? -1980 оноос эхлээд одоог хүртэл моторсоос капитан хүртэл 28 жил ажиллаж байна даа. Хуучин "Сүхбаатар" гээд модон түлшээр явдаг онгоц байсан. Үүнд тав, зургаан жил ажилласан юм. Түүнээс хойш энэ онгоцондоо дэвшиж моторс, залуурчин, туслах ахмадын үүрэг гүйцэтгэсэн. Усан онгоцны ахмадаар сүүлийн 5-6 жил ажиллалаа. -Хуучин "Сүхбаатар" онгоц ямар учраас живсэн бэ. Тухайн үед болсон явдлын талаар товчхон ярихгүй юу? -Социализмын үед Оросоос оруулж ирсэн баруун таван аймгийг хангахаар Ханхаас Хатгалын зогсоол хүнс, бараа хүртэл тээвэрлэдэг байсан. Далай гэсэж эхлэх үеэс буюу зургадугаар сарын 10-наас эхлээд арванхоёрдугаар сарын 10 хүртэл, мөс хөлдөхөд шөнө болгон тасралтгүй явж байсан. Тухайн үед жилийн норм төлөвлөгөөг биелүүлэхийн тулд мөс зүсэн тээвэр хийж байгаад живсэн. 1985 оны арванхоёрдугаар сарын 12-ны өдөр живсэн. Хатгалаас Ханхын зогсоол хүртэл явж чадалгүй дөнгөж хөдлөөд зогссон доо. 20-иод см зузаан мөс хөлдсөн үед явснаас ан цав үүссэн ч юм уу, элэгдэлд орсон ч юм уу живсэн. Одоог хүртэл юунаас болж живсэн нь тодорхойгүй байгаа. Гэхдээ далайн ус маш цэнгэг учраас усан онгоцууд зэвэрдэггүй. Тиймээс хугацаанаасаа хэдэн жилээр ч илүү тээвэр хийх боломжтой. -Онгоц живээд олон жил өнгөрчээ. Ер нь гаргаж авах талаар ямар үйл ажиллагаа явуулж байна? -Одоо 22 жил болж байна. Онгоцны өөрийнх нь хүндийн жин 400 орчим тонн. Шаварт шигдчихсэн болохоор одоо өчнөөн тонн нэмэгдчихсэн байгаа. Гэхдээ энэ зун "Номин"-гийн ерөнхий инженер, "Усан зам" ХК-ийн захирал Болдхуягийн санаачилгаар гаргаж, шумбагч онгоц оруулаад оосорлож татчихаад байж байгаа. Бүрэн гаргаж чадах эсэхийг хэлж мэдэхгүй байна. -Хөвсгөл далайд хөлөг онгоцноос гадна олон тээврийн хэрэгсэл живсэн шүү дээ. Яг хичнээн тээврийн хэрэгсэл унасан юм бол. Тэдгээрийг гаргаж авах талаар үйл ажиллагаа хийгдэж байгаа юу? -Далайд 40, 50-иад машин унасан. Тэр дунд ачааны, суудлын, шатахуунтай гээд янз бүрийн тээврийн хэрэгсэл байгаа. Хамгийн сүүлд 1999 онд шатахуун тээвэрлэж байсан чиргүүлтэй машин унасан. Энэ бүгдийг судалж байгаа. Өнөөдрийн байдлаар Оросын шумбагчид ирчихсэн, гаргахын тулд нутгийн иргэдээс далай дахь машинуудын байршлыг тогтоож, судалгаа хийж байна. -Хичнээн онгоц хүн ба ачаа тээвэр хийдэг вэ? -Хамгийн том нь "Сүхбаатар" онгоц, ачааны хоёр чиргүүлтэй ажиллаж байгаа. Мөн катерь гэдэг жижиг оврын онгоц гурав бий. Жуулчны онгоц бас бий. Судалгааны "Дыбовский" гэдэг онгоц өнгөрсөн жил живснийг өнгөрөгч тавдугаар сард эрэг дээр гаргасан. Жижиг завь олон бий. Хурдан, жижиг оврын 4-5 завь байна. 6-8 хүний суудалтай завь 40-өөд байгаа. -Усан онгоцны жолоочийн эрхийг хаанаас, яаж олгодог юм бэ? -Сүүлийн үед үүнд анхаарал тавьж байгаа. Хяналтын алба, тээвэр зохицуулалтын газраас усан замыг хариуцсан мэргэжилтэн, байцаагч томилсон, энд ажиллаж байгаа. Жижиг завины жолоодогчдыг сургалтад хамруулж, эрх, завины дугаар, гэрчилгээ олгож байгаа л даа. Би Бат, Бямбасүрэн гэж хоёр хүний шавиар ажиллаж, практикийн аргаар сурсан. Бат манай анхны онгоцны ахмад Чадраабал гэдэг хүний үе залгамжилсан хүү. Тэд мэргэжлээрээ Орост их сургууль төгссөн. Би тэдний шавь байснаараа бахархдаг. -Ер нь хэдий үеэс манайд усан тээврийн ажил эхэлсэн бэ. Далайд хэдэн онд анхны завь тавигдаж байсан бэ? -Анх 1905 оноос далайн тээвэр эхэлсэн. 1932 он хүртэл модоор галладаг онгоцнууд ачаа тээвэрлэж байсан. Мөн том жижиг онгоц ажиллаж байсан юм билээ. Бат хааны үед Оросууд хувийн тээвэр хийдэг байсан гэсэн. Харин 1952 онд усан онгоцны тээвэрчин Чадраабал гэдэг хүн тээвэр анх хийж байсан түүхтэй. Энэ үед Оросоос орж ирсэн "Сүхбаатар" гэдэг модоор галладаг усан онгоцоор тээвэр хийж эхэлсэн дээ. Усан онгоцны капитан болон нутгийн иргэд гурван жилийн өмнө нэг машиныг гаргасан тухайгаа өгүүлсэн юм. Тэрбээр "Ачаа ачсан чиргүүлтэй Зил машин далайд живсэн. Ер нь нутгийн иргэд эрэгт ойр, гүн живээгүй техник хэрэгслийг гаргаад авчихдаг. Гуравдугаар сар байсан шиг санагдаж байна. Тэр машин живээд нэг сар орчим болчихсон байсан. Эргээс 75 орчим, 20-иод метрийн гүнд унасан машиныг гаргахын тулд эхлээд мөсийг хагалж, шумбагчид машиныг оосорлон татаж гаргасан. Ачсан бараанаас нь авсан, гэхдээ далайд бас үлдсэн л дээ. Татаж гаргасан машиныг тэр дор нь асаагаад явж байсан. Хүн сонсвол ч бараг итгэхгүй байх л даа. Далайн ус цэнгэг болохоор техникт ямар ч нөлөө үзүүлдэггүй юм шүү дээ" хэмээсэн юм. Хөвсгөл далайн ёроолд 40 гаруй машин техник живсэн гэсэн албан бус тоо байдаг. Өнгөрсөн жил нууранд живсэн "Дыбовский" хөлөг онгоцыг "Голубой камень" компанийнхан Оросын мэргэжилтнүүдтэй хамтран гаргасан. Тэд ажлаа үргэлжлүүлж, далайг цэвэрлэхээр болжээ. Оросууд өөрсдийн усан онгоц болон шумбах хэрэгсэл, дуран авиа гээд техник хэрэгсэлтэй иржээ. Эхлээд нутгийн иргэдээс живсэн машинуудын байршлыг асууж, газрын зурагт тэмдэглэгээ хийж байгаа аж. Эл ажлаа дуусгасны дараа шумбалт, дурандалтаар машинуудыг олж, байршлыг дамжуулагч суулгах юм байна. Далайн ус хөлдсөний дараа буюу энэ жил 2-3 машин гаргах төлөвлөгөөтэйгөөр ажиллаж байгаа гэнэ. 
Д.Навчаа
