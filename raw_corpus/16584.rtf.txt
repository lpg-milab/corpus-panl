№307 (16584)           
1936 оны арван хоёрдугаар сарын 24.
АЖЛЫН БАЙРНЫ СОЁЛ

Үйлдвэрийн гоо зүй, ажлын байрны тохижилт, соёлжилт шаардлага хангахуйц дээд хэмжээнд байх нь ажиллагчдад сайхан сэтгэл төрүүлж хоёр дахь гэр нь болж урам идэвхийг сэргээх төдийгүй ажлын эрчим, хөдөлмөрийн бүтээмжийг дээшлүүлэх бодит нөхцөл бүрдүүлдэг билээ. 

<< Энэ ажлыг бид технологийн сахилгыг бэхжүүлэх, хөдөлмөр зохион байгуулалтыг сайжруулах, ажлын байр, бригад, хамт олон бүрт үр бүтээлтэй, чанартай хөдөлмөрлөх нөхцөл бололцоо бүрдүүлэхээс эхлэх ёстой >> гэж МАХН-ын Төв Хорооны II бүгд хурал дээр нөхөр Ж. Батмөнх хэлсэн байна. 

Үйлдвэрийн гоо зүй, эрүүл ахуйн шаардлагыг хангах, хүмүүсийн хөдөлмөр хамгааллыг сайжруулах талаар үр нөлөөтэй, олон хэлбэрийн ажил зохиож байгаа үйлдвэр, аж ахуйн газар, байгууллагын тоо олширсоор байна. Уулын баяжуулах << Эрдэнэт >> үйлдвэрийн интернационалч хамт олон үйлдвэрийн байр, орчныг гоо зүйн үүднээс тохижуулж соёлжуулах, ажилчдын эрүүл ахуй, хөдөлмөр хамгааллыг системтэй сайжруулах асуудлыг хэтийн болов жилийн төлөвлөгөөгөөр тодорхой дэс дараатай хэрэгжүүлж байна. Зөвхөн өнгөрсөн онд үйлдвэрийнхээ орчинд 400 гаруй мод суулгаж цэцгийн мандал байгуулан их хэмжээний талбай зүлэгжүүлжээ. Үйлдвэрийн гоо сайхан, өнгө үзэмжийг сайжруулах, тохижилт соёлжилтын арга хэмжээнд зориулан жил бүр олон сая төгрөгийн хөрөнгө зарцуулдаг байна. Ажилчдын эрүүл мэндийг сахин хамгаалах талаар онцгой анхаарч, эмчилгээ, үзлэг, үйлчилгээний хүрээг эрс өргөтгөжээ. Жилд дунджаар 1500 ажилтныг үнэ төлбөргүй витаминжуулж, 1400 ажилчныг үйлдвэрийнхээ сувилалд, 150 хүнийг рашаан амралтад амруулдаг болж эмчилгээ, сувилгаа, урьдчилан сэргийлэх арга хэмжээг өргөтгөн чанаржуулсны үрээр өвчний улмаас ажлаас чөлөөлөгдөх нь эрс буурчээ. Хүнд механизм дээр ажиллагчдыг өдөр бүр зориуд амрааж. үнэ төлбөргүй хооллон ажилд гаргадаг нь хүмүүсийн аж байдлыг сайжруулж ажиллах нөхцөлөөр хангах төдий тэднийг сэтгэл зүйн хувьд хөдөлмөрт бэлтгэхэд нөлөөлдөг чухал арга хэмжээ юм. Хүнд нөхцөлд ажиллагчдын алжаалыг тайлж, ариун цэвэр, соёлжилтын түвшинг дээшлүүлэх зорилгоор байгуулсан арав гаруй уурын ваннанд нь өдөр бүр зуу гаруй хүн орж нийтээрээ сайшааж байна. Энэчлэнгээр Сонгинын биокомбинат, нийтийн аж ахуйн техник туслалцааны барилгын удирдах ерөнхий газар, Улаанбаатарын төмөр замын галт тэрэгний засварын депо мөн Зүүнхараагийн депо, Улаанбаатарын махкомбинат зэрэг газар үйлдвэрлэлд гоо зүйн нөлөөллийг дээшлүүлж ажлын байр, орчныг тохижуулан ажиллагчдын хөдөлмөр хамгааллыг сайжруулах талаар санаачилгатай ажиллаж байна. 

БНМАУ-ын Сайд нарын Зөвлөл, МҮЭ-ийн Төв Зөвлөлөөс үйлдвэрлэлийн өндөр соёлтой байгууллагыг хоёр жил тутам шалгаруулж байхыг яам, тусгай газар, улсын хороо, салбарын ҮЭ-ийн байнгын зөвлөлүүдийн эрх үүрэг болгосны дагуу одоо улсын хэмжээгээр жараад үйлдвэр, аж ахуйн газар үйлдвэрлэлийн өндөр соёлтой байгууллагын болзол ханган гэрчилгээ аваад байна. 

Улсын хэвлэлийн комбинат, Холбооны Яамны харьяа шуудан, цахилгаан холбооны газрын хамт олон зөвлөлтийн туршлагаар << Тайвшруулах өрөөг >> тоноглон төхөөрөмжилж тэнд дуу хөгжим. шувууны жиргээ, усны чимээ сонсгох, байгалийн хурц тод өнгийн сайхан зураг хөрөг үзүүлэх, зугаатай, сонирхолтой яриа хийх, богино хэмжээний кино үзүүлэх зэргээр хүмүүсийн ядаргаа гаргаж тайвшруулах олон хэлбэрийн ажил зохиох дэмжүүштэй үүсгэл санаачилга гаргажээ. 

Хөдөлмөр хамгаалал, аюулгүйн дүрмийн шаардлагыг ширхэгчлэн биелүүлэх нь үйлдвэрлэлийн гоо зүйн шаардлагын чухал үзүүлэлтийн нэг мөн байтал үүнийг бага анхаардаг зарим үйлдвэр, аж ахуйн газар машин механизмыг хугацаанд нь засварлаж сэлбэн шинэчлэхийн оронд төлөвлөгөөнд шахагдан улирал жилээр хойшлуулсаар эцэст тэр нь хөдөлмөрийн нөхцөлийг эрс муутгаж үйлдвэрийн осол гаргахад ч хүргэдэг байна. 

Дархан хотын цементийн заводын үндсэн тоног төхөөрөмжийн элэгдэл техникийн бодлогын үүднээс зөвшөөрөх хэмжээнээс олон дахин хэтэрчээ. Ажлын байр, орчны тоосжилтын хэмжээ ч эрүүл ахуйн нормоос хэд дахин илүү байгаа нь техникийн бодлогод хариуцлагагүй хандаж машин механизм, тоног төхөөрөмжийг хугацаанд нь засварлах. сольж шинэчлэх ажлыг орхигдуулсантай холбоотой юм. 

Ер нь үйлдвэрийн тоног төхөөрөмжийн засвар, үйлчилгээ хийхдээ зөвхөн бүтээгдэхүүн үйлдвэрлэдэг тэр хэсгийн машин механизмыг засварлаад хүмүүсийн ажиллах нөхцөлийг сайжруулж байр орчныг тохижуулах, гоо сайхны соёлын түвшинг дээшлүүлэх асуудлыг орхидог гэм байна. Гоо сайхныг нэн түрүүнд эрхэмлэх ёстой газрын нэг Монголын урчуудын эвлэлийн хорооны харьяа гар урлалын болон монументаль чимэглэлийн үйлдвэр, орон нутаг дахь олон салбар нь ажлын байрны нөхцөлөөр туйлын хангалтгүй, утаа тоос, дуу шуугиан ихтэй, тав тохигүй байдалд үйлдвэрлэл явуулж байгаа нь ч дээрхийн баримт юм. 

Хүмүүсийн ажлын орчныг үзэмжтэй сайхан тохилог байлгахын тулд машин механизмын үйлчилгээ, тосолгоог сайжруулж, дуу шуугианыг намжаахаас эхлээд ажилчдын хувцас, байрны гэрэлтүүлэг, өнгө будгийн найрал зохицлыг ч сайтар анхаарах ёстой. Ширээ сандлыг хүртэл тавих газрыг нь оновчтой сонгон машин, техникийн өндөр намтай яв цав тохируулсан байх шаардлагатай. Богино цагт, дээд зэргийн оновчтой хөдөлгөөн хийж байж л сая цаг хэмнэж бага хугацаанд их бүтээгдэхүүн үйлдвэрлэдгийг дэлхий дахины аж үйлдвэржлийн өнөөгийн эрчимжилт. манай орны хөдөлмөрийн сайчуулын хуримтлуулсан туршлага нотолж байна. 

Ажлын байрыг гоо зүйн шаардлагад тохируулан иж бүрэн тохижуулж, хүмүүс хүч, бололцоогоо дайчлан оргилуун сэтгэл, өндөр зорилго эрмэлзэлтэй ажиллаж хөдөлмөрийн бүтээмжийг дээшлүүлэхэд нөлөө үзүүлэхүйц нөхцөл бүрдүүлэх нь үйлдвэрлэлийн төдийгүй нийгмийн асар их ач холбогдолтой нэн чухал асуудал мөн. 

