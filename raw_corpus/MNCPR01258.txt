Хангайн бүсийнхэн зөвлөлдөв

Ардчилсан нам шинэчлэл хийж буй. Түүний хүрээнд бүсийн зөвлөгөөн чуулганууд болж байгаа билээ. Энэ сарын 4-7-ны хооронд Хөвсгөл аймгийн Мөрөн суманд хангайн бүсийн зөвлөгөөн боллоо. Уг зөвлөгөөнд Архангай, Булган, Хөвсгөл, Орхон аймаг болон нийслэлийн Баянгол, Сүхбаатар дүүргийн 200 гаруй төлөөлөгч оролцож байна. 
Хурц шүүмжлэл, алдаа оноогоо хэлэлцэн, зарим үед нэг нэгнээ магтана. Намын дарга Ц.Элбэгдорж "Нам одоо хүчтэй болох ёстой. Нэг хэсэг бид ард түмнээсээ тасарсан байлаа. Одоо бол үгүй. Ажлаа дороосоо эхэлнэ. Шинэчлэлийг хүчтэй явуулна. Нам бодлогоо зөв тодорхойлох ёстой. Түүний тулд намд бодлогын хэлтсийг байгуулсан. Нөхөн сонгуульд ялалт байгуулах ёстой" гэх зэргээр намын цаашид хийх болон хийж байгаа ажлаа танилцуулав. Харин дээрх яриад байсан бодлогын хэлтсийн төлөөлөл болох Х.Тэмүүжин энд хүрэлцэн иржээ. Нарийн бичгийн дарга ажилтай тэрээр АН цаашид ямар бодлого баримтлах талаар мэдээлэл хийв. Боловсролтой, чинээлэг, эрх чөлөөт иргэнийг бий болгохын төлөө АН ажиллах аж. Иргэнээ сайн боловсрол эзэмшүүлбэл иргэншсэн иргэн бий болно. Үзэл бодлоо чөлөөтэй илэрхийлдэг, зохих мэдлэг боловсролтой иргэнийг бий болгоход бид шинжлэх ухаан, шашин, урлаг, зан заншлыг ашиглах өөрчлөх хэрэгтэй гэдгийг жишээ татан ярьж байв. Хамгийн гол нь иргэний нийгэм байгуулахад Төр-шашныг тусгаарлах ёстой гэнэ. Хүн бүр хувийн өмчтэй, өөрийн ажил төрөл, орлоготой байх. Үүний тулд төрөөс иргэдээ дэмжсэн бодлого авах ёстой ч өнөөдөр эсрэгээр санхүүгийн тогтолцоогоор хамгаалалт хийчихсэн байдаг гэнэ. Уг нь төр иргэнийхээ өмнө үүрэг хүлээсэн, хязгаарлагдсан эрхтэй байх ёстой аж. Өөрөөр хэлбэл, төр нь иргэнийхээ эрхийг хуулиар баталгаажуулж өгдөг. Гэтэл өнөөдөр манайд төр нь хэмжээлшгүй эрхтэй, өөрсдийгөө хамгаалсан хуулийг гаргаж байдаг. Ер нь төрийн оролцоо бага, эрх нь хязгаарлагдмал байх нь дээрх яриад байгаа боловсролтой, чинээлэг, эрх чөлөөт иргэнийг бий болгох аж. Үүний тулд л АН иргэндээ чиглэсэн цогцтой бодлогоо тодорхойлж ажиллах юм байна. Нөхөн сонгуульд оролцох ёсгүй МАХН яагаад оролцоод байгаа юм. Та тэр үед яагаад нэрээ татчихсан юм бэ. Хоёр намын дунд гэрээ байгуулж, талийгаач гишүүн гарын үсгээ зурсан байдаг шүү дээ гэх мэт халуун шүүмжлэл өрнөв. Нам маань хоёр гурав тасарчихлаа. Тэр гарсан нөхдөд та яагаад зөөлөн хандаад байна. Намын дарга намаас гарч шинэ нам байгуулсан хүмүүс дээр чанга дуугарах хэрэгтэй байна. Тэгэхгүй бол тэдний үйлдэл АН-ынх шиг харагдаад байна шүү дээ. Та нар тэр дээр хуралдаад л байдаг. Ярьдаг зүйл нь нэг дарга сонгох, халах эсвэл тамга тэмдгээ булаалдах. Дотоод энэ мэт зүйлээ цэгцлэхгүй байж яаж цааш явах юм. Яагаад манайхан МАХН-д дандаа чадуулаад байдаг юм бэ. Таны Засгийн газрыг огцруулсан нөхөд "хэлэхгүй хийнэ" гэж гарч ирсэн. Гэтэл түүнээс болоод нөгөө гэмт хэрэг өсчихлөө шүү дээ. Шууд хийнэ гэж дайраад л гэх зэргээр шүүмжлэл өрнөнө. Зөвхөн намынхаа тухай яриад байсангүй. Улс орны бүхий л асуудлыг хөндөж байв. Ажилгүйдэл, авлига, малын хулгай, хүчгүй төр, засаг. Төрийн тэргүүн маань улс орныхоо төлөө юу ч хийхгүй байна. Ерөнхийлөгч болсноос хойш нэг удаа хөөмийний талаар зарлиг гаргасан байх. Саяхан манайхаас гарсан нөгөө нөхөдтэй хамт ууланд авираад явж байх шиг. Нэг нэгнээ бүр үздэггүй байсан хоёр хүзүү сэрээрээ тэврэлдээд бүр салахаа байж. Нөгөө авлига энэ тэрийн эцэг гэгдээд байсан Ерөнхийлөгчийг манай намаас гарсан хэд мөн сайн хэлэх юм. Манай нөхөр (Шадар сайд М.Энхсайханыг хэлэв) ууланд авирсныхаа дараа хэлсэн үгэндээ нэг өгүүлбэрт "Манай Монгол Улсын Ерөнхийлөгч" гэдэг үгийг гурван удаа багтааж рекорд тогтоолоо. Хэдхэн сарын өмнө салхин доогуур нь гарахаас ч зайлсхийдэг байсан хүн шүү дээ гэх зэргээр энэ нийгэмд болж бүтэхгүй байгааг шүүмжилж байлаа. Зөвхөн шүүмжлэл өрнүүлээд ч байсангүй. Намаа цааш яаж шинэчлэх, юу хийх ёстойг ярьж санал бодлоо солилцсон. Нэг хэсэг нь нам цаашид сар бүр нэг зүйлийн төлөө ярьдаг тэмцдэг болмоор байна. Тухайлбал, энэ есдүгээр сарыг боловсролынх болгоё. Хүүхдийн хичээл сургууль ч эхэлнэ. Боловсролын салбарт юу нь болж байна, юу нь болохгүй байна гэдгийг гаргаж ирээд түүнийг засч залруулах, цаашид яавал түүнээс гарах талаар ярилцаж, төр, засагт саналаа хүргүүлж болно шүү дээ. Ингэж ажиллах ёстой гэж байхад нөгөө нь нам эхлээд өөрөө хүчтэй болох ёстой. Монголын хамгийн том гол нам болох учиртай. Нам хүчтэй байна гэдэг чинь Төр засгийг хүчтэй шахаж ажиллуулж чадна. Манай нам энэ 16 жилийн дотор олон зүйлийг үзлээ. Албан тушаал, дарга тамганы төлөөх тулаан. Дотоод фракц, бүлэглэл. Бүр хоёр гурав салж үзлээ. Одоо боллоо. Бид хүүхдээр бол бүх тусах ёстой өвчнүүдээ тусаад гарчихлаа. Бүх вакцинаа шахууллаа. Одоо бид иргэн рүүгээ чиглэсэн хүчтэй бодлого явуулах ёстой гэж байлаа. Энэ удаагийн АН-ын бүсийн зөвлөгөөн үр дүнтэй боллоо гэлцэв. Энэ тухай манай тусгай сурвалжлагч М.Батбаатар Мөрөн хотоос мэдээлэв. 
