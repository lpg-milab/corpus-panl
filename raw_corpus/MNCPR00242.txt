Хонгор сумын иргэд хордож эхэлжээ

Аюулгүй байдал, гадаад бодлогын байнгын хорооны хуралдаан болж Дархан-Уул аймгийн Хонгор суманд бий болсон нөхцөл байдлын талаар авч хэлэлцэв.
Уг сумын төвд хоёр хятад иргэн хоёр монгол иргэн нийлээд сумын Засаг даргын хувийн компанийн байранд цианит натри хэрэглэн алт боловсруулж байсан. Тэд наад захын аюулгүйн дүрэм мөрдөөгүйгээс ундны ус, агаар, хөрс бохирдож хоёр бод мал үхээд байгаа. Хүмүүс ч хордлогын байдалд орсон аж. Энэ талаар уг байнгын хороо мэдээлэл сонсож асуудлыг хэлэлцэв. Эхлээд Онцгой байдлын сайд С.Отгонбаяр мэдээлэл хийв. Дөрөвдүгээр сарын 16-нд хууль бусаар алт олборлох үйл ажиллагаа явуулсны улмаас сумын төвийн цэвэрлэх байгууламж, бохирын шугамыг бохирдуулж байгаа нь илэрч Дархан-Уул аймгийн Мэргэжлийн хяналтын газар үйл ажиллагааг нь зогсоох дүгнэлт гаргаж аймгийн Засаг дарга, Онцгой байдлын хэлтэс, сумын Засаг дарга, "Мичид" ХХК-ийн удирдлагад хүргүүлсэн байна. Гэвч алт олборлож байсан хүмүүс хор бүхий байр саваа цоожлон, өөрсдөө олдохгүй байснаас дөрөвдүгээр сарын 24-нд цэвэрлэх байгууламжаас халисан усанд хоёр үхэр, нэг бог хордож үхжээ. Үүний дараа уг байрыг онгойлгон үзлэг хийж, протокол хөтлөн битүүмжилсэн байна. "Мичид" ХХК-ийн захирал Б.Батболд иргэн н.Оргил нар Хятадын хоёр иргэнтэй хамтран спирт үйлдвэрлэх байгууламжийн агуулахыг түрээслэн алт угаах үйл ажиллагаа явуулж байсан. Гэвч албан ёсны гэрээ байгуулаагүй байна. Үхсэн малд шинжилгээ хийхэд цианитийн төрлийн бодис зөвшөөрөгдөх хэмжээнээс их гарчээ. Онцгой байдлын ерөнхий газрын даргын тушаалаар байгуулагдсан ажлын хэсэг дараахь дүгнэлтийг гаргасан байна. Үүнд: сумын төвийн эмнэлэг, сургууль, орон сууцны зарим барилгын цэвэр усны оруулга, худаг, үхсэн малаас цианит, мөнгөн ус илэрч хордож үхсэн нь илэрчээ. Алт угаагч иргэд зөвхөн өөрсдийнхөө биед л хор саармагжуулах арга хэмжээ авч байсан, нийтэд зориулан хор саармагжуулах арга хэмжээ аваагүй байна. Үүний улмаас хор зориулалтын бус хоолойгоор дамжин сумын бохир усны төвлөрсөн байгууламжид очиж байжээ. Ингэхдээ гадагш нэвчин 50-70 метрийн зайд байх 60 метр гүний худаг бохирджээ. Алтыг мөнгөн ус, цианит натри ашиглан шорооноос салгаж байсан байна. Түүнээ ил задгай хаядаг байжээ. Уг шороог хогийн цэгт аваачин хаяж, цэвэрлэх байгууламжийн орчны хаягдлыг цэвэр шороогоор дарж торон хашаагаар хашин харуул хамгаалалт тавьжээ. Ундны усыг Дархан хотоос зөөвөрлөж байгаа гэнэ. Нөгөө хордуулагч "Мичид" компанийнхан нь үхсэн мал, харуул хамгаалалтын төлбөрт дөрвөн сая төгрөг гаргаж өгчээ. Хоёр хятадыг нь саатуулсан байна. Онцгой байдлын газар дараахь асуудлыг яаралтай шийдэх хэрэгтэй хэмээн үзжээ. Үүнд, хортой шороог яаралтай булшлах, хөрсийг саармагжуулахад зориулж Засгийн газраас хөрөнгө шийдэх, сумын иргэдийн ундны усны асуудлыг шийдэх, химийн хортой бодисыг хаях цэг бий болгох, хортой бодисоор үйлдвэрлэл явуулж байгаа бүх аж ахуйн нэгж хувь хүмүүсийн үйл ажиллагаанд нэгдсэн шалгалт хийх, хил гаалийн хяналтыг сайжруулах зэрэг гэжээ. Мөн сайдын танилцуулгад Хонгор сумын төвд мөнгөн ус зөвшөөрөгдөх хэмжээнээс 6-120 дахин их, цианит натри мөн хэмжээнээс 1000 дахин их байна гэсэн. Үүний дараа гишүүд Онцгой байдлын сайд болон ажлын хэсгээс асуулт авч танилцсан юм. УИХ-ын гишүүн З.Энхболд "Хортой бодисоор үйл ажиллагаа эрхэлдэг нийт хэдэн компани байдаг вэ. Бүртгэдэг үү. Энэ осол хүнд осол уу, хөнгөн осол уу та нар юу гэж бодож байна вэ. Мөн гараар алт ухаж байгаа бүх газарт энэ хорыг замбараагүй хэрэглэж байна. Үүнийг яаж зохицуулах гэж байна" хэмээн асуув. Гэвч ажлын хэсэг чухам хаанаас зөвшөөрөл олгодог талаар сайн мэдэхгүй байна. Ер нь есөн газар л хор оруулж ирэх зөвшөөрөл авсан байдаг гэв. Онцгой байдлын сайд С.Отгонбаяр "Энэ нь хүнд зэрэгт орох осол юм. Шаардагдах хэмжээнээс 1000 дахин их хортой байгаа нь үүнийг баталж байна. Саармагжуулах үйл ажиллагааг эхлүүлэх хэрэгтэй. Харин бидэнд ийм ажлын туршлага байхгүй. "Бороо гоулд" зэрэг гадаадын компанид хор саармагжуулах ажил хийдэг байгууллага байдаг. Тэд ирж үзье гэж байгаа. Ойрын хоёр гурав хоногоос энэ ажлыг эхлүүлнэ. Хортой бодисын улсын үзлэг ойрын үед явуулж хяналтад авна" гэв. УИХ-ын гишүүн Р.Эрдэнэбүрэн "Хорт бодис агаарт ууршиж байгаа гэсэн. Энэ хордсон агаарын радиус хэдэн км болж байна" гэв. Ажлын хэсэг үүнд хариулахдаа "Цианит натри агаарт хурдан зуурт дэгддэг. Харин мөнгөн ус аажуухан ууршдаг. Гэхдээ шөнө саармагжаад өдөр наранд идэвхждэг. Сумын орон сууц дотор хор зөвшөөрөгдөх хэмжээнээс 9-15 дахин их байгаа. Хордсон агаарын хил хязгаарыг тогтоож чадаагүй" гэв. Ер нь ажлын хэсгийн ярьж байгаагаар сумын хүн ам хордоод эхэлсэн бололтой. Үзлэгээр хордсон хүн цөөн, харшил гэх зэрэг зүйлийг хордлоготой андуураад байна гэж байгаа ч салхин доорх айлуудад хордлогын шинж илэрчээ. Зургаан мянган хүнээс 80-аад хүн хордсон байж болзошгүй хэмээн ажлын хэсэг мэдэгдсэн. Гэвч эмч нараас ажлын хэсэгт орсон хүмүүсийн хэлж байгаагаар сумын хүн ард хордох нь битгий хэл тэнд очиж ажилласан эмч нарт мөнгөн ус, цианитаар хордсон шинж тэмдэг илрээд байгаа. Тэгэхээр тэнд суурин аж төрж байгаа хүмүүс бүр илүү хордсон байж таарна. Хүн нас бараагүй болохоор л хордсон хүмүүс байхгүй гэж хэлэх нь буруу гэж байв. Гишүүд дараа нь саналаа хэлцгээв. Ц.Шаравдорж гишүүн "Одоо ч яахав алт ухаад баяжаад байна гэж байна. Ирээдүйд энэ хор яаж нөлөөлөх вэ. Энэ талаар санаа зовж байна. Хортой бодисыг хяналтад оруулах цаг болсон", Л.Гансүх гишүүн "Засгийн газар их удаан ажиллаж байна. Хор илрээд хорь хонож байхад нөгөө хор ууршуулж байгаа шороо нь хэвээрээ л байна. Сумын Засаг дарга, ИХ-ын даргатайгаа нийлээд хууль зөрчиж замбараагүй байдал үүсгэж байна. Борнуураас шороогоо зөөсөн хэмээн хэлж байгаа ч Хонгор сумын нутгаас шороо ухаж байсан нь илэрсэн. Энэ газарт Засаг дарга нь тусгай зөвшөөрөлтэй юм билээ. Мөнгөн усны хор үр удамд маш муу нөлөөтэй гэдгийг хүмүүст ойлгуулмаар байна. Хараа голын эрэгт байгаа хортой элсийг хурдан зайлуулах хэрэгтэй" гэв. УИХ-ын гишүүн Ц.Мөнх-Оргил "Ойрын хоёр сард багтаан хорт бодисын талаар улсын хэмжээний үзлэг явуулахыг Засгийн газарт даалгах. Хоёр долоо хоногийн дараа Ерөнхий сайдын мэдээллийг УИХ-ын чуулганаар сонсъё" хэмээн хэлсэн юм. Байнгын хорооноос гишүүдийн саналаар тогтоолын төсөл гаргаж УИХ-аар хэлэлцэх болов. 
Ж.Сандагдорж
