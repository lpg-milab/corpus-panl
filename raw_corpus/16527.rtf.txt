№250 (16527)        
1986 оны аравдугаар   сарын 18.
Экспортын нөөцийг нэмэгдүүлэх  зорилт

Хөдөө аж ахуйн үйлдвэрлэлийг тогтвортой өсгөж, бүтээгдэхүүнийг нь бүрэн боловсруулах, байгалийн баялгийг аж ахуйн эргэлтэд оруулах олон талт арга хэмжээний дүнд манай экспортын хэмжээ жилээс жилд нэмэгдэн, барааны нэр төрөл олшрон чанар нь сайжирч байна. Сүүлийн гурван таван жилд экспорт жилд дунджаар 11, 4 - 15, 7 хувь өсч ирлээ. Одоо боловсруулж дуусаад байгаа экспортын нөөцийг нэмэгдүүлэх зорилтот программыг хянаж, түүнийг 2000 он хүртэлх хугацааны эдийн засаг, нийгмийн хөгжлийн үндсэн чиглэл, таван жилүүдийн төлөвлөгөөг боловсруулахад удирдлага болгож ашиглах нь экспортын өсөлтийг алсын хараатай төлөвлөн зохицуулах үндсэн арга зам болж байна. 

Үйлдвэрлэлийн одоогийн потенциал, техник технологид тулгуурлан хөрөнгө хүч төдийлөн нэмж зарцуулахгүйгээр экспортын эх үүсвэрийг нэмэгдүүлэх бололцоо манай нийт салбарт бий. Тухайлбал, дэлхийн зах зээл дээр эрэлт хэрэгцээ нь нэмэгдэж байгаа адууны махыг хүнсний зориулалтаар бэлтгэхийн хамт бод малын махыг шулж ангилан савлах, яс, махны гурил, тарваганы тос, эмийн ургамал бэлтгэх, хаягдал төмөр, шил зэрэг хоёрдогч түүхий эдийг бүрэн цуглуулах ажлыг эрчимжүүлэх замаар экспортод гаргах зүйлийн нэр төрлийг нэмэгдүүлэх нөөц их байна. Ийм нөөцийг ашиглахад зохих зах зээл, орон нутгийн боломж бэлэн байна. Гагцхүү тэдгээрийг бэлтгэх, тээвэрлэх систем, механизмыг тогтоохтой холбоотой зохион байгуулалт техникийн арга хэмжээг шуурхай хэрэгжүүлэх бодитой амьд ажил дутаж байна. Тухайн нөөцийг агуулж байгаа үйлдвэр, аж ахуйн газар, худалдаа бэлтгэл, гадаад худалдааны болон төлөвлөгөө, эдийн засгийн байгууллага хоорондын ажил хэрэгч уялдаа, хамтын ажиллагааг шинэ шатанд гаргах хэрэгтэй. 

Түүнчлэн экспортын төлөвлөгөөг боловсруулахад хандах хандлага, арга зүйг ч өөрчлөх шаардлагатай байна. Төлөвлөгөө боловсруулахдаа юуны урьд гадаад зах зээлийн эрэлт хэрэгцээний дагуу экспортын бүтээгдэхүүний нэр төрөл, тоо хэмжээг зөв сонгон тогтоож, түүний дагуу үйлдвэрлэлийн программыг зохицуулж байх нь зүйтэй. Хөнгөн, хүнсний аж үйлдвэрийн нэлээд салбарын газар худалдааны танхим, олон улсын худалдааны үзэсгэлэн, яармагт удаа дараа оролцож байгаа боловч худалдан авагчдын эрэлт, хэрэгцээ, санал, хүсэлтийн дагуу бүтээгдэхүүний чанар, хийц маягийг өөрчлөн сайжруулах талаар бүтээлч ажиллаж, бүтээгдэхүүний чанар, хийц загварыг гадаад зах зээлийн шаардлагыг хангахуйцаар сайжруулж чадахгүй байгаадаа дүгнэлт хийх нь зүйтэй. 

Манай орны социалист үйлдвэржүүлэлтийн үйл явц гүнзгийрч экспортод үйлдвэрийн аргаар боловсруулсан бүтээгдэхүүний хувийн жин өсч байгаа нь валютын орлогыг нэмэгдүүлэх чухал хүчин зүйл мөн. Сүүлийн 15 жилд зуу гаруй нэр төрлийн бүтээгдэхүүнийг экспортод шинээр гаргах болсны дотор зэс, молибдены баяжмал, хонины ноосон утас, сүлжмэл, нэхий эдлэл, ямааны ноолууран болон тэмээний ноосон эдлэл, үнэт чулуу, керамзит, вааран хавтан, эрдэс хөвөн зэрэг бараа орж байна. Эдгээрийн үрээр экспортын нийт дүнд аж үйлдвэрийн бүтээгдэхүүний жин 1985 онд 1980 оныхоос долоон нэгжээр өсч 78 хувь хүрлээ. Гадаадад гаргаж байгаа бүтээгдэхүүний чанарыг тухайн орнуудын стандартын түвшинд хүргэж, урамшуулалтай үнээр борлуулах нь экспортын бодлогын тэргүүн зэргийн зорилт мөн. Чанарын гологдол гаргах, нийлүүлэх хугацааг зөрчих зэргээр торгууль хүлээж үргүй зардал гаргадаг дутагдлыг арилгах нь экспортын томоохон нөөц мөн. 

Түүнчлэн гадаад худалдааны аж ахуйн механизмыг боловсронгуй болгох хүрээнд экспортын нөөцийг нэмэгдүүлэх чиглэлээр багагүй ажил хийх ёстой. Юуны өмнө экспортын бүтээгдэхүүн үйлдвэрлэдэг нэгдэл, комбинатуудад гадаад зах зээлд шууд гарч ажиллах эрх олгох зэрэг зохион байгуулалтын дэвшилт хэлбэрийг өргөжүүлэх замаар худалдан авагчийн хэрэгцээг гүнзгий судлах, үйлдвэрлэлийн дагналт, хоршилтыг хөгжүүлэх, захиалах, гэрээлэх асуудлыг шуурхай шийдвэрлэх, гэрээгээр хүлээсэн үүргээ хугацаанд нь биелүүлэхэд дөхөм үзүүлэх нь чухал байна. 

Оны эхний хагасад манай зарим барааны чанар, стандарт, гэрээний нөхцөлийг бүрэн хангаагүй учир гадаадын худалдан авагчдаас нэлээд гомдол ирүүлсэн байна. Эдгээрийн олонхи нь хивс, угаасан ноос, савхин эдлэл, адууны дэл, сүүл зэрэг бараа, түүхий эдийн чийглэг, тослог хэвийн хэмжээнээс их, будгийн тархалт, үсэлгээ жигд биш, дутуу захалсан, хог шорооны хольцтой байсан зэрэг шалтгаанаар ихэвчлэн гологджээ. Гадаадад чанартай бүтээгдэхүүн нийлүүлэх нь эдийн засгийн төдийгүй улс төрийн ач холбогдолтой асуудал, ах дүү орнуудын өмнө хүлээсэн интернационалч үүрэг мөн. 

<< Монголсовцветмет >> нэгдэл, << Говь >> комбинат, төв түүхий эдийн бааз, ээрмэлийн үйлдвэр, Дархан хотын керамзитын үйлдвэр зэрэг байгууллага экспортод бараа нийлүүлэх төлөвлөгөөг оны эхнээс тогтмол биелүүлж байна. Гэтэл хонины ноосон сүлжмэл, вааран хавтанцар, мебелийн өнгөлгөөний хуулга, өлөн гэдэс, барилгын модон эдлэл, шевро зэрэг бүтээгдэхүүн экспортод гаргадаг үйлдвэрүүд төлөвлөгөөг оны эхнээс жигд биелүүлж чадаагүйгээс гадна бэлэн бүтээгдэхүүнийг саадгүй ачуулж тээвэрлүүлэх талаар санаачилга муухай ажиллаж байна. 

Одоогийн байдлаар гадаад орнуудын өмнө хүлээсэн экспортын үүрэг үнийн дүнгээр биелж байгаа боловч нэр төрлийн хувьд нэлээд олон бараагаар тасарч болзошгүй байдалтай байгаад зарчмын дүгнэлт хийвэл зохино. Үйлдвэр аж ахуйн зарим газрын удирдлага улсын төлөвлөгөөг нийт дүнгээр нь биелүүлэхийг голлон анхаарч экспортын даалгаврыг дайвар үүрэг мэтээр ойлгодог зохисгүй хандлагыг эцэс болгох хэрэгтэй. Иймд яам, тусгай газар, үйлдвэр, байгууллага бүр экспортын үүргийнхээ биелэлтийн явцад ойрын хугацаанд дүн шинжилгээ хийж, он дуусахаас өмнө төлөвлөгөөний тасалдлыг нөхөх, давуулан биелүүлэх ур дүнтэй тодорхой ажил зохиох хэрэгтэй байна. 

