№200  (15849)    
1984 ОНЫ НАЙМДУГААР САРЫН 21.
ЯЛАЛТЫН БАЯР ТҮҮХЭН СУРГАМЖ

Нар хур тэгширч, навч цэцэг алагласан найман сарын энэ сайхан өдрүүдэд Монгол эх орон маань Халхын голын ялалтын 45 жилийн түүхт ойн баярын сүр жавхлангаар бялхаж байна. Ялалтын ойн их баяр ёслолд манай аугаа их хань нөхөр, найдвартай өмөг түшиг, ах дүүгийн мөнхийн барилдлагаат ЗХУ-ын элч төлөөлөгчид, Халхын голын байлдааны гарамгай баатарлаг цэрэг эрс зөвлөлт, монголын алдарт ахмад дайчид хамгийн хүндтэй зочноор оролцож байна. 

Халхын голын ялалтын 45 жилийн ойн баяр ёслол бүхэлдээ монгол - зөвлөлтийн ард түмэн, ах дүү хоёр армийн ган бат найрамдлын баяр, пролетарийн интернационализмын сүр хүчний баяр, зөвлөлт - монголын алдарт ахмад дайчид, баатруудын мартагдашгүй мөнхийн гавьяаг дээдлэн хүндлэх баяр, залуу үеийнхнээс ахмад үеийнхний баатарлаг үйлсийг итгэлтэйгээр залгамжлахаа нам, ард түмэндээ ёс төртэйгөөр батлан илэрхийлэх их баяр болж байна. Нийслэл Улаанбаатар хотноо болсон баярын хурал, түүхт ялалтын өлгий Халхын голын сайхан нутаг болсон хөдөлмөрчдийн өргөн цуглаан, зөвлөлт - монголын дайчдын дурсгалыг хөшөө, ялалтын музей нээх ёслол энэ бүхэн нь манай эх орны тусгаар тогтнол, ард түмний аз жаргалант амьдралын төлөө амь биеэ зориулсан зөвлөлт - монголын баатруудын гэгээн дурсгалыг мөнхлөн хүндэтгэх, тэдний ариун хүсэл, зорилгыг манай өнөө үеийнхэн социализм, коммунизм байгуулалтын үйлсээрээ хэрэгжүүлэн биелүүлэхээ батлан илэрхийлэх сүр жавхлантай ёслол боллоо. 

Цаг мөч улиран өнгөрөх тутам Халхын голын ялалтын сур жавхлан. нийгэм. улс төрийн болон дэлхий дахины ач холбогдол улам бүр яруу тод учир холбогдолтой болсоор байна. Түүхт ялалтын ой угтсан социалист уралдаанд шинэ шинэ үүрэг авч. МАХН-ын XVIII их хурал, Намын Төв Хорооны сүүлчийн бүгд хурлуудын дэвшүүлдэг зорилтыг хэрэгжүүлэхэд хөдөлмөр бүтээлийн амжилт гаргах хөдөлгөөн бүх нийтийг хамран өрнөв. 

Халхын голын байлдааны дайчин баатруудыг бригад, цех, ээлжийнхээ гишүүнээр бүртгэн авч, тэдний хийх ажлыг хамт олноороо хийдэг сайхан уламжлал тогтов. Г. К. Жуков, М. П. Яковлев. И. М. Ремизов, Л. Гэлэгбаатар, Ц. Олзвой, М. Экей нарын зэрэг алдарт олон баатар ажилчин ангийн Эгнээнд ажиллаж, зэвсэгт хүчний дайчдын эгнээнд жагсаж, пионерийн бүлгэмийн хүндэт гишүүнээр бүртгэгдэж, үүрд мөнх амьдарч байна. 

Империалист түрэмгийлэгчдийн дайнч хэнээрхэл улам гаарч, социализмыг нийгмийн байгууллын нь хувьд устгана гэж эрээ цээргүй занаж, дэлхий дахины байдлыг улам бүр хурцатгаж байгаа өнөө үед Халхын голын ялалтын түүхэн сургамж онцгой чухал ач холбогдолтой байна. МАХН-ын Төв хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга, БНМАУ-ын Батлан хамгаалах Зөвлөлийн дарга маршал Ю. цэдэнбал << Халхын гол гэсэн үг өнөөдөр хүмүүсийн энх тайван хөдөлмөрийг эвдэн саатуулах, БНМАУ, ЗСБНХУ-ын болон манай нам, ард түмний найрамдал, эв нэгдлийн давагдашгүй хүчийг хорих гэж санаархагч болгонд хатуу сануулга, урьдчилсан дохио болон цуурайтаж байна. Тэд 1939 оныг мартахгүй байвал зохино >> гэж хамтын ялалтын түүхэн сургамжийг онцлон тэмдэглэж хэлсэн билээ. 

Рейганы засаг захиргаа Өрнөд Европын орнуудад цөмийн шинэ пуужингууд байрлуулж, Ази, номхон далайн сав газрын районд цэрэг дайны бэлтгэлийг улайран өргөтгөж, Вашингтон - Токио - Сөүлийн гурвалсан эвсэл байгуулж Төв Америк, Ойрхи Дорнодын байдлыг ноцтой хурцатгаж, олон улсын харилцааны аливаа асуудалд хүчээр түрээ барих, халз сөргөлдөх, түгшүүртэй байдлыг улам даамжруулахын үүднээс хандаж байгаа нь шударга хүн төрөлхтөний жигшил зэвүүцлийг зүй ёсоор төрүүлж, энх тайвны төлөө тэмцэлд нийт улс орон, ард түмэн нэгдэн нягтрахыг шаардаж байна. 

Дэлхий дахинд бий болсон энэ түгшүүртэй байдлыг манай нам, засаг бодитойгоор цэгнэн үзэж, аугаа их ЗХУ тэргүүтэй социалист хамтын нөхөрлөлийн орнуудтай байгуулсан дайчин холбоо, найрамдлаа улам бэхжүүлж, энх тайвны төлөө эрчимт тэмцэл өрнүүлэхийн хамт улс эх орныхоо батлан хамгаалах хүч чадлыг зузаатгахад онцгой анхаарал тавьж байгаа нь зүй ёсны асуудал юм. Нам, засгийнхаа энэ тууштай зарчимт бодлогыг манай ард түмэн халуунаар дэмжиж улс төрийн сонор сэрэмжээ ямагт өндөр байлгаж, энх тайвны төлөө, эх орноо батлан хамгаалах үйл хэрэгт өргөн их идэвхтэйгээр оролдохоо Халхын голын ялалтын 45 жилийн ойн энэ өдрүүдэд итгэл төгс илэрхийлж байна. 

Социализмын ертөнцийн бат бэхийг зэр зэвсгийн хүчээр шалгах гэсэн империалист түрэмгийлэгчдийн аливаа халдлага үхлийн цохилт авч, дайны хэнээтнүүд булшлагдан дуусч байсныг 1939 оны Халхын голын ялалт, Аугаа их Эх орны дайны болон 1945 Оны чөлөөлөх дайны ялалт тов тодорхой харуулж байгаа билээ.  << . . . Социализмын эерэг шинэ << загалмайтны аян дайн >> зохион байгуулж байгаа хүмүүст ганцхан зүйл, тухайлбал, өнгөрсөн үед тийм оролдлого юунд хүргэж байсныг эргэн санахыг л зөвлөж болох байна. Империализмын цэрэг дайны ямар ч хүч чадал балмад явууллага биднийг цочирдуулж чадахгүй >> гэсэн ЗХУ-ын маршал Дмитрий Устиновын ёс төртэй мэдэгдлийг Халхын голын ялалтын 45 жилийн ойн баяр ёслолын өдрүүдэд зөвлөлт - монголын ахмад дайчид, зэвсэг нэгт ах дүү армийн дайчид итгэл төгс нотлон давтаж, социализм, коммунизмын үйл хэргийг хамгаалах үүргээ найдвартай биелүүлэхээ батлан илэрхийлж байна. 

Халхын голын ялалтын 45 жилийн ой нь монгол, зөвлөлтийн ард түмэн, ах дүү хоёр армийн интернационалч найрамдлыг улам бэхжүүлэх өргөн их баяр, социализмтай илд мэсийн хүчээр үзэлцэхийг санаархагчдад өгч байгаа хатуу сургамж, сануулга болж байна. 

