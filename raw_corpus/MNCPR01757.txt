Мэс заслын үнэтэй утас худалдаалагчийн тусгай эрхийг хурааж магадгүй

Мэс заслын дараахь онцгой шаардлагатай оёдлын утас, энгийн үед ч хэрэглэгдэх зүү тариур урд хөршөөс асар хямд үнээр орж ирээд байна гэсэн мэдээлэл саяхан тархсан нь нийтийг цочирдуулсан.
Үр дүнд нь биедээ мэс хүргэж анагаагдахаас гарцаагүйд хүрсэн өвчтөн эх орондоо хагалгаанд орсон бол хагархай гэдэс, ходоодтой үлдэж байна гэхчилэн мэдээлэгдсэн. Бас ДОХ хэмээх зууны тахлыг зөөвөрлөн дамжуулагч гол "хөсөг" нь зүү, тариур. Нийтэд тархсан мэдээллээр бол урд хөршид хэрэглэгдсэн зүү, тариурыг барагтайхан шиг цэвэрлээд манай руу зөөдөг гэж байгаа. Үүнийг дуулсан нэг нь "Тийм байх аа. Авч хэрэглэсэн тариурын хананд нь толбонууд байсан юм" гэхчилэн наргих дуулдсан. Гэхдээ үнэхээр ашигласан анагаахын хэрэгсэл, тэр дундаа зүү тариур зэргийн чанар чансааг мэдэхгүй хэрэглэж байгаа бол хөөрхий монголчууд хиарах ойрхон байна. Тархсан мэдээллийн талаар Эрүүл мэндийн дэд сайд А.Отгонболдоос тодруулсан юм. Түүний хэлснээр 2000 он хүртэл манайд хэрэглэгддэг мэс заслын утас гэж чанарын шаардлага огт хангадаггүй хэрэгсэл байж. Тэр үеийг бодвол өнөөдөр ихээхэн өндөр түвшинд очсон байна. Өмнөх нь бол гурав, дөрөв хоноод хайлчихдаг. Утас нь хайлсан болохоор аниагүй байсан оёоноосоо болж ёстой л өнөөх хагархай биетэй улсууд хаа сайгүй байсан юм биз дээ. Харин өнөөдөр бол эмчилгээ хийлгэгчдийн эрх ашиг огт өөр түвшинд яригдахаар болж. Чухамдаа хуурамч, маш хямд гээд байгаа утаснууд нь чанарын шаардлага хангах эд гэнэ. Хэрэв үнэхээр үндэсний аюулгүй байдалд нөлөөлөхөөр юм болж, хятадууд манайхныг доромжлоод эмчилгээний хулхи хэрэгсэл экспортлоод байгаа эсэхийг Тагнуулын ерөнхий газар (ТЕГ), Улсын мэргэжлийн хяналтын газар хянаж байх ёстой гэнэ. Сүүлийн үед тархсан мэдээллийн мөрөөр дэд сайд зохих шаардлага тавьж дээрх холбогдох байгууллагуудаас нөхцөл байдлыг тодруулаад мэс заслын утас, зүү тариурын нийлүүлэлт явцад иргэдийг хохироосон баримтгүй, хэвийн хэмжээнд үйл ажиллагаа явагдаж байна гэсэн дүгнэлттэй суугаа аж. Харин ч нийтийг цочирдуулсан мэдээлэл цацсан нь ардаа бол эмчлүүлэгчдийн эрх ашгаас өөр зорилго агуулсан байх магадлалтай гэсэн дүгнэлтийг дэд сайд өөртөө тээж яваа аж. Өнөөдөр нэг бүр нь таван мянган төгрөгийн үнэтэй утас оруулж ирдэг компанийнхан бүтээгдэхүүнээ борлуулах гэхдээ ижил төрлийн таваар оруулж ирдэг бусад руугаа дайрсан шинжтэй үйл ажиллагаа гэж хэлэв. "Тэр нь "Стаунд мелчер" компани. Германаас бол нэг тутам нь гурван ам.доллараар гардаг бүтээгдэхүүнээ "Стаунд мелчер"-ийнхэн ОХУ-аар дамжуулан оруулж ирдэг. Хэрэглэгчийн гарт хүрэх шат дамжлага, зам хэдий урт байна үнэ өртөг өндөр байхаас аргагүй. Мэдээж, тэр зардал бүтээгдэхүүнд шингээснээс болж магадгүй борлуулалт удаашралтай байсны төлөө бусдын хямд утсыг элдэв хар мэдээллээр будаж болохгүй. Өнөөдөр монгол хүн өөрийн хэрэглээ, амьдралын нөхцөл түвшиндээ тохирсон үнэ өртгөөр эмчилгээ хийгээд л явж байна. Хямдхан утас авч хэрэглэсний буруу гэж үгүй. Өнөөдөр дундаж мэс засалд 10 утас хэрэглэгддэг. "Стаунд мелчер"-ийн үнээр бол нэг утас таван ам.доллар тул тэр хэмжээний их мөнгөөр хагалгааныхаа зөвхөн оёдлын утсыг авахад монгол хүн бүрийн амьдралын жишиг хүрэхгүй. Үүний оронд 500, 600 төгрөгийн утсаа хэрэглэж болно" гэхчилэн тайлбарыг дэд сайд А.Отгонболд хэлсэн. Тэрбээр, үнэтэй утас худалдаалдаг тусгай эрхтэй компанийнхантай уулзах тухайгаа ч амласан. Хэрэв өвчтөн, эмчлүүлэгчийн эрх ашгийг уландаа гишгэн, бүтээгдэхүүнээ борлуулах бизнесийн явцгүй арга хэрэглэн, бусад ижил төрлийн таваар оруулж ирэгсдийгээ дарах гэж оролдож байгаа бол тусгай эрхийг нь хураах хүртэл арга хэмжээ авахаар төлөвлөсөн гэлээ. Тендерийн хуулиндаа хамгийн хямдхан үнийн санал бүхий төсөл шалгаруулдаг нь үнэн. Гэхдээ эмнэлгүүд эмчилгээнд шаардлага хангадаг бүтээгдэхүүнээ таньж, нийлүүлэгчээ сонгодогт итгэлтэй байгаа гэж тэр хэлсэн. Харин зүү, тариурын хувьд ОХУ, БНХАУ-аас огт орж ирдэггүй юм байна. Энэ үймсэн цаг үед ганц олзуурхууштай юм нь манайхан өөрсдөө зүү, тариурын үйлдвэртэй болж үлдсэн явдал юм шүү гэхчилэн ярьсан. 
Б.ХАЖИДМАА