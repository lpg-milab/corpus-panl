Замын шинжилгээний лабораторийг татан буулгасны учир юу вэ?

Нийслэлийн авто замын лабораторийг гэнэт татан буулгажээ. Эхлээд эд хөрөнгийн тооллоготой гэж хэлээд хамаг байдгийг нь тоолоод л байж.
Тоолж тоолж лацадсаныхаа дараа лабораторийн ажилчдыг шууд халсан гэнэ. Нэгэнт татан буулгаж байгаа тохиолдолд 45 хоногийн өмнө энэ талаар ажилтнуудад мэдэгдэх ёстой байдаг аж. Хэн нэгэн дарга нэг өдрийн дотор тушаал гаргаж "бөөнд" нь хоморголон халчихсан нь хууль зөрчсөн асуудал гэж үзэн ажилчид Үйлдвэрчний эвлэлд ханджээ. Замын хяналт шалгалт, үнэлгээ хийдэг лаборатори зайлшгүй байх ёстой. Гэтэл ингэж татан буулгах болсон нь ардаа бизнесийн ашиг сонирхол дагуулж байж ч мэдэх гэсэн хардлагыг төрүүлж байна. Эндхийн лабораторийн шинэ байр тун удахгүй ашиглалтад орохоор зэхэж байсан. Энэ жил нийслэлийн замыг шинэчлэн засах төлөвлөгөөт их ажил өрнөнө. Өнгөрсөн жил гэхэд төсвөө давуулан биелүүлж ашиг орлоготой ажилласан гэх атал яагаад татан буугдсан нь учир битүүлэг байна. Тэгээд ч лаборатори нь баригдсан замд үнэлэлт дүгнэлт өгдөг учраас муу баригдсаныг нь илчилж байснаараа хараанд өртөх болсон гэсэн яриа дуулдаж байна. Юутай ч Нийслэлийн авто замын газрын дарга Д.Бат-Эрдэнийн тушаалаар ажилчид нэг өдрийн дотор ажлаасаа халагджээ. Энэ талаар Авто замын газраас тодруулахад "Лабораторийг татан буулгаагүй. Хяналт шалгалтын хэлтэстэй нэгтгэж байгаа" гэсэн хариултыг өгөв. Гэвч Д.Бат-Эрдэнэ даргын гарын үсэг бүхий лаборатори татан буулгах, ажилчдыг ажлаас чөлөөлөх тухай тушаал энэ байна. 
Б.Одмаа
