№214(16177)
1985 ОНЫ ЕСДҮГЭЭР САРЫН 5.
Их хурал угтсан сурталчилгаа

Манай орны коммунистууд, нийт хөдөлмөрчин МАХН-ын XIX их хурлыг хөдөлмөр бүтээлийн өндөр амжилтаар угтахаар урам зоригтой шамдаж байна. Нөхөр Ж Батмөнхийн хэлснээр << Намын ээлжит их хурал хуралдах хүртэл үлдэж байгаа хугацаа нь VII таван жилийн төлөвлөгөөт зорилтыг ханган биелүүлэх, тасалдлыг нөхөх, хоцрогдлыг арилгах нэн хариуцлагатай үе юм >> . Ийм учраас үзэл суртал, зохион байгуулалтын ажлын нэгдмэл байх ленинч зарчмыг тууштай удирдлага болгон намын нийгэм эдийн засгийн бодлогын тулгамдсан зорилтыг шийдвэрлэх, улсын төлөвлөгөөг биелүүлэхэд хүн бүрийн улс төр, хөдөлмөрийн идэвх, санаачилгыг өрнүүлэх явдал их хурал угтсан ухуулга, суртал нэвтрүүлгийн ажлын үндсэн агуулга болж байна. Түүний дотор Намын Төв Хорооны X бүгд хурлаас дэвшүүлсэн дайчин зорилт, хэрэгжүүлэх арга замыг хамт олны ажил үйлстэн нягт холбон өргөн сурталчлах, ажлын сайн туршлагыг дэмжин дэлгэрүүлэхэд үзэл суртлын бүхий л ажлыг бүрэн дайчлах явдал нэн чухал юм. 

Арвин их ургац, хадлан тэжээл бэлтгэж авах, малыг оторлон таргалуулах, өвлийн бэлтгэлийг эртээс чанартай хангах сайхан бололцоо бүрдсэн өнөө жилийн байгаль, цаг уурын тааламжтай нөхцөлд тайвшралгүй хэнд ямар үүрэг, хариуцлага ногдож байгаа, түүнийг биелүүлэхийн тул юуг хэдийд яаж хийх ёстой, тэр нь нийгэм эдийн засгийн ямар ач холбогдолтойг сайтар ухамсарлуулан идэвхжүүлэх хэрэгтэй байна. Гэтэл одоогийн байдлаар Сэлэнгэ, Төв аймгийн зарим нэгдэл, сангийн аж ахуйн хадлангийн бригад, ургацын талбарт зохиож байгаа ухуулга, сурталчилгааны ажил тогтмол бус, уралдааны арга хэлбэр хэвшмэл, идэвхжүүлэх чадвар сул байгаа нь дутагдлыг илрүүлэн арилгахад сайн нөлөө үзүүлж чадахгүй байна. Үүнд дүгнэлт хийж ухуулга хүмүүжлийн ажлыг үйлдвэрлэлийн нэгж, хөдөлмөрийн хамт олны гүнд төвлөрүүлэн шинэ сонирхолтой, үр нөлөөтэй арга хэлбэрээр явуулах нь чухал байгааг анхаарах хэрэгтэй. Урин дулааны улирлыг үр бүтээлтэй ашиглаж, хөдөө аж ахуйн цаг үеийн ажлын явцыг түргэтгэх, их барилгын жилийн төлөвлөгөөг биелүүлэх боломж олж авахад холбогдох бүх байгууллага, хүмүүсийн хүч анхаардаг төвлөрүүлсэн дайчин давшингуй сурталчилгаа бидэнд шаардагдаж байна. 

Төвийн хэвлэл, мэдээллийн байгууллагууд цаг үеийн төлөвлөгөөт ажлыг эрчимжүүлэх талаар шуурхай дохио санамж нийтэлж, мөрөөр нь зохиож байгаа ажлыг эргэн сурвалжилж нийтэд мэдээлж байгаа нь үр дүнтэй болж байна. Нөгөө талаар, нам, улс, олон нийт, аж ахуй, соёлын нийт байгууллага, тэдгээрийн удирдагчид хэвлэлийн дохио санамж, шүүмжлэлийн мөрөөр зохиох ажлаа эрс сайжруулах нь их хурал угтсан ажлын эрч далайцыг нэмэгдүүлэхэд ихээхэн ач холбогдолтой юм. Гэтэл зарим аймаг, хотын намын байгууллага ингэж ажиллаж чадахгүй байна. Тухайлбал энэ онд << Үнэн >> сонинд нийтлэгдсэн шүүмжлэлт 54 томоохон материалын зөвхөн 19-д нь аймаг, хотын намын хороод хариу ирүүлжээ. Хэнтий, Дорнод зэрэг аймгийн намын хороо, АДХ-ын гүйцэтгэх захиргаа хэвлэлийн шүүмжлэлд хөшүүн хойрго хандаж дутагдалтай эвлэрсээр байна. Түүнээс гадна нийтлэл, нэвтрүүлгийн мөрөөр зохиосон ажлын талаар ёс төдий хариу өгөх. тэр ч байтугай худал ташаа хариу ирүүлдэг дутагдал зарим газарт гарлаа. Ингэснээрээ эдгээр байгууллагууд их хурал угтсан ажлын эрч далайцыг сулруулж байгаадаа хатуу дүгнэлт хийж, хэвлэл, радио, телевизээр шүүмжлэгдсэн дутагдлыг арилгах, тэргүүний арга ажиллагааг дэлгэрүүлэх талаар түргэн шуурхай арга хэмжээ авч хугацаанд нь эргэн мэдэгдэж ажиллах явдал чухал байна. 

Намын их хурал угтсан бүх ард түмний социалист уралдааны явц, үр дүнг намын эдийн засгийн бодлогын зангилаа асуудалтай холбон баримт, жишээгээр тод томруун сурталчлах нь хэвлэл мэдээллийн байгууллагын үйл ажиллагаа, ухуулга олон түмний ажлын нэг гол чиглэл мөн. Ингэхдээ, хөдөлмөрийн бүтээмж, бүтээгдэхүүний чанарыг дээшлүүлэх. шинжлэх ухаан техникийн ололт амжилтыг үйлдвэрлэлд нэвтрүүлэх, хөдөлмөр, зохион байгуулалтыг сайжруулах, арвилан хэмнэлтийн зарчмыг ажлын бүх салбарт чанд тууштай мөрдөх арга замыг энгийн ойлгомжтой хэлбэрээр нээн харуулахыг онцгой анхаарвал зохино. 

Социализмын байгуулалт бол ард олны өөрийнх нь туурвил бөгөөд тэдний идэвх санаачилгаас шууд шалтгаалдаг амьд бүтээлч үйл явц мөн. Ийм учраас олон түмний үүсгэл санаачилга, идэвх, урам зоригийг хөгжөөхөд манай бүх үйл ажиллагаа, түүний дотор үзэл суртал хүмүүжлийн ажил чиглэх ёстой. Хүн бүр идэвх санаачилга гарган хөдөлмөрийн бүтээмжийг улсын хэмжээгээр ганцхан хувиар дээшлүүллээ гэхэд л олон зуун айлын орон сууц барих хөрөнгийн эх үүсвэр бий болно. Иймд хүмүүст эрхэлсэн ажлынх нь үүрэг, ач холбогдлыг ойлгуулан усамсарлуулж, итгэл үнэмшил болгож чадвал ямар их үр дүнд хүрдэг нь тодорхой байна. Байгаа бүх нөөц, баялгийг аль болохоор бүрэн дүүрэн ашиглах хөдөлгөөнийг намын их хурал угтан өргөн далайцтай өрнүүлэхэд сурталчилгааны ажлыг чиглүүлбэл зохино. 

Жинхэнэ бүтээлч ажиллагаа нь сахилга, зохион байгуулалтгүйгээр өрнөх аргагүй билээ. Иймээс социализмын зарчим, хэм хэмжээнд харш бүхэнтэй хийх тэмцлийг хүчтэй болгоход үзэл суртал хүмүүжлийн ажлын хурц үзүүрийг чиглүүлэх шаардлага улам өсч байна. Эдгээр зорилтыг хэрэгжүүлэхийн тулд үзэл суртал, улс төр хүмүүжлийн ажлын арга хэлбэрийг нийгмийн хөгжлийн өнөөгийн түвшин, шаардлагад тохируулан боловсронгуй болгож, дайчин давшингуй чанар, шуурхай байдлыг улам дээшлүүлэх хэрэгтэй. 

Их хурал угтсан сурталчилгааны ажлыг тодорхой бодлого төлөвлөгөөтэйгөөр зохиохдоо хоёр их хурлын хооронд манай ард түмний олсон амжилт, түүний эх сурвалж болсон намын энх тайванч, интернационалч зөв мэргэн бодлого, ЗХУ-ын элгэн халуун тусламж, ах дүү социалист орнуудын найрамдал, хамтын ажиллагааны бодит, үр шимийг өргөн дэлгэр сурталчилбал зохино. 

