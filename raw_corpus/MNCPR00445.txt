Шарилжнаас харшилтай болох нь ихэслээ. Харшил халддаг уу?

Сүүлийн 20-30 жилд дэлхийн хүн амд харшил гэдэг зүдэргээ хүрээгээ тэлсээр байна. Европын өндөр хөгжилтэй орнуудын дөрвөн хүүхэд тутмын нэг нь харшлаар өвчилдгийг албан ёсоор зарласан. Харин Улаанбаатар хотод таван хүн тутмын нэг нь хамрын харшлаар өвчилдөг гэсэн судалгааг эрдэмтэд гаргажээ. 
Харшил хүнээс хүнд халддаггүй, харин удамших хандлагатай байдаг тухай "Effect" харшил-астмын эмнэлгийн эмч С.Мөнхбаярлах онцоллоо. Өөрөөр хэлбэл, эцэг эхийн аль нэг нь энэ өвчнөөр өвчилдөг бол хүүхдэд нь халдсан байх магадлал өндөр байдаг байна. Тиймээс нэг гэр бүл дотор хэд хэдэн хүн харшлаар өвчлөх нь манайхны хувьд цөөнгүй. Ингэхдээ харшлын олон төрлийн өвчин байдаг бөгөөд ургамлын, тоосных ихээхэн дэлгэрсэн байдаг. Тиймдээ ч өдгөө манай улсын хүн амын дийлэнх нь харшлын дээрх хэлбэрүүдээр өвчлөх нь ихэсчээ. Ургамлын, тоосны харшил нь төрөл бүрийн ургамлуудаас ялгардаг тоосоос үүдэлтэй аж. Тэгээд ч манай оронд ургадаг, ургамлууд салхиар тоос татдаг. Тоос нь зуны улиралд агаарт маш ихээр тархдаг зэрэг нь харшлын өвчлөл үүсгэх гол шалтгаан болдгийг холбогдох мэргэжилтнүүд тогтоожээ. Түүнчлэн ургамлын харшлыг дэгдээх бас нэгэн шалтгаан манайхны хувьд агаарын бохирдолт ихэссэнтэй холбоотой гэнэ. Тэр дундаа дизель хөдөлгүүртэй автомашинаас ялгарах тортог, утааны хэмжээ ихсэх явдал нь өнөөдөр дээрх өвчлөлийг бий болгох нөхцөлийг бүрдүүлээд буй аж. Үүний хэрээр харшлаар өвчлөгсдийн тоо өдрөөс өдөрт нэмэгдсээр байгаа юм байна. Шарилжнаас болгоомжил Ургамлын харшил дотор хамгийн тархмал, түгээмэл өвчлүүлдэг нь шарилжны тоос. Улаанбаатар хот орчимд 30 гаруй төрлийн шарилж ургадаг бөгөөд өвчин халдаахаас сэрэмжлэхийг С.Мөнхбаярлах эмч сануулсан. Ер нь үндсэн гурван үе шаттай урьдчилсан сэргийлэлт явагддаг байна. Юуны түрүүнд нийгмийг хамарсан томоохон арга хэмжээ хэмээн эмч ярив. Тэр нь дизелийн утаа, тортгийг багасгах, авто замын гаралтай агаарын бохирдолтыг бууруулах явдал. Харин нэгэнт ургамлын тоосны харшлаар өвчилсөн бол ургамлын тоосноос хэрхэн зайлсхийх арга хэмжээг зөв авахыг чухалчлав. Ингэхийн тулд, өвчтөн ямар ургамлаас харшилтай эсэхээ оношлуулах шаардлагатай. Дараа нь тухайн ургамлын тоосжилтын цаг хугацаа хэдий үед явагддаг эсэхийг мэдэж авсны үндсэн дээр тохирох арга хэмжээг авах хэрэгтэйг сануулна лээ. Дашрамд дурдахад, ургамлын тоос нь өглөө нар мандах үеэр агаарт их хэмжээгээр тархдаг байна. Харин үд дунд ялгарах тоосжилт нь зогсдог тул харшлаар өвчлөгсөд өглөө, үдээс өмнө, үд дунд гадуур явах онц шаардлагагүй тохиолдолд гэртээ байхыг анхааруулав. Түүнчлэн дээрх цаг хугацаанд тасалгааны салхивчийг нээхгүй байх хэрэгтэй гэнэ. Идэвхтэй хамгаалалтын аргуудын нэг нь харшил үүсгэгчийг шүүдэг цахилгаан шүүлтүүр, агаар чийгшүүлэгчийг гэртээ эсвэл албан тасалгаандаа байрлуулах зохистой юм. Мөн гадуур явж ирсэн л бол үсээ угааж арчлах, хувцсаа сольж өмсөх нь наалдсан ургамлын тоосыг гэрт тархаахгүй байх гол арга болдог аж. Харшлаар өвчлөгсдөд сануулахад, долдугаар сарын 10 буюу наадмаас өмнө гэрийнхээ ойролцоо ургах шарилж, лууль мэтийн хүчтэй харшил үүсгэдэг ургамлуудыг түүж устгах хэрэгтэй гэнэ. Ургамлын тоосны харшил нь хүний хамар, нүдний шинж тэмдгээр илэрч хүндэрвэл астм болдог тул хүндрүүлэхгүй байх арга хэмжээг авах нь чухал юм. Тэгээд ч харшлын эсрэг эм уучихаад, харшил үүсгэдэг ургамалтай орчинд аж төрдөг бол эсрэгээр өвчнөө хүндрүүлж болзошгүйд хүрэх нь. Учир нь эм зөвхөн шинж тэмдгийг дарах эмчилгээний арга боловч харшил үүсгэх орчинд байж л байвал хэдий эм хэрэглээд ч нэмэргүйг тэрбээр онцолж ярив. Харшил таргалуулдаг уу? "Effect" харшил астмын эмнэлгийг зорьж очих мөчид нэгэн үйлчлүүлэгч хүүгээ харшлаар өвчилснөөр жин нэмсэн тухай эмчид дурдаж байсан. Энэ тухай тухайн эмчээс тодруулбал, Харшлын эсрэг өнөөгийн эмчилгээнүүд зөвхөн шинж тэмдгийг дарах үйлчилгээтэй. Харин харшлаар дахин өвчлөхгүй байхын тулд дархлаа эмчилгээ хийлгэх нь илүү үр дүнтэй байдаг байна. Энэ нь хамрын харшил хүндэрч астм болохгүй, эмийн хэрэглээ багасдаг зэрэг хэд хэдэн ач холбогдолтой тул дэлхий нийтээр тус эмчилгээг хийх болжээ. Ихэнх өвчтөн харшил өвчнөө бүрэн эдгээхийн тулд өндөр тунгаар, гормон эмчилгээг дур мэдэн хийдэг. Гормон эмчилгээ хийсний дараа биеийн жин нэмэгдэж хуурамч таргалалт үүсдэг байна. Манайхны хувьд зонхилон тохиолддог харшлын бас нэгэн өвчин арьсны болон амьсгалын замынх аж. Энэ төрлийн өвчин тархалт ихтэй гэнэ. Ер нь харшлаар өвчлөгсдийн дийлэнх хувь нь хүүхэд, өсвөр үеийнхэн, залуучууд бөгөөд харшил хүнээс хүнд халддаггүй аж. Энэ бүхний эцэст өвчлөгсдөд үйлчлэх эрүүл мэндийн салбарын үйлчилгээг сайжруулах. Ялангуяа хөдөө орон нутгийн, аймгийн төвүүдийн нэгдсэн эмнэлгүүдэд харшлын эмчийн орон тоо бараг байдаггүйг С.Мөнхбаярлах эмч дурдаж байв. 
Ч.АННА 
