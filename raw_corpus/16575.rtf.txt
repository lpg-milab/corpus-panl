№298 (16575)          
1986 оны арван хоёрдугаар  сарын 13.
Хээл хамгаалах нь

БНМАУ-ын Ардын Их Хурлын 11 дэх удаагийн сонгуулийн II чуулганаар баталсан БНМАУ-ын эдийн засаг, нийгмийг 1986 - 1990 онд хөгжүүлэх төлөвлөгөөнд жил бүр дунджаар 9, 2 саяас доошгүй төл бойжуулах зорилт дэвшүүлэн тавьсныг биелүүлэх гол найдвар нь одоо нэгэнт хээл аваад байгаа бүх эх малын хээлийг бүрэн хамгаалж, нэгийг ч хээл хаяулахгүй туйлын нямбай ажиллахгүйгээр хэрэгжүүлж чадахгүй билээ. 

Удирдлага, зохион байгуулалт, хяналт сул байгаагаас малын хээл хамгаалах ажил цалгардаж оны эхний дөрөвхөн сарын дүнгээр улсын хэмжээгээр жилийн эхний хээлтэгч малын 0, 9 хувь хээл хаяж, зуугаад мянган төл нэмүү бойжуулах боломж алдлаа. Ялангуяа Өмнөговь, Сэлэнгэ, Говь-Алтай аймагт хээл хаясан малын тоо улсын дунджаас 0, 5 1 хувь их байгаа нь мал өсгөх, бүтээгдэхүүний үйлдвэрлэлийг нэмэгдүүлэхэд ихээхэн хохирол тарьж байна. 

Дундговь аймаг дахь сурвалжлагчийн мэдээлснээр үзвэл тус аймагт малын хээл хамгаалах ажилд ноцтой дутагдал үргэлжилсээр байгаа бөгөөд, тухайлбал тэнд оны эхнээс долоон мянга шахам мал хээл хаясны дотор Дэрэн, Дэлгэрхангай, Баянжаргалан, Гурвансайхан сумынхны хээл хаяулсан малын тоо аймгийн хэмжээний дүнгийн дөч гаруй хувь болж байна. Үүний зэрэгцээгээр мал өсгөх үндэс болсон эх малыг тооцоогүй зарлагаддаг зуршил газар авсны улмаас хээлтэй мал олныг нядалдаг, үүнд дотоодын хэрэгцээнд Дэлгэрцогт сум 1000 эм хонь өгсний 700 нь, Сайнцагаан сум 20000 хонь, ямаа өгсний 8000 нь эх мал, тэдгээрийн жаран хувь нь хээлтэй байжээ. 

Ийм маягаар хээлтэй малаа олноор нядлах, эсвэл арчилгааны муугаас цаг агаарын бэрхшээлд өргүүлж хээл хаяулж, сувайруулаад байх юм бол мал өсгөх зорилтыг хэрэгжүүлэхэд үнэхээр хүнд болно гэдгийг онцгой анхаарах цаг хэдийнэ болоод байна. 

Хүйтний эрч чангарч, цасны зузаан нэмэгдэж, мал бэлчээрлэх хугацаа өдөр өдөрт богиносож, бэлчээрийн өвсний нөөц багасаж, шимт чанар буурч байгаатай малын хээл эрчимтэй өсч томрох үе давхацдаг учраас чухам ийм онцлогийг сайтар тооцоолж, хээлийн өсөлтөд шаардлагатай уураг, витамин, эрдэс бодис дутахаас сэргийлэх, малыг арчлан маллах, тэжээх технологийг чанд мөрдөж, хэвийн тарга хүчтэй байлгахын төлөө тэмцлийг газар сайгүй өрнүүлж, малчин, мэргэжилтэн, аж ахуйн удирдах ажилтны анхаарал, хүчийг төвлөрүүлэх хэрэгтэй байна. 

Өвөл, хаврын улиралд хариулга маллагаа муутай буюу тэжээл дутсанаас мал бодисын солилцооны хямралд өртөж, илүү турж, ашиг шим багасч улмаар амархан өвчилж, амьдрах чадваргүй төл гаргах, хээл хаях, хорогдоход хүрдгийг хэн боловч мартах ёсгүй. 

Хариулгыг тогтмолжуулах, суурь бүр хээлтэй малыг ялангуяа ингэ, гүү, үнээг өдөр тутам хариулж маллан, соргог бэлчээрт сайтар идэшлүүлж, тарга хүч буурах шинжтэйг ялгаж, нэмэгдэл тогтмол өгч, турахаас хамгаалах, ер нь бэлчээрийг алсаас эхлэн дотогшлуулж, хээл хүндэрсэн үед ойр нөмөр газар сүргээ бэлчээхээр бодож нарийн хуваарилбал зохино. 

Хээлтэй малыг тэжээхдээ түүний өөрийн хэрэгцээг хангаад хээлийн өсөлтөд бүрэн хүрэлцэх шимт бодис оролцуулсан тэжээл өгч, малын хээл хамгаалахад нөлөөлдөг ялзарч хөгцөрсөн, хөлдсөн, гашилсан, хялбар хөөж исэх зүйлийг идүүлэхээс болгоомжилж, усаар гачигдуулахгүйн дээр нэмэгдэл тэжээлд байгааг нь давстай бүлээн усаар хангахын тулд суурьд заавал гар усалгааны цэг байгуулж, ашиглах нь үр дүнтэй юм. 

Эх малыг өлөн буюу хөлөрсөн үед хүйтэн усаар услах, тэжээх, хотлуулах, бэлчээх үед шахцалдуулах, холоос ус руу цувуулж гүйлгэх зэрэг технологи зөрчсөн ажиллагаа хээл хамгаалахад маш хортой нөлөөлдгийг сайтар санаж, байнга сэргийлэх, тэрчлэн тайван тогтуун байлгаж, халтиргаа, бартаанаас хамгаалж, газрын нам, бэлчээрийн аль зохимжтойг дагуулан хариулж маллах, харз, худгаас услахдаа зогсох талбайд элс, шороо асгах хэрэгтэй. 

Хээлийн хоёрдугаар хагасаас эхлэн малын тэжээл, усны хэрэгцээ улам ихэсдэг учир тэжээлийг нэмэгдүүлж, төллөхийг угтуулан тэжээх, ялангуяа эрдэс бодисоор тасралтгүй хангах, мал аж ахуйн эрдэм шинжилгээний хүрээлэнгээс үйлдвэрлэдэг бүрэн найрлагат эрдэс нэмэгдэл << Бямба >> тэжээлийг зохих хэмжээгээр байнга өгөх нь зүйтэй юм. Хээлтэй малыг дулаан байр, хашаа, нөмөр газар байлгах, хэвтрийг хуурай, тэгш байхаар тохируулах, ихэр бууц гарган, суурь зохион байгуулалтыг зохицуулж, эр, сувай малыг ялган маллах зэргээр шаардлагатай арга хэмжээг яаралтай авах хэрэгтэй. 

Хээл хаясан, сувайрсан малын тоо гэнэт их болж нэмэгддэг нь түүнд тавих өдөр тутмын хяналт, хариуцлага хангалтгүйг харуулж байгаа учир малын хээл хамгаалах ажилд зоомал эмнэлгийн албаны ажилтан, малчдын хүлээх үүрэг хариуцлагыг эрс дээшлүүлбэл зохино. 

Хэрвээ хээл хаях юм бол эмч, зоотехникч нарт заавал дуудлага өгч, даруйхан үзүүлж, тодорхойлолт гаргуулах, хээл хаялтын шалтгааныг судалж арилгах шуурхай арга хэмжээ авах ёстой. Малын хээл хамгаалах ажилд мэргэжилтэн, бригад, хэсгийн дарга, тоо бүртгэгч, малчид хамтран ажиллаж тогтмол үзлэг хийж, эмгэг согогтойг илрүүлэн арчилж сувилах, хариулга, маллагааг сайжруулах арга хэмжээг тухай бүр авч байх хэрэгтэй. 

Төрөл бүрийн малыг арчлан маллаж, хэвлийдээ байхаас нь эхлэн төлийг хамгаалахад малчин бүрийн арга ажиллагааг сайжруулж, шинжлэх ухааны ололт, тэргүүн туршлагыг хэрэглэн хээлтэгч эх мал бүрээс төл авах боломж бүрдүүлэхэд өдий үеийн мал маллагааг бүрэн чиглүүлэх нь төв, орон нутгийн нам, улс, Хөдөө аж ахуйн байгууллагын нэн тэргүүний зорилт мөн. 

