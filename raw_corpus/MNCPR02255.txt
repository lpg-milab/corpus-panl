ХҮЧ

Цахиагийн ЭЛБЭГДОРЖ 
Мильтон Фридман таалал төгсчээ. Үгүй, тийм байх ёсгүй дээ. Би саяхан л өвгөнийг Сан Франциско хотын төв дэх "Four Seasons" буудлын үүднээс хань Рөүзтэй нь цуг таксинд суулгаж өгч байсан юм.
Америкчуудын дундаас "зууны хүн" гэж нэрлэгдсэн тэр шавилхан өвөөгөөс "Таны унаа ойрхон байгаа юу" гэж асуухад "Энэ хотод машинаар яахав, бид хоёр таксинд суугаад явчихнаа" гэж билээ. ХХ зуун ард түмнийхээ өмнөөс бүхнийг шийдэх гэсэн "эх оронч"- дын учруулсан зовлонгоор дүүрэн байж. Коммунистууд, нацистууд бүхэл бүтэн ард түмний хувь заяагаар тоглоод зогсоогүй юм. Америк, Англид хүртэл нийгмийн амьдралд төр гүнзгий оролцох үзэл нэг үе газар авч байлаа. Хэт улайрсан нь Марксын нэр барина. Арай хөх нь Кеинсийг тугаа болгоно. "Зардлыг нэмж, хүү, үнэ, цалинг зохицуулж, ажилгүйдэл, инфляцтай төр л хамгийн сайн тэмцэж чадна" гэж төрийн тэр чадлыг хэн нь илүүтэй харуулах вэ? гэсэн уралдааны хөлд капиталист ертөнц хүртэл үрэгдэж байсан үе. Өнгөрөгч зууны эхний, эрх чөлөөний үзлийн хамгийн нэртэй хамгаалагч аугаа Людвик фон Мизэс хүртэл арга нь барагдаж байсан цаг даа. Австрийн эдийн засгийн алдарт сургуулийн өрсөлдөгчгүй лидер байсан тэрээр "Энэ улс төрийн нэр томъёо хүртэл тэнэг юм. Хэн Гитлерийг "баруун", хэн Сталиныг "зүүн" гэх юм бэ? Хоёулаа л адилхан хүчирхийлэгчид байна" гэж 1940 онд бичиж байлаа. Түүний гарын шавь Фредрик Хаек 1944 онд "Боолчлолд хүрэх зам"-аа бичиж хүний "хүчтэй гар"-ын үнэн нүүр царайг илчилсэн. Эрх чөлөөний төлөө либерал эдийн засагчид чадлаараа тэмцэж байлаа. 1947 онд Хаекийн зохион байгуулсан нэгэн уулзалтад Чикагогийн эдийн засгийн сургуулийн залуухан профессор Мильтон Фридман оролцов. -Анх удаа хил алхаж аваргуудтай нүүр тулж билээ. Профессор Мизэс намайг хурал даргалж ядаж байхад, "та нар бүгд социалистуудын овоолго" гэж хэлээд хурал орхиод гарлаа. Тэгэхэд би их цочирдож бас их зүйл ойлгосон гэж хожим тэр дурсаж байв. Тэр даруухан мэтгэлцээнд оролцсон олон хүн хожим нь хүн төрөлхтнийг хүний боолчлол, засаг намын эрхшээлээс аварсан чөлөөт үзэл санааны аваргууд болцгоосон. Мильтон Фридман гуайтай хоёр удаа тухтайхан уулзах боломж надад тохиож билээ. Хоёуланд нь 74 жил түүнтэй тостой тогоонд хошуу холбосон Рөүз гуай хамт байсан. Хөөрхий тэр сайхан эмээ одоо их л ганцаардаж байгаа байх даа. Тэр хоёр гэрт ч, гадаа ч хаа л бол хаана хамт байдагсан. Рөүз бол Фридманд охин Жанет, хүү Давид хоёрыг нь төрүүлж өгсөн элбэрэлт хань төдийгүй, түүний үзэл санаанд хамгийн их нөлөө үзүүлсэн, хамтарч олон бүтээл туурвисан эрдэмтэн хүн. "Бид хоёр өөр хүн боловч, бидний карер нэг гэж эмээ ярьдагсан. Миний ярихыг тэр хоёр тун тэвчээртэй сонсоно. Монголчуудын цагаан морин жилийн түүхийг яриулаад "гайхамшигт түүх" гэж дуу алдаж байж билээ. Эрх чөлөөг дээдэлсэн миний ард түмний түүх тэдний сэтгэлд нэн ойрхон. Фридман гуай номоо надад дурсгахдаа "May Mongolia Prosper" буюу "Монгол хөгжих болтугай" гэсэн ерөөлийн үг бичиж өгсөн юм. Түүний тэр алдарт бүтээл "Хувь заяагаа сонгох нь" нэртэйгээр Баабар, түүний гэргий Амарсанаа хоёрын орчуулгаар монгол түмний хүртээл болсон. Хожим, Атлас институтийн 25 жилийн ойд хамт оролцож, нэг ширээнд сууж таарсан юм. Өвгөн надтай гар барингуутаа "Монголын гайхамшигт түүх үргэлжилж байна уу" гэж зузаан шилнийхээ цаанаас нүдээ эргэлдүүлэн асууж билээ. Тэр гал цогтой өвгөний нүд одоо ч миний ой тойнд ассаар байна. "Их удирдагч" хэмээх хүний адгууд ирдэг явдаг аж. Харин дандаа үлддэг үзэл санаа гэж байх. Тэр бол эрх чөлөөний үзэл юм. Мильтон Фридман зөвхөн чөлөөт эдийн засгийн онолч байгаад зогсоогүй, эрх чөлөөний төлөө насан туршдаа тууштай тэмцсэн юм. Тэр эрх чөлөөний үзлийн тээгч бус харин түүнийг бүтээлчээр илэрхийлэгч бас хэрэгжүүлэгч байсан. Америкийн нэлээд зөрүүд Ерөнхийлөгчийн бодлыг Фридман өөрчилсөн түүх байдаг. Нихон, Форд, Реиган гээд түүний зөвлөж байсан гурван Ерөнхийлөгчийн хэлсэн үг, хэрэгжүүлсэн бодлогод Фридманы үзэл санаа, нөлөө илт ажиглагддаг. Тэр номын нөхөдтэйгөө онолын хэлээр, жирийн хүмүүстэй хүний хэлээр энгийн ярьж чаддаг байлаа. "Би эдийн засаг ойлгохдоо муу, харин Фридманы яриа ойлгогдоод байна" гэж нэг Ерөнхийлөгч хэлж байсан нь саяхан. Хүн үргээдэг хүн гэж байхад, хүн дагуулдаг хүн гэж байх. Сая сая хүний хараал зүхэл, үзэн ядалтыг дууддаг нэгэн байхад, тэдний итгэл бишрэл, сэтгэл зүрхийг эзэмдсэн нэгэн бас байх. Харин Мильтон бол эрх чөлөөг эрхэмлэгч хүн бүрийн сэтгэл зүрхэнд амьддаа асч чадсан зул юм. Ийм хүчийг тоогоор илэрхийлэх хэцүү. Бүхэл бүтэн тив, улс түмнийг дагуулагч хүчийг юугаар ч илэрхийлэх билээ дээ. Жижигхэн Фридман АНУ-ын мөнгөний бодлогын стандартыг 50 жилийн өмнө тогтоосон нь одоо ч зөрчигдөөгүй хэвээр байна. Төрийн оролцоо, мөнгөний үйлдвэрлэлээр улс хөгждөггүйг тэр нотолсон. "Би доллар хэвлэдэг машиныг, доллар хэвлэж байхад нь кнооп дарж нэг удаа зогсоож билээ" гэж өвгөн бахархалтай хуучилдагсан. Нэгдсэн Улсын мөнгөний бодлогыг 19 жил атгасан түүний олон жилийн найз Алан Греенспэн "Эдийн засгийн салбарт Нобелын шагналтан олон тодорсон. Харин домог болсон нь Фридман" гэж хэлсэн байдаг. Фридман зөвхөн эдийн засгийн салбарт бус эрүүл мэнд, боловсрол, даатгалын салбарт хүртэл сонгох эрх чөлөөг нэвтрүүлж чадсан. Америкийн армийн шинэчлэл мөн түүний нэртэй холбогддог юм. Аль 1962 онд бичсэн түүний "Капитализм ба Эрх чөлөө" номонд дээрх үзэл санаа тусгалаа олсон байдаг. Үнэндээ Америкийг хувьсгагч хүч нэг үе засаг ч биш, Пентагон ч биш Фридман байлаа. "Та Америкийг өөрчилсөн, одоо дэлхий таныхаар өөрчлөгдөж байна" гэж түүнд зориулан зоог барьж байхдаа Ерөнхийлөгч бага Буш хэлсэндэг. Тэр хувьсгагч хүч, эрх чөлөөний үзлийн өмнө хамгийн хаалттай орон, хатуу хана хэрэм, хил хязгаар хүртэл тэсээгүй. 1970-аад оны дунд үеэс Чилийг Фридман өөрөө, түүний лекцийг сонссон "Чикагогийн хөвгүүд" Пиночетын танкны гинж дороос босгож ирсэн. Одоо бол Чили дэлхийд хамгийн хурдтай хөгжиж байгаа долоон эдийн засгийн нэг хэвээр байна. Манай өмнөд хөршийн удирдагчид хүртэл өвгөнтэй уулзаж санал зөвлөлгөөг нь авч байсан гэдэг. "Чөлөөт эдийн засгийн жинхэнэ биежсэн хөгжлийг үзэх гэвэл Хонгконг яв" гэж Фридман хэлсэн байдаг. Төрийн зөвлөх нь байж Хонгконгийн гайхамшгийг бүтээхэд өвгөн багагүй цагаа зарсан болоод ч тэр үү Хонгконгод тэр ер бусын ханддаг байлаа. Фридманы "хүүхдүүд" Оросын, Боливын, Польшийн эдийн засгийг хүний харалган бодлогын нуранги дороос босгоход биечлэн тусалж байлаа. Нэг хүний жишээ түмэн хүний дуурайл болж, нэг орны амжилттай жишээ бусдад газрын хол ойр ялгалгүй нөлөөлж байлаа. Олон олон орноос өвгөн Фридманд хандан "Танд баярлалаа, бидний гарт таны ном байлаа" гэсэн нялуун үгтэй талархал ирсээр байсан гэдэг. Түүний үзэл санаа капитализмыг бас өөрчилсөн юм. Английн социалист болтлоо хувирсан эдийн засгийг өөрчлөхдөө Тетчерийн 12 жил барьсан гол номлолын нэг нь Фридманых байсан. Тэрээр улсын татаасыг зогсоож, төсвийн зардлыг танаж, эдийн засгийнхаа гол тулгууруудыг төрийн мэдлээс гаргаж чадсан. Ингэж төмөр хатагтай Английг дампуурал доройтлоос аварсан юм. Реиган "Шинэ хэлцэл"-ээс хойш үе үе хямарсаар байсан Америкийг өөрчлөхдөө Фридманы 1979 онд бараг өөрт нь зориулж бичсэн номлолыг ягштал барьсан байдаг. "Фридмантай уулзаагүй бол Реиган сонгуульд ч ялахгүй, хүйтэн дайнд ч ялахгүй байсан юм" гэж түүний хамгийн ойрынх нь зөвлөх дурссан байдаг. Үнэндээ хүйтэн дайныг ялсан хүч бол Реиган ч биш, Америк ч биш юм. Тэр тусмаа уг дайны ялалтын итгэл болсон цэрэг армийн хүч, тив алгасгагч пуужин, эсвэл атом цөмийн олон бөмбөг ч биш юм. Тэр бол эрдэнэт хүний өчүүхэн биед багтах эрүүл ухаан, эрх чөлөөний үзэл юм. Тэр үзлийн жинхэнэ луужин нь нэг үе өвгөн Фридман байлаа. Зөвлөлт засгаас хүчтэй тэр жижигхэн өвөө дутагдал гэж харсан зүйлийнхээ хажуугаар дуугүй өнгөрдөггүй нэгэн байлаа. Тэр аливаа нийгэмд хэцүү асуудал болох "ажилгүйдлийг шийдэхэд засгаас мөнгө гаргах хэрэгтэй" гэсэн Кэйнсийн онолыг насан туршдаа зөвшөөрч чадаагүй юм. Нэг удаа Фридман гуай урт шуудуу ухаж байгаа хэсэг хүнтэй таарчээ. Бүгд хүрз барьчихсан л газар сэндчиж байх юм гэнэ. Цаана нь газар ухахад зориулсан хүчит текник зүгээр зогсож байдаг. "Яагаад техникээр энэ ажлыг хийхгүй байгаа юм бэ" гэж Фридманыг асуухад, тэр ажлыг хариуцсан дарга, -Гар ажиллагаа хэрэглэснээр олон хүн ажилтай болж, ажилгүйдэл буурах нягууртайг түүнд тайлбарлажээ. Өвгөн олон ч юм хэлсэнгүй, "Тэгвэл наадуулдаа хүрз биш, халбага бариул" гэж хэлчихээд хээвнэг алхсаар холдсон гэдэг. Нийгмийн баялгийг чөлөөт зах зээл, чөлөөт үйлдвэрлэл бүтээдэг болохоос биш, засаг мөнгө, тушаал заавар гаргаж, засаг хүнд ажил өгч бүтээдэггүй юм гэж тэрээр үздэг байв. Эрх чөлөөг өмгөөлөгчийн зам амар байгаагүй. 1976 онд Стокгольм хотын ёслолын танхимд Фридман Нобелийн шагналаа Шведийн хаанаас гардахаар босоход заалны арын эгнээнээс түүнийг эсэргүүцэгч нэг залуу "Фридман эндээс зайл" гэж хамаг хүчээрээ хашгирсаар цагдаагийнханд чирэгдэн гарсан байдаг. Нобелийн шагнал гардуулах үеэр гарсан цорын ганц гэж хэлж болох энэ хэргийн талаар хожим сурвалжлагч асуухад тэрээр "Аа тэр үү, Нобелийн шагналтай надад ирсэн нэмэгдэл" гэж хариулсан байдаг. Фридман, Рөүз хоёр байшингаа хаана барих тухай удаан санал зөрсөн гэдэг. "Энэ болохоор өндөрлөг газар уулан дээр байвал дээр гэнэ, би болохоор далайд ойрхон бол сайхан" гэж зөрдөг байлаа гэж Рөүз гуай хуучилж билээ. Тэр хоёрын хамгийн байх дуртай газар нь далайн эргийн нэг өндөрлөгт барьсан хувийн байшин нь. Тэр хоёр хэн ч "манай өвөө, эмээ" гэж андуурмаар хачин элэгсэг буурлууд. Тэр хоёр хүн төрөлхтөнд далай шиг тус хүргэсэн. Нэг нь 94 насныхаа ануухан сүүдэр дор мөнх нойрсчээ. 
2006.11.21 

