"Робокон 2007" үндэсний роботын тэмцээнд 30 гаруй сургууль оролцоно

Ази, Номхон далайн орнуудын өргөн нэвтрүүлгийн холбооноос 2001 онд Японы Токио хотноо зохиосон олон улсын "Робокон" тэмцээн жилээс жилд хүрээгээ тэлсээр эдүгээ гишүүн 19 орны багууд хүчээ үздэг оюун ухааны нээлттэй талбар болжээ.
Хүүхэд залуусын техник сэтгэлгээг хөгжүүлж, багаар хамтран нэг зорилгын төлөө ажиллах ур чадвартай болгодог энэхүү роботын тэмцээний гол зорилго нь улс түмний найрамдалт харилцааг хөгжүүлэх, орон орны оюутнууд бие биеэсээ мэдлэг чадвар, туршлагаа хуваалцах явдал аж. Тайланд, Сөүл, Бээжин, Куала-Лумпурт өмнөх жилүүдэд зохиогдсон уг тэмцээн энэ жил Вьетнам улсын нийслэл Ханой хотноо наймдугаар сарын 27-28-ны өдрүүдэд зохиогдох юм байна. Азийн 19 орны улсдаа түрүүлсэн шилдэг нэг баг оролцох роботын тэмцээний дүрэм бүтэн жилийн өмнө гарч, үүний дагуу багууд бэлтгэлдээ ордог аж. Монголын их, дээд сургууль, коллежийн оюутнуудын дунд зохиогдох "Үзэсгэлэнт Ха-Лонг буланг нээцгээе" үндэсний роботын тэмцээн энэ сарын 20-21-ний өдрүүдэд Монгол бөхийн өргөөнөө болох нь. Халонг булан гэж ид шидэт луу тэнгэрээс газар руу үй түмэн сувд цацсан нь далайн дунд жавхлант сайхан хясаануудыг бий болгосон хэмээх домогтой Вьетнамын байгалийн үзэсгэлэнт газрын нэр аж. Энэхүү газрыг ЮНЕСКО-гоос тусгай хамгаалалтад авсан байна. Манай улсын хувьд робокон тэмцээн долоо дахь жилдээ зохиогдож байгаа юм байна. Анх дөрөв тавхан сургуулийн баг оролцож байсан бол эдүгээ ШУТИС, МУИС, МУБИС, ХААИС, КТМС, "Цахим", "Улаанбаатар", "Дорнод" дээд сургууль, Дарханы технологийн сургууль, Холбоо мэдээлэл технологийн сургууль зэрэг нийт 17 сургуулийн ЗО гаруй баг оролцож оюун ухаанаа сорихоор болжээ. Багийн бүрэлдэхүүнд удирдагч нэг багш, үндсэн гурван гишүүнтэй байх ёстой ч нэг багийн ард 10-аад хүн байдаг гэж бодвол "арын алба"-ны 300 гаруй хүн нойр, хоолоо умартан "сойгдож" байгаа ажээ. Улс орны эдийн засаг, нийгмийн салбарт баялаг үйлдвэрлэдэг ирээдүйн инженер техникийн ажилтнуудыг бүтээлч сэтгэлгээгээр түлхүүрдэн хөгжүүлдэг роботын тэмцээний ач холбогдлыг сүүлийн жилүүдэд манай улсын технологийн чиглэлээр үйл ажиллагаа явуулдаг байгууллагууд өндрөөр үнэлэх болсон байна. Тиймээс ч өндөр өртөг үнээр өрсөлддөг роботын тэмцээнийг нийгмийн сайн сайхны төлөөх "Ирээдүйн түлхүүр" сан ерөнхий ивээн тэтгэгчээр оролцож байна гэж МҮОНТ-ийн "ABU ROBOKON"-ы продюссер Д.Ганзориг ярьж байсан. Сургуулиуд багаа бэлтгэж бөөн хөл хөс болж байгаа гэнэ. Монголын шинэ үеийнхэн XXI зуунд морь мал, бөхөөс тэс өөр оюунлаг "наадам"-д авьяас билгээ сорих болсны илрэл энэ биз. Ондоо багийнханд роботынхоо нууцыг алдахгүйн тулд талбай зассан биеийн тамирын заалныхаа цонх, хаалгыг битүүлэн хааж, зарим сургуулийн захирлууд оролцогч оюутнуудынхаа хоол ундыг зөөж гүйж байгаа гэсэн үг ч сонсдов. Гуравхан минутын дотор ялах, ялагдах хоёрын нэгийг сонгох болохоор өчнөөн их хөдөлмөрийнхөө үр шим, зориулсан хөрөнгө мөнгөө талаар болгохыг хэн ч хүсэхгүй нь мэдээж. Роботуудаа үйлдвэрт хийж болохгүй заавал ч үгүй гараар угсарч хийсэн байх ёстой гэсэн. Утаа, чимээ гаргадаггүй материалаар хийсэн мотортой байх , 24 вольтоос илүүгүй хүчин чадалтай тэжээлээр цэнэглэх гээд нарийн нарийн заалт дүрэм байдаг юм билээ. Бөхийн өргөөнд роботын тэмцээн явагдах талбайгаа тэмцээн болохоос хоёр хоногийн өмнө засаж, өмнөх өдөр нь туршилтаа хийцгээнэ. Робокон тэмцээнийг Ази, Номхон далайн орнуудын өргөн нэвтрүүлгийн холбооны нарийн бичгийн даргын газраас хоёр хүн ирж хөндлөнгөөс ажиглах юм байна. Ногоон, улаан хоёр булангаас өрсөлдөх багуудаас ямар азтай нь олон сувд түүж, улс орноо төлөөлөн алс Вьетнам улс руу зорихыг хүлээх үлдлээ. 
Л.Батцэнгэл 
