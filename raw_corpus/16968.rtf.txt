№65 (16968)        
1988 оны гуравдугаар сарын 16.  
Орон нутгийн хүнсний үйлдвэр

Хөдөө орон нутагт хүнсний зүйлийг үйлдвэрийн аргаар бэлтгэх болсон нь хүн ардын сайн сайхан аж байдлын өсөлт, манай социалист байгуулалтын ололт амжилтын нэгэн чухал үзүүлэлт мөн. Сүүлийн долоон жилд арваад аймгийн төвд талх, боов, сүү, сүүн бүтээгдэхүүн, ундаа үйлдвэрлэх. мах боловсруулах үйлдвэрүүд ашиглалтад орлоо. Одоо Баян-Өлгийд хүнсний болон мах боловсруулах, Архангайд хүнсний үйлдвэр байгуулж байна. Зорилтот программд заасны дагуу сум, суурин газарт талх, хүнсний бусад бүтээгдэхүүн үйлдвэрлэх цех байгуулах ажлыг Хөдөө аж ахуй, хүнсний үйлдвэрийн Яам, Худалдаа, бэлтгэлийн Яам, сангийн аж ахуй, хөдөө аж ахуйн нэгдлийн хүч хөрөнгөөр хийж байна. Борнуур, Хархорин, Тосонцэнгэл, Хатгал, Эрдэнэмандал зэрэг зарим сум, суурин газарт талх, нарийн боов. амтат ундаа үйлдвэрлэх цех байгуулсан нь орон нутгийн хөдөлмөрчдийн хэрэгцээт бүтээгдэхүүний үйлдвэрлэлийг нэмэгдүүлж хэрэглэгчид нь борлуулж, хангамжийг сайжруулахад дөхөм үзүүллээ. 

Хүнсний үйлдвэр, цехийн техник технологийг боловсронгуй болгох, бүтээгдэхүүний хангамжийг сайжруулах зорилгоор талх, нарийн боов жигнэх цахилгаан болон галладаг пийшин, боов боорцог чанах тогоо, жигнэмэг, нарийн боов хийх төхөөрөмжийг дотооддоо үйлдвэрлэж, нэвтрүүлж байгаагаас гадна мах консервийн комбинат, хүнсний үйлдвэрийн эрдэм шинжилгээ, зураг төслийн институт хиам үйлдвэрлэх орон нутагт зориулсан шугам зохион бүтээлээ. 

Ээлж нэмэгдүүлэх, тоног төхөөрөмж, байр талбайн ашиглалтыг сайжруулах арга хэмжээ авсны дүнд орон нутгийн хүнсний үйлдвэрт амтат ундаа, зайрмаг, жижиг талх, хагас боловсруулсан махан бүтээгдэхүүн, жижиглэн савласан цагаан идээ үйлдвэрлэх хэмжээ нэмэгдлээ. Орон нутгийн хүнсний үйлдвэрт одоо дөч гаруй нэр төрлийн бүтээгдэхүүн үйлдвэрлэж байгаа бөгөөд 1985 оныхтой харьцуулахад талх 8, 4, нарийн боов 1, 3 хувь, ундаа 2. 6 дахин, сүү, сүүн бүтээгдэхүүн 27, 4 хувь өслөө. 

Орон Нутагт хүнсний үйлдвэр олширч. бүтээгдэхүүний хэмжээ, нэр төрөл нэмэгдэж байгааг улам эрчимжүүлж малчин, тариаланчдын хэрэгцээг дүүрэн хангах талаар томхон өөрчлөлт гаргах нь чухал байна. Ихээхэн хүч, хөрөнгө зарцуулж байгуулсан хүнсний үйлдвэрийн хүч чадлыг дутуу ашиглаж байгаагаас чанар муутай, цөөн нэрийн бүтээгдэхүүн үйлдвэрлэл, нөөц бололцоог ч алдаж байна. 

Дорноговь, Өмнөговь, Дундговь аймгийн хүнсний үйлдвэрт саалийн нд үед нийлүүлсэн сүүний хэмжээ цехийн хүч чадлын дөнгөж гучин хувьтай тэнцэж: байснаас үзэхэд тэнд шинэ үйлдвэр ашиглалтад орсны дараа ч хөдөлмөрчдийн сүү, цагаан идээний хангамж нэг их сайжрахгүй нь тодорхой байна. Шинээр аймагт ашиглалтад орсон хүнсний үйлдвэр. комбинатын төслийн хүч чадлыг нормативт хугацаанд нь эзэмших, бүтээгдэхүүний нэр төрлийг нэмэгдүүлэхийн тулд дотооддоо бэлтгэн нийлүүлдэг болон импортоор авдаг цөцгийн тос, шингэн ба өтгөрүүлсэн сүү, талхны хөрөнгө, хуурай өндөг, үзэм зэрэг түүхий эд материалыг захиалгат хугацаанд нь чанартай бэлтгэн өгч байх асуудлыг ханган нийлүүлэгч, үйлдвэрлэгч аль аль нь онцгой анхаарах ёстой. 

Жимс, самар, мөөг зэрэг байгалийн өгөөжийг хүнсний үйлдвэрүүдэд ашиглах тухай хоосон яриа амлалтаас салж, бодит ажил гардан зохион байгуулах хэрэгтэй байна. аймаг, сумдад хүнсний бүтээгдэхүүнээр өөрөө өөрийгөө хангах зорилтыг санаачилга бололцоондоо түшиглэж шийдвэрлэх ёстой байтал цөцгийн болон хүнсний тос, хуурай сүү, жимсний нухшийг төвөөс шаарддаг архаг дутагдал үргэлжилж байгааг арилгууштай. 

Хүнсний үйлдвэр, комбинатын хүч чадлыг богино хугацаанд эзэмшихэд технологид сахилгыг хатуу баримтлахаас гадна хөдөлмөрийн бүтээмж. ажлын чанар, үр ашгийг дээшлүүлэх үүднээс хөдөлмөр зохион байгуулалт, урамшууллын бригадын хэлбэрийг уг салбарт тууштай нэвтрүүлэх хэрэгтэй байна. Орон нутгийн хүнсний үйлдвэрт төлөвлөлт, удирдлага, аж ахуйн механизмыг боловсронгуй болгох талаар эрс өөрчлөлт хийх хэрэгтэй. 

Орон нутгийн хүнсний үйлдвэрт давхардсан тоогоор 1936 онд 91, 1987 онд 97 бүтээгдэхүүн чанарыг нэгдүгээр ангид орсон боловч шинэ техникээр тоноглогдсон ГовьАлтай, Дундговь, Өвөрхангай, Увс, Хэнтий, Дорноговийн хүнсний үйлдвэрт чанарын гуравдугаар ангийн бүтээгдэхүүн ч байсаар байна. Талх, чихэр, нарийн боовны чанарыг сайжруулах, нэр төрлийг олшруулах, шинэ техник технологийг нэвтрүүлэхийн тулд орон нутгийн хүнсний үйлдвэрүүд чармайх, ялангуяа бүтээгдэхүүнээ үйлдвэрлэнгүүт хөдөлмөрчдөд цаг алдалгүй хүргэх, үйлдвэрлэлийг хэрэглэгчдэд нь ойртуулах, бага хүч чадлын механикжсан автомат шугамыг суурилуулах зэргээр санаачилга гаргах хэрэгтэй юм. 

Үйлдвэрлэлийг түүхий эдийн байршилтай уялдуулан хэрэглэгчдэд ойртуулах талаар МАХН-ын Төв Хорооны IV бүгд хурлаас ( 1987 оны заасан дагуу мах комбинат, мах боловсруулах үйлдвэр, хөргөх зоорь, талх, боовны цех, цөцгийн тосны үйлдвэрлэлийн байршил, чиглэлийг оновчтой тогтоож, бага. дунд зэргийн хүч чадалтай авсаархан, үр ашигтай үйлдвэрлэлийг хөгжүүлэх асуудлыг нэн даруй шийдвэрлэх хэрэгтэй юм. Орон нутгийн хүнсний үйлдвэрийг бодит эрэлт хэрэгцээ. шаардлагаа хангаагүйгээс зохион байгуулахад хамгаалах аймаг, хотын АДХын гүйцэтгэх захиргаа, Хөдөө аж ахуй. хүнсний үйлдвэрийн Яам, нутаг дэвсгэрийн болон салбарын удирдлагын үйл ажиллагааг зохистой хослуулах шинэ сэтгэлгээгээр, идэвх санаачилгатай ажиллах ёстой. 

Хөдөө аж ахуй. хүнсний үйлдвэрийн салбар нэг зохион байгуулалтад орсон нь салбар хороодын авцалдаагүй байдлыг арилгах нөхцөл бүрдүүлсэн тул энэ бололцоог дүүрэн ашиглавал зохино. Орон нутаг, ялангуяа сангийн аж ахуй нэгдлийн төв, суурин газрын хөдөлмөрчид. мал аж ахуйн хэсэг, бригад, тариалангийн салааг үйлдвэрлэлийн аргаар боловсруулсан хүнсний бүтээгдэхүүнээр хангах асуудлыг богино хугацаанд шийдвэрлэхийн тулд зохион байгуулалтын арга хэмжээ авч, ажлын эрч далайцыг улам нэмэх хэрэгтэй байна. 

