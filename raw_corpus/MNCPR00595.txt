Зуучлах товчооны эрхийг манайх дангаараа шийдэхгүй

БНСУ-ын Хөдөлмөрийн яамны харьяа Хүний нөөцийн хөгжлийн газрын гадаад албаны дарга, холбогдох ажилтнууд манайд иржээ.
Тус улсад гэрээт ажилчин гаргах ажлыг эрхлээд багагүй хугацаа өнгөрүүлээд байгаа Зуучлах товчооныхны үйл ажиллагаатай танилцаж, бүртгүүлэгчид болон БНСУ руу ажилчнаар гарахыг хүсэгчдэд сургалт зохион байгуулж, холбогдох мэдээллүүдийг өгчээ. Энэ хүрээнд өчигдөр хэвлэл мэдээллийнхэнтэй ч уулзсан. Юуны өмнө БНСУ-д ажиллаж байгаа гадаадынхан тус улсын иргэний адил цалин хөлс авахыг хуулийн хүрээнд баталгаажуулсан мэдээлэл манайхны магнайг тэнийлгэсэн билээ. Тэднийд хөлсний ажилтан нийлүүлж байгаа зургаан орны иргэд тус улсын хөдөлмөрийн хөлсний доод хэмжээ болох 7600 вонын цалин хөлс авах боломжтой. Үүгээр ч тогтохгүй шөнөөр ажиллах болон илүү цагийн хөлсөө ажил олгогч эзэнтэйгээ байгуулсан гэрээний дагуу тооцон авахыг баталгаажуулсан нь тэнд ажиллаж байгаа монголчуудын орлого ихээхэн нэмэгдэх боломжтой болсныг илтгэсэн. Сүүлийн үед Зуучлах товчооны үйл ажиллагааны талаар удаа дараа хэл ам гарч байгаа тул тэдний эрхийг өөр байгууллагад шилжүүлэх яриа манай хууль хяналтын албаныхны хүрээнд яригдсан тул энэ асуудалд БНСУ-ын Засгийн газар ямар байр суурьтай байгаа талаар сэтгүүлчид тодруулсан. Хоёр улсын Засгийн газрыг төлөөлж Харилцан итгэлцлийн гэрээнд гарын үсэг зуран баталгаажуулж, тодорхой шалгуур давсны дагуу Зуучлах товчоонд эрхийг нь олгосон аж. Тиймээс өнгөрсөн хугацаанд ямар нэг алдаа доголдол гаргаж байсан бол үүнийг арилгаж байна гээд Харилцан ойлголцлын гэрээг зөрчиж шинэ зуучлах байгууллага томилох боломжгүйг тайлбарласан. Харин өнгөрсөн хугацаанд гаргасан дутагдлыг нь засч залруулах ёстой гэнэ. Нэгэнт хоёр улсын Засгийн газар хоорондын зөвшилцлөөр Зуучлах товчоог сонгосон учир манай улс дангаараа шийдэх ч боломжгүй аж. Тус байгууллагын талаарх ямар нэг санал шүүмжлэл, үндэслэлийг БНСУ-ын Хөдөлмөрийн яаманд албан ёсоор хүргүүлж байх учиртай гэнэ. Тэрчлэн БНСУ-д ажиллах хүчин оруулж байгаа орнуудаас төлөөлөгчийн газар нээгдээгүй ч манай улсаас таван мэргэжилтэн төлөөлөгчөөр сууж байгаа аж. Ажилласан хугацаанд 1900 орчим хүний санал гомдлыг шийдвэрлэжээ. Санал гомдол гаргагсдын багагүй хэсэг нь цалингаа хугацаанд нь авч чадаагүй иргэд байдаг, тэр тохиолдолд хаана, хэнд хандахаа мэдэхгүй байдлаар хохирох хандлага байгааг дурдав. Ийм байдлаар Зуучлах товчооны шугамаар гарсан бүх хүнтэй тэнд ажиллах хугацаанд холбоотой байх аж. Бичиг баримтаа үрэгдүүлсэн тохиолдолд мөн л Зуучлах товчооныхоо төлөөлөгчийн шугамаар мэдэгдэж холбогдох байгууллагуудаар дамжин сэргээн авах боломжтой аж. Энэ байгууллагаар зуучлуулан гэрээт ажилчнаар гарсан хүмүүс хугацаагаа дуусангуут эх орондоо ирж байгаа бөгөөд зургаан сарын дараа буцах боломжтой гэдэг. Гэтэл БНСУ-д ажиллахыг хүсэгчдийн санал гомдлын багагүй хэсэг нь тус улс руу буцаж гарч, өмнө ажиллаж дадлагажиж туршлагажсан ажлаа үргэлжлүүлж чадсангүй гэдэг асуудал байдаг. Тэдний гомдлыг нарийн авч үзвэл ихэнх нь Зуучлах товчооны шугамаар бус "хараар" ажиллаж байсан хүмүүс гэнэ. Учир нь өмнө Зуучлах товчооны шугамаар гарч ажилласан хүн гурван жилийн дараа эх орондоо ирсэн ч зургаан сар болоод л ямар ч асуудалгүйгээр буцаад хуучин ажиллаж байсан газартаа очих бүрэн боломжтой гэнэ. Хэдий ийм ч тэдгээр хууль бусаар ажиллаж байсан хүмүүс ч Зуучлах товчоонд бүртгүүлэх хэрэгтэйг мэдээллийн үеэр онцолсон. Учир нь тэдний хувийн мэдээллийг БНСУ-ын хөдөлмөрийн биржид байршуулж, тухайн хүнийг өмнө ажиллуулж байсан ажил олгогчид хүргэх боломжийг нээлттэй үлдээх гурван сарын хугацаатай болж. Харин энэ хугацаа өнгөрөнгүүт шинээр ажил олгогчдод санал болгож мэдээллийг нь дамжуулж өгөх тухайгаа тайлбарласан юм. Манай гэрээт ажилчдад хамгийн хамаатай нэг зүйл нь даатгалын асуудал болоод байгаа. БНСУ-д ажиллахад маш олон төрлийн даатгал байдаг, ажилчинд ямар ч хэрэгцээгүй даатгал хүртэл бий тухай яриа ч манай иргэдийн дунд бий. Энэ талаар онцолж хариулснаас үзвэл тэнд ажиллагч албан ёсоор дөрвөн даатгалд хамрагдах учиртай аж. Энэ албан ёсны даатгалыг ажил олгогч байгууллага хариуцах ёстой. Харин тухайн хүн хувийн хүсэлтээрээ хоёр даатгалд хамрагдаж болох бөгөөд нутаг буцах зардлын болон гэнэтийн ослын даатгалын төлбөрийг өөрөө барагдуулах учиртай аж. 
Б.Хаш
