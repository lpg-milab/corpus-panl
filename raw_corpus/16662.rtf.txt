№72(16662)    
1987 оны гуравдугаар сарын 25
БОЛОВСОН ХҮЧНИЙ ШИНЭ СЭТГЭЛГЭЭ

<< Өнөөгийн гол зорилт бол их хурлын дараагаар эхэлсэн ажлын эрч хүчийг бууруулахгүй, харин шинэ туршлагаар улам баяжуулж. намын байгууллагын ажлын зохион байгуулалт, арга барил, нийт боловсон хүчний сэтгэлгээнд гүнзгий өөрчлөлт хийхэд оршиж байна. . Үүнд ЗХУКН-ын өргөн баялаг туршлага. . . сайхан үлгэр жишээ болж байна >> гэж нөхөр Ж. Батмөнх МАХН-ын Төв Хорооны П бүгд хурал дээр тавьсан илтгэлдээ цохон тэмдэглэсэн билээ. 

МАХН-ын XIX их хурлын шинэчлэгч, ажил хэрэгч түүхэн шийдвэрийг амжилттай хэрэгжүүлэн, шинжлэх ухааны үүднээс бүтээлч, шургуу тууштай хандаж, үр дүнд хүргэхийн тулд боловсон хүчний сэтгэлгээнд гүнзгий өөрчлөлт гаргах ёстой бөгөөд энэ үйл явц бас л удаашралтай байна. Хөдөлмөрийн хамт олонтой амьд холбоо тогтоож, ажлын байдал, тулгамдсан зорилт, бэрхшээл саадыг нарийн судалж, үнэн байдлыг илэн далангүй мэдээлж, шийдвэрлэх арга замыг зөвлөн ярилцаж, хамтын оюун ухаан, нэгдмэл хуч чармайлтаа, тавигдсан зорилтыг шийдвэрлэх тухайд боловсон хүчний зонхилох хэсгийн сэтгэлгээнд шинэчлэлт өөрчлөлт дутагдсаар байна. 

1984 - 1985 онд аж үйлдвэрийн салбарын нийт газрын тал шахам хувь нь фонд өгөмжийг дээшлүүлж чадаагүйгээс долоон зуун сая төгрөгийн бүтээгдэхүүн үйлдвэрлэх асар их боломж алдсан нь үүний илрэл бөгөөд ут асуудлыг хурал зөвлөлгөөнөөр хэлэлцэж. тогтоол, төлөвлөгөө гаргаж, нэг үгээр хэлбэл ярьсаар байгаа боловч дорвитой өөрчлөлт гараагүй хэвээрээ байна. Хамт олныг удирдах, аж ахуйн үйл ажиллагаанд эдийн засгийн тооцоо судалгаатай хандах, юуны өмнө эдийн засгийн механизм, хөшүүргийг зохистой ашиглаж үйлдвэрлэлийн үр ашгийг нэмэгдүүлэх, бүтээгдэхүүн, ажил үйлчилгээний нэр төрлийг олшруулж, чанарыг сайжруулахад эдийн засаг, үйлдвэрлэлийн нэлээд салбарын удирдах боловсон хүчнүүд бэлэнгүй байна. Нам, улс, хөдөлмөрийн сахилгыг бэхжүүлэх тухай байнга ярьдаг газруудад хөдөлмөр, нийгэм хангамжийн байгууллагын хийсэн саяхны шалгалтаар хөдөлмөрийн дэвтэргүй ажилчин, албан хаагч бараг гучин найман мянга байгаа нь илэрчээ. Хөнгөн, хүнс, барилга, тээвэр, нийтийн аж ахуй, үйлчилгээний салбарт ажилчин, албан хаагчдын тогтвор суурьшил муу, хөдөлмөрийн дэвтрээ орхиж явагчид хорь гаруй мянга болжээ. Аливаа ажлын хувь заяаг гардан хариуцдаг хөдөлмөрийн хүмүүсийн тогтвор суурьшил хангалтгүй, хөдөлмөрийн хууль тогтоомжийн биелэлт дорой байгаа нь удирдах боловсон хүчний хүнтэй ажиллах, хүмүүжүүлэх арга барил сэтгэлгээ хуучирч, ам ажил зөрөх болсныг харуулж байна. 

Хүний хүчин зүйлийг бодитойгоор анхаарч, хүний төлөө тавих халамжийг сайжруулах талаар арьс, ширний үйлдвэрийн нэгдэл идэвх гаргаж өөрсдийн хүч хөрөнгөөр аж ахуйн аргаар 300 гаруй айлын орон сууц, профилактори сувилал, гуанз, хүнсний дэлгүүр барьж ашиглалтад оруулаад энэ таван жилд 200 айлын орон сууц, хүүхдийн цэцэрлэг, ясли барихаар социалист уралдаанд өндөр үүрэг аваад ажиллаж байна. Ийм зэргийн санаачилга гаргаж ажилчдын орон сууц, цэцэрлэг, яслийн барилга барих хүч, хөрөнгийн бололцоо манай аль ч үйлдвэр, аж ахуйн газарт бүрэн байгаа юм. Тэр боломжийг өргөнөөр ашиглах идэвх санаачилга дутаж гагцхүү улсаас бүхнийг нэхэж шаардан биеийн амрыг харах эсвэл бодит биш шалтгаан тоочин хүний төлөө тавих халамжийг орхигдуулж төлөвлөгөө, төгрөг, үнийн дүнгийн тухай ерөнхийлөн ярьсаар байдаг боловсон хүчин үнэн хэрэг дээрээ сэтгэлгээгээр хуучирч, улмаар хамт олны хөдөлмөрийн бүтээмж буурах, нийт ажлын үзүүлэлт доройтохын бас нэг том шалтаг болж байна. 

Шинэ арга барил шинэ сэтгэлгээгээр ажиллах тухай яриа хичнээн мэргэн цэцэн байлаа ч гэсэн тодорхой ажлаар нотлогдохгүй бол тэр нь хэлбэр төдий халхавч юм. 

Сүүлийн үед сум, нэгдлийн болон намын үүрийн нарийн бичгийн дарга, тодорхой ажил эрхэлсэн боловсон хүчнийг хамт олны хурлаар ил тод хэлэлцэн сонгож дэвшүүлдэг шинэ эхлэл гарч байна. Коммунистууд, өргөн олон хөдөлмөрчид үүнийг сайшаан дэмжиж ил тод байдлыг хангах нэг чухал нөхцөл гэж үзэж байхад зарим удирдах ажилтан үүнээс болгоомжилж, хоцорсон арга барил, хуучин сэтгэлгээгээрээ сөрөг нөлөө үзүүлэх юм уу эсвэл тоомсоргүй хандсаар байна. Хүнд суртал гаргах, хэлбэрдэх, загварчлах, байгууллагын явцуу сонирхлыг урьдал болгох, бодит ажлыг хоосон лоозонгоор солих, сахилга, хариуцлага цалгардуулах энэ бүхэн нь үнэн хэрэгтээ хуучин сэтгэлгээний зохисгүй дагавар учраас нийт ажилд саад бологч ийм дутагдлыг шийдвэртэй тэмцэж арилгах ёстой. 

ЗХУКН-ын Төв Хорооны нэгдүгээр сарын бүгд хурал өөрчлөн байгуулалтын нөхцөл дэх боловсон хүчний шинэ бодлогыг боловсруулан өргөн цар хүрээтэй зорилтуудыг дэвшүүлэн тавьсан нь манай нам, улсын боловсон хүчний уйл ажиллагаанд ихээхэн ач холбогдол, нөлөө сургамжтай юм. Тал бүрийн өргөн мэдлэг, боловсрол, тухайлбал эдийн засаг, шинжлэх ухаан техник, удирдлага, сэтгэл зүй, сурган хүмүүжүүлэх ухааны мэдлэггүйгээр удирдах ажилтан шинээр сэтгэхэд одоо үед туйлын бэрхшээлтэй нь тодорхой юм. 

Эдийн засгийн хэвшсэн ойлголтууд хүртэл өнөө үед огт өөр өнгөтэй болж, урьд дэвшилттэй гэгдэж байсан юм ч өнөөдөр урагшлах хөдөлгөөнд тээр саад тавих хоцрогдол болон хувирах нь цөөнгүй тийм нөхцөл байдал бүрэлдэж байна. Боловсон хүчний сэтгэлгээнд өөрчлөлт гаргахад аж ахуйн механизмыг өөрчлөн сайжруулах, удирдлагын нийт системийг боловсронгуй болгох, шинжлэх ухаан техникийн ололтыг нэвтрүүлэх, байгалийн баялгийг зүй зохистой ашиглах, хүний хүчин зүйлийг тооцоолох, нийгмийн асуудлыг нарийвчлан авч үзэх жинхэнэ амьд үйл ажиллагаа л гол үүрэг гүйцэтгэнэ. 

Боловсон хүчний шинэ сэтгэлгээнд өөрчлөлт хийх асуудал эцсийн эцэст тухайн хүний өөрийн нь идэвх зүтгэл, санаачилга, эрмэлзлээс шууд шалтгаалах учир орчин үеийн өндөр шаардлагын дагуу биеэ дайчилж, сурч мэдэх, далайцтай сэтгэх, зоригтой овсгоотой, санаачилгатай ажиллах, тодорхой үр дүнд хүрэх нь бие хүний гол зорилт, коммунистын хувьд бол манлайллын нь манлай үзүүлэлт байх ёстой. 

