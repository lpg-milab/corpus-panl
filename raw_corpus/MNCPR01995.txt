Уураг тархины цөлжилт

Ямаа 18 сая толгойд хүрчээ. Баярламаар тоо лав биш бололтой. Нийт малын тал хувь шахам нь ямаа болжээ. Хэн хүнгүй эргэцүүлж бодвол зохих эвгүй харьцаа бий болсон санагдана. Нэн ялангуяа улстөрчид, бодлого шийдвэрлэгч нар.
Уур амьсгалын дулааралтын явц эргэлт буцалтгүй болж Монгол орны тал хээрийн бүс 2040 он гэхэд цөлжиж нутгийн гүн рүү өмнөөс хойш 300 хүртэл км түрэх нь тодорхой болоод байна. Ийм бодит аюулыг жилээс жилд анзаарч нутгийн иргэд, малчин ард эцсийн харангыг дэлдэж, хамгаас урьтаж амжин богино хугацаанд хэдэн бэлэн мөнгө оруулдаг ноолуурын төлөө, үр хүүхдээ амжиж хот суурин бараадуулахын тулд ийм шийдэлд хүрчээ. Харин харийн хүмүүсийн санаатай санаагүй үнэ хаясан улайралд өгөх үндэстний хариу үйлдэл, арга хэмжээ, бодлогыг томъёолох улстөрчид, улс төрийн намууд алга байна. Тэдний уураг тархи түрүүлээд цөлжсөн бололтой. Магадгүй, энэ үйл явц хэтэрхий өргөн далайцтай, хувь хүний ахуй амьдралд, гал тогооны эдийн засагт нь шууд хор хохирол учруулах нь тийм тодорхой биш, тэр бүү хэл, хувийн амгалан тайван өнөөдрийн байдалд нь цочирдмоор сөрөг нөлөө үзүүлэхээргүй, бас үргэлжлэх хугацаа нь хувь хүний амьдрахтай харьцуулахад удаан байгаа нь хамаг муу нөлөөлөл, үр дүн нь өөрөөс нь хойно болно гэсэн бэртэгчин санаа энэ эс үйлдлийн, эс санаачлагын гол шалтгаан болж байна. Уур амьсгалын өөрчлөлтийн судалгаануудын нэн чухал үр дүн тухайн улс оронд улс төрийн шийдвэр болон томъёологдож, зайлшгүй биелүүлэх ёстой, хууль-эрхзүйн баримт бичиг болж чадахгүй байна. Улс орон хоорондын дипломат харьцааны жишгээр тунхаглал шинжтэй, хэт ерөнхий, ойрын хугацаанд үл биелэгдэх, санхүүгийн тодорхой эх үүсвэрээр хамгаалагдаагүй үндэсний хөтөлбөр, баримт бичгүүд энэ цалгар байдлыг улам өөгшүүлж байна. Улс орны уламжлал, соёл, иргэншил, тусгаар тогтнолд аюултай сөрөг нөлөөлөл үзүүлэхүйц энэ үйл явцад, түүнээс гарах сөрөг болон эерэг үр дагаварт зохицсон хариулт өгч байх, байгаль орчин, дэлхийн уур амьсгал урьд өмнө байгаагүйгээр хувьсан өөрчлөгдөж буй цаг үед улс орныг бодлого, төлөвлөлт, хэрэгжүүлэлтийн хувьд зохион байгуулах бүтэц илт дутагдаж байна. Уур амьсгалын өөрчлөлтийн бодлого, түүнийг хэрэгжүүлэх асуудал олон салбарыг хамарсан, ихээхэн хэмжээний зардал шаардах, магадгүй УИХ, ҮАБЗ-ийн хүрээнд авч үзвэл зохих асуудал байж болно. Монгол Улсад гэхэд л Уур амьсгалын өөрчлөлтийн Үндэсний хороо гэх байгууллага Байгаль орчны асуудал эрхэлсэн Засгийн газрын гишүүнээр толгойлуулан ажилласаар 10 илүү жилийг үдсэн ч өөрчлөгдөн хувьсч, ихэнх тохиолдолдоо сөрөг нөлөөллийг авчирч буй байгаль, цаг уурт дасан зохицох ямар ч арга хэмжээ авч чадаагүй байна. Гадаад доноруудын хэрэгжүүлсэн цөөн хэдэн төсөл, судалгааны ажлаас өөр тусгайлсан хөтөлбөр, арга хэмжээг Монгол Улс өөрийн хөрөнгөөр нэгийг ч хэрэгжүүлээгүй байна. Хүний хөгжлийн ердийн төсөл, арга хэмжээг тухайлбал, малчдын амьжиргааг дэмжих, ядуурлыг бууруулах, бэлчээрийн менежментийг сайжруулах, малжуулах, худаг ус гаргах, ойн болон гамшигийн менежментийг боловсронгуйжуулах гэх мэт төслүүдийг уур амьсгалын өөрчлөлтөнд дасан зохицох арга хэмжээ, тэдгээрийн төлөвлөлттэй хутгасаар байгаа нь асуудлын цөмийг олж харахад бас нэгэн бэрхшээл үүсгэж байна. Орших, эс орших тухай асуудал яригдаж байхад төсөв, санхүү байхгүй, хомсдолтой гээд "зүгээр" сууж байх нь зохимжгүй. Өөрсдөө асуудлаа гаргаж тавиад, тодорхой, төлөвлөсөн арга хэмжээг санхүүжүүлэх гээд оролдох нь илүү ирээдүйтэй. Болохоо байсан үед бусдаас тусламж, дэмжлэг авахад ч дэмтэй юм. Энэ бүгдийг төсвийн болон гадаад бодлогын цөм болгон барих ёстой. Төрийн бодлого тодорхойгүйгээс, төлөвлөлт нь санхүүжилтгүйгээс, улсын төсөвт дасан зохицлын арга хэмжээний зардлууд тусгагдаагүйгээс ард иргэд нь энэ талаар мэдээлэлгүй, бэлтгэлгүй байна. Нэн ялангуяа, уур амьсгалын өөрчлөлтийн үзэгдлүүдэд хамгийн эмзэг, өртөмхий байдаг малчид, Монголын нүүдлийн соёл ямар ч бэлтгэлгүй, үхэх сэхэхийн дэнсэн дээр байна. Нүүдлийн аж ахуйг устаж алга болно, сөнөнө гэсэн хатуу үзэл баримтлал ч цөөнгүй байна. Дэлхийн уур амьсгалын өөрчлөлт газар оронд өөр өөрийн онцлогтойгоор илэрч байгааг олон орны судлаачдын ажил харуулж байна. Монгол оронд олон янз байдлаар илэрч буйг ч судлаачид тогтоосон байна. Түүний дотор экосистемийн хямралт болон аюултай байдлууд үүсч бий болно. Эрдэмтэн судлаачдын (П.Батима, Ц.Нацагдорж нар, 2005; Р.Мижиддорж нар 2006, 2007) тогтоосноор: -Ойрын 40-50 жилд Монголын баруун хязгаарт хур тунадас багасч, жилийн дундаж температур нэмэгдсэнээр Баян-Өлгий, Ховд аймгийн олон сумын нутаг цөлжинө. -Сүхбаатар аймгийн өмнөд, Дорноговь, Дундговь аймгийн хойд хагас, Говь-Алтай, Баянхонгорын хойд, Ховдын өмнөд нутгаар хур тунадасны жилийн дундаж багассан үзэгдэл ажиглагдахгүй байгаа ч богино хугацааны аадар борооны тоо нэмэгдснээс, цасан бүрхүүлгүй байх өдрийн тоо олширсноос хөрсний хуурайшил нэмэгдэж, хөрсөнд хадгалагдах чийгийн хэмжээг багасгаж, ургамлын бүрхэвчинд ноцтой өөрчлөлт гарна. Энэ зурвас бүс нутагт амьдрах 40 гаруй сумын 80 гаруй мянган малчид, дөрвөн сая гаруй малыг бүрмөсөн нүүлгэн шилжүүлэх асуудал ойрын 20-30 жилд хойшлуулшгүй шийдэх асуудал байх болно. -Хангайн нуруу, түүний зүүн талд жилийн дундаж температур хамгийн ихээр нэмэгдэж, гол горхины савд өөрчлөлт орно. Цэвдэг, мөнх цас, мөсөн гол багассанаар Хангайн нуруунаас эх авсан олон гол, горхи, нуур цөөрөм үндсэн тэжээлээ алдаж бүрмөсөн хатаж ширгэнэ. Улирлын чанартай, хур тунадаснаас хамаарсан тогтмол биш урсгалтай болно. -Цэвдэг багасч, хур тунадасны горим өөрчлөгдсөнөөр хортон, ойн түймрийн хэмжээ эрс өсснөөр ойн нөөц эрс багасч, түүний нөхөн сэргээгдэх чадвар алдагдана. Төв, Архангай аймаг зэрэг одоогийн Монголын ойт хээрийн бүсийн өмнөд хагас ойгүй болно. Экосистемийн ийм гоц өөрчлөлт дэлхийн түүхийн сүүлийн арван мянган жилд ажиглагдаагүй байна. Ийм өөрчлөлтийг таван мянган жилийн настай Монголын уламжлалт соёл, ёс заншил, хэм хэмжээ, түүний дотор мал аж ахуй тэсэж гарахааргүй байна. Улаанбаатар хот болон өмнөд хөршийн зах зээлийн эрэлтэд шахуулж, сүргийн бүтэц, тоо нь эвдэгдэж, аюулгүй байдлын мэдрэмж, эрсдэл давах чадвараа мал аж ахуйн салбарт ажиллагчид алдаж, уур амьсгалын өөрчлөлтийн онцлогийг огт тооцож ажилладаггүй газар тариалангийн салбар ойр ойрхон дампуурах болов. Цаг агаар харьцангуй дундаж байсан үед мал сүргийн тоо өсч, ургац хүлээн авч, таагүй үеийн ширвээнд олон сая толгой малаа үхүүлж, газар тариаланд ургац алддаг жишиг тогтож буй нь Монгол Улс уур амьсгалын өөрчлөлтөд дасан зохицох бодлого байхгүй, ямар ч арга хэмжээ авдаггүйн тод нотолгоо болж байна. Халуун, хуурай өдрүүдийн тоо ихсэхэд халдварт өвчний гаралт, хортон шавьжны олшрол хэдий хэмжээгээр нэмэгдэж, хохирол учруулж буйг тооцоход багагүй тоо гарна. Уур амьсгалын өөрчлөлтийн гүн гүнзгий сөрөг нөлөөллийн талаар дэлхийн улс орнууд түгшүүрийн харанга цохин төрийн бодлогын баримт бичгүүдэд тусган шинжлэх ухааны ухагдахуун, онолын тунхаглалын үе шатнаас аль хэдийнэ бууж ирэн тодорхой үйл ажиллагаа, нэн ялангуяа энэ эргэлт буцалтгүй болсон бодит байдалд дасан зохицох төлөвлөлт, төлөвлөгөөг боловсруулах, дасан зохицолтыг тоон агуулгаар тодорхой хэмжихэд бүх анхаарлаа чиглүүлж байна. Үнэхээр хүн төрөлхтний дийлэнх уур амьсгалын өөрчлөлтийн бодит дүр зургийг хүлээн зөвшөөрч, ийн өөрчлөгдөж буйн учир шалтгааныг ухаарч, хүний үйл ажиллагаанаас хамааралтай хүчин зүйлсийг багасгаж, агаар мандалд хаях хүлэмжийн хийн хэмжээг тогтвортой түвшинд барихыг эрмэлзэж ихэд амжилтад хүрч буй ч нэгэнт явагдаад эхэлчихсэн энэ өөрчлөлтийн үйл явцын инерци бас л бүтэн зуун жил хадгалагдах төлөвтэй буйг ноцтой тэмдэглэж байна. Ийм тохиолдолд улс орон бүр өөр өөрийн онцлогт тохирсон дасан зохицлын урт хугацааны төлөвлөлтийг хийж, уур амьсгалын өөрчлөлтөөс гарч буй эерэг үр дагаврыг дасан зохицохын нэг арга хэрэгсэл болгож, сөрөг үр дагаврыг бууруулах, түүнд шаардлагатай хууль, эрх зүйн бодлого, санхүүгийн эх үүсвэрийг бий болгоход анхаарч тодорхой үйл ажиллагааны төлөвлөлтийг улс орноороо томъёолон хэрэгжүүлэхийг эрмэлзэж байна. Уур амьсгал өөрчлөгдөж буй нь хэн хүнд тодорхой, түүнийг нөлөөллийг зөөлрүүлэх, өөрчлөлтийн хурдыг бууруулах тухай бодлого ил тодорхой томъёологдож, эдийн засгийн агуулга нь ч биежиж, бохирдлыг бууруулах, байгаль, агаар мандалд халгүй технологи, эрчим хүчний эх үүсвэрийн эрэл, хайгуул үндсэндээ онолын төдийгүй, технологийн хувьд шийдэгдсэн гэж үзэж болохоор байна. Харин төлөвлөсөн бодлогогүй, түүнийг хэрэгжүүлэх эрмэлзэл, санхүүгийн чадамжгүй улс орнууд ядуурал, хараат эдийн засаг, доройтол, буурлын ангал руу нэг мөсөн унахад ойрхон цаг үе, нөхцөл байдал үүсчээ. Нэн ялангуяа хөгжиж буй орнууд эргэлт буцалтгүйгээр, амьд организм, байгаль ертөнц өөрөө дасан зохицож амжихааргүй хурдаар өөрчлөгдөж байгаа энэ цаг үед хэцүүхэн сорилыг давах, нэмэлт чармайлт, нэгдсэн хүчээр дасан зохицох шаардлагатай болоод байна. Улстөрийн шийдвэр гаргагчид болон уур амьсгалын судлаачид, мөн дасан зохицлын субъектүүд хоорондын харилцан уялдаа газар орчин, цаг хугацаа, эрхлэх аж ахуйн онцлогийн хувьд тодорхойгүй байна. Хэн, хаана, хэзээ, яаж дасан зохицохыг тодорхойлоогүй учраас ажил явахгүй байна. Дасан зохицно гэдэг тодорхой бүс нутагт, эрхлэх аж ахуй, цаг хугацаа болон уур амьсгалын өөрчлөлтийн тодорхой үзэгдлийн хувьд авч хэрэгжүүлэх арга хэмжээг хэлэх ёстой. Ерөнхий утгаараа дасан зохицно гэж хэзээ ч байдаггүй. Ямар үзэгдлийн хувьд хаана, хэн, хэзээ, яаж дасан зохицох арга хэмжээг төлөвлөж, санхүүжүүлэх төлөвлөлт дасан зохицлын бодлого болж томъёологдоно. Улстөрчид, засаг төрийн эрх мэдэлтнүүдийн уураг тархины цөлжилт хэдэн хүн, хичнээн төгрөгийн хохирол амсч байж хур буулгах бол гэсэн аймшигтай хүлээлт л бидэнд байна. 

