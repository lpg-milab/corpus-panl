Монголд химийн дайн үргэлжилж байна гэлтэй

Аль эртнээс гадаадынхны нүдийг хужирлуулсан их алт Сэлэнгэд байсан. Сэлэнгэ аймгийн алтны хэдэн ордыг хувьсгалаас өмнө хэд хэдэн орон ашиглахаар, доншуур наймаачид ухаж төнхөж байсан мөр бий. Гэхдээ хүчтэй техник, зам харилцаа хөгжөөгүй нөхцөлд, одоогийнх шиг орвонгоор нь ухаж байсангүй. 1990-ээд оноос хойш тус аймгийн нутаг дахь Бороог маань Бороо гоулд гэдэг боллоо. Гадаадын эзэд хүчтэй техникээ оруулж, бүтэн жил шигшээд олдоггүй байсан алтыг хэдхэн цагийн дотор ялгаад авчих болсон.
Тэр их алтаа өгсөн монголчуудад юу ч нялзалгүй, төр засгийн дээд эрх мэдлийн цөөн хэдэн хүн хожсон. Бороо гоулдынханд зориулсан гэмээр алтны хууль санаачилж, түүнийгээ батлуулж амжсан. Алтны ордуудыг эхний таван жилд нь ачаад явчихвал зол чинь гэсэн утгатай хууль гаргаснаар Бороо гоулдыг хүчтэй техникээр хэдхэн жилийн дотор ухаж сэндийлээд хамаг алтыг нь авчихсан. Одоо эх сурвалжийн мэдээгээр бол таван жилийн дараа Бороогийн алтны орд хоосон нүх л үлдэх юм гэсэн. Бороо гоулдаас хувь хүртдэг төрийн томчууд, юун Монголын газар нутаг гэхээ больсон. Өөрт нь л ашиг орж байвал Бороо гоулдын гадаад эзэн Монголыг хөнөөж байсан ч хамаагүй болсон гэх. Бороо гоулд Монголд гурван гамшиг авчирсан. Нэгд, алтыг нь бараг үнэгүй зөөж хоосолсон. Хоёрт, унаган байгалийг ухаж сэндийлээд тэнд дахин хүн амьдрах аргагүй болгосон. Гуравт, алт угаах зорилгоор оруулж ирсэн асар их химийн хорт бодис нь монголчуудыг хөнөөхөд хүрэлцэхүйц хэмжээтэй болсон. Зөвхөн энэ аюулт хорын талаар хэдхэн тоо баримт авахад хангалттай болов уу. Цианит натри гэх химийн хорт бодис. Өчүүхэн дуслаар нь хаадууд бие биеэ устгадаг байснаас дэлхий нийт "хаадын хор" гээд нэрлэчихсэн, бичиг номдоо оруулсан байдаг. Энэ аюулт хорыг Бороо гоулдынхан өнгөрсөн жил 1600 тн-ыг Монголын хил гаалиар оруулж ирсэн байна. Саяхан 40 чингэлгийг оруулж ирэх гэхэд хил гаалийнхан нэг хэсгийг нь оруулж, үлдсэн хэсэг нь Замын-Үүдэд саатуулагджээ. Бороо гоулдын нэр дээр орж ирж байгаа энэ их химийн хорт бодисыг оруулдаг тусгай сүлжээтэй, саатуулсан, энээ тэрээ тохиолдолд дээрээс ганцхан утасдаад л хөлтэй юм шиг орох болдог гэнэ. Энэ цианит натрийн зөвхөн ганц жилийн хэрэгцээ нь монголчуудыг бүгдийг устгаж чадах юм байна. Химийн хорт бодис хил гаалиар оруулахыг хориглосон шийдвэр гарсан. Гэтэл алтны үйлдвэрлэл явуулж байгаа хоёрхон үйлдвэрт цианит натри оруулахыг зөвшөөрсөн аж. Сонинд Э гэдэг хүн ирүүлсэн захидалдаа "Наад Бороо гоулд чинь монополь эрхийнхээ хүрээнд асар их цианит натри оруулж ирээд цааш нь худалдаж борлуулаад байгаа юм биш үү. Нэг үйлдвэрт тийм их хэмжээний цианит натри хэрэглэх ёсгүй. Сүүлийн жилүүдэд Бороо гоулдын цэвэршүүлсэн алтыг оруулж ирсэн химийн хорт бодисуудтай нь тулган шалгаж ард түмэндээ үнэн зөвөөр мэдээлье" гэсэн байх юм. Хамгийн сүүлчийн олон чингэлэг цианит натрийг хил гаалийн нууц сүлжээ чимээгүйхэн оруулчих байсан боловч шударга иргэдийн мэдээлэл, Улсын мэргэжлийн хяналтын газрын байцаагчийн сонор сэрэмжтэй ажиллагааны үрээр анх түрүү сэжиг авч саатуулсан гэсэн яриа ч байна. С.Баярын Засгийн газар, түүний Байгаль орчны яамны сайд дарга нар нэг гараараа химийн хорт бодисыг хориглоно гэж үзэглээд нөгөө гараараа хил гаалиар өдий төдий мянган тонноор нь оруулаад байгаа нь ямар учиртай юм бол гэж хүмүүс халаглахаас цаашгүй. Тэр зөвшөөрөл олгодог даргатайгаа хариуцлага тооцооч гэж байгаа. Бороо гоулдынхан Монголын алтыг цөлмөөд зогсохгүй химийн хорт бодисоор газар нутгийг маань бүрэн хордуулж байгааг эсэргүүцсэн олон нийтийн хөдөлгөөнүүд яаж ч тэмцээд энэ хуйвалдааны том сүлжээг давж гарч чадаагүй. Цөхрөнгөө барсан олон хүн Бороо гоулд руу жагсаж очоод өөрсдөө буруудаад л өнгөрсөн. М.Энхболд тэргүүтэй тэр үеийн Засгийн газар, гадаадынханд найр тавьж, тэмцсэн ард түмнээ буруутгаж цээрлэл хүлээлгэж билээ. Ингэхлээр Бороо гоулдын ард хэн байгаа, ямар их нууц хүч үйлчилж байдаг нь тодорхой. Сонинд ирж байгаа захидлуудад нэг л санаа байгаа. Ард түмэнд өгөөжгүй хэрнээ хамаг алтыг нь хамж, газар нутгийг нь химийн хорт бодисоор хордуулж байгаа, монополь эрхтэй алтны хоёр үйлдвэрийг хаая. Хил гаалиар цианит натри, мөнгөн ус зэрэг химийн "зэвсэг" оруулахыг бүрмөсөн хориглоё. Оруулсан юм уу, оруулахыг завдсан үйлдэлд хүлээлгэх Эрүүгийн хуулийн заалтуудыг чангатгая гэсэн санаа юм. Хүмүүс ээ, Монголд химийн дайн үргэлжилж байна. Тэр дайны "гал" Улаанбаатарын гудамжинд ороод ирчихлээ. Газар сайгүй мөнгөн ус асгаж байна. Энэ чинь зүгээр л нэг алдаад хагалчихаж байгаа юм уу, үгүй ээ. Энэ чинь цаанаа зорилготой, цөөхөн Монголыг мөхөөх нууц дайны хөл ороод ирчихсэн байна. Тэр, мянга мянган тонноор орж ирж байгаа цианит натри алт угаах хэрэгсэл юм уу, амь таслах хор юм уу, цаад учир нь тодорхойгүй байгаа. Ийм нөхцөлд нэгэнт гаднаас оруулаад ирчихсэн химийн бодисыг хатуу хараа хяналтын дор зориулалттай үйлдвэрлэлд нь зохих горим технологийн дагуу хэрэглүүлье. Төрийн хяналтын байгууллага албадаас тусдаа иргэдийн оролцоотой хяналтын түр группыг ажиллах бололцоогоор ханган ажиллуулахад болох юм. Тухайлбал Бороо гоулдын гэгдээд байгаа химийн бодис өнөөдөртөө хил гааль дээр саатуулагдсан гэж байгаа ч нэг мэдэхэд л уурхайдаа "оччихсон" байна. Тийм учраас түүний тээвэрлэлт, хэрэглээ зарцуулалтыг аюулгүй байдал талаас нь хянах ажлыг одооноос хийе. 
Г.Жамъян
