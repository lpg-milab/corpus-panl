Монголоос ар гэрээ тэжээх вьетнамчууд

Монголчууд гадаад руу хөдөлмөр эрхлэхээр цувах болсон энэ цаг мөчид манайхныг зорьж ирдэг гадаадынхан ч бас байх юм. Тэдний нэгээхэн хэсэг нь вьетнам иргэд. Хаа сайгүй, булан тохой бараадан байрлах авто засварын газрууд таван алхам тутамд тааралддаг биз ээ. 
Тэр нь вьетнамчуудын ажлын байр бөгөөд амьжиргаанынх нь гол эх үүсвэр. Монголд амьдрах боломжгүй, үзэх харах юм ч үгүй гэсэн хэн нэгэнд дуулгахад, өдгөө тэд манайхаас олсон мөнгөөрөө ар гэрээ тэжээж байгаа аж. Олсон мөнгөө гурван сар тутамд бөөнөөр нь улс орон, ар гэртээ илгээнэ. Жилийн дөрвөн улирлыг тэр тусмаа цасыг анх удаагаа бодитоор нь харж, тэмтэрч, барьж бас идэж ч үзсэн тэдний хувьд Монгол орон өөр ертөнц мэт санагдсан нь дамжиггүй. Халуун бас хүн ам ихтэй орноос ирсэн вьетнам иргэд одоогоос дөрвөн жилийн өмнө буюу дүн өвлөөр манайд иржээ. Тухайн үед тэднийг одоогийн "Мэлтэс" вьетнам авто сервис кузов засварын эзэн Г.Алтанхуяг урилгаар авчирсан бөгөөд ажилчид нь зуны сандал, дүүжин өмд, саравчтай малгай, нарны шилтэй ирсэн нь түүнийг багагүй сандаргасан гэнэ лээ. Ирснийхээ маргаашаас нь л ажилдаа орсон тэд Монголд хөл тавьсан анхны өдрөөс нэгэн хоолыг эрэлхийлсэн нь нохойн мах. Нутагтаа энэ хоолоор дагнаад сурчихсан вьетнамчуудын нүдэнд нийслэлийн гудамжаар нэг гүйлдэх золбин ноход "амттай" санагдаж л дээ. Тэдний ярьснаар нохойн мах хүнд хүч өгдөг төдийгүй эрүүл мэндэд тустай гэнэ. Бас дааруулдаггүй ид шидтэй юм байх. Ирээд удаагүй байхдаа нэгэн онигоог дэлгэж орхижээ. Сонирхвол, вьетнамчуудыг ирэхээс хэдэн сарын өмнөх нь Г.Алтанхуяг нэгэн найздаа овчарка нохой захиж Оросоос ирүүлсэн байж. Хаа холоос ирсэн өхөөрдөм тэрбээр нэг л өглөө сураггүй алга болчихож. Тэрүүхэндээ сураглаад бөөн юм болно биз. Тэгсэн өнөө хэд нь хэдийнэ төхөөрчихгүй хаачихав. Ийм юм болно чинээ санаагүй түүнд ажилчид нь "бидэнд барьсан бэлэг" хэмээн бодсоноо тайлагнасан гэнэ. Учир нь тэд өөрийн улс орны зан заншилтай уялдуулсан хэрэг. Вьетнамчуудын сарын хөлс хэд вэ? "Мэлтэс" авто засварын газар нь вьетнам ажилчинтай болсон цагаас эхэлж "Мэлтэс" вьетнам авто сервис, кузов засварын гэсэн шинэ нэрийг зүүжээ. Байгуулагдаад удаагүй энэ байгууллага өнөөдөр салбараа нээж өргөжиж байгаа аж. Манайханд буй вьетнам гэх тодотголтой авто засварын газруудтай харьцуулбал, чанартай, баталгаат засвар гэгдэх энэ төвийн бас нэгэн онцлог нь үнэ. Хямдхан үнээр хуучирч, элэгдсэн эсвэл осол аваарт орж дахин унахааргүй болсон авто машиныг шинэ мэт болгож засах нь тэдний ердийн авьяас. Бүр магтвал, энэ төвийн засварчдын талаар үйлчлүүлэгчид нь ам сайтай байдаг юм билээ. Тэдний сарын хөлс тухайн байгууллагад өдөрт, бүр цаашилбал сард, бас жилд хичнээн төгрөгийн орлого орсноор тооцогдоно. "Ажил хийвэл дуустал, давс хийвэл уустал" гэхчилэн эзэндээ төдийгүй үйлчлүүлэгчдэдээ тэд үнэнч. Аливааг хүний сэтгэлд нийцүүлдэг тул эзэн нь ч тэднээс гар татахгүй. Одоогоор "Мэлтэс"-д зургаан вьетнам ажилладаг бөгөөд сард дундаа хоёр сая гаруй төгрөгөө хувааж авдаг аж. Энэ мөнгийг хувааж авах бөгөөд орлого ихтэй үед тэдний цалин ч гэсэн нэмэгдэх жишээтэй. Тэд гурван сар тутам гэртээ захиа илгээдэг Гадаадын бусад орнуудтай харьцуулахад Вьетнамаас Монголд, эсвэл манайхаас тухайн оронд зорчих виз багагүй саатдаг тухай холбогдох мэргэжилтнүүд ярьсан. Өдгөө нийслэлд энэ чиглэлээр ажиллаж, аж төрдөг вьетнам иргэд цөөнгүй. Тэд хоорондоо холбоотой байдаг тул нэгэн шинэ жишиг тогтоожээ. Тухайлбал, гурван сар тутамд ээлжилж нутаг буцна. Сарын хугацаатайгаар эх орноо зорьсон нэг нь нөгөө хэдийнхээ бичсэн захиа сэлт, цуглуулсан хэдийг нь ар гэрт нь биечлэн хүлээлгэж өгдөг гэсэн. Тиймээс ээлж, дараалал ирэхийг тэсэн ядан хүлээнэ. Түүнчлэн монголоор овоо сайн ярьж сурсныг энд дуулгахад таатай байна. Шинийг сэдэж, шинэчлэлийг буй болгосон найзууд Г.Алтанхуяг, В.Деннис хоёр багийн найзууд. Хүүхэд байхын авто машинд хоббитой байсан хөвгүүд "шинийг сэдэж шинэчлэлийг буй болгох" тухай сурагч байхын ярьж төлөвлөдөг байжээ. Ийнхүү өнөөдөр тэдний хүсэл мөрөөдөл биелж эрхэлж буй үйл ажиллагаа нь олны талархлыг хүлээгээд зогсохгүй хувьдаа байр, автомашинтай болж. Тэд үеийнхэндээ болоод залууст хандаж "Монголчууд бид юуг ч сэтгэж бас хийж чаддаг шүү дээ. Хэдийгээр манай улс хөгжилтэй хөл нийлүүлж чадалгүй яваа ч Монголд ямар ч бизнесээр амжилт олох талбар нээлттэй байна. Эх орондоо ихийг хийж бүтээх боломж бидэнд байна" гэсэн үнэт зөвлөгөөг гадаадыг зорих хүсэл бүхий монголчуудад хайрласан юм. Бодоход гэмгүй ч юм шиг. Бид яагаад заавал харийн оронд хүч хөдөлмөрөө хямд үнээр худалдах ёстой гэж ... 
Чапаевын Анна
