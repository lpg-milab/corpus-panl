Арын фронтын "дайчид"

Катеринг гэхээр манайхан тэр бүр мэдэхгүй байж магад. Харин МИАТ-ийн арын алба буюу онгоцоор зорчих зорчигчдын хоол хүнс, ус, ундаа, 00-ын цаас, гарын саван, унших сонин гээд хүнд хэрэгтэй бүхий л зүйлийг бэлддэг хүмүүс гэвэл илүү ойр буух болов уу.
МИАТ-ийн Катерингийн алба байгуулагдаад 10 жил болж байгаа аж. Тиймээс энэ өдрүүдэд тэднийх төрсөн өдрийн баяраа хийж байна. Шилдэг хүмүүсээ урамшуулан шагнаж, спортын уралдаан тэмцээн зохиох гээд хөл ихтэй байлаа. Гэсэн ч эдний ажил тасралтгүй үргэлжлэх ёстой. Өглөө үдэш, өдөр шөнөгүй ажиллах үүрэгтэй хүмүүс. Энэ удаа бидэнд онгоцны үйлчилгээний салшгүй нэг хэсэг болсон Катерингийн албаны ажил амьдралтай танилцах боломж тохиосон юм. Эднийх тогооч, нярав, микробиологич, эдийн засагч, бараа судлал зэрэг мэргэжилтнүүдээс бүрдсэн 80 гаруй хүнтэй. Зуны ид ачааллын үед үйлчлэгч, ачигч, туслах ажилчид гээд нэмж 10 гаруй хүн гэрээгээр авдаг аж. Нийт 20 гаруй агуулахад бараа бүтээгдэхүүнээ хадгалдаг юм байна. Зарим агуулахаар орж сонирхлоо. Зорчигчдод өгдөг ундаа, ус, архи дарс, 00-ын цаас, нэг удаагийн хэрэглэлүүд, аяга таваг гээд тус тусын агуулахад ирийтэл өрөөтэй харагдсан. Эднийг Солонгос, Голландад захиалгаар хийлгэдэг бөгөөд нярвууд өдөр өдөрт нь хэрэгцээт барааг гаргаж өгөх үүрэгтэй. Харин хөргөгчтэй хүнсний агуулах болон хоолны бэлтгэлийн өрөөнд ороход заавал цагаан халаад, малгай, углааш өмсөх хэрэг гарлаа. Гадны хүн бүрт ийм шаардлага тавина. Ялангуяа үсээ сайн далд хийгээрэй гэж захина. Хэн нэгний үс санаандгүй унаад хүнсний зүйлд орчих вий гэж болгоомжилж байгаа хэрэг. Онгоцны хоол үйлдвэрлэлийн хэсэг хамгийн хөл хөдөлгөөн ихтэй газар юм. Арваад хүн хоёр ээлжээр ажилладаг гэнэ. Нэг талд нь нарийн боов, амтат кекс хийж байна. Наахна нь халуун хоол, хойд талд нь сэндвич бэлтгэж харагдана. Чехийн Ерөнхийлөгчийн онгоцонд очих ёстой нарийн боов энд л үйлдвэрлэлээс гарч байгаа хэрэг. Тэнд юм бүхэн тогтсон заавар дүрмийн дагуу явагдана. Хүйтэн зуушийг өрөхөд хүртэл нарийн дараалалтай. Бэлэн болсон хоол унд хэдэн давхар хөргөгч, хөлдөөгчөөр дамжиж байж онгоцонд очно. Бүгд лац ломботой. Маргаашийн нислэгийн хоол унд, хангалтыг өнөөдөр нь бэлтгэх учиртай гэнэ. Мөн хүнсний биш хангалтуудыг ч өмнөх өдөр нь ягштал бэлтгэж лацаддаг ажээ. Дашрамд дурдахад, эднийх дотроо бүхий л үйлдвэрлэлээ явуулдаг төдийгүй итгэмжлэгдсэн лабораторитой юм байна. Катерингийнхан зөвхөн өөрсдийн онгоцонд юм бэлтгээд зогсохгүй дамжин өнгөрч байгаа онгоцны хоол, унд хангалтыг бэлтгэж өгдөг. Эднийхийг зөвхөн онгоцны хоол, хангалт бэлтгэдэг гэж ойлгож болохгүй нь. Учир нь өндөр дээд хэмжээний зочдын тусгай захиалгат хоол хийдэг эрэлт ихтэй улс. Японы Ерөнхий сайд, Чехийн Ерөнхийлөгч, Коффи Аннан, Путиныг ирэхэд эд л хоол ундыг нь бэлтгэж өгсөн гавьяатай. Ази, Европоос эхлээд Араб, Энэтхэг гээд олон үндэстний хоол хийх чадвар тэдэнд бий. Энэ мэт ажил жилийн дөрвөн улирал тэдний нуруун дээр ирдэг. Үүнийгээ дагаад асар их хариуцлага, ажлын дадлага туршлага шаардагдана. Ганц хоол биш зочдын ширээн дээр тавих амттан, цэцэг гээд юу эсийг бэлтгэх вэ. Энэ онд л гэхэд долдугаар сараас есдүгээр сарын 25 хүртэл тусгай захиалгын дагуу өндөр дээд хэмжээний зочдод чанартай хоол унд бэлтгэснээр компанидаа 16 мянган ам.долларын орлого оруулсан тоо байна. Үүнээс гадна компанийн үндсэн ажилчид, гаалийнхны өдрийн ундыг бэлтгэнэ. Хамгийн түрүүчийн тогооч шөнө дунд ирдэг. Онгоцны экипажийн хоолыг бэлтгэх үүрэгтэй учраас тэр. Ер нь зогсоо зайгүй ажиллах Катерингийн албаныхныг МИАТ-ийн арын фронтын ажилсаг дайчид гэмээр санагдсан. Гэхдээ тэднийх дотроо амралтын өрөөтэй. Амралтын цагаараа теннис тоглож, хууч хөөрөн, хөгжим сонсож, түр ч гэсэн амсхийх боломжийг олгох гэж удирдлагууд нь цэвэрхэн тохилог тэрхүү өрөөг бий болгожээ. Хоол үйлдвэрлэлийн хэсгийн нэгээхэн тал болсон мах бэлтгэлийн өрөөг сонирхов. Үхрийн махыг ямар хоолонд хэрэглэх гэж байгаа тэр зориулалтаар нь хэрчээд, амталгааг нь хийдэг тогооч бол Ш.Чулуунцэцэг. Үхэр гэлтгүй тахиа, загасны гээд бүхий төрлийн мах энд бэлтгэгдэнэ. Ер нь тогооч нар нь мэргэжлээрээ олон жил ажилласан дадлага туршлагатай хүмүүс байдаг юм билээ. МИАТ-ийн Катерингийн алба бол Монголын нүүр царайг олонд таниулж яваа улс юм. Учир нь гадаадад олон жил болоод эх орноо тэмцэж ирэх хүү хамгийн анх МИАТ-ийн онгоцонд монгол тогоочийн хоол иддэг. Монгол гэдэг нэрнээс өөр мэдээлэлгүй гадаадын жуулчдыг хамгийн анх "Монголын" гэсэн тодотголтой хоолоор дайлна. Хүлэг морьдоор нь эрийг шинжиж, хийсэн хоол, цэвэр цэмцгэр байдлаар нь эхнэрийг тодорхойлдог гэдэг. Тэгвэл тэрхүү ажилсаг эхнэрийн үүргийг гадныханд Катерингийн албаныхан гүйцэтгэдэг гээд ойлгочихож болох нь. Хамгийн эртэч нэгэн шинэ сонингоо гарчиглаж суухад Катерингийнхан аль хэдийнэ ажилдаа жигдрээд орчихсон байгаа. Тэд өдөр бүр цаг нартай уралдсан их ажлаа өглөө эртээ эхэлдэг юм. 
Д.Ариун
