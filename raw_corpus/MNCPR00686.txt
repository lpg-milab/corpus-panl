Байрны үнэ цаашид ч өснө

Монголчууд үл хөдлөх хөрөнгийн зах зээлд аль хэдийнэ хөл тавьсан боловч үл хөдлөх хөрөнгийн зуучлалыг мэдэхгүйгээсээ болж цаг заваа дэмий үрж, бусдад мэхлүүлж хохирох явдал гарсаар байгаа билээ.
Тухайлбал, байраа зарах, авах гэж зар өгчихөөд өдөржин түүнийхээ хойноос хөөцөлдөж ажлаа алдах нь энүүхэнд. Тэгвэл таны үнэт цагийг хэмнэж, хүссэн үнэнд тань тохируулж зах зээлийн ханшаар үл хөдлөх хөрөнгө авах, зарахад тань зуучилдаг үл хөдлөх хөрөнгө зуучлалын "Осмо" компаний үйл ажиллагааны талаар тус компаний ерөнхий захирал Ч.Бадмаарагтай уулзаж ярилцлаа. 
-Сүүлийн жилүүдэд үл хөдлөх хөрөнгийн зуучлалын зах зээл дээр "Осмо" компаний нэр хүнд өсч байна. Тэгэхээр үл хөдлөх хөрөнгө зуучилна гэж чухам юуг хэлдэг талаар ярилцлагаа эхлэх үү? -Ер нь дэлхий дахины хандлага үл хөдлөх хөрөнгөө өөрөө хөөцөлдөж зарахгүйгээр зуучлалын компаниар дамжуулж зардаг. Тэгээд ч үл хөдлөх хөрөнгөө зарж, үрнэ гэдэг бол хүний амьдралд ганц хоёрхон удаа л тохиох зүйл. Тийм болохоор заавал мэргэжлийн хүнд хандаж зуучлуулдаг жишиг бий. Тухайлбал, хувь хүн өрөө ажил төрөлтэй зав муутай байдаг. Тэгтэл үл хөдлөх хөрөнгө худалдаж авмаар эсвэл хөрөнгөө зарах шаардлагатай болоход зах зээлийн үнийг төдийлөн сайн мэддэггүй. Бас яаж хурдан арилжихаа ч мэдэхгүй байж болно шүү дээ. Ийм тохиолдолд л зуучлалын компанид хандах ёстой. -Монголчууд өөрсдөө л зарж үрсээр ирсэн. Сонинд зар өгөөд сонирхсон хүмүүст байраа, газраа үзүүлэх, бас зах зээлийн ханшийг бусдаас утасдаж асуусаар нэг юм болгоод л байсан. Тэгвэл зуучлалын компанид хандаагүйгээс болж учрах эрсдэл нь юу байх вэ? -Тухайлбал, байран дээр жишээ авч үзье л дээ. Хүн байраа зарахдаа ханшаа мэддэггүй. Ерөнхий багцаагаар л зарчихдаг. Гэтэл ченжүүд байрыг нь зах зээлийн үнээс хамаагүй доогуур худалдаж аваад багахан хэмжээний засвар хийгээд үнийг нь өсгөөд зарчихдаг. Жишээ нь 50 сая төгрөгөөр үнэлэгдэх байрыг 40 саяаар худалдаж аваад эргүүлээд 50 саяд зардаг. Уг нь тухайн хүн өөрийнхөө насаараа хөдөлмөрлөж олсон байраа тэр үнэд хүргэж зарвал ашигтай шүү дээ.Тэгэхээр үл хөдлөх хөрөнгийн зах зээлийг мэдэхгүйгээсээ болж ийнхүү алдаатай наймаа хийж хохирч байдаг. Бас нэг зүйлийг хэлэхэд үнээ хэтэрхий өндөр хэлээд байраа зарж чадахгүй дөрөв, таван сар болж хугацаа алддаг тал бий. Тиймээс хэдий хугацаанд ямар үнээр зарвал өөртөө ашигтай болох талаар мэргэжлийн хүнээс асуух хэрэгтэй шүү дээ. Тэгэхээр зуучлалын компаний гол үүрэг бол хүний үл хөдлөх хөрөнгийг цаг хугацаа алдахгүйгээр зах зээлийн үнээр нь худалдан борлуулж өгөхөд л оршиж байгаа юм. -Тэгвэл танай компанид хандаж зуучлуулъя гэвэл яах ёстой вэ? -Утасдаад л болно. Манай мэргэжлийн хүмүүс очиж байрыг нь үзээд өнөөгийн зах зээлийн үнийг нь хэлээд өгнө. Жишээлбэл хотын төвийн ийм байр бол яг тэд л үнэ ханштай байна гээд үнэлгээ хийнэ. Тэгээд таны байр манай компанийн вэб сайтад зурагтайгаа, байрлалтайгаа, үнэ ханштайгаа тавигдана гэсэн үг. Өөрөөр хэлбэл зарагдах хүртэл бүх сурталчилгааг бид хариуцна. За тэгээд зөвхөн зарах асуудал биш мөнгө төгрөгөө авч өгөлцөх, бичиг баримтаа шилжүүлэх гээд нэлээд ажиллагаатай шүү дээ. -Мөнгө төгрөгөө авч өгөлцөх, үл хөдлөх хөрөнгийн газраар эзэмшлээ шилжүүлэх гээд бараг бүтэн өдрийн ажлаа алддаг. Тэгвэл энэ бүх ажлыг нь танайх бас хийгээд өгнө гэсэн үг үү? -Тэгнэ. Үйлчлүүлэгч зөвхөн гарын үсгээ л зурна. Бусад бүх бичиг баримт шилүүлэх ажлыг нь манай компани хариуцна. -Танайд хандсанаар үл хөдлөх хөрөнгийн газраар явж бичиг баримт шилжүүлэх, мөн байраа зарах гэж сонинд зар өгөх хэрэггүй болох нь ээ дээ? -Тиймээ. Бас манайх зарах байрыг нь худалдан авагчдад нь явж үзүүлнэ. Манайх руу зөвхөн утасдахад л хангалттай бусдыг нь бид хийгээд өгнө гэсэн үг. Тухайлбал, хүмүүс нэгэн үе машинаа өөрсдөө засдаг байлаа шүү дээ. Гэр хорооллын хашаанд аваачиж байгаад тос маслотой хутгалдаж ухаж төнхөж үйлээ үздэг байсан. Тэгвэл одоо шууд л машин засварын газарт хүргэж өгөөд мэргэжлийн хүнээр засуулчихаад хэдхэн цагийн дараа авчихаж байна. Яг үүнтэй л адилхан шүү дээ. -Зөвхөн байр ч биш хашаа байшин, газраа зарахдаа ч танайхаар үйлчлүүлж болно биз дээ? -Тэгэлгүй яахав. Хашаа байшин, газраа манай мэргэжлийн хүмүүсээр үнэлүүлж байвал хохирохгүй шүү дээ. Үл хөдлөх хөрөнгийг үнэлэх олон хэмжүүр бий. Хашаа байшингийн хувьд байрлал, барьсан материал, худаг, автобусны буудалдаа ойрхон эсэх, газрын хувьд инженерийн шугам сүлжээ тавигдаж байгаа эсэх, хот төлөвлөлтөд ямархуу байдлаар тусгагдсан гээд олон хүчин зүйл нөлөөлнө. Тиймээс манай мэргэжилтнүүд үнийг нь тогтоож өгсний дараа хувь хүн өөрийнхөө хөрөнгийг өөрөө зарах уу, манайхаар заруулах уу гэдгээ шийднэ.Ер нь тэгээд байр, газар, хашаа байшин, томоохон обьектуудыг ч манайх зуучилдаг. -Тэгвэл танайд хандсаны давуу тал нь юу юм бэ? -Зарах үнээ тогтоолгож, хүнээр заруулчихаж байна. Цаг хугацаа алдахгүй байна. Богино хугацаанд маш олон хүнд хүргэж чадаж байна. Манай www.osmo.mn вэб сайтыг өдөрт 2500 хүн, сард 75 мянган хүн үзэж сонирхож худалдаа хийж байна. Зөвхөн Монгол төдийгүй гадаад дотоодоос ч хүмүүс үзэж худалдан авч зарж байгаа. -Зөвхөн үл хөдлөх хөрөнгө зарах биш авах хүмүүс ч бас танайд хандаж болох нь ээ дээ? -Тэр мэдээж. Үл хөдлөх хөрөнгө худалдан авах хүмүүс манай сайт руу ороход л хангалттай. Тэнд бүх мэдээлэл бий. Мөн манайхаас гаргадаг "Осмо" сонин ч байгаа. -Одоогоор байрны үнэ маш өндөр байна. Цаашдаа буурах болов уу гэсэн хүлээлт хүмүүст байдаг. Үнэхээр байрны үнэ буурах болов уу? -Буурахгүй. Байрны үнэ цаашдаа өснө. -Яагаад? -Сүүлийн үед байрны үнэ өссөн хэд хэдэн шалтгаан бий. Хүмүүсийн цалин хөлс нэмэгдсэн. Барилгын материалын үнэ өслөө. Гэхдээ хамгийн гол нөлөөлсөн зүйл бол өнгөрсөн долдугаар сарын 1-нээс банкны хадгаламжийн хүү буурсан явдал. Хадгаламжийн хүү буурахад хүмүүс банкнаас бэлэн мөнгөө татаж аваад үл хөдлөх хөрөнгө худалдаж авсан. Тэгэхээр энэ зах зээл рүү ихээхэн хэмжээний хөрөнгө оруулалт хийгдэж эрэлт ихэссэн нь үнэ нэмэгдэх шалтгаан болсон. -Уг нь хаа сайгүй л байр баригдаж байгаа энэ үед үнэ нь буурна гэсэн л яриа байдаг шүү дээ? -Үгүй. Байрны үнэ өснө. Дараа жил банкны хүү дахиад буурна. Хүмүүс урт хугацааны зээлээр байр худалдаж авах сонирхолтой болж байна. Тиймээс мэргэжлийн хүмүүсийн дүгнэлтээр бол ирэх оны нэгдүгээр сарын 1-ээс байрны үнэ дахиад өснө. Гэхдээ хүмүүсийн дунд бас нэг буруу ойлголт байдаг. Байрны үнэ өсөхөөр хашаа байшингийн үнэ дагаад өснө гэж ойлгодог. Байрны үнэ сард 15-25 хувийн өсөлттэй байхад хашаа байшингийн үнэ бол 4-5 хувиар л өсдөг. -Тэгвэл хашаа байшингийн үнэ цаашид өсөх үү? -Огцом өсөхгүй. Яахав бага багаар л өснө л дөө. Хэлбэр хийц, өөрийнх нь боссон өртөг, материалаас шалтгаална. Байрыг бодвол огцом өснө гэж байхгүй. Харин одоогоор 12 дугаар сар хүртэл байрны үнэ хэсэгтээ тогтворжих хандлагатай байна. -Засгийн газрын мөрийн хөтөлбөрт тусгагдсан 40 мянган айлын орон сууц хөтөлбөр хэрэгжээд баригдаад ирэхээр байрны үнэ буурахгүй гэж үү. Маш хямд өртөгтэй хямдхан борлуулах байр барина гээд байгаа шүү дээ? - 40 мянган айлын орон сууц баригдах газар инежнерийн шугам сүлжээ, тэр их хөрөнгө зардал хаана байгаа юм бэ. Одоо баригдаж байгаа барилгуудын 90 хувь нь хувийн компаниуд байгаа. Хэрвээ Засгийн газрын мөрийн хөтөлбөрт тусгагдсан тэр байруудыг барилаа гэхэд тийм хямдхан байх юм бол муу л байр баригдана гэсэн үг. Метр.кв нь 250 мянган төгрөг байх тийм байр гэж хаана ч байхгүй. Тэгээд талбай жижигтэй байр бол хүний амьдрах орчинг хангаж чадахгүй шүү дээ. Ер нь тэгээд бид хямдхан зардлаар босох хямдхан байр хайдаг сэтгэлгээнээсээ салах л хэрэгтэй. Хямд өртөгөө дагаад барилгын хийц чанар муудна гэсэн үг. Тэгэхээр 40 мянган айлын орон сууц тийм хямдхан баригдаж байрны үнийг ч буулгаж чадахгүй. -Газрын үнэ яах бол? -Газрын үнэ ч өснө. Гэхдээ инженерийн шугам сүлжээнд ойрхон газрын үнэ л өснө. Улаанбаатар хотод одоо шинээр газар аваад барилга байшин бариад байх газар бараг дууссан. Ихэвчлэн хуучин байруудыг нурааж шинээр барьж байгаа шүү дээ. Телевиз орчмын болон Халдвартын эмнэлгийн ард тал буюу 13 хорооллын урд талаар "Натур" супермаркетын ойролцоох газрын үнэ өсч байгаа. Мөн тэр хавийн хашаа байшингийн үнэ ч өснө. Дал, ная бүү хэл 100 сая төгрөг ч хүрэх магадлалтай. Гэтэл тэр хавийн газар, хашаа байшингийн үнэ өслөө гээд Чингэлтэйд байгаа газар, хашаа байшингийн үнэ дагаж өсөхгүй гэдгийг л ойлгох хэрэгтэй. -Танай компани зуучлалын үүргээ гүйцэтгэхдээ хүмүүсийн хооронд худалдах, худалдан авах гэрээ байгуулж өгдөг үү эсвэл хувь хүний хүсэлтээр бэлгэллийн гэрээ хийж өгдөг үү? -Манайх бол хэзээ ч бэлгэллийн гэрээ хийж өгдөггүй. Бэлгэллийн гэрээ бол эрсдэл ихтэй. Учир нь Иргэний хуульд зааснаар бэлгэ буцааж болдог. Тиймээс эрсдэл ихтэй. Нэгэнт л худалдан авч, зарж байгаа бол хууль ёсоор татвараа төлөөд гэрээгээ байгуулах хэрэгтэй шүү дээ. -Танайхаас гадна үл хөдлөх хөрөнгө зуучилдаг хэд хэдэн компани байдаг юм шиг байна. Тэд хэр баталгаатай байдаг юм бол? -Зуучлалын компани их ашигтай ажилладаг гэж бодоод хүн болгон шахам энэ зах зээлийг сонирхож байх шиг байна. Москвад гэхэд л зуучлалын компани гурав дөрвөн мянгаараа байгуулагдаад одоо зөвхөн дөрөв тавхан нь л үлдсэн байдаг. Тэгэхээр хүмүүс үйлчлүүлэхдээ зах зээл дээр хөлөө олсон, нэр хүнд сайтай, баталгаатай компанийг сонгох хэрэгтэй. Анх гарч ирж байгаа компаниуд бол мэргэжлийн бус таамгаар сургаар явж байгаа нь их байна. Тухайлбал, сүүлд гарч ирсэн "Барс менежмент", "Fujibeak" компаниудад манайхаас ажилдаа тэнцэхгүй халагдсан хүмүүс ерөнхий менежерээр нь ажиллаж байгаа. Тэгэхээр энэ бол ямар нэгэн шинэ боломж, шинэ үйлчилгээ биш манайхыг хуулбарласан, даган дуурайсан, бас мэргэжилдээ тэнцэхгүй хүмүүс ажиллаж байна гэсэн үг л дээ. -Тэгвэл энэ чиглэлээр иргэдийг хохироох асуудал гарч бас магадгүй юм байна, тийм үү? -Магадлал байж болно. Үл хөдлөх хөрөнгийн зах зээл гэдэг бол 100 мянган төгрөгийн гутал худалдаж авахтай адил зүйл биш. Энд 40, 50 сая бүүр 100, 100 сая төгрөгийн наймаа хэлцэл явагддаг. Тэгээд ч үл хөдлөх хөрөнгө гэдэг бол хүмүүсийн насан туршдаа хурааж хуримтлуулсан эд баялаг, хөрөнгө байдаг. Үүнийгээ зарж үрэхдээ хөнгөн гоомой хандаж болохгүй. Гэхдээ бас бид өрсөлдөгчдөө судалдаг. Сайн ажиллаж байгаа компаниуд байна. Тухайлбал, шинээр баригдаж байгаа барилгуудыг зуучилдаг "Тэнхлэг" гэж компани маш сайн үйл ажиллагаа явуулдаг. Ер нь үл хөдлөх хөрөнгийн зах зээл дээр "Тэнхлэг" , "Осмо" хоёр л нэр хүндтэй ажиллаж байгаа. -Танайх үл хөдлөх хөрөнгө түрээслүүлэх тал дээр зуучлал явуулдаг уу? -Бид ирэх оноос обьектуудыг түрээслүүлэх, ипотекийн зуучлал гээд хоёр том ажил эхлүүлэх гэж байна. Тухайлбал, хувь хүн байраа барьцаанд тавьж зээл хөөцөлдөхийн тулд хамаг ажлаа алдаад л сар гаруй явахын хэрэггүй болно. Бид өмнөөс зээлийг нь хөөцөлдөөд бүх юмыг нь зохицуулаад өгнө. Бас тэгээд хөлсүүлэх, түрээслүүлэх ажлыг эхлүүлнэ. 
Та бүхэнд амжилт хүсье. 
Б.ЦОГЗАЯАБААТАР 



