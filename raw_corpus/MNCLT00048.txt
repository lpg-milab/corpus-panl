Л.ДАШНЯМ

ЧУЛУУНЫ ДУУЛЬ

	Надад аягын чинээн том хар чулуу бий. Түүнийг хаа тэртээ Алтайн хязгаараас тээж ирсэн юм. Тэр бол чулуу биш алт гэдгийг хэн ч үнэмшдэггүй. Зарим нь бүүр
	- Чи байгалийн урлал-мод, хад элдэв юм цуглуулдаг хүн гэхээр бүр давраагүй биз? Эсвэл хийсвэр сэтгэлгээ чинь хэт хөгжөөд чулууг хүртэл алт гэдэг болоо юу? гэж асуух нь хүртэл бий.
	Юутай ч атугай "Хар чулуу" маань миний цуглуулсан байгалийн урлал дунд "харийн" юм шиг харагддаггүй, тэгээд ч би түүнийг чулуу биш алт гэдэгт итгэсээр л явдаг юм. Учрыг өгүүлсү.

***

	"Бейсбогд" зочид буудал өглөө эртэд анир чимээгүй. Буудлын эв хавгүй бахим хийцтэй модон хаалгануудын чанад шөнө дүл болтол сампин тачигнуулж, "Таван цаас мөнгө нь чаг... гучин хоёр цаас мөнгө нь чаг..." хэмээн уянгалуулан дуудаж, завсар нь "Толбот цоохор морины тухай" эсвэл "Тугал хар нүдэт Гульсара хүүхний тухай" үгүй бол Алтай нутгийнхаа үүл сэмлэм өндөр уулсын тухай аялгуу нам, хоолой царуу сонин сайхнаар дуулалддаг асан нягтлангуудын нэг нь ч босоогүй байлаа. Би тэдний дууг чагнан буудлын сэрүүн өрөөнд нойр хулжин хэвтэхдээ "Эд яагаад хасгаар дуулах мөртлөө сампин цохихдоо тоогоо монголоор дууддаг юм бол?" гэж гайхан боддог байв. Магадгүй тэд хамаг чадал, хоолойн чинээгээр дуудсаар атал "бушуул, бушуул" хэмээн улам яаруулж, эрихээ татах нь хүртэл илбэтэй юм шиг харагддаг монгол сампинчдын шавь нар ч байсан байж мэдэх юм даа.
	Баян-Өлгийд ирээд төдий л удаагүй боловч нэг мэдэхнээ хасаг нутгийн ширүүн дориун яриат сүрлэг том эрстэй танилцаж, "Нууц товчооны" баатруудтай уулзсан лугаа адил санагдаад, харахад доожоо муутай пөөвгөр морьд нь ууландаа янгир мэт дүүлэхийг бахархан, зоригт бүргэдийн тухай таатай яриа дэлгэн, нүднээ дасаагүй өвөрмөц байгальд дасаад, хот газар сар жилээр суусан бие цогцос минь сэргэж, нойр хөнгөрөөд, чангаар эс боловч сэтгэл дотроо хасаг дуу аялан буудлын тогооч Жамила хүүхний өтгөн шаргал цайнд өглөө эртлэн гүйдэг болсон байлаа.
	Рестораны цэлгэр өрөөнд эзнээ хүлээсэн хоосон ширээ янхийж, хаа хоноглодгыг үл мэдэх хөөрхий Азамат буланд шигдэн суугаад том дугуй хайрцагт улаан тамхинаас хуруу хэртэй бүдүүн ороож, нүд анин сорж сууна.
	
	Заримдаа бас хасаг хэлээр бичсэн зузаан ном шунан шунан уншиж суух нь бий. Тэр бол ойр хавиар өнгөрөх хэнд боловч суусан зайгаа найр тавин өгч, хүүхэд ч байсан нүүр рүү нь удаан эгцлэн харж эс чадах сэтгэлийн согогт хөөрхий нэгэн бүлгээ. Азамат хүмүүс тохуурхан дооглож, элдвээр оролдон наадахад эс уцаарлан, холдон явахад нь ганцаар ярьж түүнээ хорвоогийн жаргалд бодох ажээ.
	Би ирсэн өдрөө Азаматыг рестораны үйлчлэгч гэж бодлоо. Ширээн дээрх хоосон таваг халбагыг хангинуулан, дор дор нь тэврэн гүйж, ойчсон сандал босгон, хазайж хедөлссөн ширээ тэгшлэн, борви бохисхийлгүй ажиллаж, бас зай завсар гарвал ном шагайн суухыг нь хараад "Энә лав Азийнх эс болжгэм Баян-Өлгийн хамгийн шаламгай үйлчлэгч вий" гэж бодож билээ. Тэгэхнээ Азамат ерөөс тэндэхийн ажилчин ч биш, үе үе тийм "тусламж" хүргэдэг хүн байсан юмсанж.
	Манай нутагт ч бас тийм нэгэн залуу байсан. Эцэг эх нь хүүгээ түм бум наслаасай хэмээн Түмэннасан гэдэг бэлгэтэй сайхан нэр хайрласан ч хөөрхий минь хорьхон насандаа хорвоог орхиж билээ. Тэгээд өөд болсон өвчтэй хүүгээ тэврэн уйлж суусан өрөвдөлт эхий нь эс хэлбэл нутаг оронд минь Түмэннасан гэдэг хүн байгаагүй юм шиг, архи нэрдэг авгай хүүхнүүдэд саахалтын газраас гуч, дөчийн саваар уе зөөж явсан нь ямар ч хэрэггүй байсан юм шиг "Яруухан голоо хө, ялдамхан бүсгүй еэ хө" гээд хэнд ч байхгүй нялхын хоолойгоор сэтгэл сэрхийм цангинуулж явсны нь ганц ч хүн сонсоогүй юм шиг өнгөрч билээ. Даанч дээ! Тэр гэмгүй цагаан бодолт бодь амьтнаар тоглоом тохуу хийж, тэнэг мангууд нь дулдайдан хамаг л хатуу хүтүүгээ хийлгээд "Наран ургах, жаргахыг ч эс мэдэх хүний үр дээ чухам" гэж хайнга сэтгэлээр эвийлж, байсан байгаагүй адилхан мэт бодож болно гэж үү? Хэний ч байсан гишгэсэн газар, тэр байтугай тоос тууринд ч мөр нь үлддэг бусуу...
	Намайг түлээ хөрөөдөж суутал Түмэннасан нэг их аахилсаар гүйж ирсэн тэр нэг өдөр ер санаанаас гардаггүй юм. Гүйж ирэнгүүт л шууд
	- Хүүш Цэрэн гуай! Би тантай л суумаар байна. Та надаар эхнэрээ хийхгүй юү? гэснээ нэг их тас тас хийтэл хөхөрч билээ
	- Яаж байгаа нь тэр вэ? Яаж хоёр эрэгтэй хүн суудаг юм бэ? Чи ер жаахан солиотой хүн биш биз? гэхэд
	-  Солиотой солиотой. Та одоо болтол мэддэггүй юм уу? Би таныг ч бас солиотой байх гэж боддог юм.
	- Яагаад тэр билээ?
	- Яахав дээ. Та л ганцаараа намайг шоолохгүй юм
байна шүү дээ.
	- Мөөн мөн. Тэгээд л чи сууя гэж бодов уу?
	- Тийм.
	- Гэвч чи яагаад ийм над шиг солиотой болчихсон юм бэ?
	- Би ерөөсөө багаасаа эдийн шуналтай л даа. Үхсэн хүний хүүр ухаад ийм болчихсон юм гэнэ лээ.
	- Ишш хөөрхий минь ухдаггүй л байж дээ ер.
	- Харин л дээ. Шуналтай юм болохоороо болоогүй юм байлгүй.
	Бид хоёр ийм хөгтэй юм ярьж билээ. Гэтэл түүнээс хойш дахин уулзсангүй. Гайхмаар шүү, эрүүл хүн бол хайр сэтгэлээ Түмэннасан шиг тэгж илэн далангүй илчилж, өөртөө итгэлтэй, хэлсэндээ үнэн голоос баярлан инээж чадахгүй л байсан даа...
	... Азамат буландаа суун, тамхиа сорсоор л байна. Түүний хир даг болсон хар даалимбан хүрэм, ямар үндэстний малгай болохыг нь таахад бэрх сонин овоодой нь төрөлхийн үзэсгэлэнт царай, эмнэг хархан нүдий нь гутаажээ. Тэр сугандаа хоёр зузаан ном хавчуулж, өвдөг дээрээ нэгийг дэлгэн уншиж сууна. Азаматыг ажиглаж суугааг минь харсан Жамила тогооч
	-  Аа тир яакав. Өэвчтэй күн байна чүү гээд нүд
ИрМЭВ.
	- Тийм болтой Монголоор ярьдаг болов уу?
	-  Яаж яриким. Мэдэккүй чүү. Яакав өэвчтэй күн, кэкдээ сайн күн чүү.
	- Өвчтэй хүний сайныг заримдаа хүн мэддэггүй шүү дээ.
	- Мэдэлкүй яакав. Укаантай күүхэд байсан. Тикээд яакав одоо ийм өэвчтэй күн болсон.
	- Эмчлүүлээгүй юу? Эцэг эх нь хаа байдаг юм бэ?
	-  Ицек эк Улаанкусанд байна. Имч үзсээн. Ийдгээгүй чүү. Одоо тикээд ямар ч аргагүй байна. Яая кэкэв.
	- Ёстойдоо одоо яая гэхэв дээ хөөрхий минь. Ресторанд удалгүй хәл ихдэнэ. Тансар хилэн дээлээ өргөн сураар бүсэлж, сахлаг уст үнэгэн малгай тавьсан хөдөөнийхэн, хар даалимбан хүрэмтэй сурагч багачууд, улаан хүрэн өнгийн ямаан хилэн хантааз өмссөн хот маягийн хүүхнүүд, ер хасаг нутагт дайралддаг хүн болгон орж ирэх шиг болно. Тэд ресторанд хооллох нь ховор боловч хооллож буй хүмүүсийг шохоорхон харж, хүмүүсийн тухай юмуу хоолны тухай, аль эсвэл өөрсдийнхөө тухай алин болох нь үл мэдэгдэх урт яриа хөврүүлнэ. Хасгууд ярих нь түргэн, ямар нэгэн зүйлийг бие биендээ нотлон ойлгуулах нь хялбархан мэт харагдана. Хүнтэй танилцаж цөхөхгүй. Холын гийчдийг дайлах зочлох дуртай, уламжлалт ёс заншилаа эрхэмлэн ярьж хийсэн бүтээснээ бахдах дуртай улс юм. Бас "каз", "кыз"-ийн тухай хошин яриа дэлгэж, домбор хөгжмөө баривал дуулж хөгжимдөхийг ёстой нэг үзүүлж өгнө дөө. Тэдний дуулж хуурдахы нь үзэхүйеэ үнэхээр дуутай цуг төрсен, доомборгүй, дуугүй бол амьдарч чадахгүй улс юм даа гэж эрхгүй бодогдоно.
	Хасгууд гуниг зовлон, жаргал цэнгэлийн тухай адилхан дуулж чаддаг шигээ сайн мууг адилхан ярьж, өчүүхэн зүйлийг ч их л сониучирхан өгүүлнэ.
	Надад Азаматын тухай Жамила тогоочоос гадна хоёр хүн ярьж өгсөн. Түргэн гэхэд дэндүү түргэн хэлтэй, өнөөдөр ярьсанаа маргааш нь болоход умартан дахин ярьж, тэгэхдээ бүүр ч хөгжилтэй, цоо шинээр ярьж буй мэт өгүүлдэг'Асембек багшийн бодлоор бол Азамат хайр сэтгэлтэй хүүхнээ алдсанаас л тийм өвчтэй болсон ажээ.
	-  Сэтгэлтэй хүүхний нь хүн Шарын гол руу хулгайлаад явчихсан юм.
	-Одоо танай энд хүүхэн хулгайлдаг хэвээрээ гэж үү?
	- Хулгайлах ч юу байхав, суугаад явчихгүй юу.
	- Тэр хүүхэн Азаматад хайргүй байж дээ?
	- Ямар ч л байсан хүн дагаад явчихсан даа.
	Би дэмий л толгой дохиж суулаа. Гэвч Асембек чухам хэлэх гэснээ хэлэлгүй үлдээснийг би ойлгож байлаа.
	Нэг удаа би үдийн хоолонд орохдоо "захиа хийлгэсэн" бесбармакнаасаа Азаматад нэгэн таваг хийлгэж өгвөл тэр туйлын их баярлаж, нүд нь хурдан хурдан гялалзаад, нэг юм хэлсэнд хажуугийн хүн надад
	- Таныг түм наслаарай! гэж байна хэмээн дор нь хэлмэрчилж өгөв. Би
	- Буянаараа бол! гэж хариу өчөөд, Азаматаас хэдэн
юм асууж өгөхийг  тэр хүнээс гуйлаа.
	- Азамат голцуу ямар ном уншдаг юм бол?
	-  Хамгийн том, хамгийн сайн зохиолчийн номыг уншдаг гэж байна. Ном их уншвал юу гэнээ нэг юм болдог гэнэ. Би тэр үгий нь мэдэхгүй юм.
	- Их эрдэмтэй хүн болдог гэсэн байлгүй.
	- Үгүй юу ч гэнээ юм болдог гэнэ. Бодвол утгагүй үг байх. Азаматын хэлж буй зүйл үнэхээр агуу зүйл болохыг хэдийгээр хэлий нь мэдэхгүй ч би түүний гар хурууны хөдөлгөөн, нүүрний нь төрхөөр гадарлаж байлаа. Над руу эгцхэн харж суугаад баахан юм ярьсны нь нөгөө хүн
	- Ном уншихдаа өндөрт яаралгүй  халин нисэж яваа залуу бүргэд шиг уншвал ямар ч хасаг сайхан ойлгож чадна гэж байна хэмээн хэлмэрчилж өгөв.
	Би Азаматын сонин юм бодож явдагт нь баярлан, уур савсан буй тавагтай хоолноосоо халбагадахын оронд номын тухай, хасаг ах дүү нартаа ном уншиж өгөх тухай бодон, түүнээ холын хүн надад үнэн сэтгэлээс хөөрч суугаа хөөрхий түүн рүү инээмсэглэн хараад
	- Хоолоо халуун дээр нь ид дээ! гэв. Хэлмэрч маань тэр үгийг Азаматад дамжуулаад, яарч яваагаа хэлж, уучлал хүсээд бослоо.
	Азамат тавагтай хоолоо яах ийхийн зуургүй том том үмхэлэн, чанга чанга оочлон идээд, хир даг болсон салбагар ханцуйгаараа духныхаа хөлсийг шудран, над руу хүүхэд шиг инээмсэглэн харав. Тэгснээ босож нөгөө л буландаа очиж явган суугаад, дугуй хайрцгаа гарган, улаан тамхинаасаа хуруу хэртэй бүдүүн ороож, нүдээ анин сорж эхлэв.
	Түүнээс хойш нэлээд хэд хоножээ. Сумдаар яваад ирэхэд минь Азамат ресторанд харагдсангүй. Жамилагаас асуувал
	- Оөрд ер үзэктсэнгүй хэмээв.
	Би Азаматын төрж өссөн нутгаар яваад, Бөхөгийн нурууны сүрдэм нарийн хавцпуудыг даган, шовх цавчим оройт хадан уулсы нь ширтэн явахдаа түүний тухай хэрэг болгон сонирхуулсан хасгийн яриаг эрхгүй бодож явлаа.
	-  Азамат хонь хариулж яваад хээр унтаад ийм болчихсон юм. Манай Алтай нутгийн "эзэн" догшин шүү! гэж ярихдаа тэр өвгөн өөрөө Алтайн уулсын эзэн бус ямар нэг далдын их хүчинд захирагдан түүндээ бишрэн, хүлцэнгүй номхон зүтгэж явдаг юм шиг өгүүлж билээ.
	Хүчит салхин боловч наадан саатаад, хурмастын үүлс, хур бороо хурган хурган хоргодогч энэ үзэсгэлэнт уулс, хадан цохионоос Азамат хирдийн цочлоо гэж үү! Үгүй ээ! Уулс хэдий хүний хәл мэдэхгүй, сэтгэлийг ойлгодоггүй ч хүн амьдран суусаар ирсэн юм биш үү?
	Алтайн уулс үүлэнд тулсан өндөр, чулуу нь үгээр хэлэвч сэтгэл чамлам сонихон өнгөтэй, өвс ургамлын нь үнэр шүүслэг исгэлэн, хөөрсий нь ажваас зээрэн шаргал болоод өндөрсөх тусам үнсэн саарал юм уу ягаан буурал болж, зүүдний орчлонд ирсэн мэт содон өөр бүлгээ.
	Бас мориор хэдрэн давхих нь байтугай ширтэн явахад нүд хальтрам байц уулсын өвөр рүү цас манарган чавхдан бууж буй ангууч хасаг эрийг харахад Алтайг үзсэнээс ч илүү санагдана.
	Би Алтайг үзээгүй байхдаа үзсэнээрээ Хангайнхаа тухай, нутгийн зах харагдмащ нүдэнд тусдаг сүр бараат "Тэмээн чулууны" тухай найраг бичихсэн гэж мөрөөдөж явдаг байлаа. Гэтэл тэр үхэр хадны тухай найраг дуун бус Алтайн домогг цохионы тухай дууль бичмээр санагддаг юм байна.
	"Хадны дууль гэгч хүмүүний амьдрал юм. Гэвч залуу бүргэдийн хүчит дэвэлтээр халин нисэж, хасаг ардын зүрхэнд ойр дотно номын үг хэлэхийг мөрөөсөгч ухаант хүний дуунг шингээж эс чадаж гэм юун дууль болохсон доо" гэж Алтайн шилд сэртхийн бодов.
	Алтайн шилд бодсон дууль минь тэр байжээ. "Уулс уулсаа түшин уулсаа түшсэн хүмүүний амьдрал оргил халин дуурьсах ёстой" хэмээн хэн нэг нь чихэнд шивнэв.

***

	Онгоц хариугүй нисэх дөхөөд байлаа. Улаанбаатар явах улс, үдэгчидтэйгээ салах ёс гүйцэтгэн, зарим нь онгоцны шат руу ойртон очиж, зарим нь ч бүр шатаар өгсөж байв. Гэтэл тэртээ урдаас нэг хүн орилон, морьтой хүн шиг тоос татуулан айсуй. Хүмүүс гайхан
	- Юун хүн бэ ?
	- Нэг нь хожигдож дээ.
	- Азамат биш үү? гэлцэж байтал үнэхээр ч Азамат
гүйж ирлээ. Хүмүүсийн дундуур сүлжин, нэг хүн хайж явах шиг ийш тийш ширтэн явснаа намайг харангуут тэр чигтээ инээсээр гүйж ирэв. Надтай гар барин, сандран өврөө уудалж, аягын чинээн том хар чулуу гаргаж өгөөд баахан юм ярилаа. Би хажуугийн хүнээс "Юу гэж байна" хэмээн лавлавал
	- Алтай нутгийн шижир алт. Үүрд хадгалж яваарай гэж байна. Азамат таныг хэзээ ч мартахгүй гэнээ гэв. Би Азаматын бэлгийг барьж явсан цүнхэндээ хийгээд
	- Их баярлалаа Азамат. Би ч гэсэн чамайг хэзээ ч мартахгүй гэж хэллээ.
	Биднийг хөөрөхөд Баян-Өлгийн тэнгэр цэв цэлмэг, Азамат тэр л мөнх тэнгэр дороо миний хойноос үдэнхэн хоцорч билээ.

1972 он

 
