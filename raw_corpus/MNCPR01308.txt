Лиценз худалдсан монгол дарга ирээгүйгээс шүүх хурал хойшлов

Газар нутаг, эд баялгаа худалдсан төрийн түшээдийг буруутгасан холбоо, хөдөлгөөн, Төрийн бус байгууллага цөөнгүй. Тэдний нэг нь болох "Төмөртолгой уул холбоо"-ныхон өчигдөр Нийслэлийн шүүхийн танхимд шийдэгдэх байсан асуудлыг хянах, басхүү шийдвэрийг эх орондоо ашигтай байдлаар гаргуулчих санаатай жагсаж, санал бодлоо илэрхийлэхээ өмнө мэдээлсэн. Тэдний хянах гэсэн шүүх хуралд хариуцагч нь ирээгүй учир хойшиллоо.
Урд хөршийнхөнд гар дамжин худалдагдсан Төмөртолгой уулын ордыг ашиглах лицензийг өнөөдөр "Хар мөрөн-Монгол" компанийнхан авах гэж хөөцөлдөж буй ч хариуцагч нь Ашигт малтмал газрын тосны хэрэг эрхлэх газрын (АМГТХЭГ) Уул уурхай, кадастрын албаны дарга Х.Хэрлэн. Тэрээр шүүх хуралд ирсэнгүй. Гэхдээ шүүх хурлыг нэг өдрийн хугацаагаар хойшлуулсан. Төмөртолгой уулын ордыг хамгаалагчид шүүх хурлын товлосон цагт Нийслэлийн шүүхийн гадаа очиж, дараа нь Чингэлтэй дүүргийн төр захиргааны байрны урд жагсаж очсон. Учир нь тус ордыг монголын талын мэдэлд байлгахыг шийдэх нэхэмжлэлээр өмнө гурван шүүх хурлын шийдвэрийг энэ дүүргийн холбогдох албаныхан гаргасан юм. Тус дүүргийн ерөнхий шүүгч н.Сарангэрэл, гурав дахь удаагийн шүүхийн шийдвэрийг гаргасан Б.Цэнгэл нартай уулзжээ. Эхний хоёр удаад шүүхийн шийдвэрийг Хятадын талд, сүүлийн удаагийнхыг эерэг гаргасан байдаг. Энэ нь шүүгчдийн сайнд ч биш Лу.Болд дарга "Хар мөрөн-Монгол" компанийн эрхийн өмнөх бичиг баримтуудыг хүчингүй болгож, Дарханы "Хар төмөрлөгийн үйлдвэр"-т ашиглах эрхийн лиценз шилжүүлэх шийдвэрийн дагуу "автоматаар" нэхэмжлэгчийн талд гарсан хариу байсан. "Төмөртолгой уул холбоо"-ныхон Нийслэлийн шүүх хуралд хүрэлцэн ирээгүй даргад дараагийн хурлын товийг дуулгахаар АМГТХЭГ-ын гадаа очсон. Зөвхөн Төмөртолгой уулын асуудлаар бус улсын төсвөөр хайгуул хийгдсэн бусад олон ордыг хэрхэн наймаалцсан асуудлыг сануулах, шаардах гэж тэнд очжээ. "Төмөртолгой уул холбоо"-ныхон 2005 онд анх байгуулагдахдаа "Хар төмөрлөгийн үйлдвэр"-ийнхээ асуудлаар дамжуулж, Хонгор сумын иргэдийн эрх ашгийг хамгаалахыг зорьж ирсэн хэмээн гүйцэтгэх захирал болох Н.Батхуяг хэлсэн. Энэ олон хүний эрх ашгийг хамгаалах ажлаараа Дархан-Уул аймгийн төвөөс өглөө ирээд орой нь буцаж байгаа юм билээ. Төмөртолгой уулын ордын хавьд Төмөртэйн, Баянгол гээд хүдрийн маш их баялагтай орд бий. Төмөртэйн орд 250 сая тн-ын нөөцтэй байхад Төмөртолгойн уул 25 сая, Баянгол 140-150 орчим тн-ын нөөцтэйг эрт тогтоосон. Хэрэв манай улс энэ ордуудаа түшиж жилд нэг сая тн хүдэр боловсруулах хүчин чадалтай үйлдвэр байгуулчихаж чаддагсан бол Төмөртолгойн орд ердөө л 25 жилийн нөөц. Тэгэхээр 250 жил, түүнээс ч олон жилийн нөөцөөр эх орондоо металл эдлэлийн үйлдвэрлэлтэй байя гэвэл дээрх гурван ордыг өөрсдөдөө авч үлдэх тэмцэл хийхээс аргагүй болжээ. Бүгдийг нь улсын үйлдвэрийн зорилгоор ашиглах бодлогоор Дарханд "Хар төмөрлөгийн үйлдвэр" байгуулсан түүхтэй. Эднийх зөвхөн хаягдал төмөр боловсруулахад л одоо Дархан-Уул аймгийн жилийн төсвийн гуравны нэгийг бүрдүүлдэг. Одоо Шарын голын уурхайн ил нөөц ч дуусчээ. Хэт гүн рүүгээ орсон аюулт нөхцөлд байгаа нөөцийг авахаар хүн хүч зарсны оронд техник хэрэгслийг нь зөөн суулгаж, ажилчдыг ажлаар хангаж, хүдэр олборлох лицензээ эдлэх менежмент хийх шаардлагатай болжээ. Юутай ч хөдөлгөөнийхөн Нийслэлийн шүүхийн шийдвэр үнэн шударга гарна гэдэгт итгэж байгаа юм. 
Б.ХАЖИДМАА
