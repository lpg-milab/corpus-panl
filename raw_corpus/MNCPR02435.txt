Тэр мөнгөнөөс илүүтэйгээр цаг хугацааг харамладаг

"Шинэ цагийн Монгол" булангийн энэ удаагийн зочноор Агваанжамбын Ариунболд уригдлаа. Энэ өгүүлэл нь "Монголын авьяаслаг бизнесмэнүүдийн нууц"-ыг туурвисан Ж.Батсүх, О.Чинзориг нарын бүтээл юм.
"Бишрэлт холдинг"-ийг үүсгэн байгуулсан энэ бизнесмений мэдэлд "Капитал" банк, "Бишрэлт трейд", "Бишрэлт косметикс", "Бишрэлт плаза" зочид буудал, "Монголмахэкспо", "Юнико констракшн", "Mondiscovery tours", "Монголэмимпекс" компаниуд багтдаг. Ямар ч хүн бөөн олз олбол баярлах нь дамжиггүй. Гэтэл ийм их ашиг олохоос айдаг бизнесмэн бас байх юм. Тэрбээр гэнэтийн их ашгийн цаана томоохон эрсдэл нуугдаж байдаг гэж үздэг бөгөөд ашиг, орлого бага байх нь хамаагүй, хамгийн гол нь тогтмол үргэлжилж байх ёстой гэж үздэг аж. Ийм ч учраас тэр компанийнхаа уриаг "Монгол Улсын ирээдүй, хөгжлийн төлөө хамтдаа" гэж тодорхойлжээ. Эрхүүд оюутан байхдаа ганцаараа шахам албан ёсоор ажил хийж, цалин авч байсан энэ эр хайр сэтгэлийнхээ төлөө олон удаа хичээл тасалснаар жил орчим модны үйлдвэрт ажиллах "шийтгэл" амссан гээд юм юм л үзсэн толгой. Гэхдээ тэр модны үйлдвэрт нормын ажил хийсэн үеэ хэзээ ч мартдаггүй бөгөөд өөрийг нь бүрэн дүүрэн хүмүүжүүлж, хөгжүүлсэн амьдралын их сургууль гэж үздэг юм билээ. Өндөр ашиг, орлогоос цэрвэдэг энэ эрийн гол зорилго нь мөнгөнд бус хуулийн хүрээнд дэлхий нийтийн жишигт нийцсэн бизнесийн цогц үйлчилгээ бий болгохыг зорьж байгаагаас харагддаг. Тэрбээр зах зээл эхэлж, олон хүн ажлаа орхин ганзагын наймаанд мордоход цалингаа гололгүй хуулийн төсөл боловсруулаад л үлдсэн гэдэг. Гэхдээ түүний шийд тэнэг байгаагүйг цаг хугацаа нэгэнт харуулжээ. Өөрийнхөө үзэл бодлыг хүндэтгэж, шударга явахыг эрхэмлэдэг энэ бизнесмэн бол "Бишрэлт холдинг"-ийн ерөнхийлөгч, "Капитал" банкны ерөнхий захирал А.Ариунболд юм. 1990-ээд оны дунд үед арилжааны банкууд хямралд өртөн шил шилээ даран дампуурсан байхад Монголын хамгийн анхны арилжааны банкийг өдий зэрэгтэй авч яваа нь түүний хэр царааг бэлээхэн гэрчлэх буй за. Энэ авьяаслаг бизнесмэн 1965 оны гуравдугаар сарын 20-нд Булган аймагт төржээ. Эцэг Агваанжамба нь Ой модны аж үйлдвэрийн яаманд хэлтсийн даргын албан тушаал хашиж байсан боловч ууган хүүгээ төрүүлэхдээ эхнэрээ Булганд байдаг эцэг, эх дээр нь аваачсан хашир нэгэн байлаа. А.Ариунболдын унасан газар Булган боловч ундаалсан газар нь нийслэл юм. Хоёр дүүтэй айлын ууган хүү бусдын л жишгээр өсч торнин 1972 онд арван жилийн гуравдугаар дунд сургуульд элсэн оржээ. Тэр сурлага, хүмүүжил сайтай, олон нийтийн ажилд идэвхтэй оролцдог, спорт, урлаг гээд л ер нь юм юмаараа тэргүүний хүүхэд байжээ. Гэхдээ бага зэрэг зальжин байсан юм шиг санагддаг. Тэр үед үе үеийн атаманууд цаг ямагт хэн нэгнийг дээрэлхэн зодож, ганц хоёр төгрөгөөр торгодог байсан цаг. Яагаад ч юм А.Ариунболд сурлага, хүмүүжил сайтай нэгэн атлаа атамануудад дээрэлхүүлэх нь бүү хэл халаасан дахь ганц төгрөгөө ч нуулгүй эвийг нь олоод явчихдаг нэгэн байсан гэдэг. Энэ нь хар багаасаа хэний ч эвийг олоод эн тэнцүү харьцаж чаддаг чадвар олсны шинж гэж хэлж болно. Хичээл номондоо шамдсан нь үр дүнд хүрч 1982 онд аравдугаар ангиа төгсөөд уралдаант шалгалтад орж ЗХУ-ын Эрхүү хотын хэлний бэлтгэлд суралцах хуваарь авав. Бэлтгэлээ амжилттай төгссөнөөр Эрхүүгийн УИС-ийн хуулийн ангид орж суралцах болжээ. Аав, ээжийн өврөөс дөнгөж гарсан хүүд эхэн үедээ хүндхэн л санагдаж байв. Гэвч тун удалгүй өөрөө өөрийгөө авч явахтайгаа болсон төдийгүй бүр ирээдүйнхээ эхнэртэйгээ хүртэл танилцахаар догь оюутан болж чадсан гэдэг. Мань эр бэлтгэлээ төгсөөд Эрхүүдээ хоцорсон бол дурлалт бүсгүй нь Москвад суралцахаар болжээ. Гэвч А.Ариунболд оюутны таван жилийг бараг шувуу болгоноор үг дайж, шуудан болгоноор захиа илгээж, өөрөө ч ирж очсоор сайхь бүсгүйгээ эхнэрээ болгож чадсан нь өнөөгийн хүүхэд, залууст сургамжтай зүйлийн нэг билээ. Түүний биеэ авч явах байдал, сурлага харьцаа зэрэг нь орос багш нарт очсон даруйдаа л таалагдсан нь гайхалтай. Үүний тод гэрч нь түүнийг олон мянган оюутан дотроос сонин зардаг киоскийн худалдагчаар сонгосон явдал юм. Ингэж А.Ариунболд 150 рублийн цалин, дээрээс нь стипендээ авчихдаг чинээлэг оюутан болж чаджээ. Тэр бусад шигээ наймааг гол зорилгоо болгосонгүй. Эв нь таарвал бага сага наймаа үсэргэчихээс бусад цагаа ажил, хичээлдээ л зориулж байлаа. Харин тэр сэтгэл зүрхэнд нь мөнхөд уягдсан Б.Ундармаатайгаа уулзахаар зав л гарвал Москва явсаар асуудалд орооцолдох нь тэр. Ингэж Элчин дээр дуудагдаж хуралд орсноор олон удаа зөвшөөрөлгүй Москва явсан хэргээр жилийн хугацаатай үйлдвэрт ажиллах "шийтгэл" хүлээжээ. Жилийн хугацаанд төлөвлөгөө нормоо заавал 100-гаас дээш хувиар биелүүлэх ёстой гэсэн чанд хатуу болзол дагуулахаа ч мартсангүй. Суралцаж буй харьяаллынхаа дагуу Монголдоо ирж Сайд нарын зөвлөлийн Зохион зааварлах хэлтсийн удирдлага дээр ороход толгой түрүүгүй загнасаар модны үйлдвэрт нормын ажилчнаар томилжээ. Энэ бол 1985 он байлаа. Эргээд сургуульдаа орох хүсэл эрмэлзэлдээ хөтлөгдсөн хүү ёстой л улаан галзуу юм шиг ажилласаар төлөвлөгөө нормоо 100 хувь давуулан биелүүлж, тухайн үедээ л өндөр цалин авч байсан нь хөдөлмөрөөр олсон мөнгө ямар үнэ цэнэтэй болохыг ухаарсан гэдэг. Мөн зарим нэгэн завсрын найз нөхдийнхөө мөн чанарыг таних том сорилт ч болсон гэж өдгөө дурсан ярьдаг юм билээ. Үүнээс гадна энэ шийтгэл нь залуу хосуудыг хөндийрүүлж чадаагүйгээр үл барам харин ч бүр улам ойртон дотносуулсан гэдэг. Ингэж цагаан гартай залуу жил орчим үйлдвэрт алгаа эвэрштэл ажиллан төлөвлөгөө, нормоо гялалзтал биелүүлээд бас чиг тав арван төгрөгтэй дараа жил нь сургуульдаа очиж үргэлжлүүлэн суралцах болжээ. 1989 онд Эрхүүгийн их сургуулийг төгсч хуульчийн ромбо зүүсэн залуу эх орондоо ирж МҮЭ-ийн төв зөвлөлд хуульчаар, эхнэр Б.Ундармаа нь Удирдлагын асуудал судлах олон улсын институтэд ажилд орцгоов. Мөн тэр жилдээ хуримаа хийцгээн, үртэй болж бүл нэмлээ. Дөнгөж ажилд орсон хоёр залуу цаг заваа зохицуулах, хүүхдээ асрах гээд л тэвдэж байсан он жилүүд түүний хамгийн жаргалтай дурсамжуудын нэг гэж тэр ярих дуртай. Тэрбээр социализмын төгсгөл үе дээр ажилд орсон нь чанд хатуу сахилга бат, ажилдаа чин сэтгэлээсээ хандах, хатуужил тэвчээр зэргийг ахмад үеэсээ суралцаж амжсан байх гэж бодогддог. Мөн хуулийн төсөл боловсруулалцаж байлаа. Хуулийн төсөл боловсруулахад ҮЭ-ээс хөдөлмөрчдийн төлөөлөл гэдгээр нь заавал оруулдаг байсан юм. Ингэж бичиг хэрэг, хууль дүрэм боловсруулахад биечлэн оролцож "хар бор" ажлыг хийж байсан нь өнөөгийн бизнесийн ажил хэрэгт нь ч нөлөөлдөг. Тэр цаг үедээ ихээхэн хашир хандаж, зах зээл гээч жинхэнэ утгаараа яаж явах ёстойг уйгагүй судалж байлаа. Үүний эцэст 1993 онд хувиараа бизнес эрхлэхээр шийдэж ажлаасаа гарав. Тэр хэн нэгнээс эсвэл төр, засгаас хамааралгүй бие даасан бүрэн эрх чөлөө, баталгаатай бизнес эрхлэх нь зүйтэй гэсэн дүгнэлтэд хүрчээ. Нэн түрүүнд мөнгөн хуримтлал бий болгохын тулд ганзагын наймаа руу орлоо. Аж ахуйн нэгжтэй болохоор шийдэв. Нэр сонгохоор болоход Чинбишрэлт хүүгийнхээ нэрний төгсгөлийг авснаар "Бишрэлт" компани үүссэн түүхтэй. Уг нэрийг хүүдээ өгөхдөө маш их бодож байж өгсөн нь хожмоо компанийнх нь нэр болсон нь энэ. "Бишрэлт" компани зүүн Европын орнуудаас хүнс, гоо сайхны бараа импортолсноор үйл ажиллагаагаа эхлүүлэв. Болгар, Польш, Чех, Оросын компаниудтай хамтран ажиллаж эхэлсэн нь өнөөдөр хүртэл үргэлжилсэн хэвээр байна. Тэр бусадтай адил ямар нэгэн улс төрийн нам, хүчинд түшиглэн өмч хувьчлалд орохыг хүссэнгүй. Энэ нь "Цаг яаж ч эргээ билээ" гэсэн хуульчийн болгоомжлол байлаа. Түүний бизнес хэн нэгнээс хамааралгүй байх ёстой гэсэн анхныхаа зарчимд одоог хүртэл үнэнчээр үлдсэн нь энэ. Тэр худалдаа үйлчилгээнээс бий болгосон мөнгөн хуримтлалдаа түшиглэн "Бишрэлт" хэмээх зочид буудлаа өөрийн хүчээр барьж байгуулсан нь тухайн үедээ л анхаарал татаж байлаа. Харин "Капитал" банкийг 2001 онд хувьцааг нь худалдаж авснаар өөрийн болгожээ. "Капитал" банк нь 1991 онд байгуулагдсан Монголын анхны арилжааны банк болох Үйлдвэрийн хувь нийлүүлсэн банкны үргэлжлэл. Нэгэн үе "Шинэчлэл" нэртэй ч байсан. Уг банк нь найдваргүй зээл ихтэй бараг л дампуурчихсан, хоосон нэрнээс цаашгүй болсон байжээ. Үүнд тэр "Дампуурсан байгууллагуудыг ажиглахад ихэнхдээ менежмент нь хэтэрч, удирдлагын арга барил нь дутсан байдаг" гэсэн алдарт Уоррен Ж.Беннисийн онолоор нөхцөл байдалд дүн шинжилгээ хийж олон талтай зорилтыг боловсруулжээ. Өөрөө ТУЗ-ийн даргаар ажиллан чадварлаг боловсон хүчинд түшиглэж эхний ээлжинд өр авлага барагдуулах, менежментийн зөв бодлого хэрэгжүүлэх гээд банкийг жинхэнэ ёсоор ажиллуулах механизмыг шат дараалан хэрэгжүүлэв. Ингэснээр өнөөдөр банкны явуулах ёстой бүхий л үйлчилгээг хийж жинхэнэ утгаараа хөгжиж байгаа. Монгол орон зах зээлд эргэлт буцалтгүй орсон нь нэгэнт тодорхой болсон учраас хоёрдогч зах зээл дээр ажиллахаар шийджээ. Монгол Улс мал аж ахуйн орон гэдэг утгаар нь мах боловсруулах үйлдвэрийг сонирхов. "Мах импекс" компани дэндүү нүсэр учраас цөөн тооны мал нядлан боловсруулах боломжгүй, зардал өндөртэйг судалж мэдээд хөрвөх чадвартай сүүлийн үеийн үйлдвэр бий болгохоор шийджээ. Ингээд "Монголмахэкспо" хэмээх үйлдвэрээ 1.5 сая ам.долларын өртөгтэйгөөр байгуулж, Хятад, Японы хамтарсан үйлдвэрийн тоног төхөөрөмж оруулж иржээ. Уг үйлдвэр нь нэг ээлжиндээ 250 бод, 1000 бог нядлах хүчин чадалтай бөгөөд 2001 онд боловсруулах бүтээгдэхүүнээ ОХУ-д экспортлох гэрээ хийв. Сэврээх, гүн хөлдөөх, шуллагаа, хиам, дотор эрхтэн боловсруулах цехүүдтэй аж. Махны үйлдвэр нь 150 ажилтантай бөгөөд 10 аймагт брокеруудаараа дамжуулан малаа бэлддэг байна. 2003, 2004 онд Япон руу адууны мах вакуумдаж гаргаж үзэв. Энэ мэтчилэн орчин үеийн жишигт нийцсэн үйлдвэр байгуулж чадсанаараа одоо нэгэнт хөлөө олжээ. Үүнээс гадна тэр "Монгол хүн яахаараа өндөр хөгжилтэй орнуудын чанартай гоо сайхны бараа, бүтээгдэхүүнийг хэрэглэж болдоггүй юм бэ?" гэж ойр дотныхноосоо асуусаар эцэст нь "Бишрэлт косметикс" ХХК-иа байгуулсан аж. Гэхдээ цаг тухайд нь арай хямд үнээр гэсэн зарчим баримтлахаа ч мартсангүй. Ийм ч учраас Revlon, Benetton, Sisley, Marc Aurel, Elizabeth Arden, Cosmopolitan, Mavive, Puig, Dolce and Gabbana, Versace, Bourjois, Burberry Brit, Mosshino зэрэг брэндүүдийг АНУ, Итали, Франц, Англи, Испани зэрэг улсуудаас импортлох болов. Гэхдээ нэгэн зүйлийг тодотголгүй өнгөрч болохгүй. Гадны аль ч улс нэртэй брэндээ манайд борлуулах ямар ч сонирхолгүй байдаг. Нэгд газар хол, хоёрт хүн ам цөөтэй зэрэг хүчин зүйлээс шалтгаалдаг. Харин манай компаниуд уйгагүй хөөцөлдсөний эцэст л дистрибьютерийн зөвшөөрлийг авч чаддаг. Тэр ч бүү хэл зах зээлд хуурамч бүтээгдэхүүн их хэмжээгээр үзэгдэх болсноор ОХУ-ын Улаан-Үд, Эрхүү зэрэг хотуудаас гоо сайхны хэрэглээгээ авдаг хүн олширсон аж. Хамгийн ирээдүйтэй салбар бол "Утаагүй бизнес" гэж ярилцдаг аялал жуулчлал. Энэ салбарт бизнес эрхлэх зорилгоор "Mondiscovery tours" аялал жуулчлалын компанийг байгуулж олон төрлийн ажил зохион байгуулснаар олон мянган жуулчинг Европын холбоо болон АНУ-аас хүлээж авдаг болжээ. Уг салбарыг мэдээж мэргэшсэн боловсон хүчнээр удирдуулдаг. Мөн Монголын хамгийн ирээдүйтэй бизнесийн салбар болох барилгыг ч орхигдуулсангүй. "Юнико констракшн" ХХК нь "Бишрэлт" зочид буудлын засал, III хорооллын "Минж плаза" зэрэгт бүтээн байгуулалтын олон арван ажлыг хийж гүйцэтгэжээ. Хөрөнгийн зах зээл дээр хожмоо гарч ирсэн "Бишрэлт" компани 2006 оны арванхоёрдугаар сард бүх аймаг, хотод салбартай эм ханган нийлүүлэх "Монголэмимпекс" хувьцаат компанийн төрийн өмчид байсан 51 хувийг худалдаж авлаа. Хүнийрхүү хандан өмч хөрөнгө шамшигдуулж байсан удирдлагуудыг нь өөрчилж тодорхой бодлого баримтлан ажилласнаар алдагдлаас богинохон хугацаанд гаргаж чадав. А.Ариунболдын тухай бичихэд эхнэр Б.Ундармааг нь орхигдуулбал алдас болно. Энэ хоёр хүн эрвийх дэрвийхээрээ л зүтгэсээр энэ бүх баялгийг бий болгож чадсан юм. Боловсон хүчний хувьд хэн юу чадна тэр хүн удирдлагад гарах бүрэн бололцоогоор хангаж чадсан. Тиймээс ах, дүү төрөл төрөгсөд гэхээсээ илүүтэйгээр тухайн салбараа сайн мэддэг, илтгэл найдвартай хүмүүсээр охин компаниудаа удирдуулдаг. Тэрбээр бизнес гол нь итгэлцэл дээр явагддаг гэж үздэг юм билээ. Тиймдээ ч жилдээ тэрбум гаруй төгрөгийн татвар төлдөг энэ компани сүүлийн гурван жилд "Топ-100" аж ахуйн нэгээр шалгарч, 2006 онд шилдгийн шилдэг болж чаджээ. Тэр архи, тамхины бизнест хөл тавихаас цээрлэдэг, онцгой албан татвар төлдөг бизнес эрхэлдэггүй учраас улсад төлдөг татварынх нь хэмжээ өндөр биш байж болох юм. Түүний баримталдаг зарчим маш энгийн. Аливаа ажилд санаачилгатай, хэрэгтэй цагт зөв шийдвэр гаргах чадвартай байх, зорилгоо хэрэгжүүлэхийн тулд эцсээ хүртэл зүтгэдэг байх ёстой гэсэн зарчмыг тэр баримталдаг. Алив зугаа цэнгээн, тоглоом наадгайгаас хөндий энэ эрхэм ялимгүй хямсгар юм шиг атлаа харьцангуй нээлттэй нь 1200 ажиллагсдаа удирдахад дөхөм болдог болов уу. Тэгээд ч мань эр япон хүний хэв шинжит дүрийг үнэлдэг. Тиймдээ ч хүүгээ Японд сургаж байна. "Монгол Улсын ирээдүй, хөгжлийн төлөө хамтдаа" гэсэн уриаг дэвшүүлэн ажиллаж буй А.Ариунболд захирал сурах чадвартай атлаа амьдралын боломжгүй хүүхдүүдэд гар сунгаж, байгаль орчноо хамгаалахад хөрөнгө зарцуулах зэргээр нийгэм рүүгээ хандсан олон ажлыг хийжээ. Энэ бүхнээ рекламдах дургүйгээ тэр "Өгье гэвэл ганцаасаа, уйлъя гэвэл сохроосоо" хэмээн тайлбарласан билээ. Мөнгөнөөс илүүтэйгээр цаг хугацааг харамладаг энэ эр хууль, ёс суртахуунд "хүлээтэй" явсан нь амжилтынх эх үндэс болж чаджээ. 

