САНСРААС ЭХ ДЭЛХИЙН ТУХАЙ ямар мэдээлэл авч болох вэ?

ШУА-ийн Имформатикийн хүрээлэнгийн захирал, доктор, профессор М.Ганзориг, Д.Амарсайхан нарын "Зайнаас тандах судлал, Газарзүйн мэдээллийн системийн системийн зарчмууд" хамтын бүтээл энэ оны "Шинжлэх ухааны шилдэг бүтээлийн дэд байрт орсон юм.
Бүтээлийн тухай доктор Д.Амарсайхантай ярилцлаа. Япон, Англи, Герман, Солонгос зэрэг орны их сургуульд багш, эрдэмтэн судлаачаар ажиллаж байсан тэрээр дэлхийн гуравдагч орнуудын ШУА-ийн залуу эрдэмтний шагналтай аж. 
-Шилдэг бүтээлийнхээ талаар манай уншигчдад тайлбарлахгүй юу. Ер нь зайнаас тандах судлал гэж юу вэ? -Зайнаас тандах судлал гэдгийг байгалийн биет элемент, мөн түүнчлэн хүний гараар бий болсон объектуудын төлөвийг тэгээрийн цахилгаан соронзон долгионы янз бүрийн мужуудад ойлгосон, цацруулсан, сарниулсан энергийг хэмжсэний үндсэн дээр бүртгэдэг гэж ном сурах бичигт бичдэг л дээ. Зайнаас тандах судлалын мэдээ гэж юу байдаг вэ гэхээр газар, агаар, сансрын янз бүрийн түвшингүүдээс хүлээн авсан эх дэлхийн тухай мэдээ юм. Анхдагч мэдээ гэдэг бол анхдагч баримт буюу өгөгдлүүд байдаг. Анхдагч өгөгдлүүдэд тайлал, дүн шинжилгээ хийсний үндсэн дээр мэдээллийг сугалж авдаг. -Сугалж авна гэдэг нь... -Жишээлэхэд, сансрын зураг байна гэж бодъё л доо. Энэ бол сансрын түвшингээс авсан зайнаас тандсан анхдагч өгөгдөл буюу мэдээ. Энэ зурагнаас сэдэвчилсэн мэдээллийг сугалж авъя. Геологийн талын сэдэвчилсэн тайлал хийе гэвэл ямар чулуулаг, хурдас хаагуур байна гэдгийг тайлж, геологийн талаархи мэдээллийг сугалаад авчихна. Хэрэв хот төлөвлөлтийн мэргэжилтэн байна гэвэл зам, гүүр, суваг шуудуу, байшин барилга гээд бүх зүйл маань хаагуур тархсан байна гэдгийг өнөө сансрын мэдээн дээрээсээ хараад сэдэвчилсэн мэдээллээ сугалаад авна. Сүүлийн жилүүдэд зайнаас тандсан анхдагч өгөгдлөөс мэдээллийг сугалж авах автомат бус, автомат, мэдлэгт тулгуурласан гэсэн гурван үндсэн арга дэлхий даяар хөгжиж байна. -Энэ гурав нь ямар ямар ялгаатай вэ? -Анхдагч өгөгдлөөс автомат бус аргаар мэдээлэл сугалж авна гэдэг нь зургаас уламжлалт аргаар тайлал хийж сэдэвчилсэн мэдээ гаргаж авахыг хэлж байгаа юм. Уламжлалт арга бол сансрын зургаа спектр, орон зайн хувьд нь тодорхой хэмжээгээр сайжруулж, дараа нь тайлал хийнэ. Өөрөөр хэлбэл, сэдэвчилсэн мэдээг гар аргаар гаргаж авна гэсэн үг. Автомат арга гэдэг нь тодорхой программ хангамжийн тусламжтайгаар сэдэвчилсэн мэдээллийг шууд сугалж авдаг. Мэдлэгт тулгуурласан арга нь сэдэвчилсэн мэдээг сугалан авахын тулд ямар нэг мэдлэг дээр тулгуурлах ёстой. Уг мэдлэг маань тухайн сэдэвчилсэн тайлал хийж байгаа судлаачийн олон жилийн ажиглалт, туршлага, мэдлэгийг компьютерт оруулж сэдэвчилсэн тайлал хийхэд тус дөхөм болохоор зохион байгуулагдсан байдаг. Автомат бус аргаар бүх төрлийн сэдэвчилсэн мэдээллийг гаргаж авч болдог. Нөгөө хоёр аргаар голдуу газар ашиглалтын буюу газрын гадаргын тухай мэдээллийг гарган авдаг. -Та нарын бүтээлд энэ аргууд яаж тусгагдсан бэ? -Бидний оны шилдэг бүтээлд дэвшүүлсэн судалгааны хүрээнд ямар ажил хийсэн гэхээр дээрх аргуудаар Газарзүйн мэдээллийн системийн сэдэвчилсэн давхаргыг баяжуулан шинэчлэх үүднээс ямар ямар шинэ мэдээллийг сугалан авч болох, Газарзүйн мэдээллийн системд одоогийн байдлаар хадгалагдаж байгаа мэдээллийг хэрхэн шинэчлэх вэ гэдгийг онол, практик гээд аль аль талаасаа шийдэх нийлмэл арга зүйг боловсруулсан юм. -Зайнаас тандах аргыг манайд хэр их ашигладаг вэ? -Зайнаас тандах судлал манай оронд монгол хүн сансарт ниссэн тэр цагаас буюу 1981 оноос хөгжиж эхэлсэн. Монгол Улс зах зээлд шилжсэн үе буюу 1990-ээд оноос эхлэн дэлхий даяар өргөн хэрэглэгддэг мэдээллүүд, мөн түүнчлэн дүрст мэдээллийг боловсруулдаг хүчирхэг программ хангамжуудтай танилцаж эхэлсэн. Ер нь бол анхны эх суурь нь монгол хүн сансарт ниссэн тэр цаг үе, харин эрчимтэй хөгжил нь 1990-ээд он гэж хэлж болно. Гэхдээ зайнаас тандах судлал нь гурван өөр янз байдаг бөгөөд тэр цаг үед оптикийн тандан судалгаа эрчимтэй хөгжиж эхэлсэн юм. -Гурван өөр арга гэсэн үг үү? Оптикийн, хайпер спектерийн, синтетик апертуртай радар (САР)-ын гээд гурван өөр төрөл байдаг. Оптикийн тандан судалгаа гэдэг нь цахилгаан соронзон долгионы оптик муж буюу 0.35 микроноос 15 микроны хооронд хүлээн авсан анхдагч мэдээг хэлдэг. Нэг микрон гэдэг маань саяны нэг буюу 10-6м. Хайпер спектерийн тандан судалгаа гэдэг нь 1990-ээд оны дунд үеэс хөгжиж эхэлсэн. Газрын спектрометрийн хэмжилтийг хөнгөвчлөх үүднээс хөгжсөн. Оптикийн тандан судалгаа нь спектрын 7-8 мужид авдаг бол энэ нь 100-200 сувгийн мэдээллийг хүлээн авдаг. Дээрх хоёр тандан судалгааны энергийн эх үүсвэр нь нарны энерги байдаг. Харин САР-ын тандан судалгаа нь аливаа обьектын төлөвийг судлахдаа радарын антеннаас цацруулсан янз бүрийн урттай богино долгионуудыг ашигладаг бөгөөд энэ нь манай улсад 1990-ээд оны сүүлч үеэс хөгжиж эхэлсэн юм. Эдгээр нь энергийн өөр өөр эх үүсвэрүүдийг ашигладаг учраас анхдагч мэдээнд тайлал, дүн шинжилгээ хийх арга зүйн нь мөн өөр өөр байдаг. Бид бүтээлдээ нийлмэл арга зүй буюу мэдээлэл тус бүрийг боловсруулах аргыг бий болгосон юм. - Одоо газарзүйн мэдээллийн системийн талаар тайлбарлахгүй юу? -Үүнийг товчоор хэлбэл маш өндөр түвшний мэдээллийн технологи. Өөрөөр хэлбэл, энэ нь орон зайн хийгээд шинж чанарын өгөгдлийг хооронд нь уялдуулан төрөл бүрийн төлөвлөлт, судалгаа, дүн шинжилгээ хийх зориулалт бүхий мэдээллийн системийн цогцолбор. Газар зүйн мэдээллийн систем нь нэг талаас орон зайн болон шинж чанарын мэдээллийн сан, нөгөө талаас уг мэдээллийн санг удирдан зохион байгуулах компьютерийн иж бүрдэл программ хангамж зэргээс бүрддэг. Энэхүү мэдээллийн систем нь 1980-аад оны дунд үеэс дэлхий дахинаа эрчимтэй хөгжиж эхэлсэн бөгөөд манай улсад газар зүйн мэдээллийн системийг турших, байгуулах ажлыг 1990-ээд оноос эхэлсэн. Одоо үед байгаль шинжлэл, шинжлэх ухаан, технологи болон аж ахуй бараг бүх л салбарт энэ систем шийдвэр гаргах түвшинд эрчимтэй ашиглагдаж байна. Газар зүйн мэдээллийн системийн мэдээллийн сан нь янз бүрийн сэдэвчилсэн давхаргаас бүрддэг. Сүүлийн үед уг системийн сэдэвчилсэн давхаргуудыг баяжуулах буюу шинэчлэхэд зайнаас тандах мэдээг ашиглаж байна. -Та үүнийгээ илүү ойлгомжтой болгох үүднээс бодит жишээн дээр тайлбарлаж болох уу? -Газар зүйн мэдээллийн системийн сэдэвчилсэн давхаргууд гэдэг нь газрын гадарга, байгаль, цаг уурын холбоотой бүхий л мэдээллийг агуулсан байдаг. Тухайлбал, байгаль судлал дээр авч үзье. Хөрс, геологи, газрын гадарга, ургамал гээд байгаль орчинтой холбоотой мэдээлэл дээрх системд байна. Хот төлөвлөлт гэхэд л байшин барилга, зам гүүр гээд бүх мэдээлэл тэнд байна. Геологи гэхэд газрын чулуулга, үе давхарга, ан цавуудын байршил гээд мэдээллүүд бий. Тухайн судлаач ямар сэдэвчилсэн судалгаа хийх гэж байна гэдгээс хамааран энэ бүх мэдээллийг хооронд нь харьцуулан дүн шинжилгээг хийдэг. За одоо Газар зүйн мэдээллийн систем, зайнаас тандсан мэдээний хоршлолыг эдэлбэр газартай холбогдсон дүн шинжилгээнд хэрхэн ашиглаж болох талаар нэгэн жишээ дурдъя. Улаанбаатар хотын бүх байшин барилга, гэр хорооллын байршлыг, эзэмшигчийнх нь овог, нэр, хаяг болон бусад шаардлагатай мэдээллийн хамт 2005 оны байдлаар газар зүйн мэдээллийн системд оруулсан байна гэж үзье. Би Баянзүрх дүүргийн 10 хорооны тэдэн тоотод суудаг Болд гэдэг хүний төрсөн он сар өдөр, эзэмшиж байгаа газрын хэмжээг мэдмээр байна гэвэл мэдээллийн системээс энэ тухай мэдээллийг хайхад, бүх шаардлагатай мэдээлэл гараад ирнэ. 10 жилийн дараа буюу 2015 онд Болд гэдэг хүний эзэмшиж байсан газар томссон буюу багассан байна гэж үзвэл, үүнийг сансрын зурган дээрээс тайлал хийсний дүнд гаргаад ирж болно. Өөрөөр хэлбэл сэдэвчилсэн мэдээллийг сугалж авна гэсэн үг. Ингэж авах аргууд нь автомат, автомат бус, мэдлэгт тулгуурласан гэсэн гурван янз байгаа. Бид энэ аргуудыг хэрхэн сайжруулах вэ гэсэн шинэлэг арга зүйг боловсруулсан юм. -Хэрэв, 1981 онд Ж.Гүррагчаа биш М.Ганзориг гуай сансарт ниссэн бол зайнаас тандах судалгаа илүү өндөр түвшинд хөгжих боломж байсан уу? -Адилхан л байх байсан болов уу гэж би хувьдаа бодож байна. Яагаад гэвэл Ж.Гүррагчаа гуай сансарт нисээд сансраас Монгол орны холбогдолтой асар их мэдээлэл авчирсан. Үүний тодорхой хэсгийг Ганзориг гуай Москвагийн Сансар судлалын хүрээлэнд өөрийнхөө докторын судалгааны ажилд ашигласан. Тиймээс энэ хоёрын хэн нь ч ниссэн байсан зайнаас тандах судлал Монголд адилхан л хөгжих байсан гэж бодож байна. Энэ миний хувийн дүгнэлт л дээ. -Өндөр нарийвчлалтай газрын зургийг нууцлалд хамруулдаг. Гэтэл зайнаас тандах судалгаагаар бүхий л мэдээллийг авч болно гэж байгаа. Тэгэхээр нууцлал гэж байна уу? -Байгаа. Нууцын зэрэглэл гэдэгт юуг нууцлах вэ гэдгээ тогтоох нь хамгийн гол асуудал байдаг. Агаар сансрын янз бүрийн түвшнээс маш өндөр нарийвчлалтай мэдээллийг авч болдог. Гэхдээ сансраас авч байгаа мэдээлэл хичнээн өндөр нарийвчлалтай байлаа ч газар дээр судалгаа явуулсантай дүйцэхүйц хэмжээнд тэр бүр хүрч чаддаггүй. Жишээ нь: Ашигт малтмалын судалгаа байна гэж бодъё. Сансрын зураг бол ашигт малтмалын судалгаанд ашиглагдах нэгэн хэрэгсэл нь гэж ойлгож болно. Өөрөөр хэлбэл тухайн гадаргын спектр шинж чанар, орон зай, өндөр намын ялгаа ямар байгааг зайнаас тандсан мэдээллийн тусламжтай тодорхойлж болно. Яг ямар төрлийн ашигт малтмал байгааг хээрийн судалгаа, лабораторын шинжилгээний дүнгээр баталгаажуулдаг. Энэ үндсэн дээрээ газрын зургаа зохиодог. Энэ зураг нь тухайн байгууллага юм уу, улсынхаа хувьд нууц байж болно. -Сансраас авсан зургаар энд ийм орд байна гээд шууд тодорхойлох боломжгүй юм аа... -Ерөнхий зүй тогтол, таамгийг гаргана. Дэвшүүлсэн таамгаа газар дээр нь судалж батлах ёстой. Сансраас бүх юмыг харна гэж шууд ойлгож болохгүй. 
Д.Оюунтуяа

