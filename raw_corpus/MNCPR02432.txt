Тэжээвэр амьтан хэд байдаг вэ?

Энэ жил 859 цаа буга тоолуулав Жил бүр улсын хэмжээнд мал, хүнээ тоолдог. Таван хошуу малын тоо нийтэд хүрч, олон толгойгоор нэмэгдсэн хэмээн хөл хөөрцөг болсон нь саяхан.
Үүний хамт тэжээвэр амьтад, тэдгээрийг өсгөж үржүүлдэг өрхийн тоог бататган гаргадаг байна. 2006 онд улсын хэмжээнд 36,8 мянган гахай, 211,7 мянган шувуу, 859 цаа буга, 354 илжиг, 3404 бүл зөгий тоологджээ. Энэ нь урд жилийнхээс гахай 10,1, шувуу 70,0 мянгаар, цаа буга 51, зөгий 2615 бүлээр тус бүр нэмэгдсэн үзүүлэлт аж. 2002 он гэхэд 13,3 мянган гахай, цаа буга 652, илжиг 307, туулай 73 ширхэг гэсэн бүртгэл тооллого гарчээ. Тэдгээрийг арчилж, үр төлийг нь алдалгүй өсгөж үржүүлдэг өрхийн тоо жилээс жилд өсч байгаа нь бас сонирхолтой үзүүлэлт. Гахайтай өрхийн тоо 2003 он гэхэд 1,8 мянга байсан нь 2006 онд 2,4 мянга болтлоо өсчээ. Тэжээвэр амьтдын дундаас гахай, шувууны аж ахуйг бусдаас илүү анхааран өсгөн үржүүлж байна. Одоо ашиг шимээ өгч байгаа нийт гахайны 36,2 хувь нь төвийн, 25,7 хувь нь хангайн бүсэд, 32,6 хувь нь Улаанбаатарт байна. Шувууны 73,8 хувь нь Улаанбаатар хотод, 18,1 хувь нь төвийн бүсэд оршдогийг илтгэх баримт байна. Тэжээвэр амьтан өсгөн үржүүлдэг өрхүүд 2006 онд 309,8 тн гахайн мах бэлтгэж, 500,8 сая төгрөгийн борлуулалттай ажиллажээ. Бас шувууны 76,3 тн мах бэлтгэж, 86,2 сая төгрөгийн ашиг олсон байна. Дотооддоо бэлтгэсэн өндөг 2078,9 сая, 8,2 тн зөгийн бал 90,6 сая төгрөгийн борлуулалт хийжээ. Үүнээс гадна муур, нохойн тоог ч Үндэсний статистикийн газрын зааврын дагуу гаргадаг. Муур тэжээдэг өрхийн тоо 2006 онд 848 болсон нь өмнөх оныхоос 190 өрхөөр буурсан үзүүлэлт гэнэ. Дийлэнхдээ гэр хорооллын айл өрхүүд муур тэжээдэг байна. Одоогоор нийслэлд 872 муур, 47380 нохой бүртгэгдсэн. Нохойн нэр төрлийг гол нэр төрлөөр нь ангилбал, тал шахам хувийг нь монгол нохой эзэлжээ. 6,8 хувийг хав болон хавын төрлийн нохой үлдсэн хувийг немц овчарк, боксёр гээд эрлийз үүлдэр эзэлдэг байна. Муурны дийлэнхийг сибирийн, сиемны муур эзэлжээ. Насаар нь үзвэл хамгийн их буюу есөн настай 245 муур байгааг тогтоожээ. 
Б.ХАЖИДМАА

