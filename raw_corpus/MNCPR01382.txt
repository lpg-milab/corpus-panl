ТАЙВАНИЙН ЕРЭНДӨРӨВДҮГЭЭР ОН

Аравдугаар сарын 9-нд буюу Тайваний үндэсний баярыг ёслон тэмдэглэхээс нэг хоногийн өмнө Тайбэй хотын Чан Кайшийн нэрэмжит олон улсын нисэх онгоцны буудалд газардлаа. 
Улаанбаатараас мордохын өмнөхөн Тайваньд шаггүй хүчтэй хар салхи дайран өнгөрсөн тухай зурагтаар сурвалжлага үзсэн болоод ч тэрүү чийглэг жиндүү атлаа сэвэлзүүр хүйтэн салхи угтан авахад арай нөгөө золигийн хар салхи хоргодчихсон юм биш байгаа гэх бодол зурсхийсэн боловч төдөлгүй замхрав. Тайвань бол Номхон далайн хөлгүй усанд хөвөх бэсрэгхэн арал. Хойноосоо урагш сунаж тогтсон 400 км, баруунаас зүүн тийш хамгийн өргөн газраараа 110 км. Энд яаж 23 сая хүн багтдаг байнаа гэж гайхмаар. Хожим Тайваньд өнгөрүүлсэн хэдэн өдрийн дараа газар гэдэг агуу багтаамжтай хэмжигдэхүүн, санаанд багтамгүй уужим сав болохыг ойлгосон доо. Тайваний ногоон арлыг нэлэнхүйд нь Формоза гэж дууддаг юм байна. Өдгөөгөөс гурван зууны тэртээ хязгаар хярхаггүй далайн усанд бэдрэн явсан португали далайчид давтагдашгүй содон тогтоцтой энэ арлыг анх олж хараад Формоза буюу утгачилбал "Ямар үзэсгэлэнтэй юм бэ" хэмээн дуу алдсан нь уг арлын нэр болон үлджээ. Тэр үед энд нутгийн уугуул иргэдээс өөр эзэн байсангүй. Аажмаар арал соёл иргэншлийн нөлөөнд автаж хотжих, барилгажих үйл явц энэ бэсрэгхэн газар хурдацтай өрнөжээ. Тайваний хоёр дахь том хот-өмнөд эргийн Гаосюний гурван талаасаа далайгаар эмжүүлж, нэг талаас уулаар хүрээлсэн үзэсгэлэнт тохойд 1865 онд баригдсан арлын анхны Европ загварын байшин байна. Түүнд 140 жилийн тэртээ Тайвань дахь анхны гадаадын элч төлөөлөгч Их Британий консул алба үүргээ гүйцэтгэж байсан нь өдгөө музей болон хувирчээ. Харин өнөөдөр ийшээ Хонконг, Сингапур, АНУ, Япон, Австралиас жуулчид цувж байна. Тайваний тээвэр, харилцаа холбооны яамны Аялал жуулчлалын товчоо эндхийн Засгийн газрын Хэвлэл мэдээллийн албаны урилгаар ирсэн 26 орны сэтгүүлчдийг "Taiwan:Touch Your Heart" буюу Тайвань Таны зүрх сэтгэлд хүрнэ" хэмээх жуулчдад хэлэх заншилтай найрсаг үгээрээ угтан авлаа. Энд мэдээлснээр Тайваньд 2003 онд 2 сая жуулчин айлчилсан бол энэ жил 3 сая давжээ. 2008 онд 5 сая жуулчин хүлээн авах зорилготой гэнэ. Цэцэгсийн орон-Формоза арлыг бурхны хишиг хэмээн хэлбэл хэтрүүлэг болохгүй болов уу. Энэ жижигхэн арлыг бүхэлд нь уулс хөвөөлж, хөлгүй их ус Номхон далай эмжиж байна. Энд газрын үнэ цэнийг хаанаас ч илүүтэй мэдэрнэ. Газар давчуу тул өндөр уулсын оройд барилга өчнөөнөөр эгнүүлж, газар сайгүй хад хясаа сүвлэн зам тавьсан үзэгдэнэ. Хаа нэгтээ тээр дээр уулсын оройгоос бурхан болоочдыг нутаглуулсан шарилын газар өнгийнө. Маргашгүй үнэн бол энд газар цэгнэшгүй үнэтэй. Тэглээ гээд Тайвань бүхэлдээ хот суурин, барилга байшинд эзлэгдэж үү гэвэл үгүй. Зүүн хойд эргийн Хуалинь хотоос холгүй байх Тароко цэцэрлэгт хүрээлэнд очиж үзлээ. Тайваний үндэсний хоёр дахь том тусгай хамгаалалттай нутаг гэнэ. Үүл, мананд хучигдсан цавчим уулс, сүрлэг усан хүрхрээ, ширүүн урсгалт уулын гол, далайн эргийн мөлгөр бул чулуунууд, ширэнгэ ногоон ой... Эндхийн сайхныг бид бүү хэл ямар ч хэлэмгий найрагч төгс дүрсэлж чадахгүй байх. Байгалийн урлалаас гадна өөр гайхуулах зүйл ч энд байна. үй олон ажилчин, цэргүүд, хоригдлуудын хүчээр түргэн урсгалт голын эрэг хаяалан уул нүхлэн зассан хөрөөн хэмээх бартаат замаар алхаж үзлээ. 800 метр үргэлжлэх араа шүд мэт энэ замын турш хүний үйлдлээс үүдэлтэй ядаж ганц өчүүхэн хог бидний нүдэнд тороогүй нь үнэхээр содон байлаа. Тайваний нутаг бэсрэгхэн боловч газар зүйн хувьд олон янз гэлцэнэ. Болж өгвөл үзчихмээр сэтгэл булаам газар манай жижигхэн арал дээр хангалттай бий гэж Аялал жуулчлалын товчооны ажилтан Брюс Лю нотолж байна лээ. Энд тасралтгүй 40 жил амьдарсан тэр эрхэм одоо ч шинэ шинэ зүйл энэ жижигхэн арлаас олж мэдсээр байгаагаа сэтгүүлчдэд хуучилсан. Зөөлөн дулаан уур амьсгал, далайн эргийн наран шарлагын газруудад тухлахаар ийшээ хүмүүс ирцгээдэг аж. Тэдний тоонд багтсан Монголын хоёр сэтгүүлч нутгийнхаараа бол намрын нэгэн сэрүүн орой Номхон далайн бүлээн усанд шумбаж эрэг хавьхан нь далайн омголон давалгаанд цохиулж суулаа. Ийм боломжийг бидэнд Гаосюн хотын Захиргааны Хэвлэл мэдээллийн албаны ерөнхий захирал, хатагтай Сү Ван, Тайвань-Монголын нийгэмлэгийн дарга ноён Хуан Хуа, ерөнхий нарийн бичгийн дарга хатагтай Алис Вэй нар бүрдүүлсэн билээ. Цахим оношлуур Тайваниас эх орондоо буцаж ирэхэд маань манай УИХ-ын гишүүд ирэх оны улсын төсвийн төслийг хэлэлцээд эхэлчихэж. Төслийг нь үзэн хэдэн тоо гүйлгэлээ. Ирэх оны төсвийн орлого, зарлага дүнгээрээ 800 тэрбум орчим төгрөгт эргэлдэх нь. Энэ ер нь их үү бага уу гэж бодоцгоож үзлээ. Тайваньд сонссон дуулсан зарим тоотой жишиж харлаа. Тэмээ, ямаа хоёр шиг л зөрөх юм даа. Эсвэл бүр анааш, шоргоолж мэт ялгаатай ч юмуу. Тайваний Синьжү хотын шинжлэх ухаан технологийн судалгааны хүрээлэн өнгөрөгч 2004 онд 506 сая $-ын ашигтай ажиллажээ. 1973 онд байгуулагдсан хүрээлэн 30 жилийн туршид 1 $ зарсан судалгааны ажил тутмаас 10,7 $- ын ашиг хуримтлуулжээ. Эндхийн ганц хүрээлэн манай жилийн төсвийг бараг дангаараа олж байх аж. Гэтэл бид гаднаас зээлсэн гуйсантайгаа хамжаад арай ядан 800 тэрбумыг бүрдүүлэх нь. Өөр бас нэг тоо байна. Тайваний Засгийн газар нана технологийн шинэ шийдлүүд боловсруулахад зориулж 620 сая $ дээрх хүрээлэнд гарган өгөх гэнэ. Эдийн засгийн ерөнхий асуудалд биш шүү дээ, бүр тодорхой шинжлэх ухааны зорилгод манай улсын жилийн төсөвтэй бараг дүйцэхүйц хөрөнгө гаргах нь. Үүнийг уншсан зарим "эх оронч" Тайванийг Монголтой жишихдээ яахав гэж ундууцах биз. Гэхдээ бид хөгжье гэж үнэнхүү хүсч байгаа л юм бол хөдөлшгүй баримтаас зугтаад яахав. 1950, 60, 70 -аад онд Тайвань олон мянган залуусаа өндөр хөгжилтэй орнуудад суралцуулахаар илгээжээ. Энэ үеийн тайвань хүмүүс хар цагаан зурагт үздэг, Хонконг, Солонгосоос оруулж ирсэн чийдэн хэрэглэдэг байв. үндэсний үйлдвэрлэл гэж бараг юу ч байсангүй. Гэтэл авралын од болох учиртай илүү гүнзгий боловсорсон 60000 гаруй шилдгийн шилдэг бэлтгэгдсэн залуус эргэн ирэхгүй байлаа. Тэд Америк, Швейцар, Япон, Сингапур, өмнөд Солонгост аж төрж ажилласаар байв. Засгийн газарт үйлдвэрлэл хөгжүүлэх мөнгө байсангүй. Иймээс иргэддээ хүн бүр давхар ажил хийх, ингээд 3 $ олбол 1-ийг нь банкинд хадгалуулахыг уриалж байв. Иргэдийн хадгаламжийн 1 $-аар банкны систем хөл дээрээ тогтож, банкнаас авсан зээлээр Засгийн газар хөрөнгө оруулалтын анхдагч эх үүсвэртэй болж байж. өөрөөр хэлбэл иргэдийнхээ хөрөнгийг үндэсний баялаг болгон хувиргажээ. Ийнхүү Засгийн газар мөнгөтэй боллоо. Эхлээд чийдэн, удаа нь унадаг дугуй, мотоцикл үйлдвэрлэлээ. Гэвч эдгээр нь оюуны өндөр багтаамж бүхий бүтээгдэхүүн биш байлаа. Засгийн газар гадаадаас ирэх нь хойрго байсан 60000 хүнээ бүртгэж тэдэнд ажлын сайн нөхцөл, өндөр хангамж амлажээ. Давын өмнө өндөр хөгжилтэй орныхтой дүйх нөхцөл бүрдүүлж 1980 онд Синьжү хотод аж үйлдвэрийн парк байгуулан өндөр мэргэшилтэй залуусаа татаж эхлэв. Тэд ирээд муухан гардаг ч өнгөт зурагт үйлдвэрлэлээ. 1980-аад оны дундуур компьютерийн бизнест хүч сорилоо. Энэ үеэс Тайваньд технологийн хувьсгал эхэлсэн бөгөөд энэ хувьсгал өнөө улам бүр хүчээ авчээ. Судалгаа, туршилт, үйлдвэрлэл зэрэгцэн хөгжсөн өнгөрсөн 25 жилд тэд юутай болж амжив? Өнөөдөр Тайвань Японы Сони, Хитачи зэрэг пүүст технологи зарж мөнгө босгож байна. LCD дэлгэц, CD, CD-ROM, DVD зэрэг компьютерийн дагалдах хэрэгслийн нийлүүлэлтээр өмнөд Солонгостой зэрэгцэн дэлхийд тэргүүлэх болжээ. Анхны notebook-ийн технологийг энд олжээ. Тайваний машин үйлдвэрлэгчид япон, германы дэлхийд зартай машинуудын эд ангийг боловсронгуй болгоход саналаа нэмэрлэж байна. Тэгвэл тэнд яг одоо ямар судалгаа, технологийн тухай ярьж байна вэ? Тайваний эрдэмтэд сүүлийн үед биотехнологи, био анагаах ухааны чиглэлд түлхүү анхаарч байгаа гэнэ. Жишээлбэл энд 5000 $-ын өртөг бүхий гэрийн нөхцөлд зохицсон цахим оношлуур зохиожээ. Энэ төхөөрөмж нь хүний биеийн өөрчлөлтийг тогтмол хянах ба тухайн хүн удамшлын шинжтэй ямар өвчнөөр хэзээ өвчлөхийг хүртэл хэлж чадах увьдастай гэнэ. Үүнийг нийтийн хэрэглээнд оруулвал эмнэлэг, даатгалын байгууллагууд хийх ажилгүй, орлогогүй шахам болох учир дээрээс шийд хүлээн үйлдвэрлээгүй байгаа гэлцэнэ. Синьжү хотын судалгааны хүрээлэнд өндөр даралт тэсвэрлэх, галд шатахгүй агаарын тээврийн чингэлгийн технологи боловсруулжээ. Шинэ материалаар үйлдвэрлэх ийм чингэлэг онгоц осолдон шатахад бүрэн бүтэн үлдэх аж. Энд бас 50-150 өдөр зогсолтгүй ажиллах гар утас, хэдэн арван кино багтаах DVD, хүнсний зүйлийг удаан хадгалах бололцоо олгох хүнсний будаг, хөлс хурдан гадагшлах нүхтэй нийлэг материал, маш жижиг атлаа онцгой үнэртэй гоо сайхны бүтээгдэхүүн, хүний биед хурдан шингэх хоол тэжээлийн технологи боловсруулж байгаа юм билээ. XXI зууныг техник технологийн эрин хэмээдэг нь үнэн. Харин технологийн зөвхөн хэрэглэгч байх хангалттай бус технологи бүтээдэг болох нь тухайн ард түмний хөгжил дэвшлийн шалгуур үзүүлэлт байх тийм цаг үед бид амьдарч байна. Өндөр болон нана технологийг эзэмшин технологийн индексээр дэлхийд 3 дугаарт орж байгаа нь Тайваний иргэдийг үзэсгэлэнт байгалаас нь ч илүү зовхи өөдөө байлгаж байгаа гайхалтай хүчин зүйл, чинээлэг хангалуун амьдралынх нь үндсэн эх сурвалж гэж ойлголоо. Эмзэг цэг -Бид Хятадтай бүрэн хэмжээгээр өрсөлдөж байна, эх газрын Хятадад байгаа бүх зүйл манайд бий гэж Аялал жуулчлалын товчоонд болсон уулзалт дээр нэр бүхий албан тушаалтан хэллээ. Тайваний одоогийн засаг захиргаа Тайваний тусгаар тогтнолын төлөө байдаг бол БНХАУ энэ арлыг өөрийн бүрэлдэхүүн хэсэг гэж үздэг бөгөөд НүБ, олон улсын болон бүсийн хамтын ажиллагааны байгууллагуудад Тайваний оролцоог хориглосоор иржээ. Хэдийгээр дэлхийн ихэнх орон Тайваний тусгаар тогтнолыг хүлээн зөвшөөрдөггүй ч өнөөгийн эрх баригчид Тайванийг "Бүгд найрамдах Хятад улс" хэмээн нэрлэдэг төдийгүй жил бүрийн 10 дугаар сарын 10-нд үндэсний баяраа тэмдэглэдэг аж. 1911 оны 10 дугаар сард Манжийн хааныг түлхэн унагасны дараа байгуулагдсан Хятадын бүгд найрамдах улсын эрх залгамжлагч нь Тайваний Засгийн газар гэж өнөө хэр Тайваньд үздэг тул ийн ёсолдог бөгөөд Тайваний он тоолол ч 1911 оноос эхэлж 2005 онд 94 дэх жилдээ ороод байгаа юм байна. Тайбэй хотын гол гудамжууд үндэсний баярынхаа үеэр Тайваний далбаа, аравдугаар сарын 10 буюу хоёр арвыг бэлгэдсэн хятад ханз үсгээр дүүрсэн байлаа. Тайваний далбааг нэг хоёроор бус хэдэн арваар нь гудамж талбай, байшин барилгын үүд, оройгоор эгнүүлэн чимэглэсэн нь содон харагдана. Үндэсний баярын ёслол эхлэхээс өмнө Тайваний Ерөнхийлөгч Чэн Шүйбиэн өөрийн ордондоо баярын зочидтой нэгбүрчлэн гар барьж мэндчиллээ. Зочдод олон орны сэтгүүлчид ч багтжээ. Ерөнхийлөгчтэй гар барих шаггүй урт дараалал хөвөрлөө. Дараа нь Ерөнхийлөгчийн ордны өмнөх талбайд баярын арга хэмжээ, бэсрэг жагсаал, уран сайхны тоглолт боллоо. Ерөнхийлөгч энд хэлсэн үгэндээ Тайванд эхлүүлсэн шинэчлэлээ үргэлжлүүлэхийн хамт үндсэн хуулийн өөрчлөлтийг ч ажил хэрэг болгоно гэж амлалаа. Хувь тохиол Одоогоос найман жил гаруйн тэртээ буюу 1997 онд Нийслэлийн Засаг дарга бөгөөд Улаанбаатар хотын захирагч Ж.Наранцацралт Тайбэй хотын даргын урилгаар Тайваньд зочилжээ. Тэгэхэд урьсан хотын дарга нь ноён Чэн Шүйбиэн байж. Хоёр хотын дарга нар хотуудын хамтын ажиллагааны тухай ярилцах зуур хүний хувьд бие биеэ ойлголцон дотно андууд болоод амжжээ. 2000 онд болсон Ерөнхийлөгчийн сонгуулиар Чэн Шүйбиэний тэргүүлж байсан Ардчилсан дэвшилт нам он удаан жил завсаргүй эрх баригч байсан Гоминьданы намыг ялснаар Тайбэй хотын дарга Ерөнхийлөгчийн сэнтийд суужээ. Тэрбээр Ерөнхийлөгч болсноосоо хойш монголчууд бидэнд хоёр зүйлийн тус үзүүлсэн байна. Нэгд, 1950-иад оны эхэн үеэс Монгол Улсын тусгаар тогтнол, бүрэн эрхт байдлыг няцааж ирсэн Чан Кайшигийн бодлогыг өөрчилж Тайваний газрын зургаас Ар Монголын гэх зургийг авахуулснаар Тайваньд хэвлэгдэж буй дэлхийн газрын зурагт Монгол Улс зохих ёсны байр сууриа эзлэх болжээ. Хоёрт, Монголын иргэн Тайваний хилээр эх газрын Хятадын иргэдтэй адил цагаан хуудсаар нэвтэрдэг байсныг болиулж Монгол Улсын иргэний гадаад паспорт дээр виз дардаг журам нэвтрүүлэн Ж.Наранцацралтын паспортад анхны виз даруулжээ. Олон жил хөндий явж ирсэн Монгол, Тайваний харилцааны шинэ үеийн эхлэлийн цэг дээр дээрх хоёр улс төрийн зүтгэлтэн уулзаж анхны зам мөрийг гаргалцсан нь хувь тохиол байсан байж ч мэдэх юм. Энэ үеэс хойш Монгол, Тайваний харилцаа идэвхжин харилцааны анхны шан татаж байх үетэй харьцуулахад багагүй урагшилжээ. Үүнийг Тайбэй, Улаанбаатарт Худалдаа эдийн засгийн төлөөлөгчийн газар нээгдэн харилцан үйл ажиллагаа явуулж байгаагаас харж болно. Гэвч 2004 оны байдлаар хоёр талын худалдааны эргэлт дөнгөж 5 сая орчим ам.доллар, Тайваниас Монголд зочилсон жуулчдын тоо мянга хүрэхгүй байгаа нь Монгол, Тайваний харилцаа дөнгөж эхлэлийн шатандаа байгааг нотолж байна. Тайванийн албаны хүмүүсийн яриагаар бол тэндхийн бизнесменүүд манай өмнөд хүчирхэг хөршид 100 тэрбум $-ын хөрөнгө оруулалт хийсэн бололтой. Түүнчлэн Тайвань нь Зүүн өмнөд Азийн орнууд, түүний дотор Вьетнамын хувьд ч томоохон хөрөнгө оруулагч, худалдаа эдийн засгийн чухал түнш болоод байгаа юм билээ. Ийм л хүчирхэг эдийн засагтай Тайваний талтай боломжтой чиглэлүүдээр хэлхээ холбоогоо өргөтгөх нь Тайваний гэхээсээ илүүтэй манай иргэд, бизнесийнхний эрх ашигт түлхүү нийцэхсэн болов уу. Иймээс Монгол, Тайваний хооронд худалдаа эдийн засгийн харилцаа хөгжүүлэх, Тайваний жуулчдыг Монголд татах, Монголын иргэдэд Тайваньд тодорхой хугацаагаар ажиллаж амьдарч, тэдний хөгжлийн туршлагаас суралцах бололцоог бүрдүүлэхийн тулд манай талаас илүү санаачлагатай ажилламаар санагдана. Тайваньтай тогтоосон харилцааг идэвхжүүлэх нь манай олон тулгуурт гадаад бодлогын үзэл баримтлалд ч бүрнээ нийцэх билээ. Юун түрүүн иргэд хоорондын хэлхээ холбоог хөхиүлэн дэмжмээр. Ингэхэд өндөр хөгжилтэй, чинээлэг Тайваний жирийн иргэнийг Монголд юу татах бол? Монголыг сайн мэддэг нэгэн тайвань эмэгтэй "Танай МИАТ-ийн тийзний үнэ эндээс Хавайд жуулчлаад ирэхээс үнэтэй байгаа шүү. Ийм байхад бид хүссэн бүхнийг танай руу зүглүүлж чадахгүй шүү дээ" гэж учирлаж байна лээ. Энэ мэт учирлалыг сонсож тусган авдаг байж гэмээнэ "Монголд зочлох жил" гэх мэт сүржин уриатай даржин төгсгөлтэй кампанит ажлыг арай илүү өгөөжтэй болгож чадах биз. 2006 онд тохиох их Монгол Улс байгуулагдсаны 800 жилийн ойн жил бид хэчнээн хүнийг үзэсгэлэнт Формоза арлаас эх орондоо урин дуудаж жуулчлуулж чадах бол? Аль болох олон байгаасай. Тэд чинь их эзэн Чингис богдын маань орь ганц эх хувь гэгдэх хөрөг зургийг үндэсний ордон музейдээ хадгалж байгаа зон олны элч төлөөлөгчид байх юм шүү дээ. 

