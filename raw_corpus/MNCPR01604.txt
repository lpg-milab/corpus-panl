Элсэн чихэр идэхээ больё

Хүн нэмэгдвэл хүнс нэмэгдэнэ гэгчээр хүн төрөлхтөнг, өлсгөлөн бус цатгалан дарамталдаг боллоо. Яанаа! "Би дахиад л таргалчихлаа" гэх бүсгүйчүүдийн үг чихэнд хоногшиж. Энэ нь өлссөн хүний үг лав биш байх. Тарга тэвээргээс үүдэн гурван цагааны хорыг хаа сайгүй зүхэж эхэллээ. 
Өөх давс, элсэн чихэр гурав шүү дээ. Нүүрэндээ хужир ургатал давс халбагадахаа байчихаж. Хүүхдүүд өөхийг нь ялгаад аягандаа үлдээснийг "Амны хишиггүй гэдэг нь ..." гэдэг хөгшчүүл ч цөөрлөө. Одоо энэ элсэн чихрээс яаж салъя даа гэж байтал ашгүй дамчид үнээ нэмэв. Том ширхэгтэй элсэн чихрийг гол төлөв газар тариаланд, үнээний сүүг арвижуулахад хэрэглэдэг гэх. Тэрнээс Хятадууд Монголын хүүхдүүд талхан дээрээ тавь гэж зориулсан нь юу бол. Ийм өндөр үнэтэй юмыг чинь яаж авах юм бэ? гээд л томчууд хүүхдээсээ дор чихрийн хэрүүл хийгээд байх юм. Болио, битгий ав. Долоо хоногийн өмнө 1 кг сахар мянган төгрөг байсан бол өчигдрийн байдлаар 200 төгрөгөөр нэмэгдсэн байх юм. Гэтэл худалдан авалт багасахгүй байгаа тухай худалдаалагчид ярьж байсан. Тэднээс сахрын үнэ яагаад нэмэгдээд байгаа тухай тодруулахад "Чамд ямар хамаатай юм. Бид юу мэдэх юм" гэж ирээд л уурлахаас үзвэл өөрсдөө нэмдэг юм болов уу гэх хардалт төрж байв. Нэлээд хүмүүстэй уулзлаа. Худалдаачдын ярьж байгаагаар манайд "Тулга", "Баяндолгио", "Хос тана" зэрэг 4-5 хятад эзэнтэй бөөний төв байдаг гэнэ. Орос, Финланд, Белги гээд олон төрлийн сахар байгаа ч үнэндээ бүгд Хятадаас оруулж ирдэг байна. Эндээс хувь хүмүүс авч худалдаалдаг бөгөөд өөрсдөө гардан сахар оруулж ирдэггүй аж. Дээрх нэр бүхий компаниуд сахар нэмэгдээд байгаагийн гол шалтгааныг хятадын сахарын тариалангийн газраар үер болсноос ургац муудаж, нөөц багассантай холбон тайлбарлаж байгаа юм байна. Уг мэдээлэл үнэн ч бай, худал ч бай. Гурван хорын нэгнээс татгалзъя монголчуудаа! Дээхэн үед манайханд давс цай нүдний гэм, бүр мөнгөнөөс үнэтэй байсан тухай хөгшчүүл ярьдаг. Үнэндээ энэ хоёргүйгээр амьдраад л байснаас үзэхэд тийм ч чухал эд байсангүй. Үүний нэгэн адил орчин үеийн хүмүүс тэр ховордоод байгаа гэх хорыг их үнээр авч идэх хэрэггүй мэт. Уг нь сахар хүний биед хэрэгтэй, ялангуяа уураг тархинд чухал үүрэгтэй хэмээдэг. Монголчууд сахарын хэрэгцээгээ одоо энэ үнэд ороод байгаа нунтаг сахраар бус жимс ногоо, цагаан идээ, мах гурилаас хангалттай авчихдаг ард түмэн. Тэглээ гээд сахарын дутагдалд орж, оюун ухааны сааталд орсон юм байхгүй. Харин сүүлийн үед буруу хооллолтын хор уршгаар урьд хожид дуулдаагүй өвчин эмгэгээр өвчлөх болсон. Буруу хооллолтын хор уршиг 20-30 жилийн дараа илэрдэг тухай эмч мэргэжилтнүүд ярьдаг. Чихрийн шижин, диатез, нойр булчирхай, элэгний хатуурал, хэт таргалалт ... гээд ширхэгтэй цагаан элсэн чихрийг ходоод хайлуулж хүчрэлгүй олон өвчин үйлдвэрлэн биед алддаг гэнэ. Сахар хэдий амттай ч дангаар нь идэж болдоггүй. Чихэр бас архи юм. Архины найрлагын 80 хувь нь чихэр байдаг. Архичид яагаад чихэр иддэггүйн учир энэ. Архичид элгээр амархан өвчилдөг. Биен дэх чихрийн хэрэгцээ ихэдсэнээс гэж болно. Эрдэмтэд сонин судалгаа гаргасан байдаг. Багадаа чихэр иддэг бол том болоод архи пивонд оромтгой болох магадлалтай гэж. Тиймээс чихрийн хор холбогдол, ач холбогдлыг мэргэжлийн хүмүүс тайлбарлаж, төрөөс мэргэжлийн хяналтынхан гэдэг албаа ажиллуулмаар юм даа. Хүний биед хортой гурван цагааны нэг болох элсэн чихрийг улам үнэд оруулж, үнэ нэмж байгаа "хорлогчин" худалдаачдыг байцааж арга хэмжээ авсан ч буруудахгүй болов уу. Эзэнгүй юм шиг хэн дуртай нь үнэ, ханш өсгөх боллоо. 
Д.Цогзолмаа
