Сүсэг бишрэлээ шинжих өдөр

Аливаа соёл өөрийн ой санамжтай байдаг. Түүнийг бид ерөнхийд нь "баяр, ой, тэмдэглэлт өдөр" хэмээн нэрлэж заншжээ. Мартаад өнгөрөөчихгүйн тулд тэдгээр өдрүүдийг бид календарь дээр улаанаар тэмдэглэдэг.
Зарим нэг тэмдэглэлт өдөр өөг сөггүй идэж ууна, нөгөө нэгд нь хурал цуглаан хийнэ. Ер нь л янз янз. Тухайн өдрийн агуулгаас шалтгаална. Социализмын үед бол зөвхөн бид нар л зөв зүйтэй замаар замнаж яваа гэдэгтээ итгэл үнэмшил олох зорилгоор туг далбаа намируулан, уриа лоозон хашгирч жагсдаг байсан. Хүний нийгэм ямар үзэл сурталд хөтлөгдөж буйгаасаа үл хамааран тэмдэглэлт өдрүүдээр баян. Октябрийн баяр, Майн баяраар жагсахгүй амар болсон ч монголчууд шинэ шинэ тэмдэглэлт өдөртэй болжээ. Өнөөдөр "Зулын хорин таван". Билгийн тооллын энэ өдөр Төвдийн шашны шинэтгэгч Богд Зонховын нэгэн насны амьдрал нь төгсчээ. Амьдралынхаа хором бүрийг шашин номд зориулсан энэ эрхэм 1419 оны өвлийн эхэн сард жаран насандаа таалал төгссөн аж. Амьд ахуйдаа амьдралын утга учир, үнэ цэнийг тайлбарлан таниулсан Зонхов эцсийн мөчид ч "хорвоо мөнх бус" гэдгийг өөрийн биеэр үзүүлсэн нь тэр байлаа. Түүнийг шарын шашны уламжлалт түүхэнд Манзушрийн хувилгаан, хоёр дахь Будда байсан гэлцдэг. Энүүхэндээ л ярихад Зонхов бол хүний зуурдхан амьдралыг утга учир дүүрэн өнгөрөөх үлгэр дууриал үзүүлсэн их хүмүүсийн нэг билээ. Лам хуврагууд буддын шашныг гуйвуулан амь амьжиргааны гол хэрэглүүрээ болгочихоод байсан бурангуй үед Зонхов "цагаа олж" мэндэлсэн гэмээр. Түүний "Бодь мөрийн зэрэг" болон бусад бүтээлүүд нь шашинд нүүрлэсэн самуурлыг цэгцлэхийн тулд бичигдсэн байдаг. Ноднин "Гэгээрэлд хүрэх зам" сангаас эрхлэн гаргасан "Бодь мөрийн зэрэг" номыг нь сөхөж харсан хэн боловч энэ тухай ядах юмгүй ойлгоно. Тэгэхээр өнөөдөр шашин шүтлэг маань ямархан байгааг цэгнэх, дүгнэх, үнэлэх өдөр гэвэл их хол зөрөхгүй. Гэхдээ өнөө хэдэн ламаа гоочлоод юу хийхэв. Сүм дуганынхаа ариун цэвэрт тэд санаа тавина биз. Сүсэгтнээ байг гэхэд шүтээнээ хүндлэх сэтгэл тэдэнд байх л учиртай. Сахил авч, тангараг өгөөгүй бид хуврагуудын тухай хэлэлцээд юу хийнэ. Хувраг хуврагаараа, сүсэгтэн сүсэгтнээрээ л байя. Амьдралынхаа зүг чигийг буддын шашнаар баримжаалдаг хүн бүрийн дагавал зохих хэм хэмжээ гэж бий. Зарим нэг тэмдэглэлт өдөр, уй гашуу тохиолдвол сүм хийд орохоос гадна хийх зүйл маньд зөндөө байна. Хувь хүн ямар шүтлэгтэй болохыг өөрөөс нь асуухаас илүү амьдралд хандах хандлага, өдөр тутмын дадал зуршлаас нь таньж болдог. Ухаан нь та буддын шашинтай гэх атлаа хэн нэгнээ таалал төгсөхөд уйлж унжаад, унаж тусаад байх хэрэггүй. Өөрөө бас үхнэ гэдгээ л түүнээс ургуулж санууштай. Тоолох цаг цохилох тоолон Тоотой нас хорогдож урсана Тогтоох, сунгах арга байхгүй Тосох үхлээс зайлах замгүй хэмээн хутагт Шантидэва айлдсан болохоор тэр. Амьдралд хөл алдан сэтгэл гутарсан үедээ архи, олс хоёр хайхаасаа өмнө энэ амьдралын үнэ цэнийг санаж бай. Хүн болж төрөөд зовлон эдэлдэг ч гэлээ сайн заяа юм хойно хэдэн сая галав хайгаад ч олно гэдэг хэцүү. Тэр бүү хэл дээд төрөлт тэнгэрүүд үхэж буй нэгэндээ сайн заяанд төрөх болтугай гэсэн ерөөл хэлдэг. Тэр сайн заяа нь хүний төрөл юм шүү дээ гэж "Хэвлийд орохуй" сударт өгүүлдэг учраас тэр. Харин бүх юм болж байна, бүтэж байна, би бүгдийг чадаж байна, дийлж байна хэмээн аархах тоолондоо өөрийгөө үргэлж шинжиж яв. Тэнэг гэдгээ хэн мэднэ Тэр хүн ухаантан мөн хэмээн Бурхны ном-Дармапада-д сургасан болохоор тэр. Зөвхөн өөрийнхөө төлөө жудаг, нүнжгээ гээхээр алхам хийхээсээ өмнө заавал дараагийнх нь үр дагаврыг тунгаах нь зүйд нийцнэ. Зуун галав өнгөрлөө гэхэд Үйлийн үр үрэгдэх нь үгүй Цаг нь ирмэгц үр нь боловсроод Цаг наргүй амсах болно гэдгийг "Бясалгалын хаан судар"-т заасан тул тэр. Энэ мэтээр ишлээд байвал судар номын цэцэн мэргэн сургаал даанч элбэг. Тэр бүрийг нэг дор багтаасан Богд Зонховын Бодь мөрийн зэрэг номоос энэ бүгдийг нэг мөр уншаад танилцаж болно гэдгийг сануулах дахин нэг байна. Шашин гэдэг соёлын нэгээхэн хэсэг. Соёл нь таны гараар бүтээгдэн хорвоод байраа олдог. Сүжигтэй хүн билээ би гэсээр суварга бүтээлгэж, ном уншуулж нүглийн нүдийг шавар, мөнгө хоёроор хуураад юу хийхэв. "Хэн нэгэн гурван их мянган ертөнцийг долоон зүйлийн эрдэнэсээр дүүргэж өглөг буян хийснээс энэ судраас адаглаад ганц бадгийг нь ухааран ойлгож, бусдад үнэн утгыг нь хэлж өгч чадвал өмнөхтэй харьцуулшгүй их буян хураана" гэж Доржзодво сударт өгүүлсэн байдаг. Хөрөнгө мөнгөөр зодож буян хийдэггүй, гагцхүү бодол ухаарал л буян мөн гэсэн үг байгаа биз. Будда Шагжамуни өөрийн амаар айлдсан дээрх судрын утга агуулгаас гажиж гүйх хэрнээ өөрийгөө буддын шашинтан гэвэл түүнийг доромжилсноос ялгаа юун. Аливаа соёл ой санамжтай байхаас гадна ёс журамтай байдаг. Тэр дэг жаяг нь л түүнийг бусдаас ялгаж харагдуулдаг. Өнөөдөр та зул өргөнө, бурхан шүтээндээ тахил тавина, магадгүй буяны нэрээр хаягласан ямар нэг арга хэмжээнд оролцоно. Тэр үедээ та "өнгөрсөн, одоо, ирээдүйн төгс гэгээрэгч, аугаа зорилготнууд гэгээрлийн замаар замнахдаа үйл хилэнцийн хир буртгийг хэрхэн арилгаж наманчилдаг тэр л ёсоор би алдаа эндэгдэл бүхнээ гэмшин наманчилъя, уудлан илчилье, хойшид таслан цээрлэе" хэмээн залбираарай. Таны хамгийн олонтаа нэрийг нь сонссон бас хэдэнтээ мөнгө өгч бусдаар уншуулсан Алтангэрэл сударт ингэж өгүүлдэг юм. "Зулын хорин таван" бол Богд Зонховын заасан замаар явж байна уу, үгүй юү, түүний сургаал номыг дагаж байна уу, үгүй гэдгээ дахин нэг харах өдөр билээ. Нүглийнхээ хэмжээгээр суварга босгох уралдаан Надад нэлээд хэдэн найз бий. Тэдний зарим нь давгүй хөрөнгөтэй. Нэг нөхрийн маань ээж гэнэт л долоон сая төгрөг нэхэж гэнэ. Цайны сүү, хоолны махаар тасарч үзээгүй, үзэх ч үгүй хөгшин тэр их мөнгөөр яах гэж байгааг сонирхжээ. Насныхаа буяныг гүйцээх суварга босгуулна гэж байх юм гэнэ. Мөнгөтэй хүний эхийг анддаггүй шар зурхайч байдаг аж. Өвлийн шөнийн уртад өндийж хөхүүлсэн ачийг нь санахаар долоон сая байтугай л мөнгө өгмөөр байдаг. Хэрэг болдог үгүй нь мэдэгдэхгүй суварга босгоно гэхээр эргэлзээд болох биш. Хичнээн цааргалаад ч ээж нь урдынхаараа дийлж дээ. Хонгонд нь хүрдэг байсан гар энэ удаа хэтэвчинд нь хүрчээ. Гэхдээ бусдын ятгалгаар. Яая гэхэв. Төлж барагддаггүй эхийн ач хойно. Хоног өдрүүд өнгөрсөөр нэг л мэдэхэд суварга бэлэн болов. Гурван метр хэрийн өндөртэй, барилгын плитагаар өнгөлчихсөн архитектурын хувьд авах юмгүй эд байж, өнөө суварга гэдэг нь. Уул нь ламбагуай гараа гаргаж, сэтгэлээ шингээж, шидээ бүрдүүлж бүтээнэ гэсэн байж. Гэтэл овоолгоотой шавар. Захиалагчийн шаардлагад нийцсэнгүй. Хүүд нь байтугай ээжид нь таалагдсангүй. Найз маань зарга үүсгэх санаатай байсан ч Хэрэглэгчийн эрх ашгийг хамгаалах нийгэмлэгт шашин номын хэргийг хамаардаггүй аж. Тэгээд ч ээж нь буяндаа бузар хийгээд яахав гэдэг моралиар асуудалд ханджээ. Буяны элч ламбагуайдаа л нүгэл болдоггүй юм бол дүүрч. Орхилоо. Хаа сайгүй л суварга болжээ. Дөчин мянган орон сууцнаас өрсөн сүндэрлэх суварганы тоо замаа алдлаа. Гандангийн хашаанд дахиад суварга босгох зай бараг үлдээгүй л болов уу. Зурагтаар орой бүр нэг лам суварганы шидийг сурталчлан залбирна. Бас нэг лам "... тухайтад энэ их суваргыг босголоо" гэнэ. Суварга хэрхэн босгох тухай өгүүлсэн бололтой зузаан ном ч хэвлэгджээ. Хүний аргалуулах нүглийн хэмжээ зузаарахын хэрээр арилгаж өгөх тариф өсдөг жамтай мэт санагддаг. Ямар ч юмны тоо нэмэгдэх тусам агуулга нь замхардаг. Суварганы утга учир хэдийнэ бүдгэрчээ. Монголоор "суварга" гэж нэрлэдэг энэ байгууламж бол нэг талаар гэрэлт хөшөө юм. Нөгөөтэйгүүр чухал нандин шүтээнээ хадгалдаг нэг төрлийн бунхан маягийн эд. Жишээ нь, "Бодь мөрийн зэрэг"-ийн хэвлэлтэд гарсан алдааг магадлахдаа Богд Зонховын суварганаас судрын эх хувилбарыг нь гаргаж ирэн тулгасан түүх яригддаг. Монголын гүн ухаантан Агваанбалдан дээрх судрын бараас байж болшгүй логик алдаа илрүүлжээ. Ингээд шарын шашны уламжлалыг залгамжлагч Брэйвэн хийдийн лам Цүлтэмнамжилд тэр тухай дуулгаснаар бөөн шуугиан дэгдэж гэнэ. Ингээд маргаанаа эцэслэхийн тулд Зонховын суварганд гар хүрч судрын эхийг гаргаж тулгаад гарцаагүй алдаатай хэвлэгдсэн болохыг нь тогтоосон тухай Б.Ренчин гуайн хууч бий. Хамаг юмс бусдаас хамаарч, гадны шалтгаан нөхцөлөөр бүтэж бүрэлддэг болохоор хорвоо хоосон хэмээн Будда сургажээ. Гэхдээ аливаад утга агуулга оноох дуртай хүний зангаар бид сарын гучин өдрийг хүртэл сайн, муу гэж хуваадаг. Энэ зангаараа суварганд аятайхан агуулга оноогоод, тайлбарлаад байж дөнгөнө. Харамсалтай нь одоогийн суваргууд гэрэлт хөшөө гэхээсээ илүү нүглээ нимгэлэх гэсэн хөөрхийсийн мөнгөөр босож байна. Нүглийн шалтгаанаар сүндэрлэсэн бол юу ч байгаад нүгэл. Нүглээс бүрддэг буян гэж үгүй. Хэн нэгэн өөртөө, өвөөдөө, эмээдээ, ээждээ, аавдаа ер нь хэнд ч байсан суварга босгуулбал шашнаа доромжилсон хэрэг болно. Учир нь суваргыг зөвхөн шашинд их үйл бүтээсэн хутагт хувилгаадад зориулан бүтээдэг. Тэгэхээр таны хувьд талийгаач хичнээн ариун гэгээн санагддаг ч буддын шашны шалгуураар хутагт байгаагүй л бол хөрөнгө мөнгөнийхөө хэмжээгээр суварга босгох нь нүгэл болно. Зонховын дайтай үйл хийгээгүй хүнд Богд Зонховынхоос том суварга босгоно гэдэг шарын шашинд доромжлол. Суварганд хутагт хувилгаадын эд зүйл, ховор нандин ном судар хадгалж байсан үе бий. Харин өнөөдөр тэр бүхнийг электрон хувилбараар маш найдвартай хойч үедээ өвлүүлж болж байна. Жишээ нь, манай Улсын төв номын сан судруудаа электрон хувилбарт оруулах томоохон төсөл хэрэгжүүлээд эхэлсэн. Түүнийг агуулгаар нь "Ганжуур, Данжуурын электрон суварга" гэсэн ч болох юм. Суварганы тоо дутаад шашин мөхсөн гэж дуулаагүй. Залбирал, мөргөл агуулгаар хоосорвол нүгэл сэтгэл хургах нь үнэн. Та Гандан гарах бүртээ суварганд залбирч байгаарай. Ямар нэг юманд хандаж мөргөж залбирахгүй л бол болдоггүй шүү дээ. Бясалгал дадлага их хийхийн хэрээр тэр бүхнийг сэтгэлдээ төсөөлөн залбирч чаддаг болно хэмээн "Бодь мөрийн зэрэг"-т бичсэн байдаг. Тийм дээд түвшинд хүртлээ суваргаа бараадсан нь дээр. Суварга эргэн гороо хийхдээ энэ хорвоогийн мөнх бус, хоосон чанарыг үргэлж сэтгэлдээ тунгааж явбал буян болно. 
Д.БАТБАЯР 


