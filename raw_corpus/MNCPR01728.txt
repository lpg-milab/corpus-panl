ХУВАЛЗ

Хачиг хэмээх шимэгч хорхойн аюулыг мэдэхгүй монгол хүн цөөхөн. Энэ жижигхэн амьтан буянт малын маань л шим шүүсийг хэрхэн аажмаар сорж, түүний үс ноостой дулаан биед яаж наалдан зохицож амьдардгийг бид бүгд мэднэ дээ.
Өвлийн уртыг арай ядан давж хаврын хавсарганд нүдүүлж буй туранхай хэдэн төлгийг бол энэ амьтан чухам мэрэх шиг болдог. Хачиг томрохоороо хувалз болно. Тэр гайхал цусыг чинь нүдэнд үзэгдэлгүйгээр ёстой нэг литр литрээр нь сорно доо. Хачигтай, хувалзтай мал тэр зундаа олигтой тарга хүч авч чадалгүй явсаар ирэх жилийн хахир өвлөөр ээлж дараалан нүд аницгаадаг. Монгол малын ихэнх нь хачиганд баригддаг тул арьсанд нь хүртэл толбо тогтож, олигтойхон гоёлын нэхий дээл хийхэд стандарт шаардлага хангадаггүй шүү дээ. Энэ амьтан хүн рүү үсрэхдээ ийм л ухаан санаа гүйцэд ороогүй, юм мэдэхгүй хүүхэд багачуудын маань толгойд голдуу наалддаг, үзэгдэж харагдалгүй томорсоор хувалз болж, бүр болохоо больсон хойно нь аав ээж сая мэдэж салгадаг билээ. Миний нэг эмэгтэй дүүгийн толгойд хачиг наалдан явсаар аль хэдийнэ хувалз болчихсон байж. Эгч мэдэлгүй ховх татаж хаяснаас болж толгой тархи нь бүхэлдээ хавдан, золтой л дүүгээ алдчихаагүй юмдаг. Зүй нь бөгсийг нь хайчилж цусыг нь гаргаж байж салгах ёстой гэх. Өдгөө аль ч намын гишүүн дэмжигчид ялгаагүй, намынхаа толгойд хачиг үүрлэснийг мэдээгүй яваа хүн надаас эхлээд олон байсан байх. Саяхны хоёр өдрийн чуулганы хуралдааныг орон даяар нэвтрүүлсэн ардчиллын буянгаар чухам ямар олон хачиг саарал ордон дотор үүрлэснийг бид олж харлаа. Тэд амьдрах зохистой орчныг нь л бүрдүүлж өгөх юм бол чухам зохицох орчинд хаашаа ч хамаагүй үсрэн наалдаж манийхаа цусыг сорон амь зуухад бэлэн байна, та минь ээ. Нэг хэсэг нь гүрээний судаснаас маань эхлэн ханасаар томроод бүр аль хэдийнэ хувалз болчихжээ. Зарим нь бүр ёо ёотой, толгойгоо алчуураар ороочихоод түүнийгээ хамгаалах гээд бусадтай солиорон зодолдоод эхэллээ. Тэд нэгэнт томорсон хувалз удаан насалдаггүй өөрөө гэдэс нь дэлбэ үсрэн үхдэгийг мэддэггүй, бас мэдэхийг ч хүсдэггүй бололтой. Дээр нь манийхаа цөсийг хөөргөж, дэвэргэж хувалзаа хамгаалуулах гэж урваганах нь бүр инээдтэй. Монгол Улсад анхны ардчилсан хуулийг баталдаг өдөр томоос том "бэлэг барин" Улсын Их Хурал дахь МАХН-ын гишүүд дангаараа, дээр нь ардчилсан намын буянгаар "бойжиж торнисон" М.Энхсайхан, Ж.Наранцацралт, Батхуяг, М.Сономпил, "Эрэл"-ийн гэхээсээ илүү "Оюуны ундраа"-гийн" С.Отгонбаяр, өрөндөө баригдсан "Буян"-гийн Жагаа, "Ард түмний" гэгч сүржин хаягтай, даржин намыг тунхаглагч хэзээний "тавьтаргүй" Л.Гүндалай, "Эрэл"-ийн Б.Эрдэнэбат, түүнийг "пааслагч" Цэрэнбалжир, Жаргал нар гээд 39 элий балай "товарищуудын" 100 хувийн саналаар Ц.Элбэгдоржийг албан ёсоор огцрууллаа. Журмын нөхөд нь МАХН-ын дангаараа гаргаж буй энэ ёс жудгаа алдсан үйлдлийг энэ удаа эсэргүүцэж, хурал хаян гарахад дээр нэр дурьдсан хэд чухам чихэр горьдсон хүүхэд аятай айлын "тогоо сахин" үлдэхийг харахад тун өрөвдөлтэй. Толгой дахь хачиг хувалзандаа эрчимтэй идүүлж буй Ху намын хууртагдсан "торгон цэргүүдээс" нь гадна албан тушаалын төлөө юугаа ч худалдахаас буцахгүй болсон дээрх хэдэн хачиг хувалзыг Монгол түмний буурал түүх үеийн үед бүү мартаг. Анх энэ санал санаачилгыг МАХН-ын Удирдах зөвлөлийн хэсэг нөхөд "Гаалийн" Х.Баатарыг шоронд эргэн очиж, түүнийг гадуур эмнэлэгт хэвтүүлснийхээ дараа хүч түрэн тавилаа. Бид нарын хэн нэг нь шоронд мөрдөгдөж байгаа ах дүүсээ гаргаж эмчлүүлэх "эрх чөлөө" Х.Баатарын буянгаар ашгүй олдох нь байна, хүмүүсээ. Нийслэлийн тээврийн газар, "Улаанбаатар" санд Засгийн гарын агентлагаас шалгалт орсон нь МАХН-ын даргыг бас нэлээд тэвдүүлж орхиж. Бушуу туулай борвиндоо баастай гэдэг. Баастай туулай одоо хаа хүртэл давхихыг нь харах "сценари" бидэнд үлдлээ. Эвслийн Засгийн газрынхаа арван гишүүнд хүчээр тулган гарын үсэг зуруулсан нь дараа нь та нарыг буцаагаад тавина гэж молигодсон ч байж болох. Өнөөдөр чухам бусдадаа саяхан "чадуулсан" хэд нь дотроо хэнгэнэтэл уйлж байхад, молиго үмхүүлсэн хувалзнууд нь маг маг инээлдэн "виски тулгаж" байх даажигналтай нам. Хүн гэгч "аливаа зэрлэг махчинаас доор амьтан" бусадтайгаа хүссэн ч эс хүссэн ч зохицон амьдрах хувьтай энэ орчлонд амь зуухын тулд чухам ганцхан үнэлэмжтэй байх ёстой аж. Энэ нь бидний хэлдгээр "хүн мөс" гэгч очир алмазнаас хатуу эд ажгуу. Чухам үүнийгээ алдсан нэгнийг олон түмэн адгууснаас доор хэмээн тоолох учраас "Авраарай" хэмээн мянга хашгираад нэмэргүй хорвоо. Бидний өчүүхэн махбодь амьдарч буй нийгэмдээ энэ жудгийг умартан гээвээс хагархай толь аятай болно. Сайхан толио хагалуулсан гэрийн эзэгтэй эв эеэр нь хичнээн хичээнгүйлэн наавч, томоос том зурааснууд нь яах ч аргагүй үлддэг шиг хүний мөс хэмээх хэврэг эд нэг л хагарвал толь мэт лугаа дахин дахин сэргээгдэггүй бөлгөө. Муу нэрийг хусавч арилахгүй, сайн нэрийг хүсэвч олдохгүй гэдэг. Ухаант ардын маань энэ үг бидний заримынх нь давж гарахгүй өндөр даваа үеийн үед байсаар байх даажинт ертөнц. МАХН төрийн эргэлтийг хууль бусаар яарч адган хийхийн учир юунд байв аа. Хэнд ч ойлгомжтой. Энэ намын дээд удирдлагад цойлж гарсан "хачиг хувалзнуудаа" бор зүрхээрээ хамгаалах, тэгснээр өөрсдийнхөө тэжээлийн тэвшийг "будаагаар" дүүргэх шансаа алдахгүй байх увайгүй сонирхолдоо хөтлөгдөн, ард түмнийхээ эрх ашгаас урвасан энэхүү шийдэлдээ хүрсэн. Төрийн ийм тогтворгүй байдал улс орны маань гадаад нэр хүндийг минь бүр шээстээд баастчихлаа. Гэхдээ тэд нарт энэ ямар ч хамаа байх билээ. Энэ удаа төрөөр тоглохоор атгаг санаа агуулсан аль ч нам ялгаагүй түшмэдүүдийн нүүр царайг телевизээр харахад тун хөгийн, арчаагүй харагдаж байв. Тийм биш гэж үү? Заримынх нь бүр сүр сүлд нь доройтон үхмэл болсон байна. Юун намын нэр төр, ард түмний эрх ашиг, үнэн хэрэгтээ юу ч падлийгүй, хачиг хувалз адил ард түмнийхээ цусыг сорон амь зуух сонголт хийсэн тэд бөгсөө хайчлуулахаас л айсан хэрэг. Ц.Элбэгдоржийн шийдлүүд бүгдээрээ хэдий төгс төгөлдөр бус ч, улс оронд гүнзгий нүүрлэсэн авилгалын эсрэг тун зоригтой алхмуудыг хийж, хувалзнуудыг томчлон түүж эхэлсэн нь үүнд өртөх хэнбугайг ч болов айдас хүйдэст автуулсан нь ойлгомжтой. Ялангуяа хүн бүхэнд илэрхий болсон нийслэлийн газрын болон нийтийн тээврийн мафи нь намын шинэ дарга М.Энхболд, түүний үнэнч нөхөр Т.Бадамжунай хоёрыг чухам нойр хоолноос гаргасан бололтой юм. Дээр нь гаалийн Х.Баатараар дамжаад Н.Энхбаяр, Ч.Улаан нарын "ногоон гэрлийн" компаниудаас эхлээд мафийн сүлжээний хөзрүүд бас дэлгэгдэх гээд байдаг. "Намаа аврах хөдөлгөөн" гэгчийг байгуулан У.Хүрэлсүх гэгч залуу чухам цамнаж байх юм аа. Наймдугаар ангийн нусгай жаалаас доор загнах түүнээс би болоод бид нар юун УИХ-ын гишүүн, сайд, МАХН-ын залуу удирдагчийн дүр төрхийг огтхон ч олж харсангүй. Намын туг шатаалаа л гэнэ, байр сууцыг минь сүйтгэлээ л гэнэ чухам уйлах нь холгүй нүд нь чийгтэн байгаа энэ халамцуу дүнхүү эрд би ганцхан зүйлийг сануулья. Юун яасны чинь туг дарцаг, цаана чинь хачиг, хувалзнуудаасаа болоод хэдэн мянган хүнтэй хайран намын тань нэр хүнд жирийн гишүүд, дэмжигчид, олон түмний дотор навс унаж байгааг чи дотроо сайн мэдэж байгаа ш дээ. Ард түмэн өнөөдөр бүгд ухаажсан. Чиний ийм "матрын нулимс" хэнд ч хэрэггүй болсон, түй, түй, наад арга барил чинь ч аль фюрерийн үед үе нь өнгөрсөн эд шүү дээ. Тэр цагаан ордон чинь сайн ярих юм бол аль ч намынх бус, Монголын ард түмний хөрөнгөөр боссоныг харин чи өөрөө мэдэхгүй төөрч будилж байна. Түүн рүүгээ дайрах хүртэл түмнийг бухимдуулсны бурууг "бүдүүн бүдүүн" хувалзнуудаасаа болоод өөрөөсөө эхлээд эр. Та хэдийн өөдөө шидсэн чулуу толгой дээр чинь эргэн унаж байгаа нь тэр. Хэрэв хэдэн шил мэтийн юм хагарсан бол тэр зэргийн сүйтгэлтэйгээр бухимдсан олны уурсал хилэнгийн түрлэг зогссон нь их юм гэж бод. Тиймэрхүү юмыг засаад янзалчих нь бүү хэл эргээгээд босгочих хүртэл ажлыг одоо өмнө талд нь сүндэрлэх гээд байгаад өндөр ордны газрыг худалдсан мөнгөөрөө хувалзнууд чинь хийг. Румыны Чаушеску "хайртай" олон түмнийхээ уурссан хилэнд яаж тас татуулсныг бүү март... Гучин жил төр удирдах хугацаандаа далан тэрбум ам.доллар улсынхаа сан хөмрөгөөс хусчихаад ард түмнийхээ хараал идэн одоо чухам үхэж ч чадахгүй зүдэрч хэвтээ Сухартог сана. Жирийн муу ядарсан хүмүүсийн өдрийн хоолны мөнгөөр бие бие рүү нь бүү турхир. Бүр том алдас болно. Би энэ намын чинь гишүүнд юуны ч учир мэддэггүй шалдан банди Москвагийн их сургуулийн онц сурлагатан оюутан хэмээн хөөрч явахдаа хорь гаруй жилийн өмнө элсэж байж билээ. Тэр үед нам ямар хатуу шалгуур тавьдаг байлаа? Чухам тухайн үеийн нийгмийн элитүүдийг сорчлон авдаг үе байсан. Москва хотын Элчин сайдын яамны намын хороогоор Ю.Цэдэнбал дарга асны хүү Владислав бид хоёр хамтдаа орж, долигонуур дарга нар түүнд "монгол хэлээ сурахыг" зөөлхөн зөвлөн доор нь баталж, харин ард гаралтай намайг элдэв асуултаар тал талаас бөмбөгдөн загнаж, золтой л "унагаж" орхиогүйг би санаж байна. Бидний өвөг дээдсийн, Ю.Цэдэнбал даргын маань нам руу дайснууд дайрч байна хэмээн таны сөөнгөтөн орилох дууг би Сүхбаатарын талбай дээр сонслоо. Одоогоос 16 жилийн өмнө 1990 оны хаврын хавсаргатай тэр өдрүүдэд нам, эх орныхоо төлөө амьдралынхаа 44 жилийг зориулсан тэр өвгөнийг ухаан санаа нь муудчихсан, Москвад гэрийн хорионд байхад нь муу нэртэй, муухай зүстэй ардчиллын хэдэн банди нар биш, чухам танай намын Улс төрийн товчоо дангаараа хуралдан, түүний бүх гавьяа шагнал, цол, одон тэмдгийг нь хуу хаман авч, намаасаа нохой мэт хөөсөн шийдвэр гаргасныг нь өчүүхэн би эсэргүүцэж намын улаан батлахаа буцааж өгч байлаа. Миний нам намайг ингэх ёсгүй. Энэ миний нам биш байна гэж хэлээд өвгөний нүдэнд нулимс гүйлгэнэн хоолой нь зангирч байсан тухай Шинкарёвын номонд байгаа, худлаа гэвэл хараарай. Тэр өвгөн үхэн үхтлээ энэ гомдолтойгоороо хорвоогоос үүрд хальсан. МАХН үнэмлэхүй хүчээр дангаараа төр барьж байх 2000-2004 онд ард түмэн та бүхнийг "Төрийг хямралаас, түмнийг ядуурлаас гаргах юм байна" гэж хууртан хүсэн хүлээсэн. Харамсалтай нь энэ хугацаанд энэ төр авилгалдаа идэгдэн, хямрах биш бүр ялзарч, түмэн олон маань ядууран ихэнхдээ цувдай толгойгоо бүтнээр нь худалдан авах нь бүү хэл, автобусныхаа мөнгийг ч төлж дийлэхгүй болтлоо элгээрээ хэвтэж, харин намын хувалзнууд тань яаж бүдүүрснийг чи битгий хэл гэхэд ард түмэн цаана чинь мэлмий нь хаагдчихаагүй болохоор мэдэж байгаа. Авгай хүүхнүүд нь Елена Чаушеску, Филиппины Маркос хатагтай нараас дутахгүй алт, алмаз гялалзуулж, өөрсдөө алс холоос араб угсааны азарга хүртэл худалдан авчирч тансаглацгааж байна. Тэд хэний мөнгөөр туйлж байгаагаа мэдэх мэдрэл нь бүр тас үсэрчээ, зайлуулдаа гэж. Үүнийг чинь ч түмэн олон өнгөрсөн сонгуулиар ухаалгаар харж, та нарын эрхийг тавин хувиас дээш нь гаргахгүйгээр хязгаарлах нь зөв гээд хоёр жилийн өмнө нэгэнт шийдчихсэн юм биш шүү. Гэтэл одоо дахиад яаж ийгээд олонхи болж, яагаад төрийн эрхийг дангаараа барина гээд ичихгүй дайраад байна аа. Ямар нүүрээрээ "комиссын дэлгүүрийн" бараа шиг болчихсон барлагуудыг худалдан авч, түүгээрээ дөрөөлөн түрий барих гээд байна вэ? Бид дахиад юунд хүргэх гээд байгааг чинь мэдэж байна шүү дээ. Хүрэлсүхтнүүдээ. Хачигтай мал таргалдаггүйтэй адил шавьжтай төрөөр удирдуулж байгаа ийм "номхон" ард түмэн ядуурлын намгаас хэзээ ч үл гардаг жамтай. Гадаад түншүүд маань ч хачиг хувалзандаа баригдчихсан биднийгээ энэ үед эзэнгүй арал мэт орхих нь зүйн хэрэг. 800 жилийнхээ ойг ёслон тэмдэглэх гэж буй Монгол төрийн хоймрыг бүү бохирлож бузарла, хаалгаа гадна талаас нь чанга хаагаад бүгдээрээ тонилцгоо, цаашаа. 
Б.Долзодмаа
