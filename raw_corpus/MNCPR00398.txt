Олон улсын тэмцээнд дөрвөн баг өрсөлдөж байна

Өдгөөгөөс есөн сарын өмнө сагсан бөмбөгийн эх орон Америкийн "ABA" лигийн "Кентакийн хурандаанууд" баг Монголд хүрэлцэн ирж, манай сагсан бөмбөгийн түүхэнд цоо шинэ хуудас нээсэн. Өнгөт арьстай сагсчид манай хүүхэд залуусын хүсэн хүлээж байсан жинхэнэ амьд тоглолт үзүүлж, цагирган дээрээс уран гоё довтолгоог гайхуулан холын зайн шидэлтийг хэрхэн амжилттай гүйцэтгэдгээ харуулцгаасан. Харин дараахан нь Монголын сагсан бөмбөгийн шигшээ баг Макаод болсон Зүүн Азийн VII наадамд анхны олон улсын тэмцээний ялалтаа байгуулсан нь мөн л шинэлэг байв. Харин өнгөрсөн амралтын өдөр манайд анхны олон улсын тэмцээн эхэллээ. 
Монголын сагсан бөмбөгийн холбооноос зохиож буй тус тэмцээнд оролцохоор 100 гаруй жилийн түүхтэй БНСУ-ын Донггукийн их сургуулийн оюутнуудаас бүрдсэн шигшээ баг болон Буриадын их сургуулийн оюутан тамирчид иржээ. Манай талаас ирсэн зочидтой эн тэнцүү өрсөлдөхөөр Ц.Цэвэрбал дасгалжуулагчтай Оюутны шигшээ, үндэсний лигийн тамирчдаас бүрдсэн Б.Дамба, Солонгос улсын иргэн Пак Сун нараар бэлдүүлсэн Монгол Улсын шигшээ баг оролцож байна. Тэмцээний эхний өдөр Донггукийн их сургууль, Монголын оюутны шигшээ багтай таарав. Тоглолтын эхний оноог заал дүүрэн үзэгчдийнхээ өмнө "Харцага" багт холбон тоглогчийн үүрэг гүйцэтгэдэг Д.Пүрэвдорж холын зайн шидэлтээр авч 3:0-ээр хошуучилж эхэлсэн. Тэрээр энэ үед гурван онооны шидэлтээр багтаа 12 оноо нэмэрлэж, хөгжөөн дэмжигчдээ баярлуулав. Түүний олон онооны ачаар 16:14-өөр нэгдүгээр үед Монголын оюутны шигшээ баг ялалт байгуулсан. Гэвч дараагийн гурван үед хамгаалалт, довтолгоо гээд хамаг нь сул байсан манайхан 28:42, 44:64, 68:82-оор Солонгосчуудаас эхний ялагдлаа авлаа. Оюутны шигшээ багт Б.Баясах, У.Оргил, Д.Пүрэвдорж, А.Од, У.Мөнхбаатар, М.Мөнхбаяр, Даваадаш зэрэг тамирчид багтсан байлаа. Харин Донггукийн их сургуулийн багт багтсан тамирчдын талаас илүү нь 190 см-ээс дээш өндөртэй залуус юм. Тэмцээний хоёр дахь тоглолт Монголын шигшээ, Буриадын их сургуулийн багуудын хооронд болов. Эхний үед ОУХМ Ц.Шаравжамц мөн л хоёр удаа холын зайн шидэлт амжилттай гүйцэтгэж оноогоор тасарсан. Энэ тэмцээн нэлээд өрсөлдөөнтэй болох болов уу хэмээн үзэгчид найдаж байсан ч шигшээ багийн давуу байдлаар үргэлжилсээр дууссан юм. Тоглолтын нэгдүгээр үе 17:15-аар өндөрлөж, дараагийн үеэс шигшээ баг оноогоор тасарч эхэлсэн. Буриад оюутнуудтай өрсөлдөхөөр Монголын шигшээ багийн гарааны тавд Ц.Мэргэн, Г.Ихбаяр, Ерөнхий сайд М.Энхболдын хүү Анар, Б.Нэмэхбаяр, ОУХМ Ц.Шаравжамц нар багтсан байв. Тэд хоёр метрээс дээш өндөртэй гурван тамирчнаар багаа бүрдүүлсэн Буриад оюутнуудыг 103:88-аар хожин ялалт байгуулсан. Тэмцээний гурав дахь өдөр буюу өнөөдөр Оюутны шигшээ баг-Буриадын ИС, Монголын шигшээ баг-Донг-гукийн ИС-иудын хооронд болж, лхагва гаригт медалийн төлөөх тоглолтоор олон улсын тэмцээн өндөрлөнө. Мөн өнөөдрийн тоглолтын үеэр цагирган дээрээс довтлох, холын зайн шидэлтийн тэмцээнүүд болох юм байна. 
Б.Бадмаа
