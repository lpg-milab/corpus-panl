Жижиг банк томдоо гай болдоггүй

"Голомт" банкны захирал Д.Баясгалантай хийсэн ярилцлага 2002 онд "Оны эдийн засагч залуу"-гаар шалгарахдаа тавьсан илтгэлийнх нь санаанаас эхэллээ. Д.Баясгалан захирал тэр илтгэлдээ Монголын банкуудад тохиолдож болох бэрхшээл, хямралын тухай асуудал хөндөж байсан нь санаанд үлджээ. Ийнхүү бидний ярилцлага манай "Банкны салбар хямралтай эсэх" гэдгээс өрнөлөө.
нэг.Монгол банкны шаардлага сайн муу хоЁр талтай -Монголын банкны салбар хямралд орсон уу? Хямрал "нүүрлэсэн" энэ цагт ганцаараа эрүүл саруул байна уу. Хямарсан ч нуугдмал байна уу? -Энэ их хүндрүүлсэн асуулт байна. Яг одоо хямраагүй байна. Дампуурсан нэг ч банк алга. Бүх үйл ажиллагаа хэвийн явагдаж байгаа. Гэхдээ огт асуудал байхгүй гэж хэлж болохгүй. Өнгөрсөн хугацаанд банкны зах зээл өөрөө томорсон учраас бэрхшээл мэдэгдэлгүй өнгөрч байна. Өөрөөр хэлбэл, асуудлаа дотроо шингээж байна гэсэн үг. -Монголбанк арилжааны банкуудад дүрмийн сангаа нэмэгдүүлэх шаардлагыг тавьсан. Энэ шаардлагын эцсийн үр дүнг урьдчилан тооцвол эерэг тал нь давамгайлах уу, эсвэл сөрөг тал нь уу? -Миний бодлоор сайн муу хоёр талтай. Юуны өмнө банкууд томорч өрсөлдөх чадвар нь сайжирч, нэг зээлдэгчид олгох зээлийн хэмжээ ихэснэ. Энэ бол сайн. Нөгөө талаар зах зээлийн хамгийн алсын буланд хүрч очих боломж хязгаарлагдаж байгаа. Жижиг ч гэлээ банкууд өөрийн зах зээлтэй, харилцдаг түншүүдтэй, хүрээтэй. Жижиг банкууд хаагдаж, нэгдсэнээр тэр зах зээл байхгүй болно. Тэр хэрээрээ улсад орох татвар байхгүй болно. Том банкууд зах зээлийн эцсийн цэгт хүрч үйлчлэх боломж багатай. Олон зуун ажилтантай нүсэр бүтэц хатуу дүрэм журмаа л ажлын удирдамж болгоно. Тэгвэл жижиг банкууд уян хатан байдаг. Барууны хөгжсөн зах зээлд ч гэсэн том банкуудын хажууд жижиг банкууд ажиллаж л байдаг. Өөрийн гэсэн харилцагчтай, өөрийн гэсэн хүрээтэй. Манай жижиг банкууд бол үнэндээ хэнд ч гай болоогүй. Томорч чадахгүй гэдэг нь харагдсан. Тэднийг захиргааны аргаар шахан зайлуулж байгаа нь сөрөг үр дүнтэй ч байж ч магад. Ухаандаа зөвхөн жийп унахыг зөвшөөрдөг боллоо гэхэд хүмүүсийн ихэнх нь явгарахдаа тулж болно. Хэдийгээр ая тухаараа жипийг гүйцэхгүй ч гэсэн микробус, эксель, мотоцикль, унадаг дугуй, морь бүгд л өөр өөрийн үүргээ зохих ёсоор гүйцэтгээд нийтээрээ хөл залгаж л яваа шиг. Нөгөө талаар өнөөгийн нөхцөлд дүрмийн сангаа бодитойгоор нэмэхээс илүү зохиомлоор нэмэх магадлал өндөр юм. Ер нь дүрмийн сангаа нэмэх нь банкуудын хийх л ёстой ажил. Манай банк гэхэд жил бүр дүрмийн сангаа нэмдэг. Ямар ч засаг захиргааны шахалт, тогтоол шийдвэргүйгээр нэмсээр л яваа. Арилжааны банкуудын дүрмийн санг нэмэгдүүлэх шийдвэр нь зах зээлийн шаардлагаар байвал илүү бодитой юм. Хүмүүс давчуухан лангуутай байснаа ТҮЦ болгоод түүнээ зах зээлийн жамаар жижиг мухлаг дэлгүүр болгох гэхчлэнгээр эрүүл эрэмбээр дээшлүүлээд л явдаг. Лангуу ч, ТҮЦ ч, супермаркет ч өөр өөрийн зэрэг дэвийн үйлчлүүлэгч худалдан авагчтай. Хүмүүс ч ахуй амьдрал нь дэвжихийн хэрээр гадаа лангууны, тэгснээ ТҮЦ-ийн, мухлагийн, улмаар супермаркетийн үйлчлүүлэгч болоод өгсөөд явдаг. Бүхий худалдааг зөвхөн супермаркетад хийхээр болговол бас л осолтой. Том талбайд худалдаа хийх чадвар эздэд дутаж болно. Бас жижиг ТҮЦ, лангууны үйлчлүүлэгч нараа алдана гэхчлэн. Санхүү банкны ертөнц ч гэсэн дээр өгүүлсэнчлэн алс хязгаарын булан тохойд оршдог үйлчлүүлэгчийг хүртэл хамардаг жижиг банкнаас эхлээд томчуудаа багтаасан өөр өөрийн үүрэг бүхий тогтоц дээр оршдог билээ. -Дүрмийн сангаа нэмэгдүүлэх шаардлагаар жижиг банкууд нэгдэх, худалдагдах, ялангуяа гадаад эзэдтэй болоход хүрч байна. Ер нь Монголын банкууд бүгд гадны эзэнтэй болбол манай банкны систем ямар болох бол? -Угаасаа Монголд гадаадын хөрөнгө оруулалт орж ирнэ гэдэг муу биш. Манай улс бизнесийн хөгжлийн эхний шатанд явж байгаа. Санхүүгийн зах зээлийн 70 хувь нь банкны зах зээлээсээ хамааралтай явж байвал эхний шатандаа яваа гэж үздэг. Манай улсын хувьд энэ үзүүлэлт 80-90 хувьтай байгаа. Хөгжилтэй орнуудад бол энэ хувь 15- 20 хувь байдаг. Барууны орнуудад хүн мөнгөө банкинд хадгалуулж, хувьцаа худалдаж авч, хувийн хөрөнгө оруулалт хийж болдог. Хүнд мөнгөө өсгөх маш олон боломж олгож байгаа. Тэдгээрээс хамгийн бага хүүтэй нь банк. Яагаад гэвэл эрсдэл багатай. Бусад эрсдэл ихтэй замууд нь түүнээ дагаад хүү нь өснө. Манай Монголын хувьд банкинд мөнгөө хадгалуулахаас өөр сонголт алга. Хадгаламж, зээлийн хүү өндөр байгаа энэ үед банкны салбарт түр зуурын хөрөнгө оруулагч нар орж ирэх магадлал их. Өөрөөр хэлбэл, өөрийн улсын зах зээлд нэр хүнд муутай, эсвэл огт өөр салбарт ажилладаг, банкны зах зээл гэхээсээ өөр зүйл сонирхсон хөрөнгө оруулагч нар орж ирдэг. Манайх яг тэр үе шатандаа явж байгаа учраас арилжааны банкуудад орж ирж байгаа гадаадын хөрөнгө оруулалтад болгоомжтой хандах хэрэгтэй. Нэн ялангуяа мөнгөтэй болгон сайн биш, сайхан харагдсан болгон ухаантай биш гэдгийг бодож байх ёстой юм. -Монголын банкны салбар хэр эрх чөлөөтэй вэ? -Манай улс сүүлийн 10-аад жил гадаад валютын либераль бодлого барьж байгаа. Энэ бүс нутаг либераль бодлого барьж байгаа цөөхөн орны нэг нь Монгол Улс. Төгрөг хүссэн хэмжээгээр хөрвөдөг, Гаднаас орж ирэх мөнгөнд хязгаарлалт байдаггүй. Энэ бол зөв бодлого. Жижигхэн байж юугаа хянах юм бэ. Нэн ялангуяа хоёр том хөршөөсөө татвар болон бусад нөхцөлөөрөө арай давуу байж л боломж нээгдэнэ шүү дээ. -Саяхан танай банкнаас ихээхэн хэмжээний мөнгө залилсан, мөн Хойд Солонгосын дипломатууд бэлэн валют хууль бусаар хилээр оруулж ирээд танай банкинд хадгалуулах гэсэн асуудал юу болсон бэ? -Мөнгө залилсан асуудал бол сүүлийн үед гараад байгаа гэмт хэргийн нэг юм. Манай нэг ажилтан хуулийн байгууллагад ажилладаг дүүтэйгээ болон нэг найзтайгаа хамтран албан тушаалаа ашиглан энэхүү үйлдлийг хийсэн. Тэрнээс биш зарим сонин хэвлэлд гарсан шиг учиргүй сод ухаантай залуу компьютерийн сүлжээнд нэвтрээд байсан зүйл үгүй. Ингэх боломж ч байхгүй. Ер нь эрсдэл гаднаас биш дотроосоо гарах магадлал хаана ч илүү байдаг юм. Нэгэнт л хүн л ажлыг хийхээс хойш үүнийг огт алга болгох боломж онолын хувьд байхгүй юм. Иймд бид үүнийг багасгах, сэргийлэх, таслан зогсоох чиглэлийн ажлаа л сайжруулах хэрэгтэй. "Хойд Солонгосын асуудал" бол ямар ч хууль бус зүйл байхгүй. Харин ч бид ийм хэмжээний бэлэн вальют орж ирэх гэж байгааг холбогдох бүх байгууллагад урьдчилан мэдэгдсэн. Хууль бус юмыг зохих газарт урьдчилан мэдэгдэж хийнэ гэж байдаг юм уу? Түүнээс биш хэн нэгэн нь айхавтар операци зохиогоод, эсвэл сонор соргог тулдаа хэрэг илрүүлсэн, олсон зүйл ерөөсөө биш. Нэмж хэлэхэд дипломатууд биш Хойд Солонгосын банкинд ажилладаг хүмүүс мөнгийг авчирсан. Тэр банкны захирал нь Английн иргэн байдаг юм байна лээ. Нэр дурьдагдаж буй Хойд Солонгосын гадаад худалдааны банк нь тэнд байдаг дипломат төлөөлөгчийн газруудад үйлчилдэг гэсэн. Түүнийг нь бид ямар шалгаж чадах биш шалгах байгууллагууд нь шалгаад, нягтлаад мөнгийг буцаагаад өгсөн. Хэвлэлд ташаа мэдээлэл гарсан байна лээ. Хоёр. Голомт банк хэнд Ч ӨргҮй. Харин Өртэй хҮмҮҮс байсан -Бас нэг анхаарал татсан асуулт байна. Солонгосын LG, Daewoo-тэй төлбөрийн маргаантай асуудал яригддаг. Танай банк энэ асуудлаар бид өр төлбөргүй гэсэн утгатай мэдэгдэл гаргаж байсан. Энэ юу болсон бэ? -Худалдааны компаниудаар дамжуулж барааны зээл өгөх хэлбэр Азийн орнуудад ихээхэн түгээмэл хэрэглэгддэг практик юм. Харин ийм төрлийн зээлийг Монголын банкуудын баталгааг Үндэслэн бэлэн мөнгөний зээл болгож хувирган өөрсдөө ашиглаж ба бусдад ашиглуулж хууль бус замаар ашиг олж байсан нь ийм ярианы үндэс болсон. Голомт банк бэлэн ба барааны зээл авсан Монгол болон Солонгосын хувь хүн, компаниудтай хичээл зүтгэл гаргаж ажилласны дүнд энэ оны эхний улиралд багтаан бүх төлбөрийг тэдгээрээс гаргуулан авч барагдуулсан. Бид анхнаасаа маш тодорхой мэдэгдэж байсан. Голомт банк хэнд ч өргүй гэж. Харин өртэй хүмүүс байсан, тэднээр өрийг нь ч төлүүлсэн. Энд жирийн бизнес гэхээсээ илүү хуурч мэхэлсэн санхүүгийн асуудал гарсан нь үнэн. Үүнтэй холбогдуулан Солонгост гэм буруутай хүмүүс нь шийтгэгдсэн гэж сонссон. Манай дотоод дүрэм журам хатуу бөгөөд тодорхой тулдаа бид мөнгөн хохиролгүй гарч чадсандаа сэтгэл хангалуун байгаа ч биднийг элдвээр гүтгэж, гүжирдэж байсанд харамсаж байна. -Тэгвэл энэ асуудал танай хувьд бүрэн шийдэгдсэн гэж үзэж болох уу? -Тэгэлгүй яахав. Солонгосын LG, Daewoo компаниас ирүүлсэн баталгаа бичиг нь энэ байна. Түүгээр ч барахгүй тэд манай банктай цаашид олон салбарт хамтран ажиллах сонирхолтой байгаагаа илэрхийлсэн. Гурав. Итгэгдмээр байвал ил тод бай -Өнөөдөр Монголын банкууд хямралд ороогүй гэж бид яриагаа эхэлсэн. Энэ нь бэрхшээл тулгараагүй гэсэн үг лав биш байх. -Миний олж харж байгаагаар банк бол олон нийттэй ажилладаг байгууллага. Тэгэхээр банкинд ил тод байдал чухал байна. Хувийн банк гээд хаалттай байж болохгүй. Энэ банкийг хэн эзэмшдэг, захирал, менежерүүд нь ямар цалин авдаг нь ил байх ёстой. Баруунд бүгд ил байдаг шүү дээ. Ил тодорхой байж үйлчлүүлэгч, харилцагчдад нь илүү их итгэл төрнө. Бас эргээд тооцох хариуцлага үүснэ. Жишээ нь манай "Голомт" банкны эзэмшигч 100 хувийн дотоодын хөрөнгө оруулалттай "Бодь интернэшнл" компани гэдгийг бараг хүн бүр мэднэ. Тэгвэл бусад банкууд ч бас тэгж ил зарлавал зүгээр. Ер нь энэ тухай мэдээллийг нууцын ангиллаас гаргамаар санагддаг. Бас банкууд холбогдогч этгээдүүдтэй холбоотой зээлийн мэдээллийг ил байлгавал зүгээр. Дээр нь банкууд эрсдлийн удирдлагаа сайжруулах хэрэгтэй байна. Манайхан зээлийн эрсдэлдээ л анхаараад байдаг, тэгвэл үйл ажиллагааны эрсдэл, мэдээллийн технологийн эрсдэл, хамгаалалтын эрсдэл, зах зээлийн эрсдэл зэргээ сайжруулах шаардлага байна. -Монголын банкны зах зээлд шударга өрсөлдөөн байна уу? Яагаад гэхлээр өрсөлдөөний үр дүнд хүү буурна гэж ярьдаг, гэтэл харин ч бүр өсөөд байна. Та нар хоорондоо зохицоод байгаа юм биш үү? -Би арилжааны банкны захирлаар бараг арваад жил ажиллаж байна. Бид Голомт банкыг 400,0 сая төгрөгөөр эхлүүлж байлаа. Одоо татан төвлөрүүлсэн хөрөнгөөрөө хамгийн том, өөрийн хөрөнгөөрөө хоёрт орж байгаа гэдгээ эхлээд дурдъя. Харин өрсөлдөөний тухайд гэвэл, өнгөрсөн хугацаанд зах зээлийн шударга өрсөлдөөн гэхээсээ илүү улс төрийн нөлөөллөө ашигласан шударга бус хандлага бишгүй байсныг хэлэх хэрэгтэй. Хүү буурахгүй байгаа шалтгаан нь Монголын банкны зах зээлд стратегийн хөрөнө оруулагч байхгүй, үүний илрэл нь томоохон хөрөнгө оруулагч нар дотоодоос өндөр өртөгтэй эх үүсвэр татсанаас өөрсдөө тэр хөрөнгөө оруулаад ирдэг, тэгээд өрсөлдөөний үр дүнд бусад нь хүүгээ буулгадаг, нөгөөтэйгүүр банкуудад эх үүсвэрийн хэрэгцээ их, харилцагчдад зээлийн эрэлт өндөр байгаатай шууд холбоотой. Түүнээс биш бидэнд хоорондоо тохирсон зүйл байхгүй. -Карт гэхээр бидний санаанд Голомтын карт л эхлээд буудаг. Төлбөр тооцооны ийм хэлбэрийн анхдагч нь танайх байснаас тэгдэг байх. Ингэхэд Сүүлийн үед картын хэрэглээ хэр өсч байна вэ? -Картын систем бол олон төрлийн мэргэжил шаардсан санхүүгийн цогц ажилбар юм. Өнөөдөр картаар хийгдэж байгаа гүйлгээний ихэнх хувь Голомт банкинд ногдож байгаа. Карт эзэмшигчдийн тоо, гүйлгээний тоо хэмжээ өдрөөс өдөрт нэмэгдэж байна. Бид зарим тохиолдолд өсөлтийн хурдаа гүйцэж амжихгүй байна. Иймд бид картын системээ саяхан бүрэн шинэчлэж дууслаа. Мөн бэлэн бус төлбөр тооцооны зах зээлийг өргөтгөх зорилгоор картын төлбөр тооцооны хэсгийг сонирхогч банк дундынх болгохоор яригдаж байгаа. -Сая танайх Өвлийн Олимпийн наадмыг монголчууддаа хүргэхэд хувь нэмрээ орууллаа. Сэтгэл хэр хангалуун байгаа вэ? -Хүмүүс ер нь жаахан ч атугай сэтгэлийн ханамж авах гэж аливаа зүйлийг ивээн тэтгэдэг байх. Өнөөдөр манайхан оролцсон тамирчдаа муу оролцлоо гэж шүүмжилж байна. Миний бодлоор, харин ч хоёр тамирчин оролцсон нь Монгол Улсын хувьд амжилт. Олимп бол өндөр мэргэжлийн спорт болсон. Харин Монголд "спорт" нэг үгээр хэлэхэд бараг "байхгүй". Зүйрлүүлж хэлбэл сумын уран сайханчдыг мэргэжлийн дуурийн дуучидтай өрсөлдүүлж байгаа шиг хэрэг. Тогтвортой бодлого байхгүй, бодлогогүй болохоор мөнгө байхгүй. Зориулалтын томоохон ганц ч танхим байхгүй. Бүх нийтийн биеийн тамирыг хөгжүүлж байж тэр дотроос товойн шалгарсан нь спортоор хичээллэдэг болж байж л амжилтын тухай ярих байх. -Монголын банкуудын ойрын ирээдүйн талаар та хэрхэн төсөөлдөг вэ. Тухайлбал, 5, 10 жилийн дараа манай банкууд ямар болох бол? -Ямар ч байсан банкууд ажилтнууддаа хувьцаа тараадаг ч юм уу, бонус олгох гэх мэтээр олон нийтийн болох хандлага руу явна. Гэхдээ би Монголын банкуудын ирээдүйг одоо урьдчилан хэлж амжихгүй. -Яагаад? -Банк бол сонгодог утгаараа эдийн засгийн хоёрдогч салбар. Эхлээд бизнес нь байж, хуримтлал үүсгэж, дараа нь банк үүсдэг. Тийм болохоор манай банкны салбар Монголын эдийн засгийн хөгжлөөс их хамааралтай. Эдийн засаг хөгжвөл банк хөгжинө, томорно. Эдийн засаг хямралд орвол банкууд ч адил. Хамгийн эмзэг хэсэг. Яг өнөөдөр манай улс хөгжих үү, ухрах уу гэсэн их сонголтын өмнө ирчихээд байгаа. Бид анх удаа тэрбум тэрбум доллараар хэмжигдэх төслийн тухай ярьж байна. Энэ төслийг хэр амжилттай шийдсэнээс бидний ирээдүй хамаарна шүү дээ. Тэгэхээр энэ сонголтыг яаж хийхээс манай улсын ирээдүй, банкны салбарын ирээдүй ч хамаарна. Гэхдээ нийгэмд аль ч үед эрүүл ухаантай хэсэг байдаг. Тэгэхээр тэр эрүүл ухаан ялж, зөв шийдэл дээр очих байх аа. 
Ярилцсан Ц.АМАР 
