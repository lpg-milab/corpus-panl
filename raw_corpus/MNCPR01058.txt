Тэвчээртэй хандах явдал улс орны эрх ашигт ач холбогдолтой гэж үзэж байна

УИХ дахь МАХН-ын бүлгийн дарга Д.Идэвхтэнтэй уулзаж ярилцав. - Засгийн газраас оруулж байгаа төсвийн тодотголын талаар танай намын байр суурь ямар байна вэ?
-Төсвийн тодотголын төслийг өнөөдөр МАХН-ын бүлэг дээр тал бүрээс нь анхааралтай хэлэлцсэн. Засгийн газраас оруулж ирсэн төслийг бид дэмжиж байгаа. Тодотголын ерөнхий агуулга цалинг 30 хувиар нэмэгдүүлэхэд чиглэж байна.Үүнийг дагаад нийгмийн халамжийн бусад арга хэмжээг тусгасан. Алдар цуутай ахмадуудад, алдарт эхийн одонтой эхчүүд /тэр нь 55-аас дээш насны/ тэтгэмж нэг удаа олгож байх. 0-18 хүртэлх насны хүүхдүүдэд ялгавартай олгож байсныг бүгдэд нь олгодог болгох гэх мэтийн асуудлыг төсвийн тодотголд тусгасан байгаа. Энэ бүгдийг намын бүлэг дэмжиж байгаа. Ер нь цалин нэмэх нь онцгой чухал. Манай нефтийн бүтээгдэхүүн дэлхийн жишиг үнэд бараг хүрчихлээ. Мах хоёр ам.доллар хүрсэн гэх мэт. Дотоодын арилжаанд байгаа аливаа бараа дэлхийн зах зээлийн үнэнд хүрчихсэн байна. Тэгвэл иргэдийн авч байгаа дундаж цалин 50 доллар, 60 доллар гэх мэт байна. Ийм байдлаар иргэдийнхээ амьдралыг сайжруулна гэж бодох ч хэрэггүй. Тиймээс цалинг яаралтай нэмэгдүүлэх ёстой. 30 хувь гэдэг бол дөнгөж эхлэл. Цаашид хоёр дахин гурав дахин нэмэгдүүлэх талаар Засгийн газар ажиллах хэрэгтэй. Өнөөдөр манай нийгэмд тогтсон нэг зүйл бол төрийн албан хаагчдын дундаж цалинг баримжаа болгон хувийн бизнесийнхэн цалингаа тогтоож байна. Энэ тохиолдолд төрийн албан хаагчдын цалинг ахиу нэмэгдүүлэх нь манай намын ойрын зорилго юм. - Засгийн газар бүрэн бүрэлдэхүүнээрээ ажиллаж чадахгүй байна. Нэг сайдын томилгоо одоо болтол хийгдээгүй байгаа. Энэ талаар намын бүлэг дээр яригдаж байна уу? -Онцгой байдлыг эрхэлсэн Засгийн газрын гишүүний байдал нээлттэй хэвээрээ үлдсэн. Үүнийг бүлэг дээр яриагүй. Мөн намын Удирдах Зөвлөл дээр ч яригдаагүй асуудал. Төрийн ажлыг цомхон хямдхан байлгая гэвэл энэ Онцгой байдлын газрыг сайдгүй ажиллуулах боломжтой. Урьд нь тогтсон уламжлалаа хадгалъя гэвэл энэ сайдыг томилох шаардлага байгаа байх. Сайдгүйгээс болоод ажил зогсоод байгаа юм байхгүй. Сайд томилоод л бүх ажил сайн сайхан болчихгүй нь харамсалтай. -Ардчилсан нам бүх хүүхдэд арван мянган төгрөгийг олгуулна гэж сүүлийн өдрүүдэд хүчтэй ярьж эхэлсэн. Энэ тухай ? -Хүүхэд болгонд арван мянган төгрөг өгөх боломжгүй юм гэдгийг 2004 оны есдүгээр сарын 27-нд эмхэлж байгуулагдсан Ц.Элбэгдоржийн Засгийн газар дүгнэж үзээд гурван мянган төгрөг болох юм байна. Гэхдээ бүх хүүхдэд олгож чадахгүй . Амьдрал ахуйгаар нь ялгаж олгоё л гэж үзсэн. Тэр үеийн Засгийн газар тэгж дүгнэж байж. Одоогийн Засгийн газар мөн л тэгж дүгнэж байна. Гэхдээ бүх хүүхдэд гурав гурван мянган төгрөг олгоё гэж л шийдсэн.Арван мянган төгрөгийг хүүхэд болгонд олгох үнэхээр боломж байхгүй.Төсөв ачааллаа дийлэхгүй. Үүнээс гадна хэрэглээний сэтгэхүйг нийгэмд бий болгож байна. Эцэг эхийн амьд хөдөлмөрийн үнэлэмжийг бууруулж үнэгүйжүүлдэг. Цалин нэмэгдүүлэх мөнгийг хүүхэд болгонд олгочихоор цалин нэмж болохгүй бага цалинтай хөдөлмөртөө урамшдаггүй ийм л байдал бий болох нь байна. -МАХН-ыг шинэчлэх олон хөдөлгөөн нийгэмд үүсээд байна. Намын бүлэг үүн дээр ямар байр суурьтай байдаг вэ? -Манай нам байнга шинэчлэгдэж ирсэн. Ерээд оноос хойш шинэчлэгдэж байгаа намуудаас хамгийн их шинэчлэгдсэн нам бол МАХН юм. Хүнээр төсөөлж ярилаач гэсэн намын удирдлага ерээд оноос хойш дөрөв дэх үе дээрээ явж байна. Үзэл баримтлал олон улсад хүлээн зөвшөөрөгдсөн зүүн төвийн үзэлтэй буюу "Социал демократ" үзэлтэй болчихоод байна. Зохион байгуулалтын хувьд сая 24 дүгээр их хурал дээр чухал асуудлыг шийдсэн. Боловсон хүчний бодлого дээр аливаа асуудал дээр өрсөлдөөнтэй байх, нууцаар санал хурааж шийддэг байх, гишүүд идэвхээрээ асуудалд оролцож байх боломжуудыг нээсэн. Тийм учраас намд шинэчлэл хийгдэж байгаа. Үүнийг улам ахиулах гэсэн хүмүүс манай намын дотор байна. Үүнийг сайн судалж үзэх ёстой. Үнэхээр бодитой санал уу аль эсвэл хийрхэл давамгайлсан санал уу гэдгийг. -Гадаа талбай дээр үйл ажиллагаагаа явуулж байгаа хөдөлгөөнүүдийн талаар МАХН ямар байр суурьтай байна вэ? -Монгол Улс ардчилсан улс. Тийм учраас ард иргэд нь үзэл бодлоо илэрхийлэх олон янзын арга зам сонгож авч байна. Радио телевиз, сонин хэвлэл гэх бүх л зүйлээр санал бодлоо чөлөөтэй илэрхийлдэг. Мөн жагсаал цуглаан хийх боломжтой. Тэр утгаараа энэ хөдөлгөөн жагсаалыг үгүйсгэх хэрэггүй. Харин түүн дээр хэлж байгаа зүйл нь бусдыгаа хохироогоогүй, хүний эрхийг зөрчөөгүй, Үндсэн хуулийн үзэл баримтлалаас гажаагүй байх хэрэгтэй. Мөн сонгуулиар дөрвөн жил болоод л гарч ирдэг төр засгаа хэт үгүйсгэхгүй ажиллах ёстой гэж үздэг. Төр засагт байгаа бүх юм муу. Гадна байгаа бүх зүйл сайн гэсэн үнэлгээгээр хандаж болохгүй . УИХ-ыг тараах, сонгууль дахиж явуулах гэсэн санал яваад байгаа. Энэ бол яарсан хэтэрхий нэг талыг барьсан шаардлага гэж ойлгож байна.Монгол орон хууль тогтоох дээд байгууллагаа дөрвөн жилд нэг удаа сонгодог. Орон нутгийн удирдлагыг ч мөн адил. Дандаа нууц санал хураалтаар энэ бүхнийг шийддэг. Улс төрийн намууд нь нэр дэвшүүлж оролцдог. Ийм ардчилсан тогтолцоонд орчихоод явж байна. Өнөөдрийн төр засаг таалагдахгүй бол дараагийн сонгуулийг хүлээж байгаад л өөртөө таалагдсан намаа сонгох хэрэгтэй. Тэвчээртэй хандах явдал улс орны эрх ашигт ач холбогдолтой гэж үзэж байна. 
Ж.Сандагдорж
