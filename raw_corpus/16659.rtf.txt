№69(16659)      
1987 оны гуравдугаар сарын 21.
Хүн хүндээ нөхөр

Социализм байгуулах бүтээлч өрнүүн хөдөлмөрийн явцад манай өнөөгийн шинэ хүн өсөн бойжиж, хүмүүжин төлөвшиж, ёс суртахууны эрхэм сайхан чанарыг ажил амьдралынхаа хэм хэмжээ болгон хэвшүүлж байна. Бие биесээ гүнээ хүндэтгэдэг, нэг нь нийтийнхээ төлөө, нийт нь нэгийнхээ төлөө үнэн сэтгэлээс ухамсартай анхаарал санаа тавьдаг, бие хүнийг халамжлан тал бүрийн хөгжил боловсролтой, хөдөлмөрч, хамт олонч, даруу төлөв иргэн болгон хүмүүжүүлэх зорилтыг социалист нийгэм л бүрэн хэрэгжүүлэх бодит нөхцөл боломжтой. 

Манай нийгэм, хөдөлмөрийн хамт олныг бүрдүүлж байгаа бие хүн, өрх гэрээс эхлээд хэдэн арав, зуу, мянга мянган ажилчидтай үйлдвэр, аж ахуйн газруудад иргэн бүрийн төлөө тавих бүх талын халамжийг сайжруулж, хөдөлмөрчдийн хоорондын харилцаанд жинхэнэ нөхөрсөг, эвсэг уур амьсгал бий болгон, социалист аж төрөх ёсыг өргөн хүрээнд хэвшүүлэн тогтоохын тулд нам, улс, олон нийтийн бүх байгууллага, хөдөлмөрчид байнга анхаарч уйгагүй ажиллах нь хүний хүчин зүйлийг өндөрт өргөх манай намын энэрэнгүй бодлогоос урган гарч байна.

Хүн хүндээ нөхөр байх социалист нийгмийн гишүүний эрхэм дээд шинж төрх нь юуны өмнө хөдөлмөрийн хамт олон, хүмүүс хамтран хөдөлмөрлөдөг орчин хүрээнд бүрэлдэн төлөвшдөг бөгөөд түр зуурын арга хэмжээгээр аяндаа хялбархан аргаар бий болчихдог зүйл биш ээ. Хөдөлмөрийн хамт олны нэгэн бүлд ажиллагчид бие биедээ жинхэнэ нөхрийн ёсоор үнэнч шударга хандаж, хамтран хийж бүтээж байгаа зүйлийнхээ талаар оюун санааны болон материалын хариуцлагыг адил тэгш хүлээж, өндөр идэвх санаачилга гарган шинийг сэдэж, хошуучлан үлгэрлэгчдийнхээ хичээл зүтгэл, амжилт бүтээлд дотнын нөхөр ёсоор үнэн сэтгэлээр бахархан урамшиж, тал бүрээр хөхүүлэн дэмждэг, алдаж эндсэн, хоцорч хойш чангаасан нэгнийгээ тэр даруйд анхаарч алдаа дутагдлыг илэн далангүй хэлж, ойлгуулж, хаМтын халамж чармайлтаар засч залруулдаг байх нандин чанар хамт олны хэмжээнд төлөвшин тогтох болно. Өөртөө болон нөхөртөө зарчимч шаардлагатай. эрхэлсэн ажилдаа хариуцлагатай хандахыг хань, нөхдөдөө халамж үзүүлж дэмжиж тусалж, энэрэнгүй санаа тавихтай зөв хослуулан. сайныг урамшуулан, саарыг илэн далангүй шүүмжлэн арилгах зарчим нь хүн хүндээ нөхөр байхад тулгуур болно. 

Хөдөлмөрөөс хойш суух, сахилга дэг журам зөрчих, эрхэлсэн ажилдаа ёс төдий хандаж хэлбэрдэн, чанарын гологдол гаргаж, хамт олныхоо амжилт бүтээлээс хойш чангаах, биеийн амрыг харах, хар амиа бодож явцуурах, хээл хахууль, өргөл барьц авах, улс нийгмийн өмчийг хувьдаа завших, хөдөлмөрийн бус орлогоор амьдрахыг хичээх, хууран мэхлэх зэрэг нь манай аж төрөх ёсонд үндсээрээ харш бөгөөд ийм дутагдлыг арилгахын төлөө зарчимч тэмцэл, шүүмжлэл, өөрийн шүүмжлэл бол хүнлэг чанарын илрэл юм. 

Нийгмийн төлөө, хүний төлөө эр зориг, авхаалж самбаа гаргаж хүний амь нас, улс нийгмийн өмч хөрөнгийг хамгаалан аварсан хүнлэг сэтгэлт, шударга журамт хүмүүсийг хүн хүндээ нөхөр гэсэн социализмын хүний нандин чанарын сайхан үлгэр дууриалтан гэж үнэлэн үзэж улс эх орон шагнан сайшаадаг билээ. Тийм хүмүүсийг шагнадаг << Шударга журам >> медалиар иргэний үүргээ нэр төртэй биелүүлсэн 470 гаруй хүн шагнуулсны дотор өнгөрөгч оны хавар манай зүүн зүгийн зарим аймагт гарсан гал түймрийн үед нийгмийн мал хөрөнгийг хамгаалан зориг баатарлагийн үлгэр жишээ үзүүлсэн Дорнод, Хэнтий аймгийн хоньчин, үхэрчин, гал сөнөөгч арав гаруй хүн орсон байна. 

Өсвөр залуу үеийнхнийг социализм, коммунизмын үйл хэрэг, эх орон ард түмэндээ хязгааргүй үнэнч, хамт олонч, даруу төлөв, нийгмийн эрх ашгийг хүндэтгэдэг, нэр төр, алдар гавьяаны үйлс болсон бүтээлч хөдөлмөрийг эрхэмлэн үздэг, хүнлэг энэрэнгүй сэтгэлтэй хүмүүс болгон хүмүүжүүлэх зорилгоор халамжлан хүмүүжүүлэх хөдөлгөөн манай нийгэмд өрнөсөн нь хүний төлөө тавих гүнзгий анхаарлын нэг тод илрэл мөн. Өнөөдөр улс ардын аж ахуйн янз бүрийн салбарт ажиллаж байгаа гуч гаруй мянган сайчуул наяад мянган залуусыг сайн дураараа халамжлан авч ахуй амьдрал, ажил хөдөлмөрт дадлагажуулан, мэргэжлийн ур чадвар эзэмшүүлж, үзэл суртал, ёс суртахууны хувьд хатуужуулахад үнэ хүндтэй хувь нэмэр оруулж байна. 

Хүн хүндээ нөхөр байх энэрэнгүй үзлийн интернационалч шинж чанар нь бас улс түмний энх тайван, найрамдал нөхөрлөл, ах дүүгийн ёсыг тал бүрээр бэхжүүлэх, монгол, зөвлөлтийн болон социалист хамтын нөхөрлөлийн бусад орны ард түмэнтэй тогтоосон найрамдалдаа чин үнэнч байх зарчмаар тодорхойлогддог. Хүнийг үй олноор хөнөөн устгах цөмийн дайн, зэвсэглэлээр улайран хөөцөлдөхийн эсрэг, улс түмний найрамдал нөхөрлөл, үр ашигтай хамтын ажиллагааг бүх талаар бэхжүүлэхийн төлөв, даян дэлхийд бат бэх энх тайван тогтоохын төлөө тууштай тэмцэл өрнүүлдгээ монголын ард түмэн хүнлэг ёс, энэрэнгүй үзлийнхээ бодит илрэл болсон интернационалч эрхэм чухал үүргээ гэж үздэг билээ. 

Ажил хөдөлмөр, амьдрал ахуй, бие хүний болон хамт олны харилцаанд нөхөрсөг хүнлэг ёсны хамгийн шилдэг үлгэр дууриалыг коммунистууд үзүүлж, хүн хүндээ нөхөр байх жирийн боловч гүн утга агуулгатай нандин шинж чанарыг социалист нийгмийн гишүүн бүрт эзэмшүүлэн шингээж, манай амьдралын хэм хэмжээ, амжилт бүтээлийн нэг гол эх сурвалж, найдвартай баталгаа болгохын тулд өргөн олон хөдөлмөрчдийн дунд соёл хүмүүжлийн далайцтай, баялаг хэлбэртэй ажлыг системтэй, үр өгөөжтэй зохиох нь нам, улс, олон нийтийн байгууллага, коммунист нэг бүрийн Ёс суртахууны үндсэн чухал үзүүлэлт мөн. 

