Сэтгүүлч Г.Уянгад сайд С.Батболд мөнгө амлажээ

Эмнести интернэшнл төрийн бус байгууллага "Сэтгүүлчийн төлөө" чөлөөт ярилцлага өчигдөр зохион байгууллаа. Чөлөөт ярилцлагыг тус төрийн бус байгууллагын ТУЗ-ын дарга академич С.Нарангэрэл нээсэн юм. Тэрбээр Эмнести интернэшнлийн үүсэн байгуулагдсан бүтэц зохион байгуулалт, үйл ажиллагааны талаар танилцуулсан юм.
Эмнести интернэшнл байгууллагын төвөөс жил бүр тайлан гаргадаг. Тэр нь дэлхий нийтээр тардаг. 2004 оны тайлан нь энэ онд хэвлэгдэн гарчээ. Үүнд Монгол Улс хэвлэлийн эрх чөлөөг хязгаарладаг орны тоонд орсон тухай дурдагдсан гэнэ. Мөн сэтгүүлч Г.Эрдэнэтуяа, өмгөөлөгч С.Санжаасүрэн нар хоригдсон. Тэр нь улс төрийн хоригдол бий болгосон нөхцөл шалтгаан болсон байна. Дараа нь "Өдрийн сонин"-ы тоймч Г.Дашрэнцэн "Би "Дээдсийн хүрээлэн" сонинд "Гаалиас төрсөн тэрбумтан Ш.Адьшаажав" гэсэн материал бичсэн. Монгол Улс наймдугаар сарын 1-нээс хилээр төмөр гаргахгүй гэдэг шийдвэр гаргасан. Гэтэл энэ дурдсан хугацаанаас хойш хоёр хилийн хооронд төмөр ачсан маш олон машинтай би таарч байсан. Зураг хөргийг нь аваад тэрийг нь бичсэн шүү дээ. Гэтэл Ш.Адьшаажав Баянзүрх дүүргийн шүүхэд нэр төрөө сэргээлгэхээр нэхэмжлэл гаргасан. Тэр дагуу шүүх хурал болж Ш.Адьшаажавын нэр төрийг сэргээж "Дээдсийн хүрээлэн" сониноос 300 мянган төгрөг гаргуулахаар шийдвэрлэсэн. Гэтэл энэ шийдвэрийг хэрэгжүүлж амжаагүй байтал түүнд нэр дурдагдсан хүн тэр асуудлаар хуулийн байгууллагад шалгагдаж эхлээд байна. Шүүх ямар шийдвэр гаргасан нь одоо эндээс тодорхой болж байгаа. Үүнийг яах вэ. Ер нь нэр төрөө сэргээлгэх гэсэн төр, засгийн өндөр албан тушаалтнууд тэр сонинд бичигдсэн зүйл чинь худлаа гэж шүүхийн шийдвэрийг иргэдэд үзүүлэх үүднээс ханддаг нэг ёсондоо шүүхийг өөрийнхөө нэр төрийг цэвэрлэхэд ашиглаад байгаа юм биш үү. Шүүх, цагдаад сэтгүүлчид олноороо дуудагдаж байгаа. Энэ үед сэтгүүлчийн эрх ашгийг хамгаалдаг хүн, байгууллага гэж нэг ч байхгүй. Иймд бид сэтгүүлчийн эрх ашгийг хамгаалдаг байгууллагатай болох хэрэгтэй байна" гэж хэлж байлаа. Сэтгүүлч Г.Уянга "Би "Улс төрийн сонин"-д дараагийнхаа дугаарт Үйлдвэр, худалдааны сайд С.Батболдын тухай бичнэ гээд зарлачихсан юм. Гэтэл тэр хүн над руу маш олон хүнээр утасдуулж сүүлд нь мөнгө хүртэл амлалаа. Хариуд нь би тэгж худалдагдахгүй гэж хэлсэн. Г.Дашрэнцэнгийн хэлсэн сэтгүүлчдийн эрх ашгийг хамгаалах байгууллагатай болъё гэдгийг дэмжиж байна. Сониноо хаалгачихаад байхад манай сэтгүүлчдийн байгууллага дуугардаггүй шүү дээ" гэв. Тэгвэл Монгол Улсын соёлын гавьяат зүтгэлтэн Г.Аким "Сэтгүүлчдийн бие биенээ өмгөөлж хамгаалах байдал маш суларчээ. Заавал нэг байгууллагаар эрх ашгаа хамгаалуулахаас илүү бид хамтарч нэгдэж эрх ашгаа хамгаалах хэрэгтэй. Сэтгүүлчид сэтгүүлчээ хамгаалсан, өмгөөлсөн олон үйл явдал болж байсан. Тухайлбал, намайг тагнуулын байгууллагад шалгагдаж байхад нэг ажилтан гаднаас сандарчихсан орж ирээд "Та энэ сэтгүүлчдээ нэг зөөлрүүлээч ээ, гадаа жагсчихаад байна" гэж хэлж байсан. "Ил товчоо" сонины хувьд гадуурхагдсан сэтгүүлчдээ өмгөөлж, хамгаалсан үйл ажиллагаа явуулсан тохиолдол олон бий. Энэ мэт бид нэгдэж сэтгүүлч нь сэтгүүлчээ хамгаалж байх хэрэгтэй" гэсэн юм. Ийнхүү үг хэлсэн сэтгүүлчид сэтгүүлчийн эрх ашгийг хамгаалах байгууллага байхгүй гэдэг дээр санал нэгдэж, цаашдаа ийм байгууллагатай болох талаар өөр хоорондоо ярилцсан юм. Тэдний хэлсэн ярьсныг зангидаж үзвэл сэтгүүлчдийн эрх ашгийг хамгаалах байгууллагыг эхлэн байгуулахдаа маш их анхаарах хэрэгтэй гэнэ. Тухайлбал, улс төрийн намууд төрийн байгууллагаас хараат цэвэр сэтгүүлчдийн байгууллага байх ёстой гэцгээж байв. Тэд одоогийн Монголын сэтгүүлчдийн нэгдсэн эвлэлийг МАХН-ын хараат байгууллага гэж үзэж байгаагаа нуусангүй. 
Г.Эрдэнэбат
