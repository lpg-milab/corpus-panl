№245 (16522)         
1986 оны аравдугаар сарын 12.
Намрын ургацын үргэлжлэл

Тариа, ногоо хураах, дарш, өвс бэлтгэх намрын их ажил манай тариаланч, тээвэрчин, оюутан сурагч, нийт хөдөлмөрчдийн бүтээлч шургуу хөдөлмөр, зөвлөлтийн өндөр мэргэжил, баялаг туршлагатай мастер тохируулагчид, механикжуулагчдын чин сэтгэлийн туслалцааны үр дүнд амжилттай дууслаа. 

Энэ онд үр тарна, төмс, даршны ургамлын ургац тариалангийн голлох районд илүү сайн байсны дүнд улсын хэмжээгээр таримлын ургацын төлөвлөгөөг 100, 3 - 112, 8 хувь биелүүлээд байна. Улс орныхоо талх тарианы санд нийлүүлдэг бүтээгдэхүүний хэмжээгээр дээгүүрт ордог Төв аймгийн Угтаал, Архуст, Сэлэнгэ аймгийн Цагаантолгой, Зэлтэр, << Найрамдал >> , Орхонтуул, Хөвсгөл аймгийн Тариалан зэрэг аж ахуй га бүрээс 17 - 20 центнер үр тариа хурааж хөдөлмөрийн бахдам сайхан амжилт гаргалаа, 

Одоо ихээхэн хүч хөдөлмөр гаргаж хураан авсан арвин ургацаа шуурхай тээвэрлэх, сайн арчилж хадгалах ажил үрийн үтрэм, зоорь, тариа, ногоо хүлээн авах газар бүрт ид өрнөж амжилт бүтээл олсоор байна. Урьд оны ургац дараа жил мөн тийм, түүнээс ч илүү ихийг хураах шахуу зорилт болдог. Энэ шаардлагын өндөрлөгөөс одоогийн хийчихээд байгааг цэгнэж үзвэл их ургацын цаана дахиад их ажил үлдсэн хэвээр байна. 860 гаруй мянган тонн үр тарианаас 430, 6 мянган тонныг улсад тушааж, 68, 9 мянган тонныг үрэнд нөөцлөөд байна. Үүнээс үзэхэд ойрын өдрүүдэд улсад 200 гаруй мянган тонн үр тариаг тээвэрлэж, тушаах, аж ахуй дотооддоо ная гаруй мянган тонн үр цэвэрлэж хадгалах шаардлага тулгарч байгааг анхаарах ёстой. Ялангуяа Завхан, Архангай, Булган зэрэг аймаг улсад тушаах будааныхаа дөнгөж дөчөөд хувийг тээвэрлүүлээд байгаад дүгнэлт хийж, энэ ажлаа эрчимжүүлэх шаардлага зүй ёсоор тавигдаж байна. Иймээс үтрэмийн ажлыг улам эрчимжүүлэн механикжуулагчид, тасаг, бригадын төвийн бусад ажилчдыг өдөр, шөнийн ээлжээр ажиллуулж аравдугаар сарын 25-ны дотор улсын будаа тушаалтыг дуусгах нь чухал. 

Тариалангийн нөхөн үйлдвэрлэлийн үндсийн үндэс, жил тарих хамгийн сайн чанарын үрийг одоо бүрэн гүйцэд сонгон авч кондицын шаардлагад хүргэн боловсруулж, 10 - 15 хувийн нөөцтэйгөөр хадгалбал зохино. 

Жаргалант, Ерөө, Цагаантолгой, << Найрамдал >> , Ингэттолгой, Хархорин зэрэг аж ахуй дараа онд хэрэглэх үрийнхээ 61, 4 - 98, 3 хувийг сонгон авч нөөцлөөд байхад олонхи аж ахуй, нэгдэлд энэ ажил дөнгөж эхлэлтийн төдий байна. Иймд цаг агаарын нартай дулаан өдрүүдийг ашиглан үрийг цэвэрлэж, дугаарлах ажлыг аравдугаар сард багтаан хийж дуусган агуулахад оруулж хадгалах, аж ахуй бүр нөөцлөх үрийг цэвэрлэж, дугаарлах график гарган, шуурхай ажиллах шаардлагатай. Үрийг чанарт нь тэнцвэл арчлан тордож нөөцлөхийн тулд үтрэм, агуулах, зоорийн ажилчдын дунд уралдаан зарлан дүгнэж, ажлын, явц, чанарт байнгын хяналт тавих хэрэгтэй. Үүний зэрэгцээ улсын аюулгүйн фондод үр нийлүүлэх хуваарьтай газрууд үрийг шаардлагад нийцүүлж, энэ сард багтаан тунгааж дуусгавал зохино. Энэ ажил одоо дөнгөж гуч хүрэхгүй хувийн биелэлттэй байгаад Гурил тэжээлийн үйлдвэрийн нэгдэл, Тээврийн Яам зохих дүгнэлт хийж шуурхайлан ажиллах ёстой. 

Талбайн ажлын өнөөгийн шууд үргэлжлэл нь сүрлийг талбайгаас гаргах, боох, хэрчиж жижиглэж талбайд цацах явдал юм. Сүрэл нь үнэн хэрэгтээ хүний хөдөлмөрийн үр шим, тос, шатахуун зарж ургуулсан, эргэж ашиглагдан зардлаа нөхүүлж байх ёстой олон төрлийн ач холбогдол бүхий чухал түүхий эд гэдгийг ойлгох ёстой. Юуны урьд улсаас зохих техник, хэрэгслийн хамт олгосон сүрэл боох иж бүрэн механикжсан бригад бүхий аж ахуйнууд бригадаа яаралтай гаргаж, нарийн хуваарь, богино хугацаатай, шахуу болзолтой уралдаан зарлаж ажиллах хэрэгтэй. Боосон сүрлийг говийн болон баруун аймагт тээвэрлэхэд орон нутаг, Тээврийн Яамны болон бусад байгууллагын тээврийн хэрэгслийг гаргаж ажиллуулах, тээвэрлэх сүрлийн хэмжээ, хүргэх газрын хуваарийг нарийвчлан хийж, мэдэгдэл өгч ажилд нь гарган, сүрэл тээвэрлэлтийг жигдрүүлэхийг ургацын улсын комисс шуурхай зохион байгуулбал зохино. 

Сүрлийн ашиглалтыг сайжруулахын тулд түүнийг талбайгаас гаргаж нуруулдаж өгөршихийг багасгаж, заримыг нь ирэх оны хавар, зуны дулаан улиралд боож ашиглахаар бэлтгэх ажлыг зохиох нь чухал. Энэ намар төвийн районд олон жилийн дунджаас харьцангуй бага хур тунадас орсон учир тариалангийн талбайн хороонд ирэх оны ургацыг тэтгэгч гол сурвалж болсон чийгийн нөөц туйлын хомс боллоо. Ийм нөхцөлд байгаа чийгийг хамгаалах, хөрсөнд аль болох их чийг хуримтлуулах нь одоогийн гол зорилт мөн. Үүний тулд анхны цас орсон өдрөөс эхлэн цас тогтоох хэрэгтэй байна. Үүнийг газар хөлдөхөөс өмнө эхэлбэл, хөрсний хөлдөн гүний хэмжээ багасан, улмаар нимгэн хөлдсөн хорс харьцангуй эрт гэсэж, хавар хайлж байгаа цасны усыг сайн шингээдэг онцлогтойг харгалзан үзэж цаашдаа талбайд тогтоосон цасаа үе үс нягтруулж байх нь чухал. Энгийн болон инженерийн услах системтэй газрууд бүх талбайдаа намрын цэнэг усалгааг заавал хийх хэрэгтэй. Хадлан тариалангийн талбайн ургацыг нэмэгдүүлэх нөөц бололцооны нэг нь өвлийн улиралд харзалдаг гол горхи, булгийн усыг ашиглан талбайд халиах, тошиц тогтоох замаар мөс нөөцлөх өөрийн бололцоо аль ч нутагт байгааг чадамгай сайн ашиглах нь зүйтэй. Хөрсний чийгийн ууршилтыг багасгах, хавж боловсруулсан уриншийн чанарыг дээшлүүлэх, хөрс салхинд хийсэхээс хамгаалахдаа тариалангийн талбайд сүрлийг жижиглэн цацах ажлыг заавал зохион байгуулах шаардлагатай. 

Сангийн болон тэжээлийн аж ахуй, нэгдлийн тариалангийн талбай, үтрэм, ногооны зоорь, засварын газарт одоо хайж байгаа ажил бүр ирэх оны ургацын бэлтгэл, үргэлжлэл гэдгийг хатуу анхаарч, түүний чанарт байнга хяналт тавьж, цаг мөчтэй уралдан ажиллах нь орон нутгийн нам, улсын байгууллагын нэн тэргүүний зорилтын нэг мөн. 

