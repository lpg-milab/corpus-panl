Батсүмбэрт цагаан будаа тарилаа

Төв аймгийн Батсүмбэр сумын нутагт амьдрах Д.Чойжамц гуайн хашаанд дөрвөн ам.метр хэмжээтэй газарт япончууд өнгөрөгч баасан гаригт цагаан будаа тарилаа. Монгол оронд цагаан будаа ургах эсэхийг туршиж байгаа нь энэ юм. Японы ургамал судлаач, профессор Такаши Оритани таван жилийн судалгаа, хөдөлмөрийнхөө үр дүнд манайд тарьж байгаа энэ сортыг гаргаж авсан байна. Түүндээ "Чингэс голд" гэдэг нэр өгчээ. Японы хамгийн хүйтэн муж болох Хокайдо аралд тарьж байгаа энэ үрсэлгээ Монголын эрс тэс уур амьсгалд тохирно хэмээн Такаши Оритани хэлж байлаа. Тэрээр Д.Чойжамц гуайн хашаанд цагаан будааны сортыг өөрийн гараар суулгасан юм. Монголд ирэхээсээ өмнө суулгацаа бэлдээд иржээ. 
Цагаан будаа тарих туршилтын ажилтай танилцахаар уг арга хэмжээг ерөнхийд нь зохион байгуулж буй Японы Элчин сайдын яам, Монгол, Японы харилцааг дэмжих "Түншийн холбоо", Тоёома, Монголын найрамдлын нийгэмлэгийнхэн ирэв. Д.Чойжамц гуай байшингийнхаа урд хэсэгт цагаан будаа тарих талбайг тусгайлан бэлтгэж эртнээс усалсан байна. Мөн намхан модон хашаагаар хүрээлжээ. Оритани гуай цагаан будаа тарих газраа эхлээд 25 см гүн ухлаа. Ухсан нүхэндээ мяндсан гялгар уут дэвсэж, дээш гарсан ирмэгүүдийг нь газарт хадаасаар дэвхэдчихэв. Газрын гүнд хөрс гэсээгүй учраас түүнээс хамгаалж байгаа нь энэ гэнэ. Гялгар уутаар бүрсэн нүхээ шороогоор дүүргээд усаллаа. Бараг л шалбааг гэмээр болчихсон хөрсөнд манайхны хоолонд хийж идээд байдаг жууцайтай тун төстэй нэг үндэст жижигхэн өвсийг суулгасан нь  цагаан будааны суулгац аж. Суулгац арай далд ороогүй бол усны түвшин хэвийн гэж үзнэ. Түүнээс доош татраад ирвэл ус нэмэх шаардлагатай гэсэн. Цагаан будаа ингээд усан дотор ургадаг юм байна. Тэр жижиг газарт хүйтэн, салхинд тэсвэртэй гэсэн хоёр төрлийн 350 ширхэг ийм өвс суулгасан юм. Үүнээс хичнээн кг цагаан будаа авахыг бурхан л мэдэх байх гэж байсан Оритани гуай сүүлд өөрийн улсын Элчин сайдын яамныханд  "Миний тооцоолж байгаагаар сайн арчлаад ургуулж чадвал эндээс 10 гаруй кг цагаан будаа хураачих байх" гэж байсныг нь сонслоо. Цагаан будааны сортоо бүрэн суулгасны дараа сийрсэн даавуугаар хийсэн жижиг хүлэмжээр бүтээлээ. Үүний учрыг асуухад, Монголын нар их хурц. Тиймээс хурц нар, хүчтэй салхинаас суулгацуудыг хамгаалж байгаа нь энэ. Бид хашааны эргэн тойронд температур заагч өлгөсөн байгаа. Хэрэв орчны температур 10 градусаас доош болоод хүйтрээд ирвэл зузаан гялгар уутаар бүрж дулаалах хэрэгтэй. 40 градусаас дээш халууныг мөн тэсэхгүй. "Чингэс голд" сорт энэ сарын дунд гэхэд 50-70 см урт ургана. Тэр хүртэл нь өлгийтэй хүүхэд шиг бөөцийлөхгүй бол аюултай. Үүнээс цааш нэг их арчилгаа шаардахгүй өөрөө л ургана, айх зүйлгүй" хэмээн Оритани профессор хэлсэн юм. Удалгүй тэнгэр бүрхэж бороо орох янзтай болмогц Оритани гуай их л сандарч хүлэмжээр хучсан суулгацуудаа гялгар уутаар бүтээж дулаалав. Суулгацууд ирэх наймдугаар сарын 20-доор ургац өгөх гэнэ. Японд тусгай машинаар хураачихдаг. Харин энд бол хадуураар өвс хадаж байгаа юм шиг багц багцаар нь авчих юм байх. Японд цагаан будааны олон төрлийн сорт бий. Ерөнхийдөө нэг гагаас 3, 4 тонн ургац авдаг аж. "Чингэс голд" ч ялгаагүй боловч ердийн сортуудаас ургалтын хугацаагаараа хамаагүй хурдан байдаг юм байна. Бусад сорт 3-4 сар ургаж байхад энэ ердөө хоёр сарын дотор ургац өгдгөөрөө давуу талтай гэнэ. Зургадугаар сарын дунд хүртэл хурц нар, хүчтэй салхинаас хамгаалж, усыг нь тааруулаад байвал намар Д.Чойжамц гуайнх цагаан будаа хурааж авах нь. Гэхдээ цэв хүйтэн ус нэмж болохгүйг  анхааруулж байлаа. Д.Чойжамц гуайг туршлагатай ногоочин гэж үзсэн учир цагаан будаа тариулахаар сонгожээ. Эднийхийг  Монгол Улсын дархан аварга Ж.Мөнхбат санал болгосныг зохион байгуулагч нийгэмлэгийнхэн хэлж байсан юм.  Д.Чойжамц  сүүлийн таван жилд хашаандаа бүх төрлийн хүнсний ногоо тарьж байгаа аж. "Надад асар их хариуцлага ногдож байна. Цагаан будаа тарихыг нь тариад өгчихлөө. Ургац авах эсэх хариулт нь надад үлдэж байна даа" гэсээр Д.Чойжамц гуай Такаши Оританигийн амнаас гарч буй үг бүрийг орчуулагчаар дамжуулан сонсч, бичиж авах юм. "Халуун хүйтнийг нь тохируулж асарч халамжлахгүй бол болохгүй золиг бололтой. Ус л их хэрэгтэй юм байна. Гэхдээ манайх хажуухандаа гүний худагтай учраас айх зүйл алга. Намайг чинь манай нутгийнхан улаан худагт Чойжоо гэдэг юм. Би энэ хашаандаа тарьсан хэдэн ногоогоо байнга л эргэж тойрч, ногооны талбайд өдрийг өнгөрөөдөг. Одоо бүр ч завгүй болох нь дээ. Ямар ч байсан энэ хүмүүсийн итгэлийг алдахгүй наймдугаар сард ургац авчих юм бол цаашдаа Монгол даяар цагаан будаа тариалж эхлэх юм билээ. Тиймээс зүтгээд байна даа. Аварга Ж.Мөнхбат бид хоёр залуу насандаа нөхөрлөж явсан хоёр. Би ч уг нь аймгийн заан юм байгаа юм. Тиймээс энэ маань намайг найдвартай гэж үзсэн үү. Ямартаа ч япончуудыг авчирч цагаан будаа тарьж байна" хэмээн тэрээр өгүүлж зогслоо. Ж.Мөнхбат аварга ч эднийд ирчихсэн байсан юм. Тэрээр "Цагаан будаа тарих чинь ядаад байх юм алга. Манайхны улаан буудай тарьдаг шиг л юм байна. Арчилгаа их шаардах юм уу даа. Энэ суулгац нь жууцай шиг л өвс юм. Эд чинь Үүнийгээ Чингэс хаан сорт гээд байгаа. Би ч Япон, Монголын найрамдлын ойн үеэр Японы байгууллагуудтай холбоотой болсон юм. Гэхдээ цагаан будаа тарихаар Чойжоогийнхыг сонгоход нь нөлөөлөөгүй. Хариуцаж байгаа байгууллагынхан л сонгосон байх даа. Би эднийхтэй байнга утсаар ярьж, цагаан будааны ургалт ямар байгааг асууж сураглаж байна" гэсэн юм яриад будаа тарьсан хашаа тойрч хэнэггүйхэн алхана. Энэ өдөр Д.Чойжамц гуайнхаас харагдах уулын мод шатаж байлаа. Түүнийг харсан япончуудын сэтгэл их л зовниж байгаа бололтой. Тийш дахин дахин зааж ярих аж. Тэгээд Такаши Оритани" Би хавар уулнаас бууж байгаа усыг хэрхэн ашиглах талаар 30 гаруй жил судалгаа хийсэн хүн. Одоо манай японд далан босгож, уулнаас бууж байгаа усыг ногоо, будаа услахад ашигладаг болсон. Гэтэл монголчууд асч байгаа түймрийг уулын ус ашиглаж унтрааж болно шүү дээ" хэмээн их л зовнингуй өгүүлж байсан юм. Харин нутгийн хүмүүс уулын оройгоор цайран суунаглах утааг хараад "Энэ чинь харин ч унтарч байна цурманд байгаа нь энэ" хэмээн тоомжиргүй хандах аж. Такаши Оритани орой явтлаа тарьсан будааны суулгацуудаа эргэж тойрсоор байсан. Харин маргааш нь тэд Дархан-Уул аймагт байдаг  "Монос" компанийн ногооны талбайд мөн энд тарьсантай адил хэмжээний суулгац суулгана гэж байв.  
Я.МӨНГӨНЦЭЦЭГ
