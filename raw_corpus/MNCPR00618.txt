"Эрдэм баг"-ийн дайралт хэмжээнээсээ хэтэрчээ

Худалдаа үйлдвэрлэлийн дээд сургуулийн төгсөлтийн шалгалт өөрчлөгдсөн тухай мэдээлэл цацагдсан билээ. Тэр дагуу тус сургуулийн I проректор Б.Норжванчигтай уулзаж тодрууллаа. 
-ХҮДС "одоогоос гурван жилийн өмнө кредит системд шилжсэн. Харин одоо энэ дэвшлээсээ ухарлаа" гэж бичээд түүний шалтгааныг менежментийн хувьчлалтай холбоотой гэсэн байна. Энэ үнэн үү?
-Кредит системээс манай сургууль ухарсан гэдгийг бид сониноос олж уншлаа. Энэ тухайд бол бидний хэнийх нь ч санаанд ийм бодол байгаагүй. "Дээд боловсролын зэрэг олгох сургалтанд багц (кредит) цагийг хэрэглэх, суралцагчдын мэдлэг, чадварыг дүгнэхэд баримтлах журам"-ыг БСШУЯ-ны сайдын тушаалаар 2003 онд батлан мөрдүүлсэн. түүнээс хэн дуртай нь ухраад байхгүй. Ингэхээр, энэ нь тэгээсэй гэж бодож байсан зарим хүний зохиосон зүйл л юм болов уу даа. Бид одоо мөрдөж байгаа сургалтын кредит системээс ухрахгүй харин түүнийг өөрийн онцлог нөхцөл байдалд нийцүүлэн баяжуулж, хэрэгжүүлэх л чухал байгаа шүү дээ. -Нөгөө талаар 640 оюутан хичээлээ сонгож үзээгүйгээс цуглуулах ёстой кредит нь сох дутаж, эрдэмтэн багш нарын гайхлыг барж байна. Гэтэл I проректор Б.Норжванчиг арьсаа хамгаалж, сургалтаа танхимынх болгоно хэмээн дураар аашилж байгаа гэжээ. -(Инээв) Манай сургууль өнгөрсөн хичээлийн жилээс эхэлж оюутан нь багш нарын арга зүйг сонгож суралцах болсон. Энэ 2005-2006 оны хичээлийн жилд ч мөн үргэлжлүүлэн сонгож байгаа. Эндээс оюутан хохирсон зүйл одоогоор гараагүй байгааг би баттай хэлж байна. Энэ олон (640) оюутан хичээл сонгоогүй гэж бичсэн нь уг асуудлын учир утгыг ойлгоогүй. Аль эсвэл манайд одоогоор 400 гаруй оюутан хичээл болоод багшийг аргазүйгээр нь сонгож, сонголтын хуудсаа аваад сурч байгаа. Гэхдээ төлбөрөө төлж чадаагүйгээс сургалтын мэргэжилтэнтэй тооцоо хийгээгүй оюутнууд бий. Үүнийг далимдуулсан байж ч болох юм. Хүний амьдрал баялаг юм болохоор төлбөрөө хийгээгүй оюутан болгонд хатуурхаж, хичээлд суулгахгүй хэмээн хөөж туухгүй харж байгаа л даа. Энэ байдлыг бид, тэдний бичсэнчлэн "... . айхтар ухралт хийж, оюутнууд хохироох гэж байгаа" ажиллагаа гэж үзэхгүй байна. -Шүүхийн эцсийн шийдвэр гараагүй байхад таныг нэгдүгээр проректороор томилсон, тэгээд "ачтан" гэх хүмүүсээ ажиллуулсан гэх зэрэг асуудал хөндөгдсөн. Үүнийг тодруулахгүй юу? -Бүр хоёр жилийн өмнө, ХҮДС-ийг менежментийн хувьчлалд оруулахад ялсан баг нь манай баг (С.Будням ахлагчтай) мөн. Тендерийн экспертизийн комисс нэгэнт хууль, журмынхаа дэс дараалалт үйл ажиллагаагаар явуулсан болохоор "Иргэн-Будням" гэгч баг хууль ёсны ялагч болж ТӨХ, БСШУЯ-тай гурвалсан гэрээнд гарын үсэг зурж, объект (сургууль)-ыг ТӨХ-с багт хүлээлгэж өгсөн болохоор ялсан баг сургуулийг удирдахаас аргагүй. Баг (удирдах зөвлөл)-ийн хурлаас ректорыг томилж, ректор нь миний биеийг нэгдүгээр проректорын албан тушаалд томилсон юм. Энд би өөрөө хүсэлт гаргаагүй. Их, дээд сургуульд 30 шахам жил ажиллаж, мэргэжлийн гэж хэлж болох болсон болохоор миний биеийг тэр ажлаа хариуцаж болно гэж найдсан биз. Бид, тендерт ялсан хөтөлбөрөө хэрэгжүүлэхийн тулд нэгдмэл зорилготой, нэг санаатай байж, энэ сургуулийг цааш улам сайжруулах учиртай нь хэнд ч ойлгомжтой. Гэтэл, биднийг "найз нөхөд" гэж буруутгаад хэвлэл мэдээллээр удаа дараа цацаад байдгийн учир юу юм бол гэдэгт ихээхэн гайхдаг. Бусдыг муулж болно. Гэхдээ бас учиртайхан баймаар юм. Сурган хүмүүжүүлэгч багш гэдгээ бодлоо ч жаахан утгатай байх ёстой биз дээ. -Болж өнгөрсөн төгсөлтийн шалгалтын комисст "Ч. Жүгдэрнамжил, Ц.Цэцэгмаа" зэрэг доктор багш нарыг оруулаагүй гэх гомдол байна. Яагаад тэд ороогүй юм бэ? -Төгсөлтийн шалгалт болон диплом хамгаалалтын комисс нь: Ерөнхий хяналт, зохицуулалтын, комиссоос гадна, мэргэжлийн салбар долоон комисс, тэдгээрийн бүрэлдэхүүн гишүүд нь ректорын тушаалаар томилогдон байгуулагдаж ажилласан. Тэд үүргээ сайн биелүүлснээр, сая гэхэд л 250 гаруй төгсөгч диплом, тэмдгээ гардаж авлаа. Манай сургууль дээр "эрдэм баг"-ийн (тендерт ялагдсан баг) дайралт хэм хэмжээнээс хэтэрлээ. Энэ байдалд бид нэг талаас залхаж, нөгөө талаар асар сэрэмжлэл болгоомжлолд ороод байна. Тэгээд ч тэр гэх үү, мэргэжлийн үндсэн тэнхимүүдээс шалгалтын салбар комиссын санал болгосон гишүүдийн нэрс бидэнд орж ирэхэд тэдгээр хүмүүсийн нэр байхгүй байсан. Сургуулийн ректоратын гишүүд ч түүнийг буруу гээгүй. Сургалтын хийгээд бусад бүхий л үйл ажиллагааг саадгүй шуурхай явуулахын тулд гараад байгаа элдэв шахаан тулгалт, гүтгэлэг, дайралт доромжлолоос урьдчилан сэргийлэх нь буруу биш байхаа. Энэ мэтийн үүднээс манай сургуулийн салбар дэд хэсгүүдийн удирдлага өөрийн комисст ямар, хүнийг оруулахаа дэвшүүлж шийдүүлэх хариуцлага хүлээж байдаг юм. -Таны нэр холбогдсон олон зүйлийн нэг нь хичээл заасан багшаар шалгалт авахуулахгүй гэж хэлсэн тухай байдаг? -Нийгмийн ухааны тэнхимийн багш М.Должин энэ хичээлийн жилийн эхний хагаст авах ёстой 70 онооны шалгалтын дүнг 2006 оны нэгдүгээр сарын 11-ны дотор гаргаж өгөх ёстой байсан атал шууд зөрчиж сургалтын статистикийн мэргэжилтэнд дүнгээ өгөхгүй саатуулсаар бүр 2006 оны 04-р сарын дундуур өгсөн нэр зүүсэн. Мөн түүний 30 онооны батлах шалгалтын тестийг тэрбээр өгөөгүй саатсаар, 2006 оны 04-р сарын дундуур сургалтын албанаас гадуур журам зөрчиж өөрөө авсан байсан. Энэ мэт саадтай ажиллагаанаас шалтгаалан бид болгоомжилж, эчнээгийн нэгдүгээр курсын оюутнуудын ээлжит шалгалтыг мэргэжлийн өөр багш (Цэенбазар)-аар авахуулахаар шийдсэн юм. Энэ бол сургууль хамт олны хэвийн үйл ажиллагааг санаатай таслан зогсоох гэсэн олон бүтэлгүй оролдлогын нэг нь үүнтэй холбоотой будилаан хутгах гэж тэрбээр их оролдсон л доо. -Тухайн ангид хичээл заагаагүй багш шалгалт авч болдоггүй юмуу? -Ер нь болохгүй гээд байх үндэс байхгүй. Хэрэв хичээл заасан багш өөрөө авбал хичээлийн явц дахь мэдлэг чадварыг мэдсэн байх талаараа дүн бодиттой байх талтай. Гэтэл, нөгөө талаас авч үзвэл заасан багш өөрөө авах нь хэт санаадах сэтгэлзүйн хандлага ч гарах тал бий. Энэ бүхнийг тухайн нөхцөлд зохицуулж бодитой шийдэх л асуудал л даа. Зарим их, дээд сургууль нэг мэргэжлийн хоёр өөр багшийг хооронд нь сольж шалгалт авахуулах тохиолдол хааяа гардаг. Энэ бол хэвийн зүйл. -Түүнээс гадна "Диплом хамгаалах оюутнуудын дийлэнхийх нь ажлыг таныг өөрөө удирдаж байгаа" гэсэн байна. Тэгэхээр та ер нь хэдэн оюутны дипломын ажил удирдсан бэ? -Манай сургуулийн одоо мөрдөж байгаа журмаар нэг профессор багш 5 хүртэл оюутны диплом удирдах ёстой. Би энэ төгсөлтөөр 2 диплом удирдаж, 2 шүүмж бичсэн. Эрүүл ухаанаар бодох аваас манай сургуулийг сая 250-иад оюутан төгссөний ихэнхийг нь нэг хүн яаж удирдсан гэж хэлж болох билээ. -Аль ч их, дээд сургуульд төгсөх ангийн оюутнууд хичээлийн дүнгээрээ 80-с дээш үнэлгээ авсан нь диплом бичдэг журамтай. Гэтэл одоогийн төгсөх ангийн оюутнууд бүгдээрээ диплом бичих ёстой гэсэн юм бишүү? -Манай сургуульд дипломын (3жил), бакалаврын зэрэг (4 жил), магистрын зэргийн гэсэн үе шаттай сургалт явагдаж байгаа. Эдгээрийн сүүлийн 2 нь боловсролын зэргийн сургалт байдаг. Зэрэг хамгаалахын утга нь тодорхой сэдвээр судалгаа хийж дипломын ажил хийн, түүнийгээ хамгаалалтын комисст хамгаалах үндсэн дээр боловсролын аль ч (бакалавр, магистр) зэргийг авахад оршино. Гэтэл манайд төгсөлтийн шалгалт гэгчийг өгөөд л бакалаврын зэргийн диплом авч байгаа одоогийн практик нь зүйд нийцэхгүй юм. Тиймээс, бид түүнийг диплом хамгаалуулах үндсэн дээр бакалаврын зэрэг олгох зорилт тавьж эхэлж байна. Энэ жил гэхэд "Үйлдвэрлэлийн менежмент"-ийн 4-р курсын бүх оюутан диплом бичиж хамгаалах замаар бакалаврын зэрэг авах гэсэн хүсэлт өгсөнийг бид дэмжиж гүйцэлдүүлсэн. Гэтэл бүх оюутнуудыг диплом хамгаалуулах тушаал гаргасан мэтээр хилстүүлсэн байна лээ. Тэгэхээр, асуудлын наад, цаадахыг олдог хэн ч түүнийг буруутгах учиргүй байсан байх. -Хүний нөөцийн чиглэлээр Монголдоо эхний гуравт явах доктор багшийг шалгалтын комиссын нарийн бичгийн дарга болгож, түүнд оюутнаас асуулт асуух эрхгүй гэж анхааруулж айлгасан ч гэх юм. Бас докторын зэрэггүй багшийг магистрын комисст оруулсан гэх мэтээр мэдээлэгдсэн байсан. Энэ талаар юу хэлмээр байна вэ? -Энэ огт ор үндэслэлтэй мэдээлэл байна. Юуны өмнө "Монголдоо гуравт ордог багш" гэж хэнийг хэн тогтоогоод байгаа юм болоо? Энэ ч сонин шог асуудал байна. Манай сургуулийн энэ салбарын нарийн бичгийн даргаар магистр зэрэгтэй нэгэн багш ажилласан шүү дээ. Энэ комиссынхны хэний ч амнаас тийм үг гараагүй. "Өөрсдийнхөө толгой дээр байгаа уул, овоог олж харахгүй бусдын толгой дээрх цагаан өвсийг гоочлох" гэдгийн үлгэр болж байгаа юм шиг ээ. -Та, Цэенбазар багшийн тухай бичсэн зүйлийн талаар тодруулахгүй юу? -Олон арван жилийн шаргуу хөдөлмөрийн үр дүнд хуримтлагдсан эрдэм оюуны мэдлэг гэдэг бол ёстой л оломгүй далай олдошгүй эрдэнэ мөн. Тэгэхээр ахмад эрдэмтдээ тэтгэврийн гэсэн өнцгөөс шахаад байвал үндэсний шинжлэх ухааны цул аясын салхинд хийсч, ирээдүй оюуны ядууралд нэрвэгдэх нөхцөл бүрэлдэнэ. Тийм үүднээс манай сургууль улс орондоо нэр хүндтэй 2-3-н эрдэмтэн урьж ажиллуулсны  нэг нь Л.Цэенбазар багш л даа. Цэенбазар профессор өөрийн үүрэгт ажлаа л хийж байсан гэдгийг мэдэж байна. Гэтэл, түүнийг элдвээр дайрч доромжлох оролдлого хийснийг би уншаад ихэд гайхсан. -Та хэвлэлээр цацагдсан мэдээлэлд ямар үнэлэлт дүгнэлт өгч байна вэ? -Бидний эсрэг ийм худал гүтгэлгэ дарамт урьд нь олон янзаар гарч байсан. Бид ч түүнийг тоохоо байсан. Олон түмэн ч учрыг ойлгосон бололтой. "Үнэнээр явахад үхэр тэрэг туулай гүйцнэ" гэдэг биз дээ. Бидний ажилд алдаа байхыг үгүйсгэхгүй. Түүнийг засах л хэрэгтэй. Харамсалтай нь тэр хэвлэл мэдээллээр манай сургуулийг шуугиулаад буй нөхөд алдааг бидэнд хэлж ажлыг сайжруулах бус, харин бүх ажлыг "зохиомол хараар будах" гээд байгаад л хамаг учир оршиж байгааг өргөн олон түмэн тунгаасаар байгаа байх. Энэ бүхэн бол тэдний ёс зүй, соёлын хэм хэмжээний төвшинг илтгээд байх шиг санагддаг. -Тэгэхээр хэвлэл сонин гэхээс илүү хэсэг хүн ийм гүтгэлэг дайралт хийлээ гэж үзэж байгаа хэрэг үү? -Ийм явуургүй ажиллагаа чинь олон түмэнд биднийг биш, бичүүлж байгаа хүмүүс өөрсдийгөө харуулаад байх шиг. Цаашдаа хэрхэх нь зөвхөн тэдний ухаарлын хэр хэмжээ харуулна л даа. "Жингийн цуваа явж л байна... гэж байдаг юм даа. Тэд бол бидний хийж байгаа ажил, хэлж ярьсан бүгдийг мушгин тайлбарлаж, буруутган гуйвуулж зохиолгох замаар жүжиг ший тоглоод, дээш, доош хэн бүхнийг элбэдэн үймүүлж чаддаг шидтэй энхийн цагаан тагтаанууд мөн хэмээн манайхан хошигнож ярьдаг. Үүнийг яахан үгүйсгэх билээ. Жич: Худалдаа үйлдвэрлэлийн дээд сургууль дээр БСШУЯ-ны Батцэцэг хэмээх түшмэл ирж ажил байдалтай нь танилцаад буцжээ. Гэтэл түүний гарт орсон мэдээллийг тус сургуулийн захирал асан С.Нямзагд буруугаар ашиглан хэвлэлээр цацсан хэмээн зарим эх сурвалж мэдээлж байна. Төрийн алба ч гэж дээ хөөрхий ховийн хүйдий гэмээр юмуу даа. Тэдний хувьд энэ мэт зүйл нь өгч авч сурсан сэмэрхий самбай бололтой. 
З.Ядам
