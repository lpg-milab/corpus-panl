Мексик-1986

Хөлбөмбөгийн дэлхийн аварга шалгаруулах 18 дахь удаагийн тэмцээн ХБНГУ-д болно. Хөлбөмбөг сонирхогчид төдийгүй дэлхий даяар уг спортын халуун үйл явдлыг дөрвөн жилийн турш тэсэн ядан хүлээсэн гэхэд хилсдэхгүй. Дөрвөн жил тутамд болдог дэлхийн хамгийн цуутай спортын үүх түүхийг бид уншигчдадаа долоо хоног бүрийн лхагва гаригт цувралаар толилуулж байна. Энэ нүүрийг Д.Бат-Эрдэнэ хөтлөн явуулж байгаа юм. Уг нь 13 дахь удаагийн ДАШТ Колумб улсад зохиогдох ёстой байсан аж. Даанч энэ улсад өрнөсөн эдийн засгийн хямрал хөлбөмбөгийн мундиалыг зохиох чадал чансааг нь "хийсгэж" орхисон тул FIFA зохион байгуулах эрхээ ацтекүүдийн эх оронд шилжүүлсэн юм. Мексик ийнхүү хоёр дахь удаагаа ДАШТ-ийг эх орондоо хүлээн авсан анхны улс болж чадлаа. Хэдийгээр тэмцээн эхлэхээс найман сарын өмнө аймшигт газар хөдлөлт болж 25 мянган хүний амийг авч одсон ч азаар тэмцээн зохиогдох ёстой цэнгэлдэх хүрээлэнгүүдэд ноцтой гэмтэл учруулсангүй. Тэгээд ч мексикчүүд богино хугацаанд эвдрэл сүйрлийг засч янзлан тэмцээн эхлэх үед бүх зүйлээ жин тан болгож чадсан. Энэ удаа Испанид болж өнгөрсөн ДАШТ-ий адил 24 улс шигшээ тоглолтод оролцох болсон бөгөөд эхний шатанд зургаан хэсэгт тэнцүү хуваагдан хэсэгтээ эхний хоёр байр эзэлсэн багууд нь цааш сугалаагаар Швейцарь системээр тоглохоор болсон. Бүсийн тэмцээнүүдээс шалгарсан 22 баг дээр дэлхийн аварга Итали, нутгийн эзэн Мексик нэмэгдэн зургаан хэсэгт хуваагдлаа. "А" бүс: Болгар, Итали, Аргентин, Өмнөд Солонгос "В" бүс: Парагвай, Мексик, Бельги, Ирак "С" бүс: Франц, ЗХУ, Унгар, Канад "D" бүс: Испани, Бразил, Алжир, Хойд Ирланд "Е" бүс: ХБНГУ, Уругвай, Шотланд, Дани "F" бүс: Польш, Марокко, Англи, Португал. Эхний шатны тоглолтуудад элдэв зөрчил, сенсаац гарсангүй. Хожих ёстой нь л хожсоор дуусав. Харин хамгийн ихээр бусдад гайхуулж урамтай сайхан тоглолт үзүүлэн гараагаа эхэлсэн багаар Зөвлөлтийн баг шалгарлаа. Тэмцээн эхлэхээс сар гаруйхны өмнө ахлах дасгалжуулагч Э.Малафеевыг В.Лобановскийгээр сольсон нь нүдээ олсон шийдэл байлаа. Учир нь ЗХУ-ын шигшээ багийн цөмийг Киевийн "Динамо" баг бүрдүүлж байсан бөгөөд чухам энэ дасгалжуулагчийн (В.Лобановский) удирдлага дор киевчүүд Европын нэр хүндтэй тэмцээнүүдийн нэг болох цомтой багуудын цомын тэмцээнд түрүүлээд удаагүй байсан юм. Оросууд эхнийхээ тоглолтод аль нэгэнд дээрэлхүүлээд байхааргүй чанга баг болох Унгарын шигшээг 6:0-ээр бут ниргэж, дараа нь Европын аварга Францын багтай 1:1-ээр тэнцэв. Улмаар Канадыг 2:0-ээр хожсоноор дараагийн шатанд шалгарч байлаа. Бессонов, Баль, Беланов, Заваров гээд залуучууд нь гялалзаж Блохин, Чевадзе, Демьяненко гээд "хөгшчүүд нь" дутахгүй хөдөлж байсан ЗХУ-ын шигшээ аль тэртээх 70-аад оны үеийн Голландын шигшээ баг лугаа адил тоглож байсан юм. Харамсалтай нь 1/16 шигшээ тоглолтод Шведийн шүүгч Фредриксоны бүдүүлэг алдаануудын гайгаар Бельгийн багт 3:4-өөр хожигдож тэмцээнийг орхихоос өөр аргагүй болж билээ. Энэ тоглолтод хеттрик хийж байсан довтлогч И.Беланов тэр жилдээ Европын шилдэг хөл бөмбөгчид олгодог "Алтан бөмбөг"-ийн эзэн болж байсан нь "хөөрхий" оросуудыг хэр зэрэг хүчтэй байсныг илэрхийлнэ. Дээрх тоглолтоос гадна Франц-Бразил, Англи-Аргентины тоглолтууд сэтгэлд хоногших мөчүүдээр дүүрэн болсон. Эхний хосын тоглолтын явцад Карека, М.Платини нар харилцан гоол хийлцэж үндсэн цагаа нэмэлт цагтай нь дуусгаад торгуулийн цохилт үйлдэхэд "гурван өнгөтнүүд" арай азтай байж цааш тоглохоор болж үлдсэн. Энэ тоглолтод алдарт Зико хоёрдугаар үеийн 76 дахь минутад пенальтаа амжилттай гүйцэтгэсэн бол яах ч байсан юм билээ. Англи, Аргентины тоглолтыг үзэгчид тэсэн ядан хүлээж байв. Фольклендын (Мальвины) арлын төлөө энэ хоёр улс цус урсгасан дайн байлдаан хийгээд удаагүй байсан цаг. Аргентинчууд энэ дайнд нь "навс зодуулж" алдсан нэр хүндээ арай өөр "дайны" талбарт хөлсөө урсган авах амин чухал шаардлага байлаа. Диего Марадона ганцаараа үүнийг хийсэн юм. Энэ тоглолтод түүний оруулсан хоёр гоол түүхэнд үлдэнэ. Хэдийгээр хоёр дахь гоол нь Английн долоон хөлбөмбөгчийг хаалгачтай нь хамт хууран оруулсан "өрөм, тос" байсан ч эхнийх нь бүүр гайхамшигтай. Торгуулийн талбайд нисэн ирсэн бөмбөгийг тийм ч өндөр биш Марадона хаалгач Шилтоноос илүү үсэрч мөргөөд оруулсан юм. Гол илбэ нь хэнд ч анзаарагдалгүй гараараа цохиж оруулсанд оршиж байв. Хожим нь мань хүн "энэ бол миний гар биш бурхны гар байсан байх" гээд л ярилцлага өгч билээ. Ийм хариуцлагатай тоглолтод хазахаас бусдыг хийхээс өөр аргагүй бус уу. Хагас финалд ХБНГУ, Франц, Бельги, Аргентины шигшээ багууд үлдлээ. Яг дөрвөн жилийн өмнөхийн адил Герман, Францын багууд хоорондоо таарсан бөгөөд М.Платини даагаа нэхэх тоглолтдоо дахиад л германчуудыг барсангүй, 0:2-оор хожигдлоо. Харин аргентинчууд "Улаан чөтгөрүүд"-ийг Марадонагийн оруулсан гайхамшигт хоёр гоолын ачаар буулган авч финалд үлдсэн. Финалын тоглолт Латин Америкчуудын илт давамгайлал дор өрнөх болно хэмээж байсан нь эхэндээ биеллээ олж эхэллээ. Тоглолт эхлээд тун ч удалгүй Браун, Вальдано нар тус тус эсрэг багийнхаа хаалгыг мялаан хөнгөхөөн хожиж явтал нөгөө "үхдэггүй" германчууд чинь гэнэт сэргэн тоглолт дуусахаас 15 минутын өмнө тооны харьцааг тэнцүүлчих нь тэр. Нэмэлт цаг ч гарцаагүй шаардагдах нь гэж байсан энэ мөчид Марадона дахиад л ид шидээ үзүүлэн бахархмаар сайхан дамжуулалтаар бөмбөгийг Бурручагед өгч тэр нь шансаа алдсангүй. Ийнхүү Аргентинчууд хоёр дахь удаагаа ДАШТ-д тэргүүлэн ард түмнээ баясгаж чадлаа. "Мексик-1986"-гийн арван сонирхолтой баримт w 1986 оноос эхлээд хэсгийн тоглолтууд нэг цагт зэрэг эхэлдэг болсон. Дөрвөн жилийн өмнө ХБНГУ, Австри хоёрын тэмцээн бусдаас хожуу болж өөрсдөдөө тохирох дүн, харьцаанд тааруулж тоглосон нь ийм шийдвэр гаргахад нөлөөлжээ. w Уругвайн багийн Хосей Батиста Шотландтай тоглосон тоглолтын үеэр 56 дахь секундэд талбайгаас хөөгдсөн нь түүхэнд хамгийн хурдан улаан хуудас авсан гэж бичигдэх боллоо. w Мундиал Колумбид болох байсан боловч өөрсдөө татгалзсан тул энэ эрхийг Мексикт шилжүүлсэн. Дэлхийн аваргын шигшээ тоглолтод оролцохын төлөө 113 улсын хөлбөмбөгийн баг өрсөлджээ. Мексик хоёр удаа ДАШТ-ийг зохиосон анхны улс боллоо. Тоглолтын дараах пенальтын цохилт гурван ч тэмцээний хувь заяаг шийдвэрлэв. 1/8 шигшээд Мексик, Болгарын багууд таарахад Мануэль Негретегийн оруулсан гоол маш уран гоё байсан тул мексикчүүд түүнд зориулан "Ацтек" стадионыхоо өмнө хүрэл хөшөө босгож байжээ. Уругвай ба Парагвайн багууд 1/8 шигшээ тоглолтод дасгалжуулагчгүйгээр оролцсон. Учир нь эдгээр дасгалжуулагчид урдах тоглолтод улаан хуудас авч талбайгаас хөөгдсөн тул шангаа хүртсэн нь тэр. ДАШТ-ий үеэр нийт найман хөлбөмбөгч талбайгаас хөөгдсөн нь урд өмнө болж байгаагүй том "уршиг" байлаа. Испанийн довтлогч Эмилио Бутрагеньо Данийн эсрэг тоглохдоо дөрвөн гоол оруулсан. Ингэснээр дэлхийн аваргын түүхэнд покер хийсэн ес дэх хөлбөмбөгч болж байжээ. Бурхны гар Ганц хүн багийн тэмцээнд түрүүлж болох уу. Болдог юм байна. 1986 оны хөлбөмбөгийн ДАШТ-д Аргентины баг чухам л Марадона гэдэг залуугийн ачаар аваргалж чадсан. Бурхан цаанаасаа бэлэглэсэн гэж аргентинчуудын ярилцдаг энэ хөлбөмбөгч арван настай байхдаа л ирээдүйн од гээд хэвлэл мэдээлэл, хөл бөмбөг сонирхогчдын анхааралд өртчихсөн байсан гэдэг. 16 насандаа буюу 1976 онд үндэснийхээ шигшээд багтаж 1979 онд залуучуудын дэлхийн аварга болж байсан ба "Бока Хуниорс", "Барселона", "Наполи" багуудад алба хааж байсан. Италийн дунд зэргийн баг болох "Наполи" Диего Марадонаг эгнээндээ элсүүлснээс хойш төрөл арилжиж хоёр ч удаа Италийн аварга болоод зогсоогүй Европын элдэв цомуудыг хүртэж "галзуурч" байлаа. Сицилийн мафиар алдартай Италийн энэ арал дээр орших Неаполи хотын хөлбөмбөгийн ганц баг болох "Наполи" багийн үнэнч фэнүүд одоо хүртэл Марадонаг бурхан мэт хүндэлдэг гэнэ билээ.