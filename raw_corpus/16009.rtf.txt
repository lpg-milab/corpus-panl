№46(16009)     
1985 оны хоёрдугаар сарын 22.
СУУРИЙН МАЛЧИН

Эх орны мал аж ахуйн үйлдвэрлэлийн нэн чухал үе шатны ажил малыг тарган тавтай, хаваржуулах, төл бүрэн бойжуулах ажил эхэллээ. Энэ нь үйлдвэрлэлийн үндсэн нэгж суурьд хамаг хүч, бүх анхаарлыг төвлөрүүлж чиглүүлэхийг зүй ёсоор шаардаж байна. Ингэхгүйгээр ч 9, 2 сая төл бойжуулж, малын зүй бус хорогдлыг эрс багасгах зорилтыг бүрэн биелүүлж чадахгүй билээ. Мал сүргийг жилийн дөрвөн улирал, орон нутгийн цаг агаарын онцлогт тохируулан, өдөр тутам хараа, хяналтаас хөндийрүүлэлгүй арчлан маллаж, үр төлийг гарздалгүй бүрэн авдаг, удам, ашиг, шимээр нь шигшиж сорчилсон өлчир, өгөөжтэй сайн чанарын мал сүргээр хот бэлчээрээ дүүргэн ололт амжилтаа он онд бататган ахиулж байдаг тэргүүний сайн суурь, малчны эгнээ өргөжсөөр байна. Зөвхөн сүүлийн дөрвөн жилд хоёр зуугаад улсын хошой болон аварга малчин тодорч гарлаа. Гэвч хариуцсан малаа олноор хорогдуулдаг, төлийг бүрэн бойжуулж чаддаггүй, олон мал хээл хаяулж, сувайруулдаг тийм саар ажилтай суурь, малчин хаа сайгүй байгаа нь мал аж ахуйн үйлдвэрлэлд ноцтой нөлөөлж байна. Энэ бол хүмүүжил, зохион байгуулалт, аж ахуйн ажлыг суурьд төвлөрүүлж тэр бүр чаддаггүй, малчинтай нэгбүрчлэн ажиллахыг чухалчилдаггүйтэй шууд холбоотой дутагдал юм. 

Мал сүргийг өсгөн үржүүлэх ашиг шимийг арвижуулж ашиглах бүх зорилтыг гагцхүү суурийн малчдын хүч хөдөлмөрөөр хэрэгжүүлдэг. Мал аж ахуйд ашиглаж байгаа хашаа саравч, хадлан бордоо, худаг ус, хужир давс, бусад багаж хэрэгслийг хэр зэрэг зөв зохистой ашиглах, малчны сайхан хөдөлмөрийг нэр төртэй өвлөж уламжилсан залуу халаа төрүүлэх, мал аж ахуйд шинжлэх ухааны ололт, тэргүүн туршлага, дэвшилтэй технологи, хөдөлмөр зохион байгуулалтын ашигтай хэлбэр нэвтрүүлж мал аж ахуйн үйлдвэрлэлийн үр ашиг нэмэгдүүлэх зэрэг гол гогцоо асуудлыг шийдвэрлэхэд суурь бүрийн жигд ажиллагаа их нөлөөтэй. Ийм учраас үйлдвэрлэлийн энэ чухал нэгжийг нам, засаг онцгой анхаарч, түүнийг албан ёсны ахлагчтай болгож, зохих тооны мал, материаллаг баазтайгаар зохион байгуулж байна. 

Малчдын ойр дотнын хамгийн шадар удирдах хүн нь суурийн ахлагч, өнөөгийн шаардлагаар суурийн ахлагчийн гүйцэтгэх ажлын хэмжээ далайц өргөжиж, мэргэжил, дадлага, чадвар, зохион байгуулах авьяас, гүйцэтгэгч сахилгыг тэднээс улам ихээр шаардах болжээ. Суурийн ахлагчийн үндсэн үүрэг бол мал аж ахуйн бүх ажлын технологийг суурьд мөрдүүлэх, малчдын арга ажиллагаанд тэргүүн туршлага нэвтрүүлэх, тэднийг хөдөлмөрт хуваарилах, ухуулга, хүмүүжлийн ажил зохиох, суурийн хариуцсан мал, хөрөнгийн бүртгэл тооцоо хөтлөх, эцсийн эцэст төлөвлөгөө, даалгаврын болон иргэний үүргийн биелэлтийг малчин бүрээр бүрэн хангуулах явдал мөн. Бүх суурийн ахлагч үүргээ ягштал биелүүлбэл малчин бүрийн ажилд ахиц гарч, тэр чинээгээр мал аж ахуйн үйлдвэрлэлийн үр дүн сайжрах ёстой. 

Гэтэл суурийнхаа малчдыг олигтой удирдаж чадахгүй ажил хохироох, хариуцлагаас зайлсхийх. идэвх санаачилга гаргахгүй назгайрах, сонор сэрэмж муугаас нийгмийн малыг алдаж осолдох, материаллаг баазыг хайр гамгүй эдэлж зарцуулах, суурьд хөтлөх тооцоо судалгаа, мэдээ бүртгэлийг будилуулах, бие дааж ажиллахын оронд бусдын ам харж суух зэрэг ноцтой дутагдал гаргадаг суурийн ахлагч цөөнгүй байгааг орон нутгийн нам, захиргаа, аж ахуй, хууль хяналтын байгууллага анхаарч, түүнийг арилгах талаар нэн даруй дорвитой ажил зохиох цаг болжээ. 

Нам, засаг мал аж ахуйн үйлдвэрлэлийн бүх ажлыг суурьд төвлөрүүлэн, ажил сайжруулахыг онцлон заадаг нь тэнд төлөөлөгч томилон очуулах тухай биш, суурийн малчин бүрийн санаачилгатай, бие даасан ажиллагааг жигд сайжруулах утгатай юм. Тиймээс хариулдаг мал, эзэмшдэг хөрөнгө, эрхэлж байгаа ажлын хэмжээ зорилго, уралдаанд авсан үүрэг, өнөө маргааш хийх ажлаа тодорхой мэдэхгүй, мэдэхийг ч хүсдэггүй << би энэ суурийн туслах малчин >> гэж хэлчихээд хамаг хариуцлагаас бие зайлдаг идэвхгүй хандлагыг эцэс болгох хэрэгтэй. Зуун дөчөөд мянган малчны дал наяад хувь нь болж байгаа суурийн байнгын малчид << туслах >> гэсэн үгээр ийнхүү бамбай барьж, ажилд идэвхгүй оролцвол хичнээн хор хохиролтой болох нь мэдээж билээ. 

Жил бүр төл бойжуулах үеэр малчдын ажилд туслалцах олон зуун хүн хот суурин газраас хөдөө гарч, суурьд хуваарилагдан очдогоос гадна хөдөөний ерөнхий боловсролын сургуулийн сурагч пионерүүд малчин эх эцэг, ах дүүдээ түр очиж, туслах малчин, төлчний үүрэг гүйцэтгэдэг. Түр хугацаанд ингэж очсон хүмүүсийг суурийн ахлагч хамгийн зөв зохистой ажилд хуваарилж байвал зохино. 

Төв, суурин газраас түр хугацаагаар мал аж ахуйн суурьд очиж байгаа хүмүүсийн олонхи нь мал маллах, материаллаг бааз эзэмшиж ашиглах дадлага туршлага багатай байдаг учир тэднийг суурийн ахлагчид болон малчид халамжилж, өдөр тутам хийх ажлыг зааж зөвлөж, мал маллах дур сонирхолтой болгох, ажлын эрх ашгийн үүднээс шаардах, хариуцлага, найдвар хүлээлгэх, нэгдэл, сангийн аж ахуйн зүгээс тэднийг байр, хүнс, хөдөлмөрийн багажаар хангаж, ажиллах нөхцөлийг сайжруулах нь зүйтэй. Малчдын дунд зохиох ухуулга, хүмүүжлийн болон социалист уралдаан, хяналт шалгалтын ажлыг тэдний хариуцлага, ажил хэрэгч санаачилга, идэвх хөдөлгөөнийг өрнүүлэхэд бүрэн чиглүүлж чадвал мал аж ахуйн үйлдвэрлэлийн амжилт тогтворжиж болно. 

Мал аж ахуйн үйлдвэрлэлийн бүх ололт, дутагдал нь юуны өмнө суурийн ахлагчид, малчдын ажлын үр дүнгээс хамаарна. Иймээс малчин бүрийн өндөр үр бүтээлтэй ажиллах боломжийг сайжруулж, суурийн ахлагч болон малчдын идэвх оролдлогыг дээшлүүлэхийн тулд энэ чухал нэгжийг соёл, ахуй, эмнэлэг, худалдааны үйлчилгээгээр илүү сайн хангах талаар нэгдэл, аж ахуй, сум. аймаг, холбогдох яам, газар санаачилга гаргаж, тодорхой ажил зохиох хэрэгтэй. Түүнчлэн суурьд хөдөлмөр технологийн сахилгыг бэхжүүлэх, суурийн ахлагч, малчдын гүйцэтгэх үүргийг нэг мөр тогтоож мөрдүүлэх талаар Хөдөө аж ахуйн Яам, Нэгдлийн холбооны дээд зөвлөл зохион байгуулалтын арга хэмжээ авбал зохино. 

