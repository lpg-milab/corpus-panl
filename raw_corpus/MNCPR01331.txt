МҮТВ хоёр алхам хойшоо, нэг алхам... ?

Баруун хойд этгээдэд зорчсоныг тэмдэглэсэн түүх буюу Үндэсний телевизийн шинэ дүр төрх Телевизийн дэлгэцийн өмнө суваг сольж тухлах зав тэр болгон гардаггүй болохоор эрт амрах боломж олдсон ганц нэг орой зурагт харж энд тэндэх сонин хачныг сонсож суудаг юм. 
Өмнөх үетэй нь харьцуулахад одоо Монголтелевизээр бас яахав, Гүндалай, Бат-Үүл хоёр үе үе үзэгдээд байх болсон. Гэвч хөөрхий, Монголтелевизээр нэг л олигтой юм гарахгүй, хэдэн жилийн өмнө гарч, үеэ өнгөрөөсөн олон ангит кино болон "Алтан фондоос" гаргаж байгаа харагдах болсон. Хааяа нэг хачирхаж гайхмаар "шууд" ярилцлага, нэвтэрүүлгүүд явна. Суваг сольж суухнээ Монгол телевизээр нэг сагсуу нөхөр аварга Баянмөнх, МҮБХ-ны дэд тэргүүн Данзан нарыг суулгачихсан зад загнаж байх юм. Товчхондоо, зорилго нь тодорхойгүй хэрүүл маягийн юм болж байна. Нэвтрүүлэг дууслаа. Зохиогч, найруулагч, хөтлөгч Го.Бадарч гээд л урслаа. "Монголтелевиз үзэх юмгүй болж дээ. Сард айл өрх бүр Монголтелевизэд нэг долларын хураамж төлдөг. За яахав, надад, манайд, нэг айлд төдийлөн дарамт болоод байхааргүй хураамж мэт боловч энэ бол татвар. Айл бүрийн хураамж цуглаад ирэхээрээ "Олны олон таван цэн" болно. Хариуд нь телевиз олон нийтийн эрэлт хэрэгцээг бүрэн дүүрэн хангаж байх цаг нь болсон. Монголтелевиз Кино үйлдвэр шиг болох гэж байгаа тухай яриа гадуур нисэх нь ортой юм биш биз." Энэ тухай яриа хаа сайгүй болж байнаа. Засгийн газрын мэдэлд байхдаа тийм чиг сонирхол татаж байсангүй, тэртэй тэргүй ярьдаг зүйл нь тодорхой байсан юм чинь. Харин ОНРТ-ийн хууль батлагдсанаас хойш хүн бүрийн сонирхол, анхаарлыг татаж, хүн бүр харж хүлээж байгаа. Олон нийтийн эрх ашигт нийцүүлэн ажиллах цаг нь болсон ч арагш ухраад байгаа Монголтелевизийн нэг өдөртэй танилцлаа. Өглөө эрт Монголтелевизийг зорилоо. Урт байшингийнх нь гадаа ирэхэд цаг 08.30. Багширч байдаг машин, хүн ч алга. Дүнхэр саарал байшин гаднаасаа өнгө үзэмж баахан базаахгүй, засвар арчилгаа хийх шаардлагатай болсны дээр үзэмж муутай, хар төмөр хайс тойруулаад барьчихаж. Хэдэн мод суулгачихаж. Монгол зурагтыг тойроод мод ногоорч байх болтугай хэмээн дотроо залбирлаа. Дотогш орлоо. Харуулаас өөр хүн байхгүй, нэг л зэвгэр, хүйт даасан, эл хуль. Хүмүүс ирээгүй байгааг харуул надад хэлээд оруулж төвдсөнгүй. Гадагш гарч тамхи татан зогсох зуур хэзээ ч оромжтой байж үзээгүй болов уу гэмээр гандаж, хөхөрсөн царайтай, хир даг болсон хувцастай, мяндсан шуудай үүрсэн эр, эм хоёр үүд орчмын хогийн савнаас юу ч юм олж аваад хөөр болон явж өгөв. Тэд ойролцоохон амьдардаг юмуу эсвэл хоноглосон бололтой. Дотогш орж үүдний сандал дээр нэлээд суусны хойно 09.15 цагийн орчим таних, танихгүй цөөн бүр хүмүүс ирж дотогш орцгоов. "Элсэн цаг"-ийн Батцэнгэл, радиогийн хууччуул, "Гэрэлтэй цонх" студийн захирал Лхагваа, ММ агентлагийнхан, Өглөө хөтөлбөрийн Наранбаатар гээд бас бус хүмүүс. Нэг салбарт ажилладгийн хувьд заримтай нь мэнд устай явдаг, заримыг нь зурагтаар харж байсан, зарим нэгэнтэй нь танилын хувиар хэд гурван үг сольдог хүмүүс. Өглөөний шуурхайтай гэнэ. Удалгүй орох зөвшөөрөл олгодог бүсгүй ирснээр дотогшоо албан ёсоор орлоо. Хүнгүй эл хуль урт хонгилоор жаахан явж, баахан зогслоо. Сонинынхон бид 08.30-д цугладаг бол телевизийнхэн биднээс орой цуглахгүй нь лав гэж бодож ирсэн чинь андуурчээ. 10.00 цагийн үед буфет онгойж, ашгүй орох, суух газартай болов. Шуурхай ч дуусав бололтой, түрүүчийн хүмүүсээс ганц нэг нь орж ирлээ. Заримаас нь "Танайхан чинь ийм орой цугладаг юмуу, хэдийд ажлаа эхэлдэг хүмүүс вэ" гэж тандсан маягтай асуухад "Ийм л болчихоод байна. Хийх ажилгүй, байлаа ч багатай хүмүүс чинь юу яарахав" гэх маягийн юм ярьж байна. Ардчиллаас өмнөх 20 гаруй жилийн түүх нь 70 жил ганцаар төр барьсан МАХН-тай салшгүй холбоотой Үндэсний телевизийн өргөн нэвтрүүлэг, мэдээлэл нь хэдий өрөөсгөл, үзэл сурталжсан байсан ч тухайн үедээ ард түмний бахархал, үлгэр дуурайл, итгэл үнэмшил болж байсан.Үнэхээр миний зорьж яваа Монгол телевиз Оросын алслагдмал "район" шахам байж, нам нь ч, хүн нь ч оросоор зааварчлуулан, үлгэрлэдэг байсан буурайхан Монголд нэгэн гайхамшигт дэвшил болж байсан тухай тэр үеийнхэн ярьдаг. Зурагтаар гарсан хүн ардын манлай, бахархал дуурайл гэдэгт бүгд л итгэдэг, үүрэг хариуцлагаа ухамсарладаг, хэв шинжийн хувьд бүгд л ижилхэн бие хүмүүс байлаа. Хүсэл мөрөөдөл нь ч ижилхэн. Нэг бодлын инээд хүрмээр ч юм шиг, нэг бодлын хөөрхийлөлтэй ч юм шиг. Гэхдээ цэнхэр дэлгэц гэх телевиз Монголчуудыг гэгээрүүлсэн юм. 40-өөд жил энд тасралтгүй уран бүтээлийн үйлдвэрлэл явж, уран бүтээлчид нойр хоолгүй ажиллаж түүгээрээ бахархаж ирснийг энд ажилладаг ганц нэг танил нөхдөөсөө мэдэх юм. МАХН-ын Төв Хороо 70 жил хүмүүсийг "бичин" болгож явснаа ухамсартайгаар хүлээн зөвшөөрч, огцорсон /Үүгээрээ өөрсдийн гэм буруу, алдаа, үйлдсэн нүглээ хүлээн зөвшөөрснөөрөө тэд "өнөө үеийнхнээсээ" ялгаатай/ тэр үеэс Монголтелевизээр арай өөр "суртал ухуулга" гарах болсон юм. Урьдныхаасаа өөрөөр "цэнгүүлдэг" болсон. Хөтөлбөр, мэдээлэл, нэвтрүүлэг нь өөр түвшинд тэмүүлж, шинийг эрэлхийлж, орчин үеийн хүмүүст зориулагдаж ирж байв. Гэхдээ үзэл сурталжсан үеийн баригдмал "модон" хэв загвараасаа нэг л салж өгөхгүй байгаа нь ажиглагдсаар байлаа. Хэдийгээр Монгол зурагтын өнгө төрх болсон цөөн хэдэн хөтөлбөр, нэвтрүүлэг байсан ч чөлөөт сэтгэлгээг би хувьдаа үгүйлж байв. Үүнийг Засгийн Газрын хэрэгжүүлэгч агентлаг чөлөөтэй сэтгэж болдоггүй юм байна гэж ойлгож байсан юм. Гэтэл ашгүй минь, олон жил хэлэлцэгдэхгүй хойшлогдсон ОНРТ-ийн тухай хууль батлагдаж, хэрэгжиж эхлэхэд мэдээллийн салбарт ажилладаг хүний хувьд баярлаж байлаа. Гэтэл хууль хэрэгжиж, ерөнхий захирал сонгох, томилохоосоо авахуулаад л бөөн хэл ам, хэрэг зарга, шүүх цагдаа. Энэ тухайд олон нийтийн болон хэвлэл мэдээллийнхний хандлагыг харж, тандаж, ажиглаж байхад "... өнөөх МАХН бохир савраа ОНРТ-рүү улайм цайм дүрж, өөрийн хүнээ шургуулж байна" гэж үзэж байсантай санал нэг байлаа. 11 цагийн орчмоос хүмүүс цувж эхлэв. Тэд буфет, хонгилоор цагийг бардаг юм уу гэсэн сэтгэгдэл төрлөө. Таньдаг, үг сольдог нөхөдтэйгөө уулзаж яриа өдөн суухдаа, яах гэж яваа зорилгоо ч хэлсэнгүй. Угтаа бол би ажлаа хийж яваа юм л даа. Ажил буцалж байх юм бодож ирсэн газраа зорилгогүй ч юм шиг, эрч хүч нь суларсан, өөрсдийнхөө болон Монгол телевизийн ирээдүйд тийм ч итгэлтэй биш хэдэн нөхөдтэйгөө уулзлаа. Буруу солгойгүй 40-өөд жил "машиндаж" ирсэн энэ их айлыг хэн ийм байдалд хүргэчихвээ, юунаас болж байна, яагаад гэдэг асуулт надад гарч ирсний учир тандалтаа үргэлжлүүлэн энд тэндээс яриа өдөн хэсүүчлэв. Хүмүүсийн ярианаас үзвэл хөтөлбөр, нэвтрүүлгүүдийг түр хааж, шинэчлэх даалгавар өгч, телевизийн хөтөлбөрийг ухраасан эзэн нь хэл ам татлан байж ОНРТ-ийн ерөнхий захирал болоотохсон Мягмар, хийхээсээ худлаа ярих нь их дэд захирал Ариунбат болж таарсан юм. Тэгээд бас захирлууд заавал ухарч байж урагшилна гэж зүтгээд, түүнийгээ зөвтгөж ядан муйхарладаг гэнэ. Үүнийгээ, өөрсдийн хийгээд байгаа ухралтаа тэд тайлбарлахдаа "Түр зуурынх, шилжилтийн үе ийм байдаг" гэдэг гэнэ. /Гайхалтай санагдав. Мэдээллийн байгууллагад завсарлаж, байж, ухарч байж шинэчлэгдэж, шилждэг ёсон бий болж байгаа юм байх даа/ Гэтэл товлосон хугацаа нь болоод ирэхэд бахь байдаг хэвээрээ, улам л хойшлох маягтай сууж байдаг бололтой. Тэгэхээр энэ зарчим нь Мягмар, Ариунбат нарын хувийн студи, телевиз, бизнестээ баримталдаг зарчим нь лавтайяа биш байж таараа. Анхнаасаа Мягмарыг таагүй хүлээж авсан Монгол телевизийнхэн түүнийг хувийн ашиг сонирхлынхоо үүднээс хандан, дураараа загнаж, Монголын их үнэмшил болсон 40-өөд жилийн түүхтэй Монгол телевизээр даажигнаж, "гараа угааж", завхруулж, ийм байдалд хүргэлээ гэж үзэж байгаа нь ярианаас нь мэдэгдэж байсан юм. Дээрээс нь нэмэхэд энэ нь МАХН нийгмийг, нийгмийн оюун санаанд нөлөөлөх энэхүү хүчтэй салбарыг албан тушаалын сүлжээгээр завхруулж байгааг гэрчлэх хамгийн том баталгаа. Өнөөг хүртэл уран бүтээлийн үнэлгээ, шагнал, цалингийн асуудал, нэвтрүүлгийн бодлого гээд шийдэгдсэн юмгүй, замын зураглал байхгүй, тарж бутарсан байдлыг бий болгочихсон Мягмар, Ариунбат нарыг хэзээ энэ салбарын ажлыг ойлгож, оновчтой, шийдэмгий алхам хийж, үзэгчдийн эрэлт хэрэгцээг хангаж, ажиллагсдын асуудлыг шийднэ гэж хүлээх вэ? гэдэг асуулт урган гарч ирсэн юм. Өнөөх л намын бодлого, хувийн сонирхол салж өгдөггүй хэвээрээ. Олигтой үзэх юмгүй болсон Монгол телевизээр ерөнхий захирал Мягмарын хадам ах, сайд Тэрбишдагва өөрийнхөө гэмгүй цагааныг нотолж, Өмнөговь аймгийн сум, орон нутгийнхан "Оюу толгой" төслийн чухам хэрэгтэйг ярьж, /чааваас даа, нэг сумын эмнэлгийг тохижуулах, тодорхой тооны хүмүүсийг ажлын байртай байлгах зэрэг нь хэдийгээр хэрэгтэй ч тэндэх алт, зэс, байгаль экологид учруулах хор хөнөөлийн дэргэд тун ч өчүүхэн зүйл юм шүү дээ /, мэдээллийн эрх чөлөөг хамгаалах бус хавчиж хяхсан утгатай, хэдэн хүний хувийн хандлагыг илэрхийлсэн шууд "хэрүүл" бэлтгэж, гадаадын хөрөнгө оруулагчдын эрх ашгийн тулд төрийн түшээд үхэлдэж, "Айвенхоу майнз"-ын ерөнхийлөгч ямар ч орчуулгагүй ярьж, Монгол зурагтын гурван сэтгүүлчийг, Монголын ард түмнийг басамжлангуй мушийж байгаа харагдана/Үнэндээ өөдөөс нь харж суугаа гурав нь ч ойлгож байгаа юмуу, үгүй юм уу бүү мэд. Үзэгчдийн ихэнх нь ойлгохгүй шүү дээ./ ОНРТ олон нийтийг доромжилж байгаа хэрэг биш гэж үү Нийгэмд тулгамдсан, болохгүй бүтэхгүй, олон нийтийн ярианы сэдэв болсон уудалж, ухмаар асар олон асуудлууд дүүрэн. Яагаад энэ бүхний хойноос ОНРТ хөөцөлдөж нийгэмд гүйцэтгэх ёстой үүргээ биелүүлэхгүй байгаа нь ойлгомжгүй. Зарим тохиолдолд сэтгүүлчид нь ярьж, яриулж байгаа асуудлаа ойлгоогүй, ойлгохгүй байгаа нь ч илэрхий харагддаг. ОНРТ-ийн сэтгүүлчдийн баримталж ажиллах ёс зүйн зарчим гэгчийг гаргажээ. Тэнд "Сэтгүүлч шударга аргаар мэдээллийг олж авна" гэсэн байх. Тэнд ажилладаг нэг нөхөр маань "Ёстой харагдаач" гэж байх юм. Тэгээд цааш нь "Баталгаатай эх сурвалжаас ноцтой мэдээлэл олж авчихаад түүнийгээ баталгаажуулж хэн нэгэн төрийн албан хаагчаас хариулт, тодруулга авна гэж гонжийн жоо. Авлига, газрын наймаа, хууль бус үйлдлүүдийн ард төрийн томчууд байж байдаг. Тийм болохоор энэ бүхнийг баталж, үнэнийг ярих зоригтой, эрхтэй, шударга хүн байдаггүй. Хэрвээ хэн нэгэн төрийн албан хаагч тухайн асуудлаар ярьвал араа бодож хамгаалж, хаацайлж, үгүйсгэж ярина. Эсвэл албан тушаалын сүлжээ, наймаа ёсоор дандаа "өөрийн талынхан" нь байж байдаг. Хэдийгээр баттай эх сурвалжаас олж авсан ч мэдээллийг хариуцан, цацах эрх боломж бидэнд байхгүй. Өөрсдөө нотолъё гэхээр тагнан турших, байцаалт авах эрхгүй. Эцэст нь хэн нэгний нэр төрд халдаж, гүтгэсэн болж хариуцлагад татагдана. Эсвэл бусармаг бүхнийг үйлдэж ирсэн эрх баригчдын гар хөл болон ажиллаж байгаа манай захирлууд буруу ташаа мэдээлэл байсан тухай залруулга хийхийг сэтгүүлчээс шаардана. Ийм л байна. Энэ бол боомилолт" гэсэн юм. Саявтар ОНРТ-ийн "Иргэдийн цаг" нэвтрүүлгээр Ерөнхийлөгч Н.Энхбаярын нэр төрд баахан халдаж, баталгаагүй мэдээлэл цацсан юм байхаа. Энэ талаар уран бүтээлчдийн хурал дээр яригдаж гэнэ. Телевизүүдээр ийм утгатай Ерөнхийлөгчийн Тамгын Газрын мэдэгдэл явж байсныг ч санаж байна. Уг мэдэгдэл ОНРТ-д ирсний учир захирлууд дуу нэгтэйгээр "Иргэдийн цаг"-ийг буруутгаж гэнэ. Энэ тухай уран бүтээлчдийн хурал дээр Монгол зурагтын нэгэн хурган дарга "Та нар үг хэлэхгүй ч харцаараа эсэргүүцэж байгааг чинь би мэдэж байна шүү. Баталж нотолж байж нийтэлж, нэвтрүүлнэ шүү" гэж байх юм гэнэ. Харин хуралд сууж байсан хууччуулаас нэг нь "Энхбаярын авлигын талаар хэн баталчихсан юм, батлах ямар боломж байгаа юм" гэж том дуугарсан гэсэн. Үнэхээр энэхүү авлигын тухайд бол "Овоо босгоогүй бол..." гэдэг шиг огт худлаа юмыг нэг нь зохиочихсон гэж "гөрдөх" нь ард түмнийг дэндүү басамжилсан хэрэг. Иймэрхүү л юм сонссон шиг өнжлөө. Завсар зайгаар нь үүдний хонгилд байрлуулсан зурагтаар гарч байгаа ОНТВ-ийг харж байлаа. Хэдэн жилийн өмнө гарч байсан олон ангит киног өглөө оройгүй давтаж байна. Ер нь кино клипийг тооцолгүйгээр явж байгаа эфирийн 30-50 хувь нь давталт байна гэж тооцсон. Үзэх юм алга. Сониноос гайхал Мягмар ММ агентлагийг телевизэд нэгтгэх гэж нэлээд үзсэн сурагтай. Бохир мэдээ, мэдээллээр тархи угаах сонирхол мань эрд болоод мань эрээр могой бариулахаар шийдсэн МАХН-д байлгүй хаачихав. Зорилго тодорхойгүй юу ч юм хүлээсэн, хөлхсөн хэдэн хүмүүсийн дунд өрөө өрөөгөөр шагайн, хонгил, буфет хоёрын дунд хөлхөж, ганц нэг хүмүүсээс яриа өдөн явтал 16.00 цагийн үеэс гадагшаа цуварсаар зурагтын том байшин дотор хүмүүс тун ч цөөрч эл хуль, ханхайгаад ирлээ. Угтаа олон нийтийнх болсон монгол телевизийн нэг өдөр надад нэг л зэврүүн, гундуухан санагдлаа. Долдугаар сарын дундаас хойш телевиз рүү орж ирэхэд нэг иймэрхүү эл хуль, амралтын маягтай байдаг санагдана. Байх ёстой хүмүүс нь байхгүй байхад би тэнд юу хийхэв, харихаар гарлаа. Замаар доошилж явснаа эргэн харвал Монгол телевизийн дүнхэр саарал байшингийн зүүн урдтай Алтжингийн ШТС, ОНРТ-ийн ерөнхий захирал Мягмарын Боролдой студийн байшин хаяалж, хамарлан байх нь харагдана. Хариад зурагт харлаа. ММ- ийн мэдээ явж байна. Өнөөх л төрийн өндөрлөгүүдийн шоу гарч байна. Ийглээс суралцаасай. Мэдээ гэдэг бол маш шуурхай, ард олонд ойрхон, бодитой байх ёстой сон. Гадаад мэдээ гэж аргагүй нэг цагийн баруул явж байх юм. ТВ-5 телевизийн интернет мэдээнээс гадаад ертөнцийн сонин хачныг харин чиг сонсчихдог юм шүү. Жишээ аваасай. Өнөөдрийн сэдэв гээд цөөн минутын ярилцлага явж байна. Юуных нь өнөөдрийн сэдэв байхав. Дэргэд нь "MN-25"-ын Баатархуягийн ярилцлага бол сэдэв, асуудлыг хөндөөд ярьчихдаг юм шүү. Спортын мэдээ эхэллээ. Шууд л сувгаа солилоо. Яахав кино клип явж байна. Давтаад байгааг эс тооцвол харин Монгол телевизийн орчуулгын кино ч бусдыг дагуулахгүй шүү. "Гэрэлтэй цонх" студийн хөтөлбөр гэнэ, тун ч ядруухан аргаа барж дээ гэмээр хөтөлбөр явж байна. Чамгүй хугацаагаар завсарлаж, үзэгчдийг хүлээлгэж байсан Гэрэлтэй цонх шинэчлэгдсэн нь энэ бололтой. Жинтэйхэн явдаг байсан хөтөлбөр хуучнаасаа бүр долоон дордчихож. Арай ч дээ. Тодорхой бодлогогүй, дур зоргоороо авирласан иймэрхүү "шинэчлэлт" хийж байгаа Мягмар захирлын ажлын үр дүнгийн наад зах нь энэ бололтой. Сураг сонсвол "Гэрэлтэй цонх" студийн ажилтнууд тал тал тийшээ тарсан сурагтай. Эцсийн эцэст энэ бүхний буруутан нь Мягмар. Ухарч байж, зогсож байж, завсарлага авч байж, шинэчлэл хийдэг, шинэчлэхдээ үр дүн нь хичнээн алхам хойшилдог энэ зарчим нь түүний Монгол телевизэд шунамхайран ирээд эргэлт буцалтгүй зогссон зарчим юм гэсэн. Шинэ телевизүүдтэй харьцуулж, ядаж хоцорчихолгүй, тэднээс суралцаж, өөртөө шүүмжлэлтэй хандаж, ичих цаг болжээ, ОНРТ-ийн удирдлагууд. /Одоогоор Мягмар, Ариунбат нарт хандан "Хаан нүцгэн байна" гэж хэлсэн хүн гараагүй учраас тэд Олон Нийтийн Телевизийн оршин тогтнох үндэс болсон үзэгчдийг, биднийг басамжилсаар байх бололтой. Үүнийг өөрийгөө олон нийтийн нэг хэсэг хэмээн үзсэний учир төлөөлөн хэлэв. Үзэгчид, олон нийт ийм бодол дүгнэлтэд хүрч байгааг тэд ойлгох хэрэгтэй/ Цаг хугацаатай уралдаж байх ёстой /Олон нийтийн статустай/ мэдээллийн байгууллагыг ухрааж, зогсоож байгаагийнхаа төлөө олон нийтээс уучлалт гуйж, гэмээ наминчлаасай, тэд. "Дүнхгэр буурал аавыгаа бурхан чинээ санасангүй" гэж дуулдаг шиг зурагтын дүнхэр саарал байшинг зэврүүхэн, бидэнд зориулсан хөтөлбөр нь ядруухан байгаагийн төлөө ингэж харамсан халаглана гэж санасангүй. Монгол телевиз одоо олон нийтийнх болсон. Олон нийтийнх учраас хүн бүр хэзээ өөрийн эрх ашигт нийцсэн мэдээлэл, нэвтрүүлэг гарахыг нь хүлээсээр, хураамжаа төлсөөр байна. Бүхий л талын мэдээллийг, бүхий л төрлийн нэвтрүүлгийг хүлээж байна. Т.Гарьд 
