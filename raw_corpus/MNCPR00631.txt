 "Multimedia" хамгийн чанартай сургалтыг хамгийн хямдаар олгодог

Малайзад суралцдаг монголчуудын тоо жил ирэх тусам нэмэгдсээр байгаа. Олон улсад хүлээн зөвшөөрөгдсөн боловсролыг монголчуудын үнэлэмжид ойроор олж авна гэдэг тун чухал асуудал болоод байгаа билээ.
Малайзид суралцах хүсэлтэй оюутнуудад туслах үйл ажиллагааг эрхэлдэг "Мастер травел" компанийн захирал Ц.Дашцэрэнтэй ярилцлаа. Түүнээс Малайздаа тэргүүлэх их сургуульд тооцогддог "Multimedia" их сургуулийн тухай дэлгэрэнгүй мэдээлэл авахыг зорилоо. -Манайхан Малайзид сурахыг чин сэтгэлээсээ сонирхох боллоо. Гадны боловсролыг хямд үнээр авах боломж энд л байна гэх хүмүүс байх юм. Ер нь яагаад заавал Малайз гэж... -Англи хэл дэлхийн хэл болоод байгаа тухайд олон тайлбар хэрэггүй биз ээ. Харин англи хэл дээр боловсрол олж мэдье гэж байгаа хүмүүсийн хувьд хэдэн боломж байгаа юм. Мэдээж англи хэлтэн улс орнуудад очиж суралцах. Гэхдээ Англи, АНУ, Австралид очиж суралцах хүсэлтэй манайхны хувьд амьжиргааны өртгөөс эхлээд тухайн оронд нэвтрэх виз хүртэл ихээхэн асуудалтай байдгийг та бүхэн андахгүй мэднэ. Тэгвэл эдгээр улсаас өөр нийгмээрээ англи хэлээр ярьдаг ямар орнууд байж болох вэ. Бас амьжиргаа болоод сургалтын төлбөр нь монголчуудын хувьд хэт үнэтэй биш байх хэрэгтэй. Европод Турк улс байна. Зардлын хувьд хямд ч гэсэн ангиас гараад гудамжинд гарвал англи хэлээр ярихгүй. Бас их сургуулиудадаа турк хэл дээр хичээл нь ордог. Азид Сингапур, Малайз, Хонконг, Филиппин гээд англиар ярьдаг улсууд байна. Хонконгийн хувьд сүүлийн үед илүү Хятад тал руугаа орж байгаагаас гадна амьжиргааны өртөг Сингапур шиг өндөр. Сингапурт суралцахад жилд 12 мянган ам.доллар хэрэгтэй болно. Филиппиний хувьд ядуучууд ихтэй, амьдрах орчин нь таатай бус. Ингээд үзэхээр Малайз хамгийн зөв сонголт болчихоод байгаа юм л даа. Сургалтын төлбөр хямд, олон улсад хүлээн зөвшөөрөгдсөн боловсрол, диплом авна. Бас амьжиргааны өртөг бараг л манайхтай адилхан. -Танай компаниас хүүхэд, залуус, эцэг эхчүүдэд зориулан Малайзын их, дээд сургуулиудын талаар цуврал танилцуулгыг хийж байгаад хүмүүс талархалтай байдаг. Энэ өдрүүдэд бүртгэл нь явагдаж байгаа "Multimedia" их сургуулийн талаар танилцуулахгүй юу? -Малайзад 500 орчим коллеж, 27 их сургууль байдаг гэж байгаа. Үүнээс хамгийн нэгдүгээрт нь Малайзын Улсын их сургууль бичигддэг бол хоёрдугаарт нь "Multimedia" их сургууль ордог юм билээ. Малайзад улсын сургуулиудад нь малайз хэлээр зарим хичээл нь явдаг. Харин хувийн сургуулиудын хувьд бүх хичээл англи хэл дээр явагдана. "Multimedia" их сургууль бол сургалтын бааз сайн хөгжсөн, хөрөнгө ихтэй, нэр хүндээрээ хүлээн зөвшөөрөгдсөн сургууль. Энэ сургуулийг төгссөн хүмүүс ажлын байрны тухайд санаа зовох шаардлагагүй гэдэг. -Тэгэхээр нэр хүндтэй сургууль болохоор сургалтын төлбөр өндөр байх даа. -Харин эсрэгээрээ. Бусад коллеж, их сургуулиудтай харьцуулахад төлбөр нь хямд. Хямдаас гадна мөнгөө жилд гурван ч удаа хувааж төлж болно. Төлбөрөө семестерийн өмнө биш дараа нь төлж болдгоороо онцлог. -Нэг жилийн төлбөр, бусад зардал хэдэн ам.доллар байвал болдог юм бол. Хямд байдгийн учир юу гэж та хэлэх вэ? -"Multimedia"-д суралцахаар явбал нэг жилд сургалтын төлбөр мэргэжлийн ангид 2500 ам.доллар, англи хэлний анги бол үүнээс арай хямд. Тэгээд байранд сардаа 50 ам.доллар, хувийн байр хөлсөлбөл 70 ам.доллар болно. Тэгээд хоол ундандаа сардаа дунджаар 100 ам.доллар гэхээр жилд 5000-6000 ам.доллар байхад л хангалттай гэдэг. Энэ мэдээллийг бид манайд хандаж тус сургуульд суралцахаар явсан оюутнуудаасаа авсан мэдээллээр хэлж байгаа хэрэг шүү дээ. Хүн хүний хувьд хэрэглээ, хэрэгцээ нь өөр байдаг. Гэхдээ ийм хэмжээний мөнгийг хүүхдүүддээ өгөөд байхад болно гэж ээж, аавууд үзэж болно. Сая амралтаараа ирсэн оюутан охин сард 170 ам.доллар авдаг гэж байсан. Сургалтын төлбөр нь жилд 2500 ам.доллар. Үүнийгээ гурав хувааж төлж болно. Эхний ээлжинд 1270 ам.доллартай байхад хүүхдээ явуулж болно. Хямд байдгийн учир гэвэл энгийн. "Multimedia" сургууль ашиг олохоосоо илүүтэй сайн боловсон хүчин бэлтгэх зорилготой байгуулагдсан сургууль. Анх "Telecom" гээд Засгийн газрын дэргэдэх Техникийн их сургууль байсан юм билээ. Тэгээд 1996 онд хувьчлагдахад нь дэлхийн нэр хүндтэй мэдээллийн технологийн компаниуд болох "Microsoft", "Sony", "Motorola", "Siemens", "Nokia", "Alcatel", "Fujitsu", "Panasonic", "Intel", "Agilend", "NTT" гэсэн газрууд хөрөнгө оруулалт хийж байгуулсан байдаг. Тэд өөрсдийн компаниудад ажиллах боловсон хүчнийг бэлтгэх, Малайзын мэдээллийн технологийн салбарыг дэлхийн түвшинд гаргах гол зорилготой байгуулсан юм билээ. Ашгийн бус учраас төлбөр хямд, өөрсдийн хоёр том оюутны хотхонтой учраас байрны өртөг бага байдаг. Тиймээс бусад сургуулиудаас хямд байдаг гэж ойлгож болно. -Тэгэхээр хямд учраас чанар муу гэж ойлгож болохгүй нь ээ? -Улсдаа хоёрдугаарт бичигддэг сургууль гэж байгаа. Энэ сургуулиас гаргасан судалгаагаар "Multimedia"-гийн төгсөгчид сургуулиа төгсөхөөс өмнө 60 хувь нь ажлын байртай болдог. 20 хувь нь цаашид үргэлжлүүлэн суралцаж, үлдэх 20 хувь нь төгсөөд гурван сарын дараа ажилтай болдог. Ингэхдээ "Multimedia"-гийн төгсөгчид хамгийн өндөр цалинтай ажилд орж чаддаг гэдэг. -Энэ сургуульд мэдээллийн технологийн чиглэлээс гадна өөр ямар мэргэжлээр суралцах вэ? -Мэдээллийн технологийн бүхий л мэргэжлийг энд эзэмшиж болно. Мөн бизнесийн салбарт мэргэжилтэн бэлтгэдэг. Энэ сургуулийн нэг онцлог гэвэл өөрийн төгсөгчдөө өөрсдөө л төгсгөдөг. Малайзад гадаадын томоохон сургууль, коллежийн сургалтын хөтөлбөрийг худалдаж аваад эсвэл эхний жилүүдэд нь Малайзад суралцуулаад дараа нь Англи, АНУ руу шилжин суралцуулах хөтөлбөр байдаг. Харин "Multimedia" бол тэгдэггүй. Үүнийг гадаад харилцаа муу гэж ойлгож болохгүй юм. "Multimedia" өөрөө том сургууль учраас тэгж шилжүүлэн сургах шаардлагагүй гэж үздэг. -"Multimedia" их сургуулийн номын сан Азидаа алдартай гэж сонсч байсан юм байна... -Тийм ээ. Маш олон номыг багтаасан цахим номын сан нь Азийн бусад их, дээд сургуулиудад үлгэр жишээ болдог. "Multimedia" сургуулийн онцлог нь болоод ч тэр үү бүхий л зүйл нь электроникжиж, онлайн системд орсон байдаг. Оюутны ID карт нь гэхэд тэр хүний тухай бүхий л мэдээллийг агуулахаас гадна төлбөр тооцооны карт болж чаддаг. -Эцэг, эхчүүд эндээс хүүхдийнхээ сурлагын байдал, хичээлдээ суусан байдлыг хянаж болдог гэж үнэн үү? -Ийм боломж "Multimedia"-аас гадна Малайзын бүх л сургуулиудад бий. Эцэг, эхчүүдэд нь хүүхдийнх нь тухай мэдээллийг явуулж, бас агентаар нь дамжуулж өгдөг. "Multimedia" их сургуулийн хувьд оюутан бүрийн хувийн хэргийг интернэтэд байрлуулдаг. Өөрсдөд нь өгдөг нууц кодыг эцэг, эх нь хүүхдүүдээсээ аваад сургалтын төлбөр төлөлтийн тухай мэдээллээс эхлээд дүн ирц гээд бүгдийг мэдэж болно. Хэрэв хүүхдүүд нь тухайн кодыг өгөхгүй байгаа тохиолдолд бидэнд хандаад авчихаж болно. -"Multimedia" их сургуулийг Монголд хэдэн агент төлөөлдөг вэ? -"Multimedia" их сургуулийг ганцхан манайх л Монголд төлөөлдөг. Зарим жижиг сургуулиуд оюутны тоог чухалчлах үүднээс хэд хэдэн агенттай байдаг бол "Multimedia" бол өөр. Монголоос зарим газар, хувь хүмүүс "Multimedia"-д хандсан тохиолдолд манайх руу материалыг нь явуулчихдаг. Энэ их сургууль чанарыг эрхэмлэдэг учраас олон жилийн турш хамтран ажиллаж байгаа бидэнд л ханддаг. -Танайх энэ салбарт ажиллаад хамгийн их удсан, хамгийн их туршлага хуримтлуулсан газар. Ер нь Малайзад байгаа оюутны ихэнх нь танайд хандан явсан байдаг байх аа? -Бид өнгөрсөн хавар Малайзын Дээд боловсролын яамтай хамтран Монголд анх удаа боловсролын яармагийг ажиллуулсан юм. Энэ үйл ажиллагаанд ирсэн тус яамны төлөөлөгч хэлэхдээ "Өнгөрсөн оны арванхоёрдугаар сарын байдлаар Малайзад Монголын 420 иргэн байнга оршин сууж байгаагаас 150 эрэгтэй, 204 эмэгтэй хүн байна. Тэдний 350-360 нь оюутнууд" байсан. Харин тэдний 200-гаад нь манайхаар явсан байдаг. Өөрөөр хэлбэл Малайзад суралцаж байгаа 10 оюутан тутмын долоо нь "Мастер травел"-ээр явсан байдаг. "Multimedia" их сургуулийн тухай танилцуулгыг бид энэ сарын 18-ны өдөр хийнэ. Хүүхдээ гадаадад сургах бодолтой ч бай, үгүй ч бай бүх эцэг, эхчүүд, оюутан залуус энэ уулзалтад ирж болно. Хэдийгээр Малайзад суралцахаар төлөвлөөгүй байгаа ч дэлхийд хүлээн зөвшөөрөгдсөн их сургуультай танилцах боломжийг манайхан бүү алдаасай гэж хүсч байна. 
С.Яргуй 
