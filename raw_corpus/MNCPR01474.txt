Ааваасаа "Гарсан" охин

Сэтгүүлч Цээнзэнгийн Галбадрах Монголын бүхий л анхдагчдын тухай цувралаа бичиж байгаа билээ. Энэ удаа гавьяат тамирчин О.Гүндэгмаагийн анхдагчийн түүхийг бичсэнийг толилуулъя.
Биелсэн үлгэрийн "төмөр шувуу" нисч, буух буудал газар Буянт-Ухаа хүнээр чигжүү. Эрхэм зочдын "VIP" хаалга алгуурхан нээгдэж мэргэн бууч Доржсүрэнгийн Мөнхбаяр гарч ирэв. Багтаж ядсан их хөөр баяр нүүрэнд нь гэрэлтэж, Барселоны олимпийн хүрэл медаль энгэрт нь гялалзаад л. Хадагтай сүү, цэцгийн баглаа, тоссон олны тос даасан бал бурам, талархлын үг... Гайхалтай. Яасан сайхан аз жаргалтай мөч, ямархан, ховорхон хувь тавилан гэгч энэ вэ. Бичлэг хөвөрсөөр л... Цэнхэр дэлгэц ширтэн суусан дунд сургуулийн жаахан охины сэтгэл ер бишийн уран сайхны агаарт умбаад явчихав. Бахархах, шүтэн бишрэхийн хураар хөлөрсөн бодлынх нь алганд "Ийм мундаг тамирчин болох сон" гэсэн нууц хүсэл, далд мөрөөдөл хар аяндаа л соёолов. Ирээдүй, их амжилт түүнийг даллан дуудав... О.Гүндэгмаа спортын гэр бүлд төрж, өссөн хотын охин. Түүний аав Д.Отряд Монголын анхны Олон улсын хэмжээний мастер шүхэрчин, зууны манлай уулчин бол ээж Ч.Хишигсүрэн нь бас л шүхрийн спортын тамирчин. Д.Отряд гуай буудлага... буудлагын тамирчин... энэ тэр гэж ярих болсон охиныхоо аясыг дагуулсхийн Буудлагын спортын төв клубт бүртгүүлснээр талын Монголын нэгэн мэргэн буучийн их спортын, их амжилтын гараа эхэлсэн байнам... ... Дэлхийн оюутны аваргын хошой алтан медалийг буудлагын төрлөөр эх орондоо анх авчирсан залуу мэргэн бууч бол Отрядын Гүндэгмаа. Тэрбээр 2003 онд Чехийн Пльзен хотноо өндөрлөсөн дэлхийн оюутны аварга шалгаруулах буудлагын тэмцээний спорт гар бууны дасгалд 682.6, хийн гар бууны дасгалд 482.1 оноогоор түрүүлсэн бөлгөө. Доржсүрэнгийн Мөнхбаярыг Буянт-Ухаад буух үеэр аавынхаа хийсэн бичлэгийг үзээд "Ийм мундаг тамирчин болох сон" гэсэн билгийн цагаан солонго сэтгэлийнх нь тэнгэрт татсан жаахан охины мөрөөдөл нэгэнтээ ийн биелсэн гэнэм. Тэр бас, Ази-Африкийн спортын наадмаас хүрэл медаль хүртсэн Монголын анхны мэргэн бууч. Энэтхэгийн Хайдерабад хотноо 2003 онд болсон тус наадамд эх орноо төлөөлж орь ганцаар оролцохдоо хийн гар бууны 10 метрийн дасгалд 474.7 оноо авч, 486.9 оноотой БНХАУ-ын Чэн Йен, 476.2 оноотой Казахстаны Юлия Бонндерева нарыг удаалсан байдаг. Тэр бас, Хөдөлгөөнтэй байг хурдан буудалтаар сум тоолж намнасан буюу 30 сумандаа 300 оносон дэлхийн анхны мэргэн бууч. Спорт гар бууныхан хөдөлгөөнтэй байг 30, хөдөлгөөнгүй байг мөн 30 сумаар буудаж нааддаг бөгөөд 2004 онд Тайландад болсон дэлхийн цомын шилдгийн шилдгүүд оролцсон тэмцээнд 585 онож хүрэл медаль хүртэхдээ тэрбээр энэ гайхамшигт амжилтыг тогтоосон байдаг. Өдгөө түүн шиг гурван олимп (1996 оны Атлант, 2000 оны Сидней, 2004 оны Афин) дараалан шагналт байр эзэлсэн тамирчин Монголд үгүй. Спорт гар бууны төрөлд Болгарын Д.Йорговагийн 1994 онд тогтоосон дэлхийн дээд амжилт 594 бол, мөн төрөлд БНХАУ-ын Луна Таогийн 2000 онд тогтоосон олимпийн дээд амжилт 590 бол, мөн төрөлд гавьяат тамирчин О.Гүндэгмаагийн тогтоосон Монгол Улсын дээд амжилт 591 бөлгөө. Манай улсын дээд амжилт олимпынхоос нэг оноогоор илүү, дэлхийнхээс гурван оноогоор дутууг эндээс харж, харьцуулж, жишиж болох. Ази тивийн аварга, дэлхийн цомын тэмцээнээс 20 гаруй медаль "хамаж", улсын аваргын алдраа 1998 оноос хойш хэнд ч алдалгүй хамгаалаад буй Гүндгээ багын л аав амьтай хүүхэд байсан гэнэм. Аав хаана, охин тэнд. Түлээний мод хөрөөдөж байгаа аавынхаа өвөрт хярчихсан "давсанд явж" байх энүүхэнд. Хүмүүс "Чи хэнээс гарсан бэ" гэхээр "Ааваасаа" гэх. "Аав нь охинтойгоо үргэлж хамт шүү. Хэрвээ шүхрийн спорт олимпийн төрөлд ордог сон бол... аав нь оролцох л байсан байх даа. Даан ч... Гэхдээ миний охин аавынхаа хүслийг гүйцээх нь. Охин минь хичээгээрэй". Гүндэгмааг 1996 оны Атлантын олимпод оролцохоор явахын өмнөхөн Д.Отряд гуай ийн дэм өгч суусан гэнэм. Ааваасаа "гарсан" охин буудах болгондоо аавыгаа л бодож, аавдаа л сүслэн залбирдаг гэсэн. Хоёр хүний толгойгоор сэтгэж, нэг гараар буудаж байгаа гэж төсөөлөөд л... 
Ц.ГАЛБАДРАХ
