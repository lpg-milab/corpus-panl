40 мянган орон сууцны хөтөлбөр аль шатандаа

2004 онд сонгуулиар сонгогчдыг жинхэнэ гижигдсэн сайхан амлалтуудын нэг нь 40 мянган орон сууц барих хөтөлбөр байлаа.
Үнэхээр давгүй санаа. Ер нь алийн болгон гэр хороололд амьдрах вэ дээ. 40 мянган орон сууц гэхээр нүсэр бүтээн байгуулалт санаанд ороод л, төр засгаас том том сайхан орон сууцны байшингууд барьж өгөөд л, танай манайх түүнд нь зүгээр нүүж орох байх юм шиг хүмүүст санагдаж байна. Үнэндээ ийм биш л дээ. Ингэхэд 40 мянган орон сууцны хөтөлбөр аль шатандаа яваа бол... Хөтөлбөрийг зарласнаас хойш нэлээд хугацаа өнгөрчихлөө. Хэрэгжүүлэх ёстой байгууллага болох Орон сууцны үндэсний төв Баруун дөрвөн замын ойролцоо бий болоод 4-5 сар болчихоод байна. Энэ төв 43 хүний орон тоотой байх ёстой ч одоогоор 18-хан хүнтэй үйл ажиллагаагаа явуулж байгаа аж. Хөтөлбөрийн дагуу баригдах орон сууцнуудад хяналт тавих сайн инженерүүд тус төвд хэрэгтэй байгаа гэсэн. Засгийн газраас 40 мянган орон сууц барихад зориулж 60 тэрбум төгрөгийн бонд гаргах гэж байгаа. Энэ жил 40 тэрбумын бондын асуудлыг нь шийдэх гэнэ лээ. Бондыг арилжаалж эхлээгүй байгаа бөгөөд хэрхэн арилжаалахыг ярилцаж буй гэсэн. Ямар ч байсан тус бондыг Хөрөнгийн биржээр дамжуулан хувь хүн, компани, банк санхүүгийн газруудад худалдаалах нь ойлгомжтой. Үүнээс орж ирсэн санхүүжилтийг барилгын компаниудад олгоод орон сууц бариулна. Ерөнхий зарчим бол ердөө ийм. Тэгэхээр бондоос олсон санхүүжилтээр 2006 оноос 2008 онд доорхи барилгуудыг барихаар төлөвлөж байгаа юм байна. -Улаанбаатар хотод 1600 айл. (80 айлын 20 орон сууц, нэг айл 10 сая төгрөг). -Аймгийн төвүүдэд 840 айл. (40 айлын 27 орон сууц, нэг айл 10 сая төгрөг). -Сумын төвүүдэд 1320 айлын орон сууц. (дөрвөн айлын 330 орон сууц, нэг айл таван сая төгрөг). -Бүлэг, суурингийн төвд 280 айл. (дөрвөн айлын 70 орон сууц, нэг айл таван сая төгрөг). -1000 оюутны дотуур байр. -Төрийн албан хаагчдын 1680 айлын орон сууц. (Нэг айл 15 сая төгрөг) гэх мэт. Нийтдээ 60 тэрбум төгрөг. Гэхдээ эдгээр барилгууд нь баригдаагүй, өөрөөр хэлбэл, цаасан дээр байгаа. Бонд арилжаалагдаагүй, хэний, ямар компани хэдий хугацаанд барих зэрэг нь огт тохиролцоогүй байна. Яахав зүгээр, Архангайд энэ жил дөрвөн айлын орон сууц зургааг, 40 айлын орон сууц нэгийг барина гэх мэт төлөвлөгөө бол гарчихсан байна лээ. Ийм байхад Хөвсгөлд болж байгаа нөхөн сонгуулийн сурталчилгаандаа МАХН-ынхан 40 мянган орон сууцны хөтөлбөрийг ашиглаж байгаа дуулдана лээ. 40 мянган орон сууц гээд л шавыг тавиад унасан гэсэн. Уг нь хөрөнгө нь байхгүй, босгогч нь тодроогүй барилгын шав тавих нь тэнэг явдал. Яахав төлөвлөгөөний дагуу шав тавимар болсон юм бол зүй нь бол 21 аймагт, бас сумдуудад, дээр нь 1000 оюутны байрны шавыг тавих ёстой. За энэ ч яахав, сонгуулийн синдром байх л даа. 


