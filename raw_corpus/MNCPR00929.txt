Монгол хэл гэхэд л мэдэхгүй үгээ тэмдэглэсэн гуч гаруй дэвтэр бий

-Бидний хэрэглэж буй кирилл үсгийн дүрэм анхнаасаа л холион бантан болсон- Жил бүрийн хоёрдугаар сарын 21-нийг ЮНЕСКО-гоос Олон улсын эх хэлний өдөр болгон зарласан билээ.
Энэ өдөрт зориулан ахмад орчуулагч, эрдэмтэн түүхч Т.Төмөрхүлэгтэй ярилцав. Төмөрхүлэг авгайн бүтээлээс тоймлон дурдвал: франц хэлнээс Вольтер, Дидро, Монтэн, Проспер Мериме, Мүлүд Ферраун, Мопассан, Андрэ Муруа, Веркор зэрэг зохиолч, гүн ухаантнуудын роман, тууж, өгүүллэг зэрэг хорь гаруй бүтээл, А.Мостэрт, Ф.Б.Кливс, Ил хаан Аргун, Өлзийт нараас Францын Гоо Филиппт илгээсэн захидлууд, Гийом де Рубрук, Монголын эзэнт гүрэнд зорчсон нь хэмээх бичиг зохиолыг эх хэлнээ орчуулжээ. Өнгөрсөн жил "Франц болон бусад гадаад хэлээрх Монголын түүхийн холбогдолтой баримт бичгийн эмхэтгэл" хэвлүүлжээ. Түүнчлэн Оксфордын Англи-монгол том толь бичигт зохиогчоор оролцсон байна. 
-Монголын нийгэм өөрчлөгдөөд арав гаруй жил боллоо. Үүнийг дагаад эх хэлний чадал чансаанд хувиралт гарав уу? -Монголын нийгэм олон чиглэлээр сүрхий хямралд идэгдээд байгааг харж байгаа биз дээ. Ард олон санаа сэтгэлийн хувьд эрэмдэг зэрэмдэг болдог нь дээрээс эхтэй гэж Монтескью "Хууль цаазын амин сүнс" зохиолдоо тэмдэглэсэн, чингэхдээ, тэрийг улс үндэстний уруудан доройтохын тэмдэг гэсэн байгаа шүү. Сэтгэлд нь муу юм шүглэсэн хүн гэж манай ард түмэн ярьдаг даа. Товчоор хэлэхэд, тийм хүнд эрхэм сайхан юм гэж үгүй, дээдлэн биширдэг, хайрладаг энэрдэг хүн гэж байхгүй. Манай нийгмийн дундаж хүний сэтгэлгээ ямаршуухан янзтай байгааг хэвлэл сонины мэдээ, олон хүний ажиглалт зэрэгт тулгуурлан тоймлон хэлбэл, өчүүхэн ашиг хонжооны төлөө ч хэнийг ч өрөвдөхгүй, хуурах, залилах, хургах, бултах, аргалах, завших нь амьдралынх нь баримжаа болсон мэт. Оюун санаа нь битүү. Муухай мухар сүсэгтэй. Бурханд залбирахдаа, өөрийг нь баяжуулж хөлжүүлж, өрөөлийг ядууруулж хоосруулж аль гэж шивнэж байж ч магадгүй. Хэл бол нийгмийн үзэгдэл гэдэг. Монголын нийгмийн ялзралыг дагаад эх хэл маань ч тэр хямралыг тойрон гарсангүй. Бүрэн дунд сургууль төгсөөд дээд сургуульд элссэн оюутны лав дал наяад хувь нь эх хэлний зохих боловсролгүй, санаагаа зөв илэрхийлэх битгий хэл бүтэн өгүүлбэр ч зөв хэлж дөнгөхгүй жишээтэй. Тэд бол 1990 онд хоёр гуравхан настай байсан хүүхдүүд. Дээрээс нь зарим телевиз, сонины мохоо, ядуу, бүдүүлэг, махчилсан орчуулгын маягтай хэл нь бүр нэрмээс болоод хүүхэд залуучуудын хэлийг ёстой л тамтгийг нь цайлгаж байна даа. -Муу орчуулгын нөлөө эх хэлэнд яаж тусч байгааг та анзаарсан байгаа байх. Энэ талаар... -Барагтай муу орчуулга эх хэлний дотоод ёсзүйг эвдэж байгаа нь хамгийн гаслантай хэрэг. Манайд төр, засгийн зүгээс баримталбал зохих эх хэлний зөв бодлого ямагт үгүйлэгдсээр ирсэн нь олон залуусыг "хэлгий" болгочихсон юм шүү дээ. Энийг бодож байгаа хүн дээгүүр байгаа эсэхийг хэлэхэд бэрх. Би ганцхан жишээ хэлье. Одоо бидний хэрэглэж буй кирилл үсгийн дүрэм бол анхнаасаа л холион бантан болсон юм шүү дээ. Энэ дүрмийг төгөлдөржүүлэх гэж өчнөөн төчнөөн эрдэмтэн насаараа зүтгээд бараагүй. Гэтэл, ядахдаа хэсэгчилсэн маягаар ч гэсэн засварлаж болноо доо. Одоо хүртэл таг чиг. Энэ ажлыг гадаадын тусламжгүй хийж болмоор л санагдаад байдаг юм. Дөмөг орчуулга бол хэлийг баяжуулдаг. Тухайлбал, гадаадын агуу их бичгийн хүмүүс, үгийн дархчуудын бүтээл зохиолд гайхамшигтай шинэ сэтгэлгээ, өвөрмөц сонин хэллэг, соргог санаа үй түмээрээ бий. Тэрийг сайхан монгол хэлээрээ оновчтой буулгаж чадна гэдэг бол улс үндэстэндээ дам гавьяат үйлс бүтээж байгаа хэрэг. -Залуучуудын эх хэлний мэдлэгийг яаж сайжруулах хэрэгтэй гэж та бодож байна вэ? -Хүүхэд залуучуудыг хар багаас нь эх хэлний боловсролтой болгоход, гэр бүл, сургууль хоёрын гүйцэтгэх ажил үлэмж их. Сайн орчуулагчдыг дуун ухаанд авьяастай залуучууд дотроос сонгож тусгайлан бэлтгэх цаг боллоо. Монгол хэлний дэлгэрэнгүй тайлбар толь яах аргагүй хэрэгтэй. Тэгтэл манайд тавь жаран жилийн өмнөх Шагж, Цэвэл авгай нараас өөр, хүний гар дээр жижиг ч гэсэн тайлбар толь тавьсан хүн байна уу. Би туулай гэдэг ганцхан үгийг хөөж үзсэн. Тэгтэл хориод утга санаа гарч ирж байх юм. Тэмээний "туулай хамар" гэдгийг багтаасан ямар ч толь бичиг алга, мэддэг хүн ч тоотойхон мэт. Толь бичигт бол энэ үгийн тухайд гурав дөрвөөс илүү жишээ татсан юм алга. -Та одоо ямар бүтээл хөрвүүлж байна вэ? -Одоо би Францын их сэтгэгч, зохиолч Монтескьюгийн "Хууль цаазын амин сүнс" гэдэг номыг орчуулж байгаа. Тэргүүн ботийг нь удахгүй дуусгаж хэвлэлд шилжүүлэх санаатай. Би арван хэдэн наснаасаа монгол хэлээ, хориод наснаасаа гадаад хэлийг одоо хүртэл тасралтгүй үзсээр л яваа хүн дээ. Монгол хэл гэхэд л мэдэхгүй үгээ тэмдэглэсэн гуч гаруй дэвтэр бий. Орчуулагч хүн аливаа хэлний дотоод логикийг таньж мэдэх нь их чухаг юм гэдгийг буурал эрдэмтэн Ринчен агснаас сурсан. Одоо, орчуулж чаддаг болсон гэж ам бардам хэлэхэд хэцүү. Толь бичиг орчуулагч хүнд дандаа бэлэн хоол өгөөд байхгүй. Жишээлбэл, differents (англиар different) гэдэг франц үгийг толь бичигт, өөр, онцгой, ялгавартай, адил бус, янз бүрийн гэх зэрэг сонины маягийн үгээр л оноож хөрвүүлсэн байдаг. Гэтэл уран зохиолын орчуулгад, эл үгийг есөн шидийн, долоон жорын, түмэн зүйлийн, элдэв хангайн, эрээнтэй бараантай гэх зэрэг үгээр орчуулахаас өөр аргагүй тохиолдол байж болно. Орчуулга хийж байгаад зарим үгэнд бүдэрч, зарим санаанд тулгамдаад, үг тэмдэглэсэн дэвтрээ сөхөн үзэж оновчтой үгээ олоод миний баярлана гэж жигтэйхэн. Соёлын гавьяат Аким гуайн хэлдгээр, орчуулга бол бас, шинжлэх ухааны ажил юм шүү. Би нэмээд, орчуулга бол урлаг, хэл, логик гурав цогцолж гэмээнэ бүтдэг ажил юмаа гэж хэлүүштэй байна. 
Д.Ариун

