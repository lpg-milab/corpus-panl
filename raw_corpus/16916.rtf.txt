№13 (16916)]
1988 оны нэгдүгээр сарын 15.

ШИЛМЭЛ МАЛ СҮРГИЙН  ЦӨМ

<<Бэлчээрийн мал аж ахуйн үндсэн сайжруулагч болсон нутгийн шилмэл омгийн малыг сүргийн гол цөм болгон үржүүлж зохистой ашиглах бодлогыг тууштай хэрэгжүүлэхгүй, энэ асуудал зөвхөн аж ахуйн удирдлагын санаачлагын аясаар шийдвэрлэгдэж байна... .Үржил-селекцийн ажилд оршиж байгаа эдгээр ноцтой дутагдлыг арилгах, мал аж ахуйн салбарын үр өгөөжийг дээшлүүлэх явдал нэн даруй шийдвэрлэвэл зохих хурц асуудал болж байна>> гэж МАХН-ын Төв Хорооны IV (1987 оны) бүгд хурал дээр нөхөр Ж. Батмөнх хэлсэн юм.Мэргэжлийн байгууллагаас шинжлэх ухааны үндэслэлтэй тодорхойлсон шилмэл омгийн баяд, дархад, барга, үзэмчин, сартуул,   Говь-Алтай, баруун монголын ууцан сүүлт зэрэг хонь,  Галбын говийн улаан, Ханын хийцийн хүрэн тэмээ,  Дорнод Монгол,  Хогоргын улаан үхэр,  Баяндэлгэрийн улаан болон тулман хөхт ямааг хөдөө аж ахуйн улс, хоршооллын олон байгууллага цэврээр үржүүлэх, сайжруулагчаар ашиглах ажлыг үржил-селекцийн нэгдсэн бодлогын дагуу хийж байгаа боловч чанарын шинэ шатанд гаргах хэрэгтэй боллоо.

Говь-Алтайн Төгрөг сумын <<Тал дахь гэрэл>> нэгдэлд хос зогдортой  тэмээ, Хөвсгөлийн Төмөрбулаг сумын <<Давшилт>> нэгдэлд Эрчимийн нурууны  хар ямаа, Архангайн Тариат сумын <<Ялалт>> нэгдэлд Тэрхийн голын бор сарлаг,. Ховдын Дарви сумын <<Хөгжилт>> нэгдэлд Сутайн цагаан хонийг тусгайлан үржүүлж, Тэсийн гол,  Галшарын шандас сайт адуу, дархадын махны хэвшлийн том биет цагаан адууг шилж сонгон үржүүлэх зохион байгуулалтын ажил хийж байгааг улам үр дүнтэй болговол зохино.

Нутгийн шилмэл омгийн  малыг  тодорхой  чиглэл зорилготойгоор өсгөн  үржүүлж, сайжруулагчаар өргөн ашиглаж эдийн засгийн ихээхэн үр ашиг олж байгаа аймаг, сумдын үлгэр, тухайлбал Говь-Алтай аймгийн Бугат сумын <<Социализмын зам>>  нэгдэлд үржүүлдэг <<Говь-Алтай>> омгийн хонийг тус аймаг бүх сумандаа өсгөн үржүүлж эхэлснээр ийм хонины тоо сүүлийн таван жилд 1.7 дахин өсөж одоо аймгийн нийгмийн нийт хонины гуч шахам хувийг эзлэх болсон сайхан эхлэлийг нийтээр анхаарч судлах хэрэгтэй юм.Тэрчлэн Хөвсгөл аймгийн Цагаан-Уул сумын <<Бадрал>> нэгдэл  хонин сүргээ баяд омгийн шилмэл хониор сайжруулсны үрээр тэдний хонины ноосны гарц чанар сайжирч улсын төлөвлөгөөт даалгаврыг тогтмол биелүүлдэг болсон сайн эхлэл ч  анхаарал татах ёстой.

Шилмэл омгийн малаа ингэж арчилж хайрлан хамгаалж, өсгөн үржүүлэх санаачилга дутсан Дорнод аймгийн Хөлөнбуйр, Завхан аймгийн Эрдэнэхайрхан суманд үржүүлдэг барга, сартуул хонины тоо сүү арваад жилд дөрвөөс есөн мянгаар буурсан байна.Нутгийн малыг өөр дотор нь шилж сонгож үржүүлэхдээ шилмэл омгийн малыг анзаарахгүй, хэлбэрдэх хандлага гаргадгаас замбараагүй болж, зарим аймаг, сумдад хавар, намарт малдаа ангилалт хийж, ялгаж суурь,  хэсэг болгож зохион байгуулах ажлыг ор нэр үзүүлбэр төдийгөөр аргацааж цөөн тооны малыг шилмэл омгийн  сүрэг  гэж  хоосон сайрхаж ярихаас хэтрэхгүйд хүрсэн нь ноцтой уршиг тарьж байна.

Шилмэл сайн малаа сүргийн гол цөм болгон үржүүлэхийн оронд сониуч сэтгэлдээ хөтлөгдөн янз бүрийн үүлдрийн малыг энд тэндээс дур мэдэн авч бодлогогүй, замбараагүй аүиглах, улсын бэлтгэл, дотоодын хэрэгцээнд шилмэл сайн малаа тооцоогүй зарцуулах зэрэг ноцтой дутагдал олон аж ахуйд гарч байгаа нь аж ахуйг удирдах арга барил дахь адал явдал мөн. 

Нутгийн шилмэл омгийн малыг улсын хяналт, хамгаалалтад байлган, зохистой үржүүлж ашиглах ёстой байтал тэрхүү үнэт хөрөнгийг ийш тийш тарааж үрэн таран хийж байгаа гэмт хэрэг, сөрөг хандлагатай тухай бүрт нь шийдвэртэй тэмцэж хатуу арга хэмжээ авч засч залруулж байх хэрэгтэй. Ялангуяа тэмээ, адуу, сарлагийг чиглэсэн зорилготой, нарийн зохион байгуулалттай,  тооцоо хяналттайгаар үржүүлэн өсгөх талаар хариуцлага алдсанаас эдгээр мал тоо толгойгоор ч,  ашиг шимээр ч төдий л өсөж олшрохгүй байгааг ч  анхаарахгүй орхих ёсгүй.Нутгийн шилмэл омгийн мал бол манай орны байгаль, цаг уурт идээшиж дассан арчилгаа, маллагаа, тэжээллэгийн хэвийн  нөхцөлд байхад бусдаасаа илүү ашиг шим өгдөг давуу талтай, нэг үгээр хэлэхэд байгалийн шалгарлаар бий болсон найдвартай сүрэг юм. Иймээс шилмэл омгийн малыг сүргийн чанар чансааг сайжруулж, ашиг шимийг нэмэгдүүлэхэд  зохиостой ашиглаж,  эцсийн өндөр үр дүн хүрэх бодлогыг төв, орон нутгийн намын байгууллага гартаа авч МАХН-ын Төв Хорооны   IV   бүгд   хурлын:   шийдвэрийг  биелүүлэхэд  бүтээлч  хувь  нэмэр     оруулах  нь  удирдах ажилтан, мэргэжилтэн, малчин бүрийн эх оронч үүрэг байх ёстой.

Мал аж ахуйд зогсонги байдал удаан хугацаагаар үргэлжилж ирснийг эцэс болгохын төлөө үржил-селекцийн улсын станцууд, орон нутагт байгуулагдаж байгаа мал аж ахуйн эрдэм шинжилгээний салбар хүрээлэн, тэдгээрнийн эрдэмтэн, мэргэжилтэн нар багагүй санаачилга гаргаж, их ажил хийх шаардлагатай байна.

Шилмэл омгийн малын биологи, физиологийн онцлог, аж ахуйн үнэт чанар, шавхагдашгүй потенциалыг судлан сурталчлах, үйлдвэрлэлийн үр ашиг, бүтээгдэхүүний чанарыг дээшлүүлэхэд ямар түлхэц өгч байгааг эдийн засгийн аргаар үнэлж тооцоолох талаар нэгдэл сангийн аж ахуйн удирдах ажилтан, мэргэжилтэн, тэргүүний малчдын хүч, мэдлэгийг бүрэн дайчлах талаар намын анхан шатны байгууллагууд бүтээлч шинэ сэтгэлгээгээр ажиллах хэрэгтэй.Манай орны өвөрмөц нөхцөлтэй бэлчээрийн мал аж ахуйн үндсэн сайжруулагч болсон нутгийн шилмэл омгийн малыг сүргийн гол цөм, үнэлж баршгүй чухал нөөц гэж үзэж, шинжлэх ухааны үндэстэй үржил-селекцийн ажлыг үүнд тулгуурлан хийж дээд зэргийн үр өгөөжтэй ажиллахыг мал аж ахуйн хөгжлийн өнөөгийн болоод ирээдүйн эрх ашиг шаарда байна.