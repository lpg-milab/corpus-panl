Эрх чөлөөг мэдэрсэн иргэд сэтгүүлчдийг дэмжиж байна

Монголын чөлөөт ахмадын холбооны тэргүүн Г.Баасанг суллуулах цуглаан өнгөрсөн долоо хоногийн гол үйл явдал байлаа. Баасанг баривчилсан нь Монголын нийгмийн цөсийг хөөргөсөн гэж хэлж болно. Иргэдийн цөс ингэж хөөрөхөд төрийн оруулсан хувь нэмэр их. Төр нэг хүнийг баривчилж түүнийг суллуулах шаардлага тавьсан иргэдийнхээ эсрэг 15 мянган цагдаагаа дуудаж хүчийг үзүүлсэн. Уг нь иргэдийн эсрэг биш тэдний төлөө энэ цагдаа нар ажиллаж байх ёстой. Энэ удаад цагдаа нар үүргээ биелүүлж чадсангүй. Тэдэнд үүргээ биелүүлэх боломжийг Монгол Улсын төр олгоогүй гэж хэлж болно. Уг нь цагдаа хууль хэрэгжүүлэх үүрэгтэй. Харин одоо бол тушаал биелүүлдэг хүмүүс болж хувирчээ. 
Гэхдээ хэн хаанаас ямар тушаал өгснөө хэлдэггүй. Зөвхөн л иргэдийг дарамтлах, баривчлах үйл ажиллагаа явуулж байна гэж хэлж болно. Иргэдийн хөдөлгөөнүүд үйл ажиллагаа явуулж тэдний эргэн тойрныг сурвалжлах нь сэтгүүлчдийн үндсэн үүрэг. Энэ үүргийнхээ дагуу өнгөрсөн долоо хоногийн пүрэв гаригт Сүхбаатарын талбай дээр болсон жагсаалын эргэн тойронд явж байлаа. Тэнд очсоныхоо төлөө үйл явдлыг нүдээр харж, үнэнийг иргэдэд хүргэх гэснийхээ төлөө "Өдрийн сонин"-ы сэтгүүлчид журамлагдсан юм. Журамласан гэж цагдаагийнхан хэлж байгаа болохоос биш ер нь бол баривчилсан л даа. Цагдаа нар иргэдийг, сэтгүүлчдийг баривчилсан энэ удаагийн үйлдэл нь эхнийх биш. Түүн лүгээ нэгэн адил бас сүүлчийнх нь биш байх. Цагдаа нар үйл ажиллагааг хүний нүднээс далд шөнө хийдэг. Энэ нь хоморголон баривчлах нөхцөлийг бүрдүүлж байна. Өдөр олны нүдэн дээр тэмцэл хийж байгаа Иргэний хөдөлгөөнийхнийг баривчилж чаддаггүй. Дандаа шөнөөр үйл ажиллагаа явуулдаг. Шөнө гэдэг бол ажлын цаг дуусчихсан байдаг. Тэгвэл цагдаагийн шөнийн дээрх арга хэмжээнүүдийг ажлын бус үеэр хийгдсэн хууль бус үйлдэл гэж ойлгож болно. Цаашдаа цагдаагийнхан үйл ажиллагаагаа ажлын цагаар иргэдийн нүдэн дээр явуулж байх хэрэгтэй. Шөнөөр шөнө байсан учраас хэнийг нь сэтгүүлч, хэнийг нь дэмжигч гэдгээ мэдээгүй хэв журам сахиулах үүднээс ийм үйл ажиллагаа явуулдаг зогсоох хэрэгтэй болжээ. Хэрэв ажлын цагаар олны нүдэн дээр цагдаа иргэдээ дарамталдаг энэ үйлдлээ хийх юм бол тэдний нэр хүнд унахгүй. Харин ч өсөх байх. Хэн хуулиас гадуур үйл ажиллагаа явуулж байгааг нь иргэд өөр өөрийнхөөрөө шүүх боломж олдоно. Ийм боломжийг төр цагдаадаа олгох хэрэгтэй. Тэгэхгүйгээр улс төрийн цагдаа иргэний цагдаа болж чадахгүй. Төсвийн ихэнхийг хэрэглэдэг мөртлөө татвар төлөгчдийг дарамтлах нь хэрээсээ хэтэрлээ. Цагдаагийн шөнийн ажиллагаа хууль бус учраас тэнд хариуцлага хүлээдэг хүн гэж алга. Хариуцлага хүлээхгүй учраас иргэнийг яаж ч зодож нүдэж болж байгаа юм. Өөрт тохиолдсон нэгэн явдлыг хэлэхэд цагдаагийнхан та цагдаагийн ажилтны шаардлагыг биелүүлээгүй гэж хэлэх юм. Үнэхээр цагдаа шаардлага тавьж байгаа юм бол хаанахын хэн гэдэг цагдаагаа хэлэх, бичиг баримтаа үзүүлэх ёстой. Харин манай цагдаад ийм хэвшил байгаагүй. Энэ нь тэдний үйл ажиллагааг хууль бус гэдгийг нь давхар нотлоод байгаа юм. Яг нарийн дээрээ цагдаагийн хүчийг дайчлах нь тэдэндээ ч төвөгтэй байдаг юм билээ. Бие засах 00 олдохгүй, даарсан бээрсэн, бээвийсэн цагдаа нар албан газрын жижүүр царай алдаж "морь хардаг" нь нууц биш. Хүчний байгууллага хүчтэй гэдгээ иргэдэд үзүүлдэг энэ үйлдэл таслан зогсоогдсон өдрөөс цагдаагийн нэр хүнд өснө. Харин бид хүчний байгууллагынхан, хүчтэй гэж хүчээ энгийн иргэдэд үзүүлээд байвал энэ байгууллагын нэр хүнд бүр л их буурна. Өнөөдрийн цагдаа эрх баригчдыг хамгаалж, тэдний бээлий болж байгаа. Эрх баригчид цагдаагийн хүчийг ашигласнаа цаг ямагт мартана. Харин иргэд цагдааг цаг үргэлж ерөөхгүй. Яагаад гэхээр тэд увайгүй улстөрчдийн гар хөл болж байгаа учраас гэсэн тайлбараас өөр ямар нэгэн тайлбар энд олдохгүй. Бусдын төлөө явж байгаад өөрөө баригдах нэр цэвэр юм билээ. Эрх баригчдын нэр хүндийг хамгаалах үүднээс иргэдээ баривчилсан цагдаа ямар байдгийг би мэдэхгүй. Үүнийг хүн баривчлаад бас зодоод гаршсан цагдаагийнхан л мэдэх байх. Энд би энгийн цагдаа нарыг оруулахгүй байна. Тэднийг иргэдийн эсрэг турхирч байгаа дээд тушаалын офицеруудыг нэрлэж байна. Сэтгүүлчдийнхээ эрх ашгийг хамгаалах үүднээс хэвлэлийн бага хурал "Өдрийн сонин"-оос зарлахад цагдаагийнхан очиж "резиндэж л" байгаа юм. Цагдаагийнхан Монголын Ногоон намын нийслэлийн зөвлөлийн дарга О.Бум-Ялагчийг "дэлбэртэл" зодсон. Тэр хүн өчигдөр ХБНГУ-ыг эмчлүүлэхээр зорьжээ. Түүнийг цахилгаан бороохойгоор энгийн хувцастай хүн цохиж унагасан. Харин үйл ажиллагаа явуулж байгаа иргэдийг зодсон тэр нөхрийг цагдаа нар баривчлах ёстой байлаа. Гэвч зугтаалгаж чадаж байгаа юм даа. Түүний зургийг авсан Шударга иргэдийн фронтын тэргүүн Г.Арсланг мөн л гэсгээн цээрлүүлсэн. Тэрбээр иргэний хөдөлгөөнүүд жагсаал цуглаан хийдэг. Энэ бол шинэ зүйл биш. Гэхдээ хөдөлгөөнүүдийн тэргүүнүүдэд цагдаа нар гар хүрч байгаагүй. Харин өнгөрсөн долоо хоногийн пүрэв гаригт цагдаа нар хөдөлгөөнүүдийн тэргүүнд гар хүрлээ. Энэ бол цагдаа нар сайн дураараа намайг зодсон үйлдэл биш. Залхаан цээрлүүлэх үүрэг авсан цагдаагийн ажилтны ажиллагаа хэмээн хэлж байна. Энэ мэт хууль бус үйлдлээ хамгаалсан. Хамгийн наад захын үйлдэл Сэтгүүлчдийн эрх чөлөөнд халдсаныг буруутгасан мэдэгдлүүдийг иргэд, Иргэний хөдөлгөөнүүд, үйлдвэрчний эвлэлийнхэн манайд ирүүлсээр байна. Өнөөдөр сэтгүүлчдийг баривчилж байгаа цагдаа маргааш тэднийг баривчилна гэдгийг энэ хүмүүс ухаарч мэдэрсэн учраас сэтгүүлчдийн талд байгаа байх. Эрх чөлөөг мэдэрсэн иргэд сэтгүүлчдийг дэмжиж байна. 
Г.Эрдэнэбат
