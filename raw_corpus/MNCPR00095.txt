Багачуул 400 төгрөгөөр үдийн цай ууна

УИХ-ын ээлжит бус чуулган өчигдөр үдээс өмнө болж, ирэх оны улсын төсвийн төслийг үргэлжлүүлэн хэлэлцлээ. Үнийн өсөлтийг бодолцоод УИХ-ын гишүүд ирэх оны төсвийн төслийн зарим зардлыг харж үзэв.
Тухайлбал, тэд "Үдийн цай" уудаг бага ангийн сурагчдыг 300 төгрөгт багтаан цайлах хэцүүг бодолцоод 400 төгрөг болгохоор шийдлээ. Уг нь үүнээс ахиуг зарцуулах санаатай байсан ч тоо бодож үзээд дундын хувилбарт хүрсэн нь энэ. Хоолны зардлаа нэмүүлж авсан хүмүүсийн тоонд батлан хамгаалах, цагдаа, шүүхийн шийдвэр гүйцэтгэх алба, хилийн цэрэг, онцгой байдлын албаныхан мөн багтав. Тэдний хоолонд зарцуулах хөрөнгийг 11 тэрбумаар нэмэгдүүлэхийг УИХ-ын гишүүд зөвшөөрсөн. Мөн Мэргэжлийн сургалт үйлдвэрлэлийн төвүүдэд суралцагчдад сар бүр 45 мянган төгрөгийн тэтгэмж олгох санал дэмжигдлээ. Сум, тосгон, сум дундын эмнэлэгт таван жил тасралтгүй ажилласан эмч эмнэлгийн дунд мэргэжилтэн нарт нэг удаагийн мөнгөн тусламж олгохоор болов. 1995 оноос өмнө цэргийн тэтгэвэрт гарсан ахмад дайчдад ч нэг удаагийн буцалтгүй тусламж олгох боллоо. Хөдөөгийн өрхийн эмнэлгүүдийн урсгал зардлыг нэмэх, сумын номын сангуудын номын фондыг нэмэгдүүлэх гэнэ. Төсвийн байнгын хорооны дарга Ч.Улаан танилцуулахдаа "Монгол Улсын төсвийн тухай хуулийн төслийг УИХ-ын бүх байнгын хороод, Төсвийн зарлагын хяналтын дэд хороо, УИХ дахь МАХН, АН-ын бүлэг зөвлөл хэлэлцэж, санал дүгнэлтээ ирүүлсэн юм. Төсвийн байнгын хорооноос ажлын хэсэг гарч эдгээр саналуудыг нэгтгэн бүлэг, зөвлөл дээр зөвшилцсөний үндсэн дээр 53 саналыг байнгын хороо дэмжлээ" гэв. Гишүүд нийтдээ 97 санал гаргасан юм байна. Нэгэнт АН, МАХН-ын хамтарсан ажлын хэсгээс зөвшилцсөн тул саналууд "ногоон гэрэл"-ээр дэмжигдэж байлаа. Ирэх онд Монгол Улсын төсөв болон Монгол Улсыг хөгжүүлэх сангийн хөрөнгийн эх үүсвэрээр 442 тэрбум төгрөгийн хөрөнгө оруулалт хийх аж. Энэ нь өмнөх оныхоос 11 хувиар нэмэгдэж байгаа юм байна. Түлш, эрчим хүчний салбар нийт хөрөнгө оруулалтын 18 хувийг "залгисан" бол зам тээвэр, аялал жуулчлалын салбарт 23 хувь нь ногджээ. 
Б.Эгшиглэн
