Ядуу орнуудын өрийг хүчингүй болгоно

Олон улсын валютын фонд ядууд тооцогддог зарим орны өрийг хүчингүй болгох шийдвэр гаргасан байна. Тус байгууллагын гишүүд саяхан Вашингтон хотноо уулзахдаа ийм шийдвэр гаргасан тухай Их Британийн Сангийн яамны сайд Гордон Браун албан ёсоор мэдэгдлээ. 
Олон улсын санхүүгийн байгууллагууд дэлхийн ядуу орнуудын өрийг хүчингүй болгох тухай асуудлыг хөндөөд удаж байгаа ч одоогийн байдлаар зөвхөн ОУВС л ийм шийдвэр гаргаад байгаа билээ. Энэ жил Их Британид болсон Их наймын уулзалтын үеэр уг асуудал хөндөгдсөн. Удахгүй ОУВС-гийн захирлын зөвлөлийн хурал уг асуудлаар эцсийн шийдвэрийг гаргах юм. Өрийг нь хүчингүй болгох ядууд тооцогддог 18 улсын тоонд юуны түрүүнд Африкийн орнууд багтжээ. Эдгээр орны нийт 55 тэрбум ам. долларын өрийг хүчингүй болгох гэнэ. Гэхдээ энэ нь өрийг нь бүрмөсөн хүчингүй болгоно гэсэн үг биш аж. Энэ шийдвэрийн үндсэн зорилго нь ядуу орнууд энэ хөрөнгө мөнгийг эрүүл мэнд, боловсрол, ядуурлыг бууруулахад чиглүүлэхэд боломж олгоход оршиж байгаа аж. 

