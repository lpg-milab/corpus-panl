"БЯЦХАН МИСС"-Т ОРОЛЦОГЧДЫГ БҮРТГЭЖ ЭХЭЛЛЭЭ

"Билгүүн санаа" ХХК-иас өчигдөр хэвлэлийн бага хурал зохион байгуулсан юм. Хэвлэл, мэдээллийнхэнтэй нүүр тулан уулзах болсон шалтгаан нь ээлжит "Бяцхан мисс" шалгаруулах тэмцээнд оролцогчдыг бүртгэж эхэлж буйгаа мэдээлэх байв.
Эднийх дөрвөн жил тасраад байсан дээрх тэмцээний буухиаг өртөөлөхөөр шийдэж, 2004 оноос "Бяцхан мисс"-ийн уралдааныг зохиодог болсон байна. Өнөө гурав дахиа зохиох гэж байгаагаа хурал хийлгэсэн гурван бүсгүй хэлнэ лээ. Бүртгэлтэй холбогдуулж, тэмцээний удирдамжийг нийслэлийн хэмжээний цэцэрлэгүүдэд тараагаад амжжээ. Шагналын сан нь ч боломжийн. Өрсөлдөгч бяцхан охидуудаас шалгарсанд нь мисс цол олгоод зогсохгүй, "Дууч бяцхан од", "Бүжигч бяцхан од", "Кино бяцхан од" гээд өргөмжлөлүүд өгдөг байна. Шагналын сангаас харахад "од" тутамд өргөмжлөл, цом, медаль, систем хөгжим тэгээд ивээн тэтгэгчийн шагнал. Номинаци дотроо "Кино бяцхан од" нь арай өөр шагналтай аж. Тодруулбал, хүүхдийн өрөөний телевизор, кинонд тоглох эрх гээд л. Харин түрүүлсэн жижигхэн хатагтай "Бяцхан мисс-2006" өргөмжлөл, миссийн мөнгөн титэм, кинонд тоглох эрх авч, Бээжин хотоор багштайгаа аялан Дислей Лэндэд дураар тоглох эрхтэй болох юм байна. Ивээн тэтгэгчдийн шагналыг ч бас хүртэх аж. Мөн тэмцээнд хүүхдүүдээ идэвхтэй оролцуулсан гурван цэцэрлэгийг 21 инчийн өнгөт телевизороор урамшуулах тухай ч удирдамжид дурджээ. Өнгөрсөн оны "Бяцхан мисс"-т хот хөдөөгөөс нийтдээ 120-иод охин оролцсон байна. Энэ удаа ч дээрх тооны хүүхдүүд оролцох байх гэсэн таамагтай байгаагаа бүсгүйчүүд хэлсэн. Тэмцээн анхан, дунд, төгсгөлийн гэсэн гурван шаттайгаар зохиогддог гэнэ. өрсөлдөгчид 5-6 насных байх учраас бяцхан гэх тодотголтой. Хамгийн сүүлд нэгдсэн тоглолт маягийн арга хэмжээ зохиож шалгарсан есөн охиноосоо шилдгийг нь тодруулах аж. "Билгүүн санаа" ХХК зөвхөн ийм тэмцээн зохион байгуулдаггүй бөгөөд Батсүмбэрийн асрамжийн газарт очиж настангуудад, хүүхдийн хорих ангид очиж алдаж, эндсэн багачуулд сэтгэлийн дэм өгдгөө хэлсэн. Энэ бүхэн хэвлэлийн бага хурлын үеэр болсон яриа юм. Харин өнгөрсөн жилийн "Бяцхан мисс"-ээ Бээжинд аваачиж дэлхийн паркаар аялуулна гэчихээд одоо болтол хэлсэндээ хүрээгүй байгаа тухай мэдээлэл авсан миний хувьд энэ тухайгаа асуугаад авсан. Ерөнхий менежер Ц.Цэндсүрэн асуултад минь "Тэмцээний дараа буюу тавдугаар сард Бээжин явуулах гэсэн боловч ажил гараад амжаагүй. Манайх зөвхөн "Бяцхан мисс"-ийн тэмцээн зохиодоггүй. Аялал жуулчлал хариуцдаг болохоор зургадугаар сараас эхлээд жуулчлалын сезон эхэлчихсэн. Тэгэхээр нь есдүгээр сар хүртэл хойшлуулсан юм. Ингээд ажил төрлийн бололцооноос болоод бяцхан миссээ багш Ундралын хамт өнгөрсөн оны аравдугаар сарын 21-нд Бээжин рүү явуулсан. Тэд долоо хоног аялаад гурав хоног тоглоод ирсэн" гэлээ. Дэд захирал Л.Алтантуяа "Хүүхдүүдийн төлөө л ийм юм хийж байна гэж бодож байгаа шүү дээ" гэсэн юм. Энэ мэтчилэн хэвлэлийн бага хурлын үеэр болсон олон янзын тайлбарыг тэр чигт нь "гээчихээд" гол баатар "Бяцхан мисс" Р. Энхжинтэй уулзахаар нийслэлийн 59 дүгээр цэцэрлэгийг зорилоо. Р.Энхжин: Явуулах болов уу гэж бодож байна Өнгөрсөн оны "Бяцхан мисс" маань одоо зургаан настай. 59 дүгээр цэцэрлэгийн бэлтгэл бүлэгт явдаг. Гимнастикийн тэмцээнээс медаль хүртэж байсан авъяастан маань саяхан дүүргийнхээ алдартны нэг болж шилдэг хүүхдийн медалиар энгэрээ цоолж, Засаг даргаасаа мөнгөн шагнал хүртсэн гэнэ. Түүний зураг цэцэрлэгийнхээ, бас дүүргийнхээ хүндэт самбарт хадаастай байх юм. Намайг цэцэрлэг дээр нь очиж уулзахад уран гимнастикийн бэлтгэл хиж байсан. Хүүхэд томчуул шиг худал хэлэх биш. Түүнтэй уулзаж Бээжин явсан үгүйг нь сонирхлоо. -Миний дүү! Мисс болоход гоё байсан уу? -Гоё байсаан. /инээд алдаад их л баяртай хэлэв/ -Ангийн чинь найзууд юу гэж байсан бэ? -Чамд алтан медаль байдаг уу гээд байсан. -Багштайгаа хамт гадаад явна гэж хүмүүс чамд хэлсэн үү? -Хэлсэн. Тэгээд явуулаагүй. -Миний дүү, Бээжин яваагүй юм уу? -Яваагүй. Хүлээж байсан. -Тэнд манай хүүхдийн паркаас гоё болов уу? Чи юу гэж бодож байна? -Би эгч ах нартайгаа паркад тоглож үзсээн. Тэнд илүү гоё байх. Тийм үү -Тэр ах эгч нартаа гомдож байна уу? -Үгүй. Явуулах болов уу гэж бодож байгаа. Хүүхэд л юм болохоор тэр охин гэнэн нь аргагүй ингэж хариулсан. Үүнд ямар нэг тайлбар хэрэггүй биз ээ. 
Н.Саранчимэг
