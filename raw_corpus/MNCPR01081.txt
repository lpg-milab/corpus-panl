Цахилгааны үнийг нэмэхээс өөр аргагүй

Цахилгаан, эрчим хүчний үнийг нэмж магадгүй гэсэн мэдээллийн дагуу "Улаанбаатар Цахилгаан Түгээх сүлжээ" ХК-ийн гүйцэтгэх захирал Д.Баттулгатай уулзлаа.
-Цахилгааны үнэ нэмэгдэж магадгүй гэсэн мэдээлэл байна. Энэ үнэн юм уу? -Өнөөдрийн мөрдөж буй цахилгааны үнэ бол одоогоос гурван жилийн өмнө буюу 2004 онд тогтоосон үнэлгээ шүү дээ. Энэ хугацаанд цахилгаан эрчим хүч үйлдвэрлэх түлшний үнэ нэмэгдлээ. Гол түүхий эд болсон нүүрс олборлох ажлын 40 хувь нь дизель түлшийг зарцуулж байгаа. Гэтэл өнгөрсөн гурван жилийн хугацаанд дизель түлшний үнэ 70 гаруй хувиар нэмэгдсэн байгаа. Тэгэхэд цахилгааны үнэд өөрчлөлт ороогүй. Мөн дэлхийн зах зээлд зэсийн үнэ огцом өсч байна. Эрчим хүч үйлдвэрлэх, дамжуулах, түгээхэд зэсийн хэрэгцээ асар их. Энэ утгаараа тоног төхөөрөмжийн үнэ хоёроос гурав дахин нэмэгдээд байна. Ийм үед эрчим хүчний үнэд өөрчлөлт хийхгүй бол санхүүгийн хямралд хүрч болзошгүй болоод байгаа нь үнэн. Иймэрхүү учир шалтгааны үүднээс цахилгааны үнэ нэмэгдэх магадлалтай байгаа. -Үнээ нэмэхээс өөр ямар ч аргагүй болчихсон гэж үү? -Одоо энэ мөрдөж байгаа үнээрээ бол өнгөцхөн дүгнэхэд болоод байгаа юм шиг санагдаж магадгүй. Гэтэл техник, зохион байгуулалт болон их засварын ажил бүрэн хэмжээгээр хийгдэж чадахгүй байна. Эрчим хүчний техник ашиглалтын дүрэм гэж бий. Тоног төхөөрөмжүүдийг тодорхой хугацаанд ямар, ямар засвар хийх ёстойг заасан байдаг тийм л дүрэм байгаа юм. Түүнийг хууль шиг дагаж мөрдөх учиртай. Гэтэл бид түүнийг нь зөрчөөд байна шүү дээ. Хэрвээ энэ хэвээрээ байх юм бол энэ салбарын ажил уналтад орж болзошгүй юм. Тийм үед улс орон ямар хохирол амсахыг хэлж мэдэхгүй байна. -Тэгэхээр үнэ хэдэн хувиар нэмэгдэх юм бэ? -Нарийн хэлж чадахгүй байна. Учир нь энэ бол миний эрх хэмжээний асуудал биш. Эрчим хүч зохицуулалтын газар гэж Ерөнхий сайдын дэргэдэх тохируулагч агентлаг бий. Тэндээс шийдвэр гаргах байх. Дээр өгүүлсэн аргагүй шалтгаануудаас болоод л эрчим хүчний үнэд өөрчлөлт орох гэж байна гэдгийг хэрэглэгчид ойлгох хэрэгтэй л дээ. Мэдээж эрчим хүчний үнэ суурь үнэ учраас нийгэмд бусад зүйлийн үнэ дагаад хөдөлж таарна. Ард түмний амьдрал ямар байгаа билээ. Тиймээс алтан дунджийг барьж нэмэгдэх байх гэж бодож байгаа. Одоогоор нэг кв цахилгааны үнэ 51 төгрөг байгаа шүү дээ. -Үнэ нэмснээр ямар өөрчлөлт гарах вэ? -Бүрэн алдагдлаас гардаггүй юмаа гэхэд эрчим хүчний ажиллагаа найдвартай хэмжээнд хүрнэ гэж ойлгож болно. -Танай байгууллагын хэмжээнд өнгөрсөн жил ямар ямар ажил хийгдсэн бэ? -Сүүлийн жилүүдэд Дэлхийн банкны төслөөр зарим өөрчлөлтүүдийг амжилттай хийсэн. Тухайлбал, гэр хорооллын цахилгаан хангамж сайжирсан. Иргэд мэдэж байгаа байх. Өмнө нь ачаалал нэмэгдэх үеэр гэрэл улайсч бүдгэрдэг, цахилгаан зуухан дээр тавьсан цай нь буцалж өгөхгүй богширдог гэх мэт зүйлүүд үгүй болсон. Манай байгууллага Улаанбаатар хотын сая иргэн, Төв аймгийн 16 мянга орчим хэрэглэгчдэд үйлчилдэг. Хэрэглэгчдэдээ хоёр тарифт электрон тоолуур тавилаа. Тэгэхээр шөнийн 22 цагаас өглөөний 06 цагийн хооронд кв цахилгааны үнэ 11 төгрөг 30 мөнгө болж буурч байгаа. Энэ нь цахилгааны үнэ дунджаар 30-40 хувиар хямдарч байна гэсэн тооцоо бий. -Энэ тоолуурыг нийтдээ хичнээн айл өрхөд тавьсан бэ? -Гэр хорооллын 50 мянган айлд тавиад байна. Өнгөрсөн жилд Хан-Уул, Баянгол, Сонгинохайрхан дүүргийн шинээр суурьшсан 4800 гаруй айл өрхийг цахилгаанаар хангасан. Харин энэ жил нийслэлийн хөрөнгөөр үлдсэн дүүргүүдийн шинээр суурьшсан айлуудыг цахилгаанаар хангах төлөвлөгөөтэй ажиллаж байна. -Танай цахилгааны байцаагчдыг харилцааны соёлгүй гэсэн гомдол ихээхэн юм билээ. Та байгууллагын өрхийн тэргүүний хувьд энэ талаар юу хэлмээр байна вэ? -Манай байгууллага бол эрчим хүч түгээж борлуулдаг байгууллага. Бас нөгөө талаасаа үйлчилгээний байгууллага мөн. Тиймээс хэрэглэгчид бол хаан гэсэн зах зээлийн хууль үйлчлэх ёстой. Гэхдээ бидний хувьд манайхтай байгуулсан гэрээгээ биелүүлдэг, хэрэглэсэн цахилгааныхаа үнийг цаг тухайд нь төлдөг тийм хэрэглэгчид л хаан байх учиртай. Түүнээс төлбөрөө төлдөггүй хэрнээ элдэв янзын шаардлага тавьдаг, гомдол гаргадаг хэрэглэгчдийг бид хүлээж авч чадахгүй. Тэгээд ч тэдэнд цахилгааны хязгаарлалт цаашдаа ч хийх болно. Үүнийг хэрэглэгчид маань ойлгож ялгаж салгаж дүгнэх хэрэгтэй шүү дээ. 
Л.Мөнхбаясгалан
