Таван толгойн эзэн нь хэн бэ?

Таван толгойн ордын лиценз хэний гарт ороод байна? Олон сараар сунжирсан Оюу толгой ордыг тойрсон хэрүүл маргаанд хэт анхаарсан монголчууд бид Таван толгойн ордоо асуудлын гадна үлдээгээд байгаа юм биш биз? Сайн чанарын коксжсон нүүрсний үнийг дэлхийн зах зээлийн үнээс арай багаар тооцоолоход уг ордын нөөц 1,2 триллион ам.доллараар үнэлэгдэж байгаа нь Оюу толгойн нөөцөөс даруй 6 дахин их гэдгийг юуны өмнө хэлэх нь зүйтэй. Манай улсын нутаг дэвсгэрт нээж илрүүлсэн газрын баялаг нийт ард иргэдийн өмч бөгөөд гадаадын компани өөрийн хөрөнгөөр хайгуул хийж нөөцийг нь тогтоосон Оюу толгойтой харьцуулбал улсын төсвийн хөрөнгө буюу татвар төлөгчдийн мөнгөөр хайгуул хийгдэж нөөц нь тогтоогдсон Таван толгойн орд газар 100 хувь Монголын ард иргэдийн өмч бөгөөд төрийн мэдэлд байх ёстой. Харамсалтай нь ард иргэдийнхээ хууль ёсны өмчийг тэдний тусын тулд зориулахыг хэзээ ч боддоггүй манай төрийн эрх мэдэлтнүүд үндсэн хуулийн заалтад харш, онгорхой цоорхой хууль баталж түүгээрээ дөрөөлөн улс ард түмний өмчид урт сарвуугаа дүрчихдэг явдал Таван толгой ордыг тойрсонгүй.
Уг ордын нөөцийг БНМАУ ба ЗХУ-ын нөөцийн комиссын 1988 оны аравдугаар сарын 13-ны өдрийн хуралдааны 09 тоот, ЭХҮГЯ-ны ШУТЗ-ийн 1989 оны дөрөвдүгээр сарын 7-ны өдрийн 08 тоот протоколуудаар баталж, бүртгэлд оруулсан тухай судалгаа, жагсаалт миний өмнө байна. Цааш нь харвал нөөц нь батлагдсан эл орд газарт 1901-1 дугаарт хайгуулын лицензийг 1999 оны аравдугаар сарын 22-ны өдөр, 5189, 5188, 5190 дугаарт хайгуулын лицензүүдийг 2002 оны арванхоёрдугаар сарын 6-ны өдөр "Энержи ресурс" ХХК-д олгосон байх юм. Хайгуул нь хийгддэгээ хийгдээд нөөц нь тогтоогдчихсон орд газарт "Энержи ресурс" компани өнөөдрийг хүртэл "хайгуул" хийсээр байгаа гэнэ. Түрүүч нь I нүүрт Өөр нэгэнд судалгаа байгаа нь сүүлийн жилүүдэд уул уурхайн компаниудаас улсад төлсөн лиценз, бүртгэлийн хураамжийн жагсаалт юм. 2001 оноос хойш төлбөр төлсөн компаниудын жагсаалтад "Энержи ресурс" ХХК-ийн нэр харагдахгүй байгаа нь анхаарал татаж байна. Ашигт малтмалын одоо мөрдөж байгаа хуулийн 3-р бүлгийн 25 дугаар зүйлийн 1.2-т зааснаар хайгуулын лицензийн төлбөрийг жилээр тооцож урьдчилан төлнө гэжээ. Эндээс харвал тус компани хууль зөрчсөн байж болзошгүйг Засгийн газар болон Иргэдийн хөдөлгөөнөөс бүрдсэн ажлын хэсэг анхааралдаа авч шалгаж тогтоох нь зүйтэй. Уг хуулийн 6-р бүлгийн 47 дугаар зүйлийн 2.2-т зааснаар лицензийн төлбөрөө цагт нь төлөөгүй бол лицензийг цуцлана гэжээ. Түүнчлэн "Энержи ресурс" ХХК-ний гүйцэтгэх захирал Т.Цогт 2005 оны арваннэгдүгээр сарын 21-ний өдөр "Өнөөдөр" сонинд өгсөн ярилцлагадаа "Манай компани саяхан байгуулагдсан" хэмээн хэлснээр бол лиценз олгох үед эл компани байгаагүй болж таарч байгаа гэх зэрэг учир начир нь олдохгүй зүйл их байна. Тэрбээр "Таван толгойн орд газрыг ашиглах уурхайг байгуулах нэг тэрбум долларын хөрөнгө оруулалтыг хийх боломж байхгүй тул гадаадын хөрөнгө оруулагчдыг татна" гэдгээ ч хэлсэн. Ашигт малтмалын хуулийг гадныханд аль болох ашигтай, татвар төлөөс багатай байлгавал энэхүү зуучлагч компанийн дансанд цутган орох ашиг төдий хэмжээгээр өндөр байх нь ойлгомжтой. Тус компанид хамаатай гэгдэх Д.Жаргалсайхан, Д.Төрбат, Н.Алгаа, экс-Ерөнхийлөгч П.Очирбат зэрэг хүмүүс 1997 оны ашигт малтмалын хуулийг улайран хамгаалдгийн учир энэ. Ноён Т.Цогтын хэлснээр "Майн инфо", "Эм Си Эс", "Шунхлай", "Туул Кашмир", "Хасбуу", "Алтай", "Тэнгэрийн цаг", "Тугсан" зэрэг компаниуд Энержи ресурсэд нэгдэж байгаа гэнэ. Эдгээр компаниудын ил, далд эзэд нь манай төр засгийн өндөр албан тушаалтнууд, тухайлбал АМХЭГ-ын хуучин дарга Д.Жаргалсайхан, УИХ-ын гишүүн Г.Батхүү, Батж.Батбаяр, Ц.Цэнгэл, СҮ.Батболд, экс Ерөнхийлөгч П.Очирбат, УИХ дахь МАХН-ны бүлгийн дарга Д.Идэвхтэн нар байгаа нь олон нийтэд нэгэнт тодорхой болоод байгаа. Ийнхүү Монголын хамгийн том орд газрын лиценз хэдхэн тооны эрх мэдэлтний гарт ороод байгаагийн учрыг "1997 оны Ашигт малтмалын хууль нь дугаар хорооны иргэн ч лиценз авах боломжийг олгосон хамгийн ардчилсан хууль" хэмээн мэтгээд байгаа Д.Жаргалсайхан болон түүний хамсаатан "Майн инфо" компанийн Д.Төрбат, "Уул уурхайн ассиоцаци"-ийн Н.Алгаа нараас асуухсан. Дээрх бүлэглэлийнхэн Таван толгойн ордын лицензийг гартаа оруулж аваад зогсохгүй хууль тогтоомжийг өөрсдийн эрх ашигт нийцүүлэхийн тулд Ашигт малтмалын хуульд өөрчлөлт оруулахаар төсөл санаачлах, хуулийн төсөл хэлэлцэх ажлын хэсэгт оролцох, "Уул уурхайн Үндэсний ассиоцаци" хэмээх төрийн бус байгууллагаар дамжуулан суртал ухуулга явуулах зэрэг үйл ажиллагааг эрчимтэй хийж байна. Ашигт малтмалын хуулийн ажлын хэсэгт УИХ гишүүн Батж.Батбаяр, Сү.Батболд нар ороод байсныг иргэдийн хөдөлгөөнийхний шаардлагаар хассан байна. УИХ-ын гишүүн Сү.Батболдын санаачилсан хуульд нэмэлт оруулах төсөлд "нөөц нь тогтоогдсон ашигт малтмалын ордын ашиглалтын лицензийг үнэ хаялцуулан худалдана" гэсэн заалт орсон нь дээрх бүлэглэл болон хөрөнгийн чадвартай том компаниудад орд газруудыг хувьдаа авах боломж олгосон, ард иргэдийн тэгш хувь хүртэх боломжийг хаасан заалт гэж үзээд шинээр батлах хуулинд оруулахгүй байх нь зүйтэй. Юутай ч гэсэн эрхэм гишүүн Сү.Батболдын санаачилсан Ашигт малтмалын хуульд нэмэлт өөрчлөлт оруулах төслийг иргэдийн хөдөлгөөнүүдийн шаардлагаар Засгийн газар буцаан татаж авсан нь зөв зүйтэй шийдвэр болжээ. Түүнчлэн Зам тээвэр, аялал жуулчлалын сайд Ц.Цэнгэл ОХУ-д саяхан айлчлаад ирэхдээ Оросуудаар 1500 км хар зам тавиулаад оронд нь Таван толгойн ордыг өгөхөөр тохирлоо гэсэн яриа гарсны учир юу байв? "Уул уурхайн Үндэсний ассиоцаци" хэний эрх ашгийг хамгаална вэ? Сүүлийн хэдэн сар Н.Алгаа, До.Ганболд, "Майн Инфо" компанийн Д.Төрбат, экс-Ерөнхийлөгч П.Очирбат, АМХЭГ-ын хуучин дарга Д.Жаргалсайхан тэргүүтнүүд "Уул уурхайн үндэсний ассоциаци" хэмээх төрийн бус байгууллагын нэрээр өдөр тутмын хэвлэлүүдээр "Уул уурхай ухрах уу, урагшлах уу" гэсэн хэлэлцүүлгийн булан нээж түүндээ хэт нэг талыг барьсан төлбөртэй нийтлэл тавих, хэвлэл мэдээллийнхнийг цуглуулж сургалт, семинар явуулах зэргээр улс орны эрх ашиг, олборлох салбарын өнөөгийн нөхцөл байдалд нэгэнт тохирохгүй нь илт болоод байгаа 1997 оны хуулийн үзэл санааг хамгаалсан суртал ухуулгын компанит ажил өрнүүлж байгааг иргэд анзаарч байгаа нь ойлгомжтой. Хайгуул хийгдэж нөөц нь тогтоогдсон Таван толгойн орд газарт хайгуулын лиценз давхардуулан авах аргаар тус орд газарт уурхай байгуулж, олборлолт хийх сонирхолтой бусад хөрөнгө оруулагчид ашиглалтын лиценз авах замыг хааж, улмаар гадаадын хөрөнгө оруулагчдад дам шилжүүлсний шанд тодорхой хувийг өөрсдөө эзэмшин үлдэх сонирхол бүхий энэ бүлэглэлийнхний хэлж яриад байгаад итгэх эсэхээ манай хууль тогтоогчид болон ард иргэд эрхбиш бодож үзэх биз. 1997 оны хариуцлагагүй хуулийн харгайгаар 540 сая орчим ам.долларын нөөц бүхий Бороогийн алтны ордын 95 % Синтерра Гоулд компанид бараг татвар төлөөсгүй ашиг болон очиж, 5 % нь ноён Сү.Батболдын халаасанд орж Монгол улс өртэй шахуу үлдсэн түүх дахин давтагдах ёсгүй. Гадны хөрөнгө оруулагчдын талыг хэт барин туйлширч, манай улсын геологи уул уурхайд хамааралтай орд газрын нөөц, лиценз олголтын байдал зэрэг чухал мэдээллүүдийг гадныханд дамжуулах, тэдний эрх ашгийг хамгаалсан ухуулга явуулах, тэдэнд ашигтай хууль батлуулахаар лоббидох зэргээр улс үндэсний эрх ашгийг үл хайхарсан үйл ажиллагаа явуулагч цөөн хэсэг хүмүүсийн байгуулсан "Уул уурхайн Үндэсний ассиоцаци" хэмээх төрийн бус байгууллага "Үндэсний" нэрийг зүүх учиргүй. Тус байгууллагад манай улсын уул уурхай, геологийн салбарын нэр хүндтэй эрдэмтэд хамаардаггүй, үзэл бодлын хувьд ч нэгддэггүй гэдгийг хэлэх нь зүйтэй. Таван толгойн орд ашиглах үйлдвэрт төрийн оролцоо хэрэгтэй юу? Таван толгой ордыг хувьдаа ашиглахыг санаархагч дээрх эрхмүүд уул уурхайн үйлдвэрт төрийн оролцоог үгүйсгэж байна. Тэдний хамсаатан гэгдэх ноён Д.Жаргалсайханы удаа дараа хэлж байгаагаар "төр хамгийн муу менежер" гэнэ. Гэтэл "муу менежер" төр нь Эрдэнэт үйлдвэрийг ашигтай ажиллуулаад үр дүнд нь Монгол Улс төсвөөс илүүдсэн орлоготой болчихож. Муу менежерийн олсон ашгаар өнөөдөр төрийн албан хаагчдын цалин нэмэгдэж, Д.Жаргалсайхан өөрөө эл нэмэгдлээс хүртэлцээд сууж байх юм. Дээрх илүүдэл ашгаас цалин, тэтгэмж нэмээд үлдэх хэсэг нь дэд бүтэц, соёл боловсрол, хууль сахиулах болон эрүүл мэндийн салбаруудад зарцуулагдах замаар нийгмийн бүх давхаргад адил тэгш оногдож байгаагаас хувийн бизнес эрхэлдэг Д.Төрбат, Н.Алгаа, До.Ганболд болон бусад төрийн оролцоог үгүйсгэгчид ч хувиа хүртэж суугаагаа юу гэхсэн бол. Чили зэрэг уул уурхайгаас ашиг олж чадсан орнуудын туршлагыг судалж 1997 оны хуулийг боловсруулсан гээд байгаа ноён Д.Жаргалсайхан та Чили улс уул уурхайн үйлдвэрүүдэд төрийн оролцоог түлхүү байлгах бодлогыг баримталдаг гэдгийг огт мэддэггүй юм уу, эсвэл мэдсээр атлаа улаан цайм мэдэн будилж байна уу. Тэдгээр төрийн мэдлийн үйлдвэрүүд нь хувийн уурхайтай нэг адил үр ашигтай ажиллаж, тэдний Чилийн ард түмэнд өгдөг баялаг нь хувийн уурхайнууд улсын төсөвтөө оруулдаг орлогоос даруй 10 дахин илүү байдгийг энэ эрхэм мэддэг болов уу? Мөн Чилийн ашигт малтмалын салбартаа тэргүүлдэг бөгөөд дэлхийн хамгийн том гэгдэх "Коделко" хэмээх зэс олборлогч компани 100 хувь тус улсын өмч гэдгийг Д.Жаргалсайхан гуай мэргэжлийн хүний хувьд мөн л мэддэг байлтай. Нэг хүнд ногдох ДНБ нь жилд 37000 ам.долларт хүрч дэлхийд хоёрт бичигдсэн Норвеги улсад гэхэд нефть олборлох үйлдвэрүүдийг улс мэдэлдээ авч энэ салбараас олох орлогоо Газрын тосны санд төвлөрүүлэн зарим хэсгийг эргэлтэнд оруулж ард иргэддээ жил бүр ашиг хуваарилдаг байна. Энэ орны ард иргэд хэрхэн амар жимэр, сэтгэл хангалуун амьдарч байгааг манай УИХ-ын дарга Ц.Нямдорж тэргүүтэй айлчлалынхан өөрсдийн нүдээр хараад ирсэн. Олборлох үйлдвэрийн аль хувилбар нь улсад болон ард иргэдэд илүү өгөөжтэй байхыг Таван толгойн ордын жишээн дээр бүдүүвчилсэн тооцоог дараах байдлаар хийж үзэж болно. Орд ашиглах уурхай байгуулахад нэг тэрбум ам.доллар шаардагдана гэж дээр хэлсэн. Ихээр бодоход 1 тонн нүүрс олборлоход 5 ам.доллар зарцуулдаг гэнэ. Зардлаа хасаад ойролцоогоор 900 тэрбум ам.долларын татварын өмнөх ашиг гарна гэж тооцоод одоо мөрдөгдөж байгаа 1997 оны Ашигт малтмалын хууль болон Татварын хуулийн дагуу хэрхэн хуваарилагдахыг харьцуулж үзье. Одоогийн мөрдөж буй Татварын хуулийн орчинд гадаадын 100 % хөрөнгө оруулалттай компани орлогын татвар төлөхгүй байх магадлалтай гэсний учир нь манай Таван толгой ордын 6 тэрбум тонн нүүрсний нөөц урд хөршийн ердөө гурван жилийн импортын хэрэгцээг хангахуйц гэдгийг санхүүгийн мэдээний Bloomberg.com сайтад мэдээлсэн байдаг. Хөрөнгө оруулагчид хүчтэй техник хэрэглэн олон улсын хэмжээнд мөрдөгддөг стандартыг зөрчин байж ашигт малтмалын нөөцийг хэлэлцэж тохирсноос богино хугацаанд буюу татвараас чөлөөлөгдөх хугацаанд хуу сорж авсан Бороо Гоулдын гашуун туршлага байгааг бүгд мэднэ. Уул уурхайн салбараас олох ашиг улсын нэгдсэн төсөвт орж хаана юунд зарцуулагдаж буй нь үл мэдэгдэн хараа хяналтгүй байдал үүсэх тохиолдолд төр муу менежер болох нь мэдээж. Тийм ч болоод уул уурхайн ашгаас Тогтворжилт хөгжлийн сан байгуулъя, ард түмний хараа хяналтыг чангатгаж, Олборлох үйлдвэрийн ил тод байдлын санаачлагад нэгдье гэх мэтийг өмнөх Засгийн газрын тэргүүн яриад байсан хэрэг. Олборлох үйлдвэрийн ил тод байдлын санаачлага гээч зүйл олон улсын түвшинд яригдаад байгааг манай төрийн түшээд мэдэж байгаа болохоор Д.Жаргалсайхан мэтийн нөхдийг няцааж ядах юун. Эдгээр аргуудыг хэрэгжүүлж гэмээнэ төр сайн менежер байж чадах бөгөөд ард түмэн газрын баялгаасаа хувь хүртэх хууль ёсны эрхээ эдлэх нь дамжиггүй. Төр муу менежер гэдгээр нээнтэглэн газар болон байгалийн баялгийг хувийн цөөнхийн гарт өгснөөр улсын хөгжил, ард түмний амьдралд илүү ашигтай гэж ухуулах нь туйлын их төөрөгдөл бөгөөд олон нийтийн телевизийн эфирийг ашиглан ичих нүүргүй ингэж ярихаа болих хэрэгтэй гэдгийг ноён Д.Жаргалсайхан бодож үзвэл дээрсэн. Таван толгойн орд Монголчууд бидэнд юу өгөх вэ? Ийнхүү цөөн тооны эрх мэдэлтнүүд лиценз авсан нэрийдлээр хувьдаа завшихыг завдан буй Таван толгойн орд газар ямар учраас анхаарлын төвд байх ёстой, Монгол улсад, ард иргэдэд нь юу өгч болох вэ гэдгийг сонирхъё. Таван толгой орд газар урд хөршийн хилд ойрхон байрлаж байгаа, Хятад улсын эдийн засгийн хурдацтай өсөлтийн улмаас түүхий эдийн хэрэгцээ өдрөөс өдөрт нэмэгдэж байгаа зэргээс шалтгаалаад манай нүүрсний худалдан авагч нь энэ улс байх нь гарцаагүй. Дээр хэлсэнчлэн Таван толгойн нөөц Хятадын гуравхан жилийн импортын хэмжээтэй тэнцэх тул одоогийнх шиг хараа хяналтгүй байдал удаан үргэлжилвэл монголчууд бид хэдхэн жилийн дараа манай улсад тогтоогдоод байгаа хамгийн том нүүрсний ордын нөөцөө барахыг үгүйсгэх аргагүй. Дээрх тооцоо бүхий хүснэгтээс үзэхэд Таван толгойн орд газраа улсын өмч давамгайлсан хамгийн ашигтай хувилбараар үйлдвэр байгуулан ашиглаж чадна гэж үзвэл улсад орох орлого нь Монгол Улсын 1000 жилийн төсөвтэй тэнцэхээр харагдаж байна. Цаашлаад манай улс олборлох ашигт малтмалаа зөвхөн экспортод гаргах биш дотоодын хэрэгцээгээ хэрхэн хангах вэ гэдгийг бодолцох нь зүйтэй. Жилийн ихэнх өдрүүд нь хүйтэн байдаг манай оронд цахилгаан, дулааны урт удаан хугацааны найдвартай эх үүсвэр юунаас ч чухал. Мэргэжилтнүүдийн тооцсоноор Таван толгойн ордын 40 % буюу 2,4 тэрбум тонн нь чулуун нүүрс, 60 % буюу 3,6 тэрбум тонн нь сайн чанарын коксжсон нүүрс байгаа гэнэ. Манай улс жилдээ 6 сая тонн чулуун нүүрсийг цахилгаан эрчим хүч, дулаан хангамжийн зориулалтаар шатаадаг гээд бодоход Таван толгойн ордын чулуун нүүрсний нөөц бидний 400 жилийн цахилгаан дулааны хэрэгцээг хангахаар байна. Чулуун нүүрсээ нүүрс чигээр нь урд хөршид гаргахаас цахилгаан эрчим хүч үйлдвэрлэн дотоодын хэрэгцээгээ хангаж илүү гарсныг нь урд хөршид экспортловол илүү ашигтай байх тул энэ ордыг түшиглэн эрчим хүчний үйлдвэр байгуулах боломжийг нэн яаралтай судлаж хэрэгжүүлэх нь чухал. Түүнчлэн Эрдэнэт, Оюу толгой болон бусад ордоо ашиглан металл боловсруулах үйлдвэр байгуулбал коксжсон нүүрсний дотоодын хэрэгцээ ч ихээр нэмэгдэх нь. Одоогоор мэдэгдээд байгаа зэсийн хамгийн том орд Оюу толгойг 60 жил ашиглана гэсэн нь үнэн бол улсын хэмжээгээр металл хайлуулах үйлдвэрүүдийн 60 орчим жилийн коксжсон нүүрсний хэрэглээ ямар байхыг тооцоолон гаргаж нүүрсний нөөцийн зарим хэсгийг дотоодын хэрэгцээнд авч үлдэх нь зүйтэй. Манай улсын газар нутгийн 80 хувь нь нарийн судлагдаагүй байгаа гэнэ. Судлагдсан 20 хувиас л гэхэд Оюу толгой, Таван толгой гэх мэт том ордууд илэрсэн нь нээгдээгүй асар их нөөц баялаг байгаа гэсэн таамаг үүсгэж байна. Мөн Таван толгой орчимд нээгдсэн 6 тэрбумтай нийлээд нийт 20 тэрбум тонн нүүрсний нөөц бий гэсэн урьдчилсан судалгаа гарсан. Тиймээс манай Засгийн газар тус ордоос олох ашгийг дан ганц цалин тэтгэмж болгон цацаж улс төрийн шоу хийгээд дуусгахын оронд орлогын тодорхой хэсгийг дараа дараагийн орд газруудыг нээж илрүүлэхэд хөрөнгө оруулалт болгон ашиглах нь бидний ирээдүйд хэрэгтэй. Эцэст нь хэлэхэд Монголын ард түмний асар их баялаг болох, нэгэнт хайгуул хийгдээд нөөц нь тогтоогдсон байсан Таван толгойн ордыг Кадастрын албаны дарга хэмээх жижиг албан тушаалтны зөвшөөрлөөр хайгуулын лиценз маягаар хувийн компанид өгсөн утга учиргүй үйлдлийг нэн даруй залруулж төрийн мэдэлд буцаан авах нь зүйд нийцнэ. Үүний дараа- төр засаг ард иргэдтэйгээ зөвшилцөн энэ их баялаг ордоо хэнтэй, хэрхэн хамтран эзэмших талаар зөв шийдэл гаргах учиртай. Таван толгойн орд хэн нэгний өмч биш. Эзэн нь МОНГОЛЫН АРД ТҮМЭН! 
Б.Монголмаа 
