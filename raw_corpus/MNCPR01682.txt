Хөөрхий муу НҮБ Монголын удирдагчдад хоёр дахиа араараа тавиуллаа

Нэгдсэн үндэстний байгууллагын бүрэн эрхт шинжээчдийг Монголын төр, Засгийн газар хоёр удаа урьж ирүүлсэн. Эхнийх нь зудын нөхцөл байдалтай танилцах гэж яваад, эх орны баруун хязгаарт "Ми-8"-тайгаа сүйрсэн. Хоёр дахь баг нь тун саяхан Хонгорын хордлогыг тодорхойлно гэж ирээд "Хамуутай монгол" гэж миний ард түмнийг дэлхийд зарлачихаад буцлаа.
Ерөнхий сайд С.Баяр Дархан-Уул аймгийн Хонгор суманд очиж иргэдээс нь уучлал гуйгаад олон улсын шинжээчид ирүүлнэ гэж зарлахад нэг хэсэг нь итгэсэн байх. Нөгөө хэсэг нь "Манайхан ч аргална даа. Шинжээчдийн тэр хүчирхэг багийг сүйрүүлчихээд Н.Энхбаярын Засгийн газраас хэн ч хариуцлага хүлээлгүй, хоёр нисгэгчийг тэнсээд өнгөрсөн юм чинь Хонгорын хордлогыг бол сайхан шоудаад л өнгөрнө. Энэ хордлогод холбоотой хүмүүсээ сонгуульд нэр дэвшихэд нь "угааж ариутгах", урьдчилсан арга хэмжээ" гэцгээж байсан. Хөөрхий муу НҮБ Монголын удирдагчдаар хоёр дахиа араараа тавиулаад л өнгөрлөө дөө. НҮБ-ын шинжээчдийн эхний багаас авахуулаад үйл явдлынх нь эргэн тойронд сурвалжилж байсны хувьд өнөөдөр зайлшгүй жишиж тодруулмаар зүйл гараад байна. . . .Тэр жилийн зудны үед Н.Энхбаярын Засгийн газар НҮБ-д хандан, шинжээчдээ ирүүлээч гэж олон удаа хүсэлт тавьсан юм билээ. Энэ хүсэлтийг хүлээж аваад НҮБ зургаа долоон хүний бүрэлдэхүүнтэй хүчирхэг багаа ирүүлсэн. НҮБ-ын шинжээчдийн багийнхны "Ми-8" нисдэг тэргэнд маш яаралтай шийдэн УИХ-ын гишүүн, хөдөлмөрийн баатар Ш.Отгонбилэгийг дайж явуулсан байгаа. Энд хамаг учир бий. Монголын ганц "сүүтэй үнээ" Эрдэнэтийн даргаар олон жил ажилласан, хөдөлмөрийн баатар, гаднаа бараг хувийн гэмээр онгоц сойчихсон, дуртай цагтаа нисч бууж байдаг хүн байсан. Хүмүүсийн дунд тархсан ам яриагаар бол төрийн гурван өндөрлөгт сэнтий нь бэлэн байгаа, сонгуулийн дараа Завханаас хот руу хөдлөхдөө хэдэн анд нөхдөдөө "Дараа ирэхдээ Ерөнхий сайд болоод ирж магадгүй" гэж шивнэсэн гэдэг. Тийм өндөр нэр хүндтэй, бас ирээдүйдээ итгэл дүүрэн байсан Ш.Отгонбилэгт гэнэтийн томилолт хэн өгч, ямар ажлаар явуулсан бэ гэдэг л сонин. Явахынх нь урд орой "Энэ муу нисдэг тэрэг хэзээд сүйрэх юм" гэсэн шиг унааг нь хэний даалгавраар хэн сольсон бэ. Шинээр бэлдсэн нисдэг тэргэнд олон баллонтой шингэн зүйл ачигдсан. Дунд нь савтай бензин байсан гэдэг ам яриа ч бий. Тэр ер бусын ачаа ямар зориулалттай, юу байсан бэ, хэний даалгавраар, хэний ачсан, хаа хүрэх ачаа байсан бэ гэдэг бас л тодорхойгүй. Ийм нэг учир битүүлэг осол сүйрэл, зарим хүний яриагаар бол зохион байгуулалттай улс төрийн аллага болсон гэдэг юм. Ямартаа ч НҮБ-ын шинжээчдийн баг бүрэн бүрэлдэхүүнээрээ сүйрсэн. Олон удаагийн эргэж буцсан шүүх хурал болж "Энэ сүйрэлд гол нь Засгийн газар буруутай, түүний сайд дарга нарыг шалгаж хариуцлага тооцох ёстой" гээд буцаадаг боловч олон сар жилийн дараа шалгасан юмгүй эргээд л ороод ирдэг. Хохирогчид, өмгөөлөгчид цөхрөнгөө барсан. Манай улсын нэрт хуульч, өмгөөлөгч С.Нарангэрэл, Төв аймгийн Засаг дарга байсан Ц.Батболд нарын хэсэг хүн хэдэн жил тэмцээд хад мөргөсөндөө халширч дуугаа хураана билээ. Ц.Батболд нь нөгөө амь үрэгдсэн гэрэл зургийн сэтгүүлч Батзоригийн төрсөн ах шүү дээ. Ноцтой баримтуудыг дэлгэж тавина гэж байсан боловч хүч мөхөсдсөн байх. Гадаадын хохирогчид (нас барагсдын гэр бүлийнхэн) бараг бүх шүүх хуралд нь ирдэг байсан. Аймшигт сүйрэлд нөхрөө алдсан япон хүүхэн нялх үрээ тэврээд шүүх хуралд ирдэг байсан бол сүүлд нөгөө хүүхэд нь томоо болоод, шүүх хурлын танхимд үймүүлээд, хөөгдөөд явдаг болсон байж билээ. Ингэж өөрсдийн мэдлийн цагдаа, шүүх, прокурорынхноор олон жил чулуу хөөлгөн мартуулаад хоёр нисгэгчийг буруутай хэмээн тэнсээд өнгөрч билээ. Тэр хоёрт хатуу арга хэмжээ авчихвал юм бишдэж, булхай сэдэрнэ гэдгээ ч эрхэм дээдэс нарийн тооцоолсон. Нисдэг тэргийг цасны хуйлралтанд орж унахдаа шатсан гэдэг. Гэтэл газар дээр нь харсан хүн агаарт утаа гаран гал манарч ирээд унаж, шатсан гэдэг. Хүмүүс тухайн үед "Ми-8" нисдэг тэргэн дотор тодорхой хугацааны дараа дэлбэрэх зүйл хийчихсэн биш байгаа даа хэмээн халагласаар амаа "үдүүлж" билээ. УИХ-ын нэр хүндтэй хүн албан үүрэг гүйцэтгэж явснаараа ч, НҮБ-ын бүрэн эрхт шинжээчдийн баг хөлөглөж яваагаараа ч тэр нислэг бол яах аргагүй тусгай зориулалтын нислэг байсан. Гэтэл тэр үүрэг чиглэлийг нь баллуурдаад арилжааны нислэг болгосон. Хэдэн хүн хувиараа наймаа хийж яваа юм шиг болгоод, Засгийн газарт хамаагүй болгочихож байгаа юм. НҮБ ч НҮБ даа, манай хэдийн толгойгоо сугалаад авчихаж байгаа хошин жүжигт итгээд харамсал илэрхийлэх төдий л өнгөрсөн байх. "НҮБ-д бас гишүүн орныхоо удирдагчидтай найрчихдаг хүмүүс байж л таараа" гэсэн яриа нэг хэсэг тэнүүчилж байснаа мартагдсан. Мартагдсан ч гэж дээ, хэрэг хуучирдаггүй юм болохоор хэзээ нэгэн цагт дахин босч ирэхийг хэн байг гэх билээ дээ. Хүмүүс өөр хоорондоо ярьдаг нэг л ноцтой зүйл бий. Тэр нисдэг тэргэнд явсан гэх гадаадын нэг "сурвалжлагч" амьд үлдчихээд шатаж байгаа нисдэг тэрэгний зургийг тал бүрээс нь авч байсан, Улаанбаатарт ирэхэд нь онгоц тосч байгаад аваад нисчихсэн гэдэг юм. Тэр "сурвалжлагч" хэн байсан бэ? Цагдаа, хуулийнхан мэдүүлэг авсан уу. Хавтаст хэрэгт тэр баримт материал одоо бий юү, устгачихсан уу гэхчилэн олон ноцтой асуулт хариу нэхэж үлдсэн юм даа. Энэ хэргийг мөрдөж байсан, шүүж байсан, хянаж байсан, бараг бүх хүн өнөөдөр өндөр дээд албан тушаалд очсон байгаа. НҮБ-ын шинжээчдийн эхний баг ийм эмгэнэлт хувь заяагаар дууссан. Хоёр дахь баг нь тун саяхан ирээд буцлаа. Дархан-Уул аймгийн Хонгор суман дахь цианит натри, мөнгөн усны хордлогыг тодорхойлох зорилгоор манай Засгийн газар урьсан хэрэг. Энд эргэлзээд байх юм байгаагүй. Хонгор сумын агаар ус, газрын хөрс хордсон уу, хордсон. Ер нь Монгол Улс химийн хорт бодисын туршлагын туулай, гамшгийн газар болсон уу, болсон. Үүнтэй төр засгийн эрх барьж байгаа хэдэн хүн, тэдний дуулгавартай хэдэн гүйцэтгэгчдээс өөр хэн ч маргахгүй. Монголын эмч нараар, бүр болиод гадаадын шинжээчдээр "Хонгорт хордлого байхгүй. Хамуутай монгол" гэж яаж хэлүүлж чадаж байна аа гээд олон хүн гасалж сууна. Москва хот дахь ОХУ-ын Байгалийн нөөцийн яамны дэргэдэх төв лабораторид явуулсан хөрсний дөрвөн дээж дөрвүүлээ мөнгөн усны хордлоготой гэж гарсан. Айлын ханын шавааснаас авсан дээжээс мөнгөн ус зөвшөөрөгдөх хэмжээнээс 60 дахин их гарсан гээд бод доо. НҮБ-ын энэ шинжээчид 60 нь байг гэхэд зургаа дахин их гээд гаргачихаж чадсангүй гэж үү. Орост хамгийн нэр хүндтэй ийм лаборатори тамга тэмдэг бүхий албан ёсны хариугаа ирүүлчихээд байхад НҮБ-ын шинжээчдийн байгаа царайг. Цианитийн хордлогын гол шинжилгээнүүдийг аваагүй, Англи, Японд явуулсан дээжийн хариу ирээгүй байхад яарч сандран "Хонгорт хордлого алга. Хамуу л байна" гэж дэлхий нийтэд зарласан нь хэнд хэрэгтэй байв. Хонгорын хордлогыг даамжруулж, үндэсний эмгэнэлийн хэмжээнд хүргэсэн хэсэг бүлэг хүнийг сонгуулийн өмнө цайруулж гэмгүй болгож харуулах гэсэн улс төрийн шоу гэж олон хүн үзэж байна. НҮБ харьяа байгууллагуудаасаа 12 хүн ирүүлсэн. Энэ дотор Дэлхийн эрүүл мэндийн байгууллагын шугамаар хоёр гурван хүн ирсэн байгаа. Тэд яагаад бусад шинжилгээнүүдийн эцсийн дүн гараагүй, цианит натрийн талаар дорвитой шинжилгээ хийгээгүй атлаа, Хонгорыг хордлогогүй гэж зарлав гэдэг манай зарим иргэдийг бухимдуулсаар байна. Үүнийг ДЭМБ-аас Монголд суугаа суурин төлөөлөгч Р.Хагентай зарим нь холбон ярьж эхэллээ. Энэ хүнд Хонгорынхон ам муу. Дээхнэ нэг удаа Хонгорт хордлого байхгүй гэж телевизээр зүтгээд байсан юм гэнэ лээ. Саяхан очиход нь "Хаген ирсэн бол хамуугаа л тогтооно биз" гээд тоохгүй байсан гэсэн. Монголд долоо, найман жил суугаад энэ хүн юу амжуулсныг мэдэхгүй. Өнөө жил тэтгэвэртээ гарч нутаг буцах юм гэсэн. Засгийн газраас үнэлгээ авч, бас одон медаль ч салгачихаж магадгүй байгаа энэ хүн Хонгорыг хордлоготой гэж хэлэх зүрх нь хүрэхгүй, тэгээд ч ирсэн эмч нартаа нөлөөлсөн биш байгаа хэмээн гадуур ярьцгааж л байна. Ямар ч байсан Хонгорын шинжилгээнүүдийн нэгдсэн дүн гараагүй байхад ДЭМБ-ын шинжээчид "Хонгор хордлогогүй, хамуутай" гэж байгаагийн цаана нэг л юм байна. Би энэ шинжээчдийн баг дундаас Японы доктор Сакамото гуайд нэлээн итгэж байсан юмсан. Энэ хүн хордлогын голомтод зовж элсэн ард түмний төлөөлөгч, Минамата өвчин судлалын төвийн хүндтэй хүн сэн. Энэ хүнийг үсний шинжилгээгээрээ нэг юм дуулгах байх гэж бодож байсан. Хэдэн хүний үсний шинжилгээг хордлогогүй гэж явуулчихаад өөрөө ирээгүй гэнэ. Уг нь гараараа авсан хариуг, улаан нүүрээрээ учраад өгчих болов уу гэж горьдож байсан юмсан. Манай энэ хэд хэцүү! Юуг ч, ямар ч болгон өөрчилж чадна. НҮБ-ын шинжээчдээр "Хонгор хордлогогүй, хамуутай" гэж хэлүүлж чадлаа. Хэд хоног хичээл заалгаж их ажил хийсэн юм шиг рекламдлаа. Дээрээс дарамт шахалтгүй бол энэ байтугай хордлогыг тогтоочих үндэсний мэргэжилтнүүд бий. "Хордлогын Юндэн" гэж нэртэй доктор анх түрүү Хонгорт очиж хордлогыг нь тогтоогоод ярилцлага өгч байсныг санаж байна. Сүүлд үзлэгээр очсон эмч нарын бүрэлдэхүүнд Юндэн докторыг оруулаагүй байсан. Ер нь үнэн үг хэлсэн хүнд хүн өшөөтэй л дөө. Хонгорынхон өсч төрсөн нутгаасаа зугтаж байгаа. Одоо нийслэл хүртэл эсэргүүцлийн аян зохион байгуулах юм гэсэн. Эмчилнэ, эдгэрүүлнэ гэж үлгэр ярьсаар байтал хүмүүс нь үхсээр л байна. 
Г.Жамъян
