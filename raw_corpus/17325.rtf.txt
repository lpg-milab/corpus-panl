№108 (17325)     
1989 оны тавдугаар сарын 6.
ХАЯГДАЛГҮЙ ГОРИМ

Аливаа үйлдвэр хаягдалгүй буюу хаягдал багатай горимыг ашиглаагүй цагт үндэсний орлогод материаллаг зардлын эзлэх хувийн жинг бууруулахад 3 түлхэц өгч чадахгүйгээр барахгүй байгаль, орчныг бохирдуулах муу үр дагавартай байдаг. Иймд << материал, түүхий эд, түлш, эрчим хүч зэрэг материаллаг зардал хэмнэх, хоёрдогч түүхий эд ашиглах, үйлдвэрлэлд хаягдалгүй технологи нэвтрүүлэх асуудлыг эдийн засгийн том асуудал болгож тавих нь зүйтэй >> гэж МАХН-ын XIX их хурал дээр нөхөр Ж. Батмөнх хэлжээ. 

Манай улсын мод боловсруулах, оёдол, сүлжмэл, мах, сүүний үйлдвэр, засварын газрын олонхи нь хаягдалгүй горимын бус ажиллагаатай учир материал, түүхий эдийг их хэмжээгээр хаягдал болгон үрэгдүүлсээр ирлээ. Хөнгөн үйлдвэрийн Яамны харьяа сүлжмэлийн үйлдвэрүүдийн эргэх, сүлжих дамжлага дахь хаягдлын хэмжээ << Говь >> комбинатынхаас таваас зургаа дахин их байна. Засварын Рварии үйлдвэрт араа, цөн зэрэг эд ангийг зорох горимоор боловсруулж тэдгээрийн жингээс гурваас тав дахин их төмөр зарцуулж ирлээ. Харин ноосон эдлэлийн << Говь >> комбинат, савхин жижиг эдлэлийн үйлдвэр, ЗүүнхараагиЙн хүнсний комбинатынхан хаягдал багатай горим нэвтрүүлэн, ашиглалтгүй байсан жижиг өөдөс, хаягдлыг эргэлтэд оруулж ажиллаад сүүлийн гурван жилд сая гаруй төгрөгийн ашиг олсон байна. 

Үйлдвэрийн газрууд химийн бодисын төрөл бүрийн хольц бүхий бохир ус, утаа, тоос, үнс зэрэг хаягдал ихээхэн гаргадаг тул байгаль, орчныг бохирдуулахаас эхлээд аж ахуйч бус, алдагдалтай болхи ажиллагаанаас салж чадахгүй байна. Байгаль, орчныг хамгаалах Яамны судалгаанаас үзвэл эрчим хүч, уул уурхай, барилга, геологийн салбарын олонхи үйлдвэр үлэмж хаягдал гаргаж, орчныг бохирдуулдаг, үрэгдэл ихтэй боловч түүнийг багасгах, цэвэрлэх, арилгах, дахин ашиглах талаар тэдгээр салбарын яам, хороодын удирдлага ерийн үзэгдэл мэтээр нүд дасаад тодорхой арга хэмжээ авахыг төдий л эрмэлздэггүй байна. 

Ер нь хаягдалгүй горим нэвтрүүлэх асуудлыг тухайн үйлдвэрийн зураг төслийг зохиох үеэс эхэлж

нарийн боловсруулан барьж байгуулах, өргөтгөж г шинэчлэх явцад бүх шатны хяналт тавьж үйлдвэрлэлд хаягдалгүй горим бүрэн нэвтрүүлэх бүхий шаардлага нөхцөлийг хангаж өгөх ёстой. 

Хаягдалгүй ажиллах эсэх нь анхдагч түүхий эдийн мэр төрөл, чанараас их хамаардаг учраас байгалийн гаралтай түүхий эд голчлон боловсруулдаг манай орны нөхцөлд тэдгээрийн шинж чанарыг нарийвчлан тодорхойлж, тухай бүр өвөрмөц горим боловсруулж хэрэглэх шаардлагатай юм. 

малын гаралтай түүхий эдийг ямар ч хаягдалгүй ашигладаг ардынхаа уламжлалыг үйлдвэрлэлийн нөхцөлд тохируулан хэрэглэхэд ч авах сурах юм их бий. Мал нядлахад гарах дайвар, дагалдах зүйлийг нэгийг ч хаядаггүй уламжлалт аргыг шинжлэх ухаан, техникийн дэвшлийн ололтоор баяжуулж малын ялгадаснаас эхлээд нойр булчирхай, цөсний чулуу хүртэл бүх зүйлийг ашиглан бордоо тэжээл, эмийн бодис, үнэртэн, гоо сайхны барааны зүйл хийх чадварыг мах боловсруулах үйлдвэр, комбинатуудад бий болговол ихээхэн үр дүнд хүрнэ. Тэрчлэн сүүний үйлдвэрүүдэд шингэн сүүгээр техникийн ээдэмцэр хийх төдийхнөөс хэтэрдэггүй өрөөл хэлтгий байдлыг даруй өөрчилж, сүү, цагаан идээ боловсруулдаг  ардын уламжлалыг орчин үеийн үйлдвэрлэлийн дэвшилт горимтой хослуулан хэрэглэх шаардлагатай, ийм санаачилга гаргах ч хэрэгтэй байна. 

Шинэ техник, технологийг цаг алдалгүй үйлдвэрлэлд нэвтрүүлэх, хуучныгаа дор дор нь сайжруулан боловсронгуй болгох нь алдагдал, хаягдлыг багасгах нэг чухал нөхцөл тул ялангуяа металл боловсруулах үйлдвэрүүдэд шахуургын болон хэвлэх аргыг давын өмнө нэвтрүүлж чадвал металлын хаягдлыг хоёроос дөрөв дахин багасгах боломж байгааг анхаарах ёстой. 

Материал, түүхий эдийг иж бүрэн боловсруулах, ашиглах, үүний тулд хуучин жор, орц, горимын заавруудыг хянан шинэчилж, үйлдвэрлэлийн явцад зайлшгүй гарах хорогдлыг ч үндэслэл сайтай тогтоохын хамт хаягдалгүй горим нэвтрүүлсэн үйлдвэр, хамт олныг онцгойлон урамшуулах байнгын үйлчлэх системийг боловсруулж хэрэгжүүлэх цаг болжээ. 

Үндсэн материалын үлдэгдэл өөдөс, хэлтэрхийг дахин ашигласнаа хаягдалгүй горимд шилжсэн мэт боддог дутуу бодол, ер нь анх ямар л горимтой байгуулагдсан байна, тэрнээсээ арав хорин жилээр үгширтэл зууралддаг зогсонги байдлаас олонхи үлдвэр, аж ахуйн газрын эдийн засагч, инженерүүд салж чадаагүй байна. Үүнээс дүгнэлт хийж, эдийн засгийн шинэчлэлийн механизмыг ашиглан уур, ус, эрчим хүчийг хаягдал үрэгдэлгүй ашиглах, аливаа хаягдал, бохир ус, тоос, утаа, үнс зэргийг ашиглах чадвартай үйлдвэрлэл эрхлэх арга хэмжээ авах бололцоог шавхан дайчилбал зохино. Үйлдвэрийн бохир усаар дамжиж олон төрлийн чухал түүхий эд урсан үрэгдэж байгааг махкомбинатад болон мал нядлах газруудад цус, тос, үс, ноос, дайвар, дотор мах мэтийн 20 гаруй нэрийн зүйлс хаягддагаас тодорхой харж болох бөгөөд тэр дотор зунгаг, будагч бодис зэрэг гоо сайхны барааны хөзөр түүхий эдийг юман чинээ бодохгүй хаяж байна. 

Улс ардын аж ахуйн нийт салбарт хаягдалгүй горимыг тууштай нэвтрүүлэх, түүхий эд, материаллаг баялгийн нөөцийг зохистой ашиглах, арвилан хэмнэхэд эрдэм шинжилгээний байгууллага болон үлдвэр, аж ахуйн газрын инженертехникийн ажилтнууд, хөдөлмөрийн хамт олон, хүн бүрийн анхаарлыг бүрэн чиглүүлэх хэрэгтэй байна. 

Ажилчид үйлдвэртээ ззний ёсоор хандах, эдийн засагч, арвич хямгач ажиллагааг газар бүр батжуулан хэвшил болгоход үйлдвэрийн нам, захиргаа, олон нийтийн байгууллага шинэ сэтгэлгээ, дэвшилт аргаар хандах, ингэснээрээ аж ахуйч. ажиллагааг өргөтгөн ашиг орлогоо нэмэгдүүлэх асар их нөөцийг дайчлан илрүүлэх, улмаар намын эдийн засгийн шинэчлэлийн бодлогыг хэрэгжүүлэхэд тодорхой хувь нэмэр оруулах болно. 

