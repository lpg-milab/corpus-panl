Нот бичдэг эмээд зүрх хайрласан хүмүүст баярлалаа

Х.Норжмаа эмээтэй уулзахаар охин руу нь утас цохивол "би ээжийнд очоод уулзаатахъя. Цагийн дараа дахиад залгаарай" гэлээ. Цагийн дараа эмээтэй уулзах худлаа боллоо. Аль хэдийнэ гараад явчихжээ. 
Ойр зуур амжуулах ажил эмээд мундахгүй аж. Адаглаад л талх, сүүгээ авах, хүнсээ цуглуулахаар явж өгнө. Тэгж тэгж охиныдоо ирээд байхад нь явж очив. Өнөө жил 75 настай гэхэд ярьж хэлэх, явах суух нь хөнгөн шингэн энэ эмээ ноднин өдийд хэвтэрт шахуу байсан хүн. Үе үе ухаан алдаж унах, толгой эргэх өвчний шалтгаан нь зүрхний цохилт багассан гэсэн онош байлаа. Эмнэлэгт хэвтэж эмчилгээ хийлгээд тусыг олсонгүй. Түүнийг эмчлэх цорын ганц бөгөөд найдвартай арга нь зүрхэнд нь дахин шинэ төмөр аппарат суулгах. Пейсмекер хэмээх тэрхүү аппарат 2000-5000 ам.долларын өртөгтэй аж. Эмч нар эмээд "Яаж ийж байгаад аппарат тавиулаарай" гэж захьжээ. Тийм их мөнгө хаанаас олох вэ. Хүүхдүүддээ хэлэхээс халширч байлаа. Амьдралын нар бүрхэг тэр өдрүүдэд сайхан сэтгэлт хүмүүс халуун сэтгэлийн гараа сунгаж эмээг хөл дээр нь босгосон юм. Х.Норжмаа гуай хар багаасаа урлагийн тогоонд чанагдсан хүн. 15 настай байхдаа Хятад ажилчдын клубт дагалдан хөгжимчнөөр орж, хийлчин болжээ. Хийлийн уяхан яруу эгшиг түүнийг тэр чигт нь өөртөө урвуулаад авчихсан аж. 1970 онд дуурийн театрт хөгжимчнөөр орсон боловч удалгүй хийлээ тавиад нот бичиж эхэлсэн юм. Өөрөө тэр хийлийн хайлган эгшгээр бусдыг уяраадаг байсан бол тэрхүү тогтож баригдахгүй эгшиг аязыг цаасан дээр буулгадаг болов. "Кармен", "Севилийн үсчин", "Тоска", "Травиата", "Ламбугайн нулимс", "Чингис", "Хөх торгон дээл" зэрэг дуурь, "Үйлтийн гурван толгой", "Кармен", "Нойрсож буй гүнж" зэрэг бүжгэн жүжиг, "Хонины найр", "Гул аранжин", "Тан руу нүүж явна", "Хатанбаатар" зэрэг олон киноны хөгжмийн нотыг бичлээ. Тэр нотоо бичсээр байв. Хөгжмийн зохиолчдын тайлан тоглолт, дуучид уран бүтээлчдийн тоглолтын нот бичнэ гээд мундахгүй ажил ундарна. Тэр жилүүдэд ханьтай болж, зургаан сайхан хүүхэд төрүүллээ. Он жил ар араасаа уралдаж, амьдрал цаасан дээр буух нот шиг үргэлжилсээр байлаа. Харин 1998 онд хань нь зүрхний өвчнөөр гэнэт өөд болсноос хойш Норжмаа гуайн зүрх өвддөг болчихож. Өмнө нь зүгээр байсан зүрх өвдөх өвдөхдөө төмөр аппарат суулгах болтлоо өвдөж. Хүүхдүүд нь байр саваа хүртэл зарж байгаад өнөө үнэтэй аппаратыг ээжийнхээ зүрхэнд суулгаснаар хажууханд нь сахиад байсан үхэл холдон оджээ. Гэтэл өнгөрсөн жил өнөө аппаратынх нь хугацаа дуусч эмээ дахиад хэвтэрт ороод байх үед манай сурвалжлагч Э.Энэрэлийн бичсэн "Нот бичдэг эмээд зүрх бэлэглэе" гэсэн нийтлэл хэвлэгдсэн билээ. Уг нийтлэлийг уншсан Э.Баярсайхан гэдэг эмэгтэй нот бичдэг эмээд туслахаар шийджээ. Манай уншигчид Үндэсний телевизээр гардаг байсан "Манайхан" нэвтрүүлгийг санаж байгаа байх. Олны танил алдартнуудыг хоёр баг болгон өрсөлдүүлдэг уг нэвтрүүлэг өндөр бооцоотой. Хожсон баг уг бооцоог авах ёстой ч нэвтрүүлгийн журмаар бооцооны мөнгийг хэн нэгэнд тусламж болгон өгдөг. Э.Баярсайхан захирал компанийнхаа дэргэдэх "VIVA" студийн бэлтгэдэг "Манайхан" нэвтрүүлгээрээ Х.Норжмаа эмээд туслахаар болсон байна. Тэгээд учир байдлаа хэлж нэвтрүүлгийн бооцоо буюу эмээд туслах хандивын мөнгө хүсэж олон байгууллагын хаалгыг татсан ч сэтгэл гарган тусалсан нь "Эв эе эмэгтэйчүүдийн сан" төрийн бус байгууллага. Ингээд "Хурд" хамтлаг болон УДЭТ-ын жүжигчдийн баг нэвтрүүлэгт оролцон өрсөлдсөнөөр жүжигчид түрүүлж бооцооны нэг сая төгрөгийг эмээд гардуулж өгсөн гэнэ. Үүний өмнө гавьяат жүжигчин Г.Эрдэнэбат даргатай Дуурийн театрынхан нот бичиж өгдөг эмээдээ туслахаар хандивын тоглолт хийж овоо хэдэн төгрөг цуглуулаад эмээд өгсөн байлаа. Ингээд л Норжмаа эмээ хоёр дахь төмөр зүрхээ суулгасан юм. Шүдэнзний хайрцагны чинээ том төмөр аппарат одоо эмээгийн зүрхийг тэтгэж амьдрал залгуулж байгаа. Арван жилдээ дажгүй ажиллана гэнэ. Биед ямар нэгэн мэдэгдэх зовиургүй. Өнөө аппарат өөрийнх нь юм шиг л ажиллаж байгаа гэнэ шүү. Саяхан эмнэлэгт очиж үзүүлэхэд "Дажгүй байнаа" гэсэн хариу хэлж. Сонирхуулахад, анхны аппараттай байх үед тэнгэр дуугарах, цахилгаан цахихад зүрхээр нь хачин эвгүй өвддөг байжээ. Яг ингэж өвдөж байна гэж хэлж болохгүй хэрнээ ёстой аймаар өвддөг байсан гэнэ. Одоо шинэ "зүрх" ямар нэг ногүй ажиллаж байгаа бололтой. Х.Норжмаа эмээ их баяртай байна лээ. Үр хүүхдэдээ харагдаж, ертөнцийн нарыг харж явна гэдэг жаргал ажээ. Одоо бүр нотоо бичмээр санагдаад байгаа аж. "Зурагтаар манайхан (дуурийнхан) гарч харагдахаар бүүр нотоо бичмээр санагддаг юм. Тэднийхээ ачийг хариулж ганц нот ч гэсэн бичиж өгөх юмсан" хэмээн эмээ ярьж суусан. Шинэ зүрхтэй болсныхоо дараахан тэрээр ажил дээрээ очжээ. Баярлаж талархсанаа илэрхийлэх гэсэн ч сандраад үгээ дутуу хэлчихсэн гэсэн. Х.Норжмаа гуайн амнаас баярлалаа гэдэг үг байсгээд л унаж ирэх. "Г.Эрдэнэбат даргатай ДБЭТ-ын хамт олондоо, хандивын тоглолтод оролцсон бүх уран бүтээлчдэдээ, Э.Баярсайхан, Э.Амарсайхан болон "VIVA" студийнхэндээ, "Улаанбаатар Ротаракт" клубын Гомбод, "Эв эе эмэгтэйчүүдийн сан" ТББ-д, "Өдрийн сонин"-ны хамт олонд мэс засал хийсэн I эмнэлгийн эмч Гончигсүрэн тэргүүтэй эмч, сувилагч нартаа баярлалаа". Эмээ ингэж дамжуулаарай хэмээн хүссэн юм. 
Д.Оюунтуяа
