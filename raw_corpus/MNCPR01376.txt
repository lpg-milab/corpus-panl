Сүхбаатарын талбай дуу хууртай, бүжигтэй, бүтээлтэй өнжив

Боловсрол, соёл, шинжлэх ухааны байгууллагуудын нээлттэй өдөрлөг Сүхбаатарын талбайд болж өндөрлөв. Энэ нь дээрх байгууллагуудын үйл ажиллагааг нийтэд хүргэх, нээлттэй байлгах гэснийх биз ээ.
Энэ өдөр БСШУЯ-наас зохион явуулсан тус нээлттэй өдөрлөгийг зорьж очигсдын дийлэнх нь их, дээд сургуульд элсэх ерөнхий боловсролын дунд сургуулийн ахлах ангийнхан байв. Тэд өдөрлөгөөс их, дээд сургуулиудын оюутан элсүүлэх босго оноо хэд байхыг олж мэдэхээр зорьж очсон нь энэ байж. Харамсалтай нь энэ удаад их, дээд сургуулиуд БСШУЯ-наас өгсөн үүргийг үл тоомсорлосон бололтой. ШУТИС-аас бусад их, дээд сургууль нээлттэй өдөрлөгт оролцсонгүй. Харин шинжлэх ухааны хүрээлэнгүүд, театр, музей, номын сангууд, ерөнхий боловсролын дунд сургуулиуд идэвхтэй оролцсоныг тэнд хуран цугларсан олон хүн магтаалын үгээр сайшаав. Үндэсний дуурь бүжгийн эрдмийн чуулга, Дуурь бүжгийн эрдмийн театр, Драмын эрдмийн театр, циркийнхэн өдрийн турш Сүхбаатарын талбайд тоглолтоо сонирхуулж иргэдэд уран бүтээлээсээ хүргэсэн. БСШУЯ-ны харьяа Боловсролын үнэлгээний төвийнхөн үзэсгэлэнгийн үеэр төгсөх ангийн сурагчдаар хүрээлүүлсэн гэж болно. Учир нь тус төвөөс их, дээд сургуульд элсэгчдэд зориулж "Элсэгч" нэртэй сэтгүүл эмхэтгэн гаргаснаа үнэгүй тараасан. Нөгөөтэйгүүр, эцэг, эх төдийгүй их, дээд сургуульд элсэгч охид, хөвгүүдийн хувьд онлайн, интернэт хэлбэрээр бүртгүүлэх гэж багагүй будилах асуудлыг шийдвэрлэх үүднээс өдрийн турш зөвлөгөө өгөв. Өөрөөр хэлбэл, элсэлтийн ерөнхий шалгалтын бүртгэл Сүхбаатарын талбайд явагдсан. Их жанжны талбайд болсон өдөрлөгийн хамгийн эхэнд Хүүхдийн номын ордон, хоёрт Монгол Улсын үндэсний номын сан байрлажээ. Жил бүр 40 сая төгрөгөөр номын сангийн фондыг баяжуулдаг гэх дээрх номын сангууд оюутан залуус, хүүхэд багачуудын хамгийн ихээр сурагладаг ном, сурах бичгээр бүрэн хангагдсан болохоо дуулгав. Сонирхуулахад, Хүүхдийн номын ордонд үйлчлүүлэхийн хүссэн багачууд төрсний гэрчилгээ, нэг хувь зураг, 600 төгрөгтэй ирж эрх нээлгэх нь. Харин Монгол Улсын үндэсний номын санд үйлчлүүлэхийг хүсвэл иргэний үнэмлэх, албан байгууллагын эсвэл оюутны үнэмлэх, нэг хувь цээж зурагтай очиж эрх нээлгэж болно. Хураамжийн үнэ 4000 төгрөг гэсэн шүү. Шинжлэх ухааны хүрээлэнгүүд шинэхэн бүтээлээ нээлттэй өдөрлөгийн турш нийтэд хүргэсэн. Нийгмийн эрүүл мэндийн хүрээлэн саяхан томуугийн эсрэг "иммуноглобулин" гэх тариа бүтээжээ. Томуугийн хүнд болон нэн хүнд хэлбэрийн үед ч хэрэглэх заавартай энэ тариа 12 цагийн дотор өвчнийг анагааж хүүхдийн халууныг бууруулж, хордлогын шинжүүдийг багасгадаг гэж тус хүрээлэнгийнхэн онцлов. Иммуноглобулин гэх энэ тариаг хоёр хүртэлх насанд 1.5 мл, 2-7 насны хүүхдэд гурван мл, долоогоос дээш насанд 4.5-6 мл, томуугийн хэт хордлогот үед тунг 12 цагийн дараа давтан тарих заавартай аж. Мөн Нүүдлийн соёл иргэншлийг судлах олон улсын хүрээлэн шинэхэн үзвэрээ олонд танилцуулав. Хятад улсын эрдэмтэдтэй хамтарч ажилладаг энэ хүрээлэн Уйгурын язгууртны бунхан Архангай аймгийн Хотонт сумын нутагт байдгийг олж илрүүлснийг дуулгасан. Гаднаа шавар хэрэмтэй, овгор байгууламж байсан бөгөөд бунхан эртний уйгурчуудынх болох нь нотлогджээ. Учир нь бунхнаас эр үхрийн яс, хүний ясын хамт олдсон нь уйгур үндэстэн болохыг эрчлэх төдийгүй язгууртан эмэгтэйн зүүдэг үсний алтан чимэг, дээлийн алтан товч, сувдан шигтгээтэй алтан ээмэг зэрэг эдлэлүүд олджээ. Эдгээр зүйлсийг Үндэсний түүхийн музейд хадгалуулсан байна. Энэ өдөр шилдэг, тэргүүний гэсэн тодотголтой ерөнхий боловсролын дунд сургуулиуд ч өөрсдийн сургалтын хөтөлбөр, амжилтаа олон нийтэд хүргэв. Монгол-Оросын хамтарсан III сургууль, Ата туркийн нэрэмжит V сургууль, Нийслэлийн Чингэлтэй дүүргийн гадаад хэлний гүнзгийрүүлсэн сургалттай 23 дугаар дунд сургууль, Ж.Чимэдрэгзэн захиралтай улсын тэргүүний 24 дүгээр сургуулиуд ирэх шинэ хичээлийн жилийн элсэлттэй холбоотой мэдээллүүдийг түгээсэн. Дээрх сургуулиуд ирэх таван сараас эхлэн гадаад хэлний болон математикийн гүнзгийрүүлсэн сургалттай ангиудад зургаан настай, 1-2 болон ахлах 8-9 дүгээр ангийн сурагчдыг элсүүлэхээр болжээ. 
Ч.Анна
