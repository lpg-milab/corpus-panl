Л.ДАШНЯМ

МАНАЙ ХЭДЭН ЭМЭЭ

	Орчлонгийн аль эмээг тэр гэхэв. Бүгдийг би мэдэхгүй. Орж гарч явахдаа зангий нь мэдэх болсон гудамжныхаа таван эмээг л танина.
	Тавуулаа өглөөний  агаарт дуртай, тавуулаа хаврын наранд хайртай, таван биенээн үзвэл хамгаас баярладаг, таван ганцаар суувал нэгнээн үгүйлдэг, таван сонин "ертөнц" бий дээ.
	Тэд ганцаараа гээд ганцдахгүй, тавуулаа гээд олондохгуй таньдаг таньдаггүй, тааралдсан, дайралдсан хөгшин залуу, хүний өөрийн хэн бүхэнд ярьдгаа ярьж, асуудгаа асууж, мууг бол муу чигээр нь сайныг нь бас сайхан байдлаар нь "хал үзэж, хашир таньснаа" нэмэн байж, сургаалтай, сонсууштай, амихандаа "нууцхан", аргагүй бол шуудхан ярьж л байна, хэлж л сууна.
	Тавуулаа таван өер гэрт суудаг хэр нь нэгэн эхийн хүүхдүүд шиг, нэгэн багийн тамирчид шиг, нэгдлийн зөвлөлийн гишүүд шиг сав л хийвэл цуглачихсан санаа бодлоо солилцчихсон инээдтэй, эсвэл ууртай сууцгаана.
	Бас өөрсдийнхөө тухай, үеийнхнийхээ тухай үзэж өнгөрөөсөн амьдралынхаа тухай, үр ач, хүүхдүүдийнхээ тухай тус тусдаа сэтгэл дотроо дүнгэнэж л байна.
	Тэдэнд мэдэхгүй болоод дуулаагүй  юмгүй. Тэдэнд чадахгүй хийгээд үзээгүй юмгүй. "Хорвоогийн амьдралын аль л сайхныг хойноо хийлээ, эдэллээ, элэгдлээ, боллоо" гэсэн шиг сэтгэл ориглуун, өнөөгөө үзсэнтэйгээ харьцуулан, харгуулан, ярьж л сууна "бурж" л явна.
	Биднийг шүүхдээ шударга, бие нь гүйцвэл санаа нь уулнаас өндөр, ийм нэг таван эмээ эрихээ барин, гудамжинд нарлаж л суудаг юм.
Хоёр нь ач хүүтэй. Нэгнийх нь хөлд орж буй. Нөгөөгийнх нь хоёр настай. Хоёулаа ач хүүхдүүдийнхээ араас амь тавин маажиганаж хоорондоо мөргөлдөн, бие биенээ дайрчих шахна. Хойноос нь нөгөө гурав нь уулга алдан орилно.
	Таван эмээдээ би дасчихаад, танихгүй байхдаа ч
хажуугаар нь аажуухан өнгөрч, инээмсэглэн мэндлэх дуртай байлаа. Тавуулаа их л таашаан, танихгүй ч гэсэн хааяа "танайд ийм юм байхгүй биз хүүхээ, хэрэг болоод" гэж хүүхдээ ч юмуу, хүргэндээ ч юмуу аль эсвэл хаа барааны хүн "хэрэг болмоор байна" гэж сураглахы нь сонссон ч юмуу, таван янзын юм сурж л явна. Тавуулаа олдохгүй шахуу юм асууж л байна.
	Тэглээ ч гэсэн би эмээ нарыгаа төвөгшөөдөггүй, тэднийг гайхдаггүй. Хүний төлөө сэтгэл тавьж өөрсдийгөө умартсан хүндтэй ийм хүмүүс тэнгэр шиг сайхан санагддаг юм.
	Доод хашааны эмээ төмөр цагираг олчихсон маажиганаж явав. "Дориун юм" гэсэн шиг тойруулж, эргүүлж үзсэнээ гэв гэнэт могдогосхийтэл шидэж орхилоо.
Төмөр цагираг нь дээр дээр үсрэн, тэртээ гудамжны цаадтаа дунгуйлдан, мурилзан унав. Тэгэхнээ эмээ араас нь яаруу сандруу "эвий дээ бүдрээд уначих вий" гэмээр тунтганан алхлав. Учрыг гайхан, туслах санаатай ухасхийж, замын цаанаас алдсан цагирагий нь авчирч өгвөл
	-Ээ зуу насал! Эмээ нь эндээс наад дугуйгий чинь олоод, Доолойн хүүд өгдөг юмуу гээд "олойг" чинь өнхрөхий нь үзэх гээд шидчихсэн харав уу тэр эмээгээс нь хар хурдаараа зугтаж байна шүү. Ээ насаа нэм! гэж амьсгаадан өгүүлэв.
	Доолой гэж эмээгийн найз гэдгийг дотроо би гадарлаж л байлаа. Тэгсэн эмээ миний бодлыг таасан юм шиг,
	-Хүү минь, ийм дугуйг хоёр настай хүү мөн өнхрүүлээд байна биз? гэв.
	-Харин дээ. Өнхрүүлж байгаа нь энэ гээд юмны хөлд орчихгүй байгаа?
	-Элэй ээ! Нээрээн тэгэх болов уу. Эмээ нь гайтай юм авч явна уу? Энә чинь тэгээд банди нар ийм л дугуй эрж, сурж явах юм байхчив. Тэгвэл том болохоор нь өгнөө! гээд тэр чигтээ нөгөө цагирагаа толгойдоо углачихаад гэр рүүгээ маажиганан алхлаа.
	Эд ерөөсөө ийм л нэг эмээ дээ.
	Дунд хашааны эмээ эртэд "дэлгүүрт урт гэзэгтэй хүүхэлдэй гарлаа" гэж дуулаад, өөрөө нялх хүүхэдтэй юм шиг өөд уруугүй сандарч, оочир дайран, үймээн тарьж байж нэгийг авчихаад, бас л толгой дээрээ тавин, тээр холоос инээсээр,
	-Хөөе Цэрмаа! Нөгөөх чинь унтаж байна уу, сэрүүн үү? гэсээр хөлд орж буй ачтай эмээгийн үүдэнд ойрд сонсдоогүй чангаар орилж зогссон гэж хүмүүс ярилцсан.
	Манай таван эмээ тавуулаа хүүхдийн тухай ярих дуртай. Тавуулаа хүүхдийн тоглоомоңд амь шигээ хайртай. Тоглоомыг өөрсдөөсөө ч илүү хүндэтгэн, толгой дээрээ залж явна. Тоглоом, хүүхдийг тоодоггүй хүнийг бол ташуурдаад авсан ч багадлаа гэж үзнэ.
	Ийм л нэг таван эмээ дээ.
							
1973.05.09 
