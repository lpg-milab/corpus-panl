Хүүхдүүдийг анги улираадаг хэвээр үү?

Хичээлдээ ахихгүй, муу сураад байгаа сурагчдыг доод анги руу нь улираадаг байсан нь саяхан. Харин арваад жилийн өмнөөс сурлагаар муу хүүхдүүдийг улираах асуудал эрс багасч, хүүхдийн нүүрийг улалзуулж, дүү нартай нь нэг ширээнд суулгах нь ховорджээ.
Оргүй болсон гэвэл бас үгүй. Өнөө жилийн байдлаар улсын хэмжээнд 603 хүүхэд улирсан байна. Энэ нь өмнөх жилүүдийнхтэй харьцуулбал бага тоо гэнэ. Урьд жил 700-гаад хүүхэд анги улиран суралцсан гэсэн тоо бий. Энэ нь холын аймаг болон Улаанбаатар хотын захын сургуулиудад их байгаа аж. Тухайлбал, Хөвсгөл аймаг 112 сурагч улирааснаараа тэргүүлж байхад Улаанбаатар хот 87 сурагчийг улиранхай болгож удаах байрт орж байна. Гэхдээ сурлага муутай сурагчдыг улираахаа байсан гэнэ. Улирсан гэх дээрх хүүхдүүдийн ихэнх нь сургууль завсардалтаас болж, нэг ангиар ухарчээ. Хотын төвд байрлах Сүхбаатар дүүргийн хоёрдугаар дунд сургуулиар орж, хичнээн хүүхэд улирсан талаар сонирхвол бага ангийн сургалтын менежер Х.Батхүү ийн хариулсан юм. "Төвийн сургуулиудаас хүүхэд улирч байна уу гэж битгий асуу. Манай сургууль хүүхэд улираана гэдгийг мэдэхгүй арваад жил болж байна. Наад асуудал чинь хотын захын эсвэл хөдөө алслагдсан аймгийн сургуулиудад байдаг байх. Тэгээд ч сурлага муу гээд нэг ангиар ухраах нь хүүхдийг алагчилж, ялгаварлаж байгаагийн илрэл. Хэрвээ сурагчдыг улирааж байгаа бол тэр нь багш нарын хариуцлагагүйнх. Өнөөдөр шалгалтандаа 100 оноо авах ёстойгоос 20 хувийн үнэлгээ авсан сурагчийг дараагийн удаа 50 оноо авахуйцаар бэлтгэсэн багш үнэлэгддэггүй. Харин эхний шалгалтдаа 96 оноо авсан хүүхдийг 98 оноо авах төдийд л бэлтгэхэд багшийн оролцоо нэг их байхгүй. Энэ шалгуураар багш нарын хөдөлмөрийг үнэлэх хэрэгтэй байх" хэмээсэн. Сургууль завсардалтын шалтгаан нь нийгмээ дагаад янз бүр болсон гэнэ. Тухайлбал, эцэг эхийн салалтаас болж нэлээд хүүхэд завсарджээ. Мөн гадаад руу ажил хийхээр явж буй хүмүүсийн хүүхэд завсардагсдын тоог нэмж буй аж. Гурав дахь шалтгаан нь хөгжлийн бэрхшээлтэй хүүхдүүд асран хамгаалагчдынхаа хайхрамжгүйгээс сургуулиас хоцрох нь элбэг. Алслагдсан аймгийн сурагчид сурлагаар тэнцэхгүйн улмаас улирах нь бишгүй ч тэр нь сургуулийн өмнөх боловсрол муутай холбоотой. Өнөөдөр Улаанбаатар хот болон төв газрын хүүхдүүд ядаж л латинаар мессеж бичээд сурчихсан байгаа нь үсэг нүдэлж үг холбоход ихээхэн нэмэр болдог аж. Зарим сургуулиудад 20 настай хэрнээ дунд ангид суралцаж буй тохиолдол бий нь тун ч сайн хэрэг гэж боловсролын газрын мэргэжилтнүүд олзуурхаж сууна. "Сурахад нас оройтохгүй. 20 настай хэрнээ арван хэдтэй хүүхдүүдтэй хамт суралцахаар зориг гаргаж байгаа бол бахархахаас өөр яах билээ. Монголд бичиг үсэггүй хүмүүс цөөнгүй. Тэдний дунд дүү нартайгаа мөр зэрэгцэн эрдэм сурахаас ичдэг залуус олон. Харин тэд эдгээр сурагчдаас үлгэр дуурайлал авахыг уриалж байна" гэв. Боловсролын хуулинд заасан анги улираан суралцуулах тухай журам хүчин төгөлдөр байгаа нь сурагч болон эцэг, эхэд тийм ч таатай санагддаггүй. Хүн бүрийн оюун ухаан харилцан адилгүй. Бас бүгд суут ухаантан байх албагүй. Тийм болохоор хүүхдүүдийг сурлагаар нь ялгаварлаж болохгүй гэж үзэж бусад сурагчийг сурлагаар гүйцэхгүй хүүхдүүдээс дахин шалгалт авдаг болжээ. Тэгэхдээ дахин шалгалтын нөхцөлийг хөнгөвчлөх зэрэг арга хэмжээг авч буй нь сурлагагүй хүүхдийн улиралт эрс буурахад нөлөөлсөн байна. 
Я.МӨНГӨНЦЭЦЭГ
