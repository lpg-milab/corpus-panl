Ерөнхийлөгчийн молиго имиж

Улс төрийнхөн Ерөнхийлөгч Н.Энхбаярыг шинэ цагийн молиго жанжин гэж нэрлэжээ. Тэр ч бүү хэл "Молиго жанжин Молийв аа Монгол Улсын Ерөнхийлөгч болов оо" гэсэн хэлц үг ч бас гарчээ. 
Манай Ерөнхийлөгч нэгэн сонин имиж бүрдүүлсэн хүн. Түүнийг нь одоо улс төрийн хүрээнийхэн бүгд мэддэг болжээ. Ерөнхийлөгч Н.Энхбаяр төрийн тэргүүнээр сонгогдохоосоо өмнө УИХ-ын дарга болон МАХН-ын дарга мөн Ерөнхий сайдын өндөр албан тушаалыг хашиж байв. Тэр үедээ Монгол Улсын Ерөнхийлөгчийн албан тушаалыг олон хүнд амласан гэдэг. Жишээлбэл, тухайн үеийн УИХ-ын ахмад гишүүн П.Жасрай, Ш.Гунгаадорж нарт хоёуланд нь Ерөнхийлөгчийн суудал амлаж нөгөөдүүл нь үнэмшиж хөгийн юм болцгоосон тухай хүмүүс жиг жуг хийдэг. Тэрээр сайдын албан тушаалыг бол бараг толгойтой бүрт амласан. Ямартаа л 2000 онд МАХН-ын гишүүн биш С.Батболд, Д.Тэрбишдагва нарыг дэд сайд болгож байх вэ дээ. Сурсан юмыг сураар боож болохгүй гэж монголчууд ярьдаг. Түүн лүгээ нэгэн адил Н.Энхбаяр Ерөнхийлөгч болоод ч энэ зангаа тавьсангүй. Тэрбээр сүүлийн үед бараг бүхий л томилгоонд хуруу дүрж байгаа гэдэг. Хамгийн сүүлчийнх буюу ОНРТ-ийн Ерөнхий захирлын томилгоонд оролцож, нэг албан тушаалыг хоёр хүнд амлаж хулхидаад гурав дахийг нь халааснаасаа гаргаж ирдэг өөрийн үндсэн аргыг хэрэглэлээ. Энэ нь л түүний бүрдүүлсэн сонин имиж юм. Тухайлбал, МҮРТВ-ийн Хэрэг эрхлэх газрын дарга Б.Ганболдод "Өчнөөн жил чамайг зүтгүүллээ. Чамайг би ямар ч байсан орхихгүй. Харин чамд цаад Ц.Нямдорж, М.Энхболд хоёр чинь дургүй байна шүү" гэж хэлээд тэднийг самраад авсан. Мэдээжийн хэрэг ийм үг сонссон хүний сэтгэл өвдөнө. Өвдсөн хүн өрвөлзөж таарна. Тэгэхээр нь эргэж нөгөө хоёр руу нь "Цаад Ганболд чинь та хоёрыг оролдоод байгаа юм биш үү. Мөн хачин хүн юм даа" гэсэн шүү хор шидэж тэдний хооронд өстөн болох үүд хаалгыг нээж орхисон байх жишээтэй. Ингээд зогсолгүй Ц.Энхбатад бас "Бид нэг сургуулийнхан, шүү дээ. Цаашид ч хамтдаа явцгаах болно" гэж сэтгэлийг нь хөглөөд баахан зүтгүүлж нэр төрийг нь унагаж хаяв. Тэднийг ийнхүү золионд гаргаж орхиод сая л нэг жинхэнэ өөрийн хүн болох Хүнс, хөдөө аж ахуйн сайд Д.Тэрбишдагвын ах "Боролдой" студийн захирал найруулагч С.Мягмарыг гаргаж ирлээ. ОНРТ улс төрийн намуудаас ангид байх ёстой. Гэтэл МАХН-ын жинхэнэ гар хөл болсон С.Мягмарын гарт оров. Тэрбээр 2004 оны УИХ-ын болон орон нутгийн сонгуульд, 2005 оны Ерөнхийлөгчийн сонгуульд зөвхөн МАХН-д хүчин зүтгэсэн юм байна. Иймд радио, телевизийнхэн түүнийг хүлээж авахгүй гэж байр сууриа илэрхийлж байгаа сурагтай. Ер нь ингэж хооронд нь толхилцуулсан олон үйл явдлыг энд дурдаж болно. Саяхан томилогдсон нийслэлийн мэрийн суудлыг гэхэд л Сангийн дэд сайд Ч.Ганзориг, Хан-Уул дүүргийн Засаг дарга Д.Загджав нарт амласан гэдэг. Тэд нь бие биеэ хэвлэлээр баахан "гөвсөн". Үр дүн ч гарсангүй. Эцэст нь өөрийн жинхэнэ хүн болох Архайнгайн Эрдэнэмандалын гэх Ц.Батбаярыг томилуулж орхио биз дээ. Энэ тоглоомноос өөрийнхөө нэрийг сугалж авахын тулд УИХ-ын гишүүн МАХН-ын дарга М.Энхболд, Ц.Батбаяр хоёрыг хамаатан гэдэг мессеж тараасан байх юм. Ц.Батбаяр нь М.Энхболдын хамаатан байхаасаа илүү Н.Энхбаярын садангийн хүн байх магадлал маш өндөр. Ерөнхийлөгчийн аав Намбар гуай Архангайнх. Тэд нутаг усаараа холбогдож байгаа юм биш үү. Энэ жил Улсын дээд шүүхийн ерөнхий шүүгч ерөнхий прокурор нарын бүрэн эрхийн хугацаа дуусч шинэ томилгоо хийгдсэн. Эдгээр томилгоон дээр тэр бас л баахан хүнийг горьдоож молиго үмхүүлсэн. Прокурор дээр л гэхэд хэд хэдэн хүний нэр яриулж байгаад л М.Алтанхуягийг хэвээр нь үлдээчихсэн. Тэгвэл Дээд шүүхийн ерөнхий шүүгчийн томилгоон дээр жинхэнэ царайгаа харуулсан. Ерөнхий шүүгч асан Ч.Ганбатыг бүрэн эрхийг нь сунгана гэж баахан өөртөө уясан. Түүний үгэнд итгэсэн тэрбээр УИХ-ын 24 дүгээр тойргийн асуудлыг шийдэлгүй жил гурван сар болсон. Энэ тойрог дээр З.Энхболд сонгогчдын олонхийн санал авсан гэдэг нь тодорхой байсан. Ч.Ганбат түүнд итгэн 24 дүгээр тойргийн асуудлыг хүчээр хойшлуулан барьж барьж эцэст нь сонгогчдын шахалтад орж аргагүйн эрхэнд шийдсэн. Тэрбээр үүнээс гадна бүр шүүхийн ерөнхий зөвлөлөөс нэр дэвшиж мөн л ялалт байгуулж байсан. Гэвч түүнийг хүлээж авалгүй С.Батдэлгэрийг ерөнхий шүүгчийн албан тушаалд томилох нь тэр. Эдгээр нь бол 2005 онд болсон төрийн албаны томоохон томилгоонуудад манай Ерөнхийлөгчийн хуруу дүрсэн үзүүлэлт. Түүний олон хүнд албан тушаал зэрэг амладаг "зуршил" нь 2001 оноос эхтэй. Тухайлбал, УИХ-ын дарга Л.Энэбишийг талийгаач болсны дараа Ж.Бямбадорж, Ө.Энхтүвшин нарт дээрх албан тушаалыг амласан гэх яриа ч бас явдаг. Тэдэнд молиго үмхүүлж үмхүүлж эцэст нь С.Төмөр-Очирыг гаргаж ирснийг бүгд мэднэ. Мөн энэ жил өөрөө Ерөнхийлөгчөөр сонгогдсоныхоо дараа УИХ-ын даргынхаа албан тушаалыг Д.Лүндээжанцанд амлаж мөн л молиго үмхүүлсэн. Гэвч Ц.Нямдорж л энэ албан тушаалд томилогдсон билээ. Ц.Нямдоржийн хувьд Н.Энхбаярт шахалт үзүүлж чадах ганц хүн нь байсан болов уу. Хэрэв Ц.Нямдорж ийм эрс алхам хийгээгүй бол УИХ-ын даргаар тавих түүний халаасны хүн нь Д.Идэвхтэн байсан гэх. Энэ хүмүүс ч түүнээс албан тушаал амлуулж молиго үмхэж ханахгүй улс. Эдүгээ Хууль зүй, дотоод хэргийн сайдын сэнтий онгорхой байна. Үүнийг ч мань хүн бас л өдий төдий хүнд амлаад авсан сурагтай. Сурсан занг сураар боож болдоггүй. Төрийн тэргүүнээсээ эхлээд энэ мэтээр амлаж молигодох болсноор энэ төрийн ажил нэг л урагшилж өгөхгүй болжээ. Улс төрийнхөн Ерөнхийлөгч Н.Энхбаярыг шинэ цагийн молиго жанжин хэмээн нэрлэж байна. Тэр бүү хэл "Молиго жанжин Молийв аа Монгол Улсын Ерөнхийлөгч болов оо" гэсэн хэлц үг ч гарчээ. 
З.Ядам
