№206(16169)
1985 ОНЫ НАЙМДУГААР САРЫН 27.
Анд нөхдийн туршлага

Намын ажилд шинэ арга барилыг хэвшүүлэн тогтоохын зайлшгүй нэг шаардлага бол ЗХУКН, зөвлөлтийн ард түмний баялаг туршлагаас цуцалтгүй сурах явдал мөн. 

Нөхөр Ж. Батмөнх << Манай хоёр орны найрамдал, хамтын ажиллагааны өнөөгийн үе шат нь нийгмийн амьдралын хүрээнд бүх талаар ойртон нягтрах процесс гүнзгийрч байгаагаар тодорхойлогдож байна >> гэсэн билээ. Ойртон нягтрах энэ явцад зөвлөлтийн ард түмэн, ЗХУКН-ын байгууллагын баялаг туршлагаас сурах бололцоо улам өргөн дэлгэр нээгдэж байна. 

ЗХУКН, МАХН-ын хамтын ажиллагааны хүрээнд намын ажилтнууд ЗХУ-д биеэр очиж намын ажлын туршлага судалж байгаагаас гадна тодорхой асуудлаар намын ажилтны төлөөлөгчид, лектор солилцож, уулзалт, ярилцлага, онол практикийн бага хурал, семинар байнга зохиох болов. Манай орны аймаг, хотууд зөвлөлтийн холбооны болон автономит улс, хил, хязгаар, хот, түүнчлэн ижил төрлийн байгууллагатай шууд харилцаа тогтоон ажиллах болсон нь ЗХУКН-ын байгууллагууд, зөвлөлтийн коммунистуудын бүтээлч үйл ажиллагааны баялаг туршлагаас намын ажилтан бүр сурч мэдэх боломжийг улам нэмэгдүүлж байна. Намын байгууллагууд боловсон хүчинтэй ажиллах, аж ахуйн байгуулалтыг намаас удирдах арга барилыг дээшлүүлэхийн тулд улс ардын аж ахуйн салбар, байгууллага, хамт олны ажилд үйлдвэрлэлийн олон сайхан туршлагыг нэвтрүүлж биелэлтэд нь хяналт тавьж зохион байгуулж байна. Үүний үрээр хөдөлмөр зохион байгуулалт, урамшууллын бригадын хэлбэр, заводын чанарын удирдлагын иж бүрэн систем, ЗСБНХУ-ын социалист хөдөлмөрийн баатар барилгачин Н. А. Злобины болон Ставрополийн хязгаарын Ипатовын районы ургац хураалтын ажлын туршлага манай оронд түгэн дэлгэрч, үр шимээ өгч байна. 

Намын байгууллага, манай коммунистууд өөрийнхөө үйл ажиллагаанд ЗХУКН-ын байгууллагуудын туршлагаас өргөн нэвтрүүлж байна. Нам, төр, олон нийтийн байгууллагын сонгуультны нийгмийн өмнө хүлээсэн үүрэг, хариуцлагыг дээшлүүлэхийн тулд тайланг нь тогтоол сонсох, удирдах ажилтнууд хөдөлмөрийн хамт олонтой уулзаж, тэдний санал сэтгэгдэл, эрэлт хэрэгцээг судлахаас гадна зөвлөлтийн туршлагаар намын байгууллагууд улс төрийн нэгдсэн өдөрлөг, нээлттэй захидлын өдөрлөг, сахилгын өдөр зохиодог боллоо. Ургац хураах, хадлан авах, өвлийн бэлтгэл хангах, мал оторлох зэрэг хөдөө аж ахуйн цаг үеийн кампанит ажлын үед ЗХУКН-ын байгууллагын туршлагаар намын түр хэсгүүдийг үр нөлөөтэй ажиллуулж байна. Мөн намын хэсэггүй хамт олны дунд намын байгууллагын нөлөөг бэхжүүлэх зорилгоор намын зохион байгуулагч томилон  ажиллуулдаг боллоо. Үүний үр дүнд намын анхан шатны байгууллагуудад 1100 шахам коммунистууд намын зохион байгуулагчаар ажиллаж байна. Намын эгнээний өсөлт, бүрэлдэхүүний чанарыг сайжруулахын тулд олонхи аймаг, хотын намын хороод оны эхэнд намын анхан шатны байгууллагын нарийн бичгийн дарга нартай ярилцлага зохиож, орлогч гишүүнээр элсэгчдийг намын нээлттэй хурлаар хэлэлцэж хамт олны санал бодлыг сонсож байна. 

Социалист байгуулалтын аливаа зорилтыг амжилттай шийдвэрлэхэд мэдлэг, арга барилын нэн чухал сурвалж нь зөвлөлтийн туршлага мөн. Иймээс хамт олны идэвх, бүтээлч санаачилгыг өрнүүлэх, бие даасан ажиллагааг хангах, боловсон хүчинд тавих шаардлагыг өндөржүүлж, ажил хариуцах хариуцлагыг дээшлүүлэх талаар намаас дэвшүүлж байгаа зорилтыг амжилттай хэрэгжүүлэхийн тулд юуны өмнө ЗХУКН-ын байгууллагын ажлын арга барилаас нам, улс, олон нийтийн байгууллагын удирдах ажилтан бүр шамдан суралцах ёстой. Ялангуяа социалист уралдааны удирдлага зохион байгуулалтын нарийн систем тогтоож, түүнийг хэрэгжүүлэх ажлыг бүх шатны боловсон хүчний үндсэн үүрэг болгон ажиллаж амжилтад хүрч байгаа Зөвлөлт Латвийн туршлага ихээхэн ач холбогдолтой юм. 

Хаана намын байгууллага тэргүүн туршлага нэвтрүүлэх ажлыг бүтээлчээр зохион байгуулж байна тэнд үйлдвэрлэлийн явцад амжилт гарч, намын ажлын арга барил дээшилж байна. Дархан хот, Сэлэнгэ, Хөвсгөл аймгийн намын ажилтнууд судалсан туршлагыг бүтээлч ажил болгох талаар чармайлт тавьж, үр дүн ямар байгаад нь намын хороо тогтмол хяналт тавьж ирсэн нь ажилд сайн нөлөө үзүүлжээ. Гэвч намын зарим байгууллага тэргүүн туршлага нэвтрүүлэх ажилд жигд анхаарч чадахгүй тооны хойноос хөөцөлдөх, хэлбэрдэх, хуулбарлах явцгүй арга барилаар ажиллах явдал байсаар байна. Төлөвлөгөө, аргачлал гарган ийм туршлага нэвтрүүлж байна гэж багагүй ярьдаг боловч бүтээлч хандлага, ажил хэрэгч арга дутсанаас зарим газарт олигтой үр дүнд хүрч чадахгүй байгаад намын байгууллагууд дүгнэлт хийх хэрэгтэй юм. Туршлагыг нэвтрүүлэх талаар намын байгууллагуудаас авах зохион байгуулалтын арга хэмжээг сайжруулж, удирдах боловсон хүчин, мэргэжилтний ажлыг дүгнэхдээ энэ талаар яаж ажилласныг харгалзан үзэхээс гадна туршлагын үр дүнд тавих хяналтыг хүчтэй болгох хэрэгтэй. 

Зөвлөлтийн туршлага нэвтрүүлэх ажлыг цаг үеийн тодорхой зорилттой нягт холбон зохион байгуулснаар амжилтад хүрнэ. Манай орны хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлэхэд ч чухамхүү энэ шаардлагын үүднээс хандах хэрэгтэй байна. МАХН-ын ээлжит XIX их хурлын бэлтгэлийг хангах, түүнийг угтаж зохиох ажилд ЗХУКН-ын байгууллагын баялаг туршлага, арга барилыг бүтээлчээр нэвтрүүлэхэд намын бүх шатны байгууллага онцгой анхаарвал зохино. 

Нам, улс, олон нийтийн бүх шатны байгууллага, тэдгээрийн удирдах ажилтан бүр ажлынхаа арга барилыг сайжруулж, хамт олны өмнө тулгарсан зорилтыг хэрэгжүүлэхдээ ЗХУКН, зөвлөлтийн ард түмэн, ялангуяа манай орны бүтээн байгуулалтад мөр зэрэгцэн хөдөлмөрлөж байгаа зөвлөлт нөхдийн баялаг туршлагаас бүтээлчээр суралцахын тул бүх бололцоогоо дайчлан ажиллах ёстой. 

