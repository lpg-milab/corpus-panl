Хархорин минь

Та түмэн амгалант ордны мөнгөн мод гэж сонссон биз дээ. Цорго бүрээс нь таван амттан оргилон гардаг асан түүнийг Парисын алдарт дархан Вилгельм Буш тэргүүтэй хагас зуу шахам урчууд урласан гэдэг. Тэрхүү гайхамшигт Мөнгөн мод Монголын эзэнт гүрний нийслэл Хархорумд байсан юм. Одоо тэнд ганцхан тэр үе, мөн түүнээс ч өмнөхийг гэрчлэхнээ, магадгүй Бат Эрдэнэ-Зуу хийд бий. Үүнээс ч олон алдарт, агуу сод шүтээн, үзмэртэй байх боломж бидэнд байсан. Харамсалтай, гэхдээ хатуу үнэн л ийм. Хүний буруутай үйлдлээс гадна, элэрч үгүй болох жамын цагаан жаврыг ч юусан гэх билээ. 
Эрдэнэ-Зуу хийдийг мэдээж, та мэднэ. Монголчууд бидний нүүрийг тахалдаг, орсон гарсанд үзүүлж, бахархдаг ганц шүтээн. Эдүгээ Орхоны хөндийд их түүх дараастай, зүүрмэглэн байна. Энэ түүх гагц бидэнд хамаатай бус, хүн төрөлхтний түүхтэй салшгүй холбоотой төдийгүй төв Азийн түүх соёлтой аль нэг талаар хэлхээ холбоо бүхий улс орны түүх, соёл иргэншлийг судлахад чухал ач холбогдол өгөх өв юм. Үүнийг эртний нийслэлд Буддын болон Лал, Христосийн сүмүүд байсан баримт хангалттай гэрчилнэ. Буддын шашны хувьд гэхэд л Эзэнт гүрний үеэс анхлан энд сүм дуган баригдаж байсангүй. Эртний Уйгар улсын үед Эрдэнэ-Зуугийн гол гурван зууг байгуулсан тухай XIX зууны үеийн түүхч, гавж Зава Дамдин монгол газар бурхны шашин дэлгэрсэн түүхийн ном болох "Алтан дэвтэр"-тээ тэмдэглэсэн байдаг. Эзэнт гүрний сэргэн мандлын үед хамаарагдах Бурханы шашны дэлгэрэлтийг түрүү үеийн хэмээн шастирт бичигдэн үлджээ. Энэ утгаараа Хархорум хот төр улсын төдийгүй, монгол газар дэлгэрсэн Бурхны Шашны бүхий л үетэй хүйн холбоотой шашин соёлын өлгий нутаг юм. Тиймээс манай суманд зорин ирэх гадаад, дотоодын хүмүүс Эрдэнэ-Зуу-гаар ороод гарахсан хэмээн хүсэмжлэхээс ч өөр аргагүй. Олон зууны туршид бүтээн байгуулсан соёлын гайхамшигт өвөөс эдүгээ үүдээ нээлттэй байгаа нь Эрдэнэ-Зуу учир тэр бөлгөө. Магадгүй соёлт хүмүүн ороод гарах тэрхэн агшиндаа өөртөө, өөрийн өвөг дээдэстэй холбоотой нандин сайхан мэдрэмжид эзэмдүүлэн, оюун билгийн сэд хүртдэг ч байхыг хэн үгүйсгэхсэн билээ. Эрдэнэ -Зуу хийдийн үүсгэл, холбогдох он цагийн талаар ихээхэн зөрөөтэй ойлголт эдүгээг хүртэл байсаар байгаа юм. Ихэнх судлаачид 1586 онд Хархорум хотын суурин дээр Абтай сан ханы санаачлагаар байгуулсан хэмээж байхад зарим нь нийтийн он тооллоос өмнөх 6-7 зуунд хамруулан үздэг. Эдүгээгийн Эрдэнэ-Зуу хийдийг түшиглэж Хархорум хотыг, эсвэл эсрэгээрээ Өгөдэй хааны түмэн амгалант ордныг түшиглэн өмнө талд нь Эрдэнэ-Зуу хийдийг байгуулсан уу гэдэгт яв цав таарах хариулт хараахан үгүй. Гэхдээ л манай улсын түүхэн хөгжлийн явцад улс төрийн бутралыг даван туулахад, монгол түмнийг оюуны хүрээнд нэгдмэл байлгахад, Бурхны шашны сургаалиар олон түмнийг соён гэгээрүүлэхэд Эрдэнэ-Зуу хийдийн оруулсан, оруулсаар байгаа хувь нэмэр гэвээс өгүүлж баршгүй билээ. Эрдэнэ-Зууд жараад сүм дуган байснаас одоо Гурван зуугийн болон Лавран дуган, Хөх сүм, Бодхи суварга, Далай ламын сүм, Очирай Түшээт ханы болон Гомбодорж Түшээт хан нарын бунхан, Монголын эзэнт гүрний үеийн бичигт хөшөөд зэрэг цөөхөн барилга байгууламж, дурсгалт зүйлс үлдсэн. Мөн Ханджамц хатны бунхан хэрэмний гадна талд байдаг. Тэрээр Монголын анхдугаар богд Занабазарын эх билээ. Хааш хаашаа дөрвөн зуун метр суваргат хэрэм бүхий энэ газар Буддын шашны том төв байсан гэдгээс шууд ойлгогдох учир шашны сургалт, зан үйлийн тухай энд өгүүлэх нь илүүц биз. 1990 оноос хойш Лавран дуганд өдөр тутмын хуралтай болж, эдүгээ ч үйл ажиллагаагаа явуулж байгаа юм. Байнгын хурлаас гадна 1941 оноос улсын нэгдүгээр зэргийн хамгаалалтанд авч, үзмэрийн чиглэлээр үйл ажиллагаа явуулдаг болсон арван гурван мянга гаруй үзмэрт баялаг музей бий. Эртний нийслэл Харахорум хотыг Эзэн богд Чингис хааны зарлигаар нэгэн мянга хоёр зуун хорин оноос байгуулж эхэлсэн Эзэнт гүрний нийслэл, гучин хоёр жилийн туршид улс эх орны халуун цэг байсан бөгөөд нийт нэгэн зуун дөчин жил оршин тогтнож их түүхийн амьд бичээс болон үлдсэн юм. Эргэн тойрон гурван бээрийн хэмжээтэй дөрвөн ханатай хэрэм дотор цогцлоосон нийслэл хот нь нэг түм гаруй иргэнтэй байв. Хархорум нь нийслэл хот өмнө зүгт нүүдэллэж, Бээжинд шилжсэн 1252 оноос хойш 1380, 1466 онд Мин улсын цэрэгт, 1268 онд их түймэрт өртөж сүйтгүүлж байсан гэдэг. Энэ завсарт хотыг 1297 онд өргөтгөх, 1331 онд Чингис хааны монгол гэрийг сэлбэн засах, Мөнх хааны байгуулсан ордыг 1351 онд сэлбэх зэрэг ажил өрнөж байсан тухай баримт бидний үед хүрч иржээ. 1890 онд Оросын эрдэмтэн В.В.Радлов Эрдэнэ-Зуугийн ханыг судалж байгаад, Хархорум хотын бичээс, хааны зарлиг бүхий чулуун хавтанг олж, Хархорум хотын туурийг тогтоосон. Х.Пэрэнлэй, С.В.Киселев нарын удирдан 1948-1949 онд явуулсан томоохон хэмжээний малтлагаар Өгөдэй хааны ордон, гудамжны уулзварт хэсэгчилсэн малталт хийж археологийн олон чухал олдвор илрүүлсэн юм. Улсын хамгаалалтад 1971 онд авсан бөгөөд 1999 оноос Монгол-Германы хамтарсан эрдэмтэд хоёр орны засгийн газрын хэлэлцээрийн дагуу эртний нийслэл хотын туурийг малтан судалж байна. Хархорин сум нь хуучнаар Түшээ гүний хошуу гэж байсан. Түшээт хан аймаг нь хангай говийг хамарсан өргөн уудам нутгийг хамардаг байжээ. Халж XVI зууны үеэс үүссэн Түшээт ханы хошуу нь халх нийтээр хүлээн зөвшөөрсөн улс төр, шашны томоохон төв байв. Халхын бүх ноёд, тайж, нар уг удмаа Батмөнх даян хаан /1464-1517/-ы отгон хөвүүн Гэрсэнз Жалайр хунтайж /1513-1549/-аас эхлэн тоолдог болсон байна. Гэрсэнзийн гутгаар хөвгүүн Онохуй Үйзэн ноён /1534-1568/ захирах үед нутаг нь Хангайн уулс, Орхон, Сэлэнгэ, Туул голын сав газрыг хамарч, хойд хязгаар нь Оросын хилд тулж, өмнө зүгт элсэн говь хүрч байлаа. Онохуй Үйзэнгийн ахмад хөвгүүн нь Абтай сан хан /1554-1588/ бөгөөд тэрээр баруун, зүүн Монголыг нэгтгэн захирч явсан Очирай Түшээт хан юм. Халхын долоон хүшууг нэгтгэн захирч байсан тэрээр 1577 онд Хөвхөр хэрээт гэдэг газар Дөрвөн Ойрадыг буулган авч, улмаар Халх, Ойхалыг нэгтгэн захирч байлаа. Абтай сан хан Шибгудай Өлзийт, Эрэхий Мэргэн хэмээх хоёр хүү, гурван охинтой байжээ. Ахмад хүү нь хожим дөрвөн Ойрадыг захирч, бага хүү нь эцгийнхээ үйл хэргийг залгамжилж хан ор суусан юм. Түшээ гүний хошуунд одоогийн Архангай аймгийн Хашаат сум, Булган аймгийн Гурванбулаг сум ордог. Одоогийн Хархорин сум нь 1956 онд Хархорин САА нэртэйгээр байгуулагдаж, 30 гаруй мянган га газар үр тариа, хүнсний ногоо тариалдаг, улсын томоохон аж ахуй бол-гийн баруун хэсэгтээ далайн түвшнээс дээш 1659-2252 м өргөгдсөн Баянзүрх, Нарт овоо, Их Мойлт, Номт уул зэрэг өндөр уулстай. Уулархаг нутгаараа алаг өвс, улаалж, бутлаг үетэн, ботуул, тал хөндийгөөрөө алаг өвс, хиаг, хялгана зонхилсон ургамалтай. Шинэс голлосон ойтой. Хөрсний бүтэц нь уулархаг хэсэгтээ нунтаг карбонатлаг хар хүрэн, тал хөндийдөө нугын хээржсэн хүрэн хөрстэй. Манай сумын арван жилийн нэгдүгээр сургууль 1957 онд байгуулагдсан. 1960-1961 оны хичээлийн жилд долоон жилийн, 1967-1979 онд 10 жилийн сургууль болж өргөжсөн. Арван жилийн хоёрдугаар сургууль 1986 онд найман жилийн дунд сургууль нэртэйгээр байгуулагдаж, улмаар 2001 онд өргөжин 10 жилийн сургууль болсон юм. Соёлын байгууллага нь 1961 онд 350 хүний суудалтай ажилчны клуб, 800 номтой нүүдлийн номын сантайгаар байгуулагдсан бол 1990 оноос Соёлын төв, 2001 оноос нутгийн иргэдийн хөгжлийн төв болон зохион байгуулагдсан. Хүний эмнэлэг нь 1956 онд байгуулагдаж, 1959 онд 15 ортой их эмчийн салбар, 1972 онд үйлдвэр дундын нэгдсэн эмнэлэг, 1976 оноос сум дундын нэгдсэн эмнэлэг болон өргжиж, өдгөө дотрын, мэдрэлийн, хүүхдийн, халдвартын, мэс заслын, төрөхийн, шүдний тасгууд ажиллаж байна. Цэцэрлэг нь 1961 онд 25 хүүхэд, таван ажилчинтай байгуулагдан, 1971 онд 50 хүүхэд, 1997 онд 210 хүүхдийн орон тоотой болж өргөжсөн. Сангийн аж ахуйгаас төрөн гарсан хөдөлмөрийн алдар суутан олон бөгөөд хөдөлмөрийн баатар Ц.Шатар, Р.Авирмэд, Л.Гомбосүрэн, Ц.Адъяа, гавъяат механикжуулагч С.Цэрэннадмэд, Б.Хануй, гавъяат агрономич Ч.Аюур тэргүүтэй олныг тэмдэглэж болох юм. Миний нутгаа санасан сэтгэлийн хойморьт нойтон ширгэн дээр нь тарвалзаж, тунгалаг усанд нь булхан өссөн Орхон түшээ гүн долгисон мяралздаг юм. Хархориноор овоглосон хүн бүрийнх ийм л байдаг гэдэгт эргэлзэх хэрэггүй биз. Хангай нурууны зүүн үзүүр оргил Ханбаян, Хятрууны уулсын ар биеэс эх аван Сэлэнгэ ижий лүгээ яаран Бат-Өлзий, Хужирт, Хархорин сумдын нутгаар нэгэн мянга гаран бээрийг төөлөн мяралздаг тунгалаг рашааныг үзэсгэлэнт өндөр Хятрууны ширэлдээ нь үгүй уртын урт хархан гэзэг ч гэмээр. Тэгээд ч манай орны хамгийн урт гол. Түшээ гүний ариун биед урсгал сэлбэхээр, аяны хүнд домботой цай, тавагтай идээгээ барин яарах бүсгүй шиг Улиастай, Битүүт, Хятруун, Улаан, Хөнөг, Хамар, Могойт, Мойлт, Хустын голууд нялхамсан золгоцгоодог юм. Хот суурин газрыг байгалийн үзэсгэлэнт болон хэрэглээний мод, чулуу, ундны ус зэргийг харгалзан үзэж байгуулж ирсэн өвгөдийн ухааны гайхамшиг, цэцэн мэргэнийг манай сумын эргэн тойрноос харж болно. Эх орныхоо зүрх гэвээс зүрх нь мөн, тархи гэвэл тархи нь ч мөн энэ өлгий нутгаараа, энд ноёлон сүмбэрлэх Баян-Өндөр, Мойлт, Өндөр Арцат, Өндөр-Сант, Улаан асга, Хүрэмт толгой, үе үеэр тахимдан ирсэн Номтын бор овоо, Өлзийт овоо, Хангайн овоо, тунгалаг рашаант гол нуурууд Орхон гол, Сарын гол, Харзны голууд, Бага Эрээний цагаан нуур, Бумбатын Цагаан нуур, Хонхорын нуур, Хэлтгий цагаан нуур, Шар Бүрдийн нуурууд, Шармангийн шанд, түмэн үеийн буурал гэрч болсон түүхийн дурсгалт ховор нандин дурсгалаараа бахархах, хайрлан санаж явах гэдэг ихийн их аз завшаан мөн хэмээн сүсэлмү. Хархорины буурал түүхтэй холбоотой бас нэгэн газар бол Шанхын Баруун хүрээ хийд. Хархорин САА байгуулагдахаас өмнө Архангай аймгийн Шанх сум гэж асан газар. Бурхны шашны сүүл үеийн дэлгэрэлтийн голомт болох Баруун хүрээ буюу Өндөр богдын Өвгөн хүрээ гэж бий. Халхын анхдугаар богд арван гурван насандаа одоогийн Бүрд сумын нутаг Ширээт цагаан нууранд байгуулсан энэ хийд халхын гуравдугаар богдын мөн арвангурван сүүдэртэйд Сайхан булгийн дэнжид ирж суурьшсан гэдэг. Халх даяар алдартай олон маарамба төрөн гарсан эл хийд манхагтай эм барин суух маарамбын дүрийг санагдуулам Ухаа овоотын энгэрт Баруун хүрээ ноён ламын орд өргөө лаврангаа байгуулж, Хөндлөн голын хөвөөнд дөрвөн аймаг, долоон дацан бүхий өвгөн хийд үйл ажиллагаагаа явуулж байсан юм. Энд эзэн богд Чингис хааны хар, цагаан сүлдний өргөө, Халх даяны шүтээн Очирваань бурхан заларч байсан билээ. Одоо хурал номын үйл ажиллагаагаа нээлттэй явуулж буй уг хурал шашин шүтэх эрх хаалттай байх хэцүү цагт ч номын дуу таслаагүй явсаар сайн цагтай учирсан гэх гайхамшигт түүхтэй хийд юм. Өдгөө Баруун хүрээнийхэн Монголд цөөхөн бий эртний хийц бүхий гурван дуган ноён ламын лаврангаас үлдэж хоцорсонд сэргээн засварлаж хурал номоо хурж байна. Хархорин сумын эрт ба эдүүгийн түүхэн хугацаанд төрөн гарсан алдартай хүмүүсээс дурдвал, Абтай сан хан, Гомбодорж түшээт хан болон дараалан хан ор суусан Чахундорж зэрэг ноёд, Өндөр гэгээн Занабазар, Эрдэнэ-Зуу хийдийн номч цорж Лувсандагвадаржаа, түүний удаа дараагийн дүрүүд, Баруун хүрээ ноён лам Лувсанцэвээнравдан түүний өмнөх удаа дараагийн дүрүүд, энэ цагийн төр нийгмийн зүтгэлтэнүүд О.Батмөнх, дэслэгч генерал Ц.Дашзэвэг, хошууч генерал, хүндэт чекист Л.Намсрай, МУ-ын хөдөлмөрийн баатар Р.Авирмэд, Ц.Адъяа, З.Ойдов, эрдэмтэн мэргэд биологийн ухааны доктор Ж.Батсуурь, геологи-минероллогийн ухааны дэд доктор Г.Пүрэвсүрэн, Ц.Сампиллхүндэв, техникийн ухааны доктор Ж.Түмэн, улсын аварга, сайн малчид Ч.Алтанцэцэг, Д.Гэлэгмаа, Р.Гүрсэд, Ч.Тэрбиш, В.Чимэдцэрэн тэргүүтэй алдар цолтонгууд олон. Улсын начин Г.Дамдиндорж, МУ-ын заан Ц.Санжаа, З.Дүвчин, З.Ойдов, Д.Найдан, Д.Пүрэвсүрэн зэрэг хурц шаламгай, бат хүчит бөхчүүдтэй. Нутгаа санасан, хайрласан хүмүүний зүрхэнд эх орон нь багтаж явдаг болохоор эх орон нь сумаас эхлэхээс аргагүй. Хүндлэх шүтээн, хайрлан дуулах байгаль орчин, шимтэн судлах их түүхтэйн учир алдартнууд төрөн гардаг өлгий нь төрсөн нутаг мөн. Төрийн соёрхолт, Ардын уран зохиолч Д.Пүрэвдорж "Өвөрхангай нутаг шүлгэндээ " Орхон голын униарт хөндийд Одод огших хаврын үүрээр Алтан түрүү хөрсөө түлхэн Алсын од шиг түгсэн байдаг" хэмээн магтан дуулсан Хархорин сум, төрсөн нутгийнхаа талаар уншигч танд жаахан ч болов танилцуулах боломж олдсонд баярлан түүвэрлэн тэмдэглэлээ. Хэдийгээр мэргэн уншигч таны мэдэх зүйлийн талаар нуршиж цагийг чинь барсан байж магад ч, хүн гэдэг чинь ойрхон байгаа, өөрийнхөө дэндүү сайн мэдэх зүйлээ л ямагт бага мэдсээр ирсэн гайхалтай сул талтай учир эрх биш нэгэн удаа уншихад тустай хэмээн санана. Хол л явахын хүслээр жигүүрлэж, хүний болгон сайхан санагдаж "зовоодог" залуу насны ааг хариаж, нутгийн минь цэнхэр уулс, мяралзан түргэлэх Орхон гол, нэгэн цагт зээрийн сүрэг уралдаж асан Ноёхоны хөндий, Дулаан хайрхан минь сэтгэлд ойрхноос ойрхон ирчихсэн байх нь сайхан. Бид өөрийн өв соёл, үзэсгэлэнт байгаль, монгол хүний хаанахын хэнээс ч дутахгүй оюуны чадамжаа нээж, таньж, эзэмшиж чадваас амьдралын эх булаг эх оронд минь, бүр төрсөн нутагт минь бий. Таны ч төрсөн нутагт энэ бүхэн бий бөгөөд минийх, таных нийлээд Монгол бахархал болдог юм. Бид хамтдаа судалж, хамтдаа өнгөлж, хамтдаа хөгжүүлж байх үүрэгтэй бөгөөд эх орон минь, төрсөн нутаг минь биднийг хүлээж байна. 
Д.Даваасүрэн 

