"БНМАУ-ЫН ТӨЛӨӨ ЗҮТГЭЕ" сайн кино болжээ, даанч ...

Зохиолч, яруу найрагч Д.Энхболдбаатарын зохиолоор хийсэн "БНМАУ-ын төлөө зүтгэе" уран сайхны киноны нээлт өнгөрсөн даваа гаригт Төрийн ордны их танхимд боллоо.
Нээлтийн ажиллагаанд нийт 800 зочин урьсан гэж киноны багийнхан ярьж байсан бөгөөд Төрийн ордны их танхим суудал нь дүүрч, бельэтаж нь бараг талаасаа илүү хүнтэй байхыг харвал урилга авсан бараг бүх л хүн ирсэн бололтой. Товлосон цагаасаа нэлээд хугацаа өнгөрсний дараа киноны уран бүтээлчид тайзнаа гарч, энэ үеэр БСШУЯ-ны Соёл урлагийн газрын дарга Г.Эрдэнэбат тус киноны ерөнхий продюссер Ч.Мөнхзул, ерөнхий найруулагч Г.Бадамрагчаа, ерөнхий оператор Л.Лхагвадорж, ерөнхий зураач Д.Лхагвадорж нарыг Монгол Улсын соёлын тэргүүний ажилтан цол тэмдгээр шагналаа. Ийнхүү сайхан мэдээгээр өмнөтгөл хийсэн кино эхэллээ. Харамсалтай нь, киноны дундуур дуу жонгинон цуурайтан сонсогдох бөгөөд гэнэт хөгжим нь зүрх зүсэм чангаар орилон үнхэлцэг хагалчих шахав. Ийм байдалтай 30 минут хэртэй үргэлжилж үзэгчид ч түрүүчээсээ суудлаа орхив. Энэ үед продюссер Ч.Мөнхзул үзэгчдээс уучлал хүсч микрофон болон видео проектор ажиллуулах хэсгийн тог тасарсан тухай мэдээ дуулгаад киногоо дахин эхнээс нь үзэхийг хүссэн. Төрийн ордны их танхим чичрүүдэс төрөм хүйтэн ч үзэгчид дуулгавартай нь аргагүй хүлээж гурван цаг гаруй үргэлжилсэн киног тэвчээртэй үзсэний эцэст харин ам сайтай гарцгаав. Ийм том киноны нээлт яагаад ийм хачин жигтэй болсон тухай ерөнхий продюссер Ч.Мөнхзултай уулзаж тодрууллаа. -Киноны нээлтийг яагаад Төрийн ордонд хийх болов. Техникийн шаардлага хангахгүй киног зориулалтын газар буюу "Тэнгис" кино театрт гаргахгүй яасан юм бол гэж үзэгчид гайхаж байна? -Бид бүтэн 10 сар хичээж, чармайж хийсэн ажлаа юу гэж нураахыг бодох вэ дээ. Төрийн ордонд хийсний хувьд бол мэдээж өөрсдийнхөө ажилд, хийсэн кинондоо бүрэн итгэлтэй байсан учраас л тэр. Энэ удаагийн бүтээл маань сүүлийн жилүүдэд гараагүй кино болсон гэж би бардам хэлнэ. Тэр олон уран бүтээлчдийнхээ хамаг хүч хөдөлмөрийг гаргуунд нь гаргачих зүрх хаанаас байх вэ. Бид өөрсдөө хүртэл киногоо таниагүй. Эхлэхээс 30 минутын өмнө тохиргоо дуусаад шалгахад зүв зүгээр байсан. Нээлтээс 10-хан минутын өмнө цахилгаан тасарснаас болоод урд нь хийсэн бүх тохиргоо алдагдчихаж. Проектор ч гэсэн харьцангуй хар, бараан гарсан. Проекторын тохиргоо хийх гэтэл техникч нь байгаагүй юм. -Нээлт чинь богинохон боллоо... -Би бүх уран бүтээлчдээ тайзан дээр урьж гаргаад, танилцуулж, сайхан үг хэлнэ гэж их бэлдсэн. Гэтэл бодсон нээлтээ хийж чадаагүй. Тэр хүйтэн танхимд цаг шахуу хүлээсэн хүмүүсийг дахин илүү удаан уяад байх зүрх зориг үнэхээр байсангүй. Тийм болохоор би өөрийнхөө киноны уран бүтээлчдээс уучлал гуйх хэрэгтэй байх. Харин киног маань дуустал үзсэн бүх хүнд баярласнаа илэрхийлж, дараа кино театрт гарахад нь дахин үзүүлэх юм сан гэж бодож байна. Ер нь нээлт бол нээлт л байдаг. Жинхэнэ чанар нь нийтийн хүртээл болохдоо л танигдана. Бидний хийсэн бүтээлийг театрт гарахаар хүмүүс үзээд бодит байдлыг мэдэх болохоор санаа зовох зүйл алга. -Кино үргэлжлэх хугацаа арай л урт биш үү? -Бид киноныхоо бүрэн эх буюу "директор кат" /director cut/-ыг үзүүлсэн. Харин нийтэд гаргахдаа бол хасаад, богино, өөр хувилбараа гаргана. Энэ кино бүхэлдээ ямар их хүч хөдөлмөр зарж, ямар өргөн хүрээтэй хийгдсэнийг харуулах гэж бид ингэж бүрэн эхээ зохих хүмүүст үзүүлэх зорилготой байсан юм. Хэдийгээр нээлтийн ажиллагаа будлиантай болсон ч үзэгчид киног ерөнхийд нь таашааж "Сайн кино болж. Одоогийн хүүхдүүд тэр цаг үеийг ингэж мэдэрч ийм сайн кино хийнэ гэдэг тун сайн хэрэг". "Хөгжим нь уянгалаг юм. Хайр сэтгэл, түүхэн баримт, инээд хөөр, уйтгар гуниг гээд хорвоогийн бүх өнгө төрхийг, түүхэн үнэнийг харуулсан сайн кино байна". "Яг манай хуучны сайн кино шиг болж. Харин яагаад олон тасраад байв аа" гэх яриа чих дэлсэж байлаа. Юутай ч төрийн дэмжлэг, оролцоогүйгээр 80 гаруй сая төгрөгийн хөрөнгөөр бүтсэн кино бэлэн болжээ. 
Д.Цогзолмаа
