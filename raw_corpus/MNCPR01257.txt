Хагас шөнийн дотор 22 согтуу жолооч журамлав

Энэ сарын 3-4-нд шилжих шөнө Замын цагдаагийн шуурхай албаны "А 2" бүрэлдэхүүнтэй хамтран ажиллалаа. Улаанбаатар хотын хэмжээнд жирийн нэг шөнө авто осол хэд гарч, хичнээн хүн алтан амиа алдах бол гэсэн таамаг, айдастай сурвалжлагаа эхэлсэн юм.
Манай сурвалжлах хэсэг хэрэг бүртгэгч, цагдаагийн хошууч Д.Лхамжав, техникийн байцаагч, ахлах дэслэгч Т.Мөнх-Эрдэнэ, шинжээч, дэслэгч М.Энхбаатар, жолооч, дэд ахлагч Ч.Батбаяр нарын бүрэлдэхүүнд багтан 24 цагаас эхлэн дуудлагад гарав. Эхний дуудлага Бөмбөгөрийн ойролцоо ухарч байсан машинд мөргүүлж, гэмтсэн ахимаг насны эмэгтэй дээр очих байлаа. Ингээд замд гартал Төв шуудангийн уулзвараар 43-93 УБХ улсын дугаартай "Пажеро" маркийн жийп цагдаагийн машин зогсох дохио өгсөн ч урдуур нь их хурдтай гарсан. Эргүүлийнхэн согтуу жолооч хэмээн тооцоолоод чигээ өөрчлөн хөөв. Гэхдээ тийм ч хурдтай биш. "УАЗ 469" тэй явсан болохоор гүйцэхгүй гэнэ. Тиймээс дагаж явсаар I сургуулийн өмнөх хурд сааруулагч дээр хашиж зогслоо. Жолооч согтуу байна. Хэл ам нь ээдрээд дуртай, дургүй үнэмлэхээ шалгуулан согтолтын хэмжээгээ тогтоолгов. Хуулинд 0.19 хувиас дээш байвал тээврийн хэрэгсэл жолоодох эрхгүй байдаг аж. Гэтэл жолооч эрийн согтолтын хэмжээ 1.43 хувьтай гарлаа. Тиймээс цагдаа нар жолоочийг машинаас буухыг шаардсан боловч хэн нэгэн рүү утсаар ярьж, шаардлагыг биелүүлсэнгүй. Бүр шалгагч цагдаад утсаа өгөн "Чи ярь" хэмээн тулгав. Тэр том цагдаа таньдаг бололтой. Энэ удаад эрхээ хасуулалгүй найзаа хүлээн үлдлээ. Цагдаа нар болгоомжтой явахыг сануулан одсон. Бэртсэн эмэгтэй дээр очиж хэмжилт хийн баримт болгож зураг авлаа. Үүний дараа Долоон буудлын зам дээр осол болж, хүний амь эрсдсэн газар очихоор боллоо. Энэ зуур авто ослын шалтгааныг замын цагдаагийнхантай ярилцав. Энэ нь нэгдүгээрт замын тэмдэглэл муу байгаатай холбоотой гэнэ. Мөн сүүлийн жилүүдэд дийлдэхээ больсон явган согтуучуул өөрсдийгөө замын хөдөлгөөнд оролцож буйгаа мэддэггүй. Шөнө орой зам гарахдаа ямар ч болгоомжгүй явдаг тухай ярилаа. Бүр эмэгтэйчүүдийг онцолсон юм. Цагдаа нарын хэлснээр бүсгүйчүүд шөнийн цагаар архидан согтуурч, осолд орох нь элбэг хэмээв. Ийн ярьж явтал Баруун дөрвөн замын явган хүний гарцаар хэдэн оюутан гарч байна. Цөм архи уусан бололтой. Нэг нь бараг машинд дайруулах шахсан. Аз болж хурд багатай явсан тул нөгөөх машин тойрон гарсан юм. Ер нь гарц дээр явган хүнд зам тавьж өгөх ёстойг тэр жолоочид санууллаа. Явган зорчигч гарцаар мөлхөөд ч гарч болох гэнэ. Цааш явсаар 32-ын тойрог хүрэхэд бөөн юм болж байна. Улаан зам дээр нэг согтуу хүүхэн чарлаад гүйж харагдана. Дүү нь гэж танилцуулсан залуу замаас гаргахаар оролдоно. Бүсгүйг машинд дайрууллаа гэж анхааруулсан ч "Дайруулсан ч яадаг юм" хэмээн согтуурхав. Манай бүрэлдэхүүний цагдаа нар санаа нь зовж, "Энэ яг осолд орно. Замаас гаргая" хэмээцгээсэн. Ингээд замаас гаргах үүргийг дүүд нь өгөөд бид цаашлав. Долоон буудал орох замыг хамгийн их осол болдог гэж тодорхойлов. Ер нь сардаа нэг хүн энэ зам дээр алтан амиа алдах болоод уджээ. Учир юунд байдгийг тодруулбаас "Ямар ч гэрэлтүүлэг байхгүй, замын тэмдэг, тэмдэглэл муу" гэсэн тайлбар хийв. Бас завсрын буудал гэх хэсэгт жолооч нар нэлээд хурдтай явдаг аж. Мэдээж явган зорчигчид гарцаар гарна гэсэн ойлголт байхгүйгээс ийн осолд ордог байна. Өнгөрсөн лхагва гаригийн хувьд 35 настай эрэгтэй зам хөндлөн гарах гэж яваад осолд оржээ. Улмаар эмнэлэгт хүргэгдэх замдаа нас барсан гэнэ. Ямартай ч манай бүрэлдэхүүн прокурор болон Улсын мөрдөн байцаах газрын зам тээврийн хэрэг мөрдөх хэлтсийн ахмад Ц.Ганболдоор ахлуулан хэргийн газарт үзлэг хийсэн. Зам дээр талийгаачийн хоёр гутал байна. Ул нь салж, хоорондоо нэлээд зайтай шидэгджээ. Мөн тамхи, асаагуур зэрэг нь газар унасан харагдав. Хохирогчийн эхнэр хоёр нялх хүүхдийн хамт үлдлээ гэж байсан. Ингээд осол гаргасан жолоочийг суулган гэмтлийн эмнэлэг явлаа. Машинд ямар ч яриа болсонгүй. Бүгд дуугаа хураан чимээгүй, зөөлөн явна. Осол хийсэн жолооч хонины хонхорт суусан бөгөөд толгойгоо гудайлган гараараа нүүрээ хаажээ. Юу бодож байгаа нь тодорхойгүй энэ эр шокноос дөнгөж гарсан бололтой уртаар санаа алдана. Хааяахан хойд шилээр харан явсаар Гэмтэл согог сэргээн засах клиникт ирсэн юм. Тэндээс чиргүүлэндээ цогцсыг ачин шүүх эмнэлэг рүү явсан. Энэ хугацаанд ард суусан жолооч нэг ч удаа толгойгоо өндийлгөсөнгүй. Тэр ачаан дээр яваа цогцсыг харж зүрхлэхгүй байгаа бололтой. Бид машин дотроо юу ч ярьсангүй. Шөнийн хоёр цаг хэдийнэ өнгөрч, Замын цагдаагийн газар очихоор болов. Цогцсоо Шүүх эмнэлэгт хүргээд цааш явах зуур жолоочоос цөөн асуултад хариу авлаа. Тэрбээр 2005 онд үнэмлэхтэй болжээ. Харин "Хэрэг болсон талаар ар гэртээ хэлсэн үү?" гэтэл "Үгүй" хэмээн хариулсан. Замын цагдаа дээр хөл ихтэй байна. Тэнд шөнө дунд болж байгаа шинж алга. Ч.Батцэнгэл гэдэг иргэн согтуугаар тээврийн хэрэгсэл жолоодож яваад баригджээ. Гэвч шалгуулалгүй, бичиг баримтаа өгөхгүй хэмээн хэсэг маргасан. Түүний дараа С.Оюунтуул гэх бүсгүй мөн согтуугаар машин барьж яваад баригдаж ирээд байв. Тэр эмэгтэй агсам тавин "Замын цагдаа та нар юу юм бэ. Эргүү юмнууд" гэх мэтээр загнана. Мөн согтолтын хэмжээгээ тогтоолго гэсэн ч шаардлага биелүүлэхгүй эрхээ хасуулна хэмээж байлаа. Замын цагдаа дээр байх зуур нэг авлигын хэрэг гарахаа шахав. 89 43 УБВ улсын дугаартай "Аксент" маркийн машин согтуугаар жолоодож явсан Н.Даш гэж хүн саатуулагдан иржээ. Тэрбээр ахлах ахлагч С.Баянсангаас явуулахыг хүссэн бөгөөд бүр ширээн дээр нь 30000 төгрөг гарган тавьсан байна. Ингээд тохирохыг хүссэн гэлээ. Шөнийн турш согтуу иргэдтэй ажилладаг эргүүлийн цагдаа нарын санал хүсэлтийг энэ зуур сонслоо. Тэдний ярьснаар цагдаа үйлчилгээний байгууллага болж хувирсан. Уг нь бол хууль хэрэгжүүлэгч газар шүү дээ гэсэн. Мөн ихэнх жолооч нар хэл амаар доромжилж, элдвээр ярьдаг байна. Ер нь жийп унасан хүмүүс хамгийн харьцаа муутай гэж онцолсон. Тэгээд манай жолооч нар цагдааг хүний муу үздэг хүн гэж ойлгодог. Бид бол иргэдийн аюулгүй байдлын төлөө ажилладаг хүмүүс шүү гэдгийг сануулахыг хүсэв. Бас согтуугаар машин жолоодож яваад баригдахдаа бухимдан, зугтах оролдлого хийдэг гэнэ. Ямартай ч Замын цагдаагийн шуурхай албаны хамт олонтой жирийн нэг шөнийг өнгөрөөлөө. Тэдний ажил дуусахгүй. Осол гарахгүй жаахан тайван суух зуур өмнөх ослын ар гэр, анд нөхөд нь танил талаа дагуулан орж ирнэ. Тэгээд л "Арга байна уу. Энэ хүнтэй яриач" гэх мэтээр бараг л цагдаа нарын ажлыг заах санаатай мэт харагдав. Ийнхүү бидний ажлын цаг өндөрлөж, шөнийн дөрвөн цагт Замын цагдаагийн газраас явлаа. Тухайн үед ахлах жижүүр дэд хурандаа Д.Гантулгад бүртгэгдсэнээр хэрэг ослын 44 дуудлага бүртгэгдсэн бол согтуугаар тээврийн хэрэгсэл жолоодож яваад саатуулагдсан 22 хүн байв. Үүнээс үзэхэд хамгийн "азтай" жолооч л согтуу яваад цагдаад баригдсан мэт. Хэрэв тэд саатуулагдалгүй цааш явсан бол юу хүлээх байсан бол. Магадгүй эд хөрөнгө, эрүүл мэнд, амь насаараа хохирох ч магадлалтай. Тиймээс нийт иргэддээ замын хөдөлгөөнд болгоомжтой оролцохыг сануулж байсан. Мөн Замын цагдаагийн газрын үүдэнд хадсан титэм үгнээс олонд хүргэхийг хүссэн юм. Тэнд "Золгүй явдал тохиолдоход хүмүүс хувь заяаг, бурхныг, ер нь юу буруутгаж болох юм бүхнийг л буруутгадаг ч өөрийгөө бол хэзээ ч буруутгадаггүй" гэсэн Платоны үгийг бичсэн байна лээ. 
Б.Бадмаа
