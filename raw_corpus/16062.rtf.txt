№ 99 (16062)         
1985 оны дөрөвдүгээр сарын  25
ЧАНАР СЭТГҮҮЛЧ ХОЁР

Бүтээгдэхүүний чанарыг тал бүрээр дээшлүүлэхийн төлөө орон даяар өрнөж байгаа бүх нийтийн тэмцэл, хөдөлгөөнд төв, орон нутгийн хэвлэл, мэдээллийн байгууллагууд, сэтгүүлчид асар их үүрэгтэй юм. Аливаа ажлын чанар, үр ашгийг дээшлүүлэхийн чухал ач холбогдлыг өргөн олон нийтэд хэвлэл, мэдээллийн хэрэгслээр ойлгомжтой, далайцтай сурталчлахаас чанарын төлөө тэмцэл эхэлж, улмаар түүний явц үр дүн, ололт амжилт, бэрхшээл, туршлага нь хэвлэлийн нийтлэлийн бодлогын анхаарлын төвд цаг ямагт байсаар ирсэн, байх ч ёстой юм. 

Төв, орон нутгийн тогтмол сонин, сэтгүүлүүд, радио, телевизийн газрууд бүтээгдэхүүн, ажил, үйлчилгээний чанарыг улам сайжруулах уриан дор өргөн хүрээтэй нийтлэлийн бодлого боловсруулж чанар, үр ашгийн аянд идэвхтэй оролцож байна. Чанарын тухайд хэвлэл мэдээллийн байгууллага ихээхэн зүйл нийтэлж олон түмний хүртээл болгож, уг асуудлыг сэтгүүлчийн дайчин үгээр тал бүрээс нь сурталчилж ирлээ. Гэхдээ бүх ажилд тавигддаг чанарын шаардлага сэтгүүлчдийн бүтээл, сонин хэвлэлийн нийтлэлд мөн нэгэн адил хамаарах зарчмын үүднээс авч үзвэл чанар, үр ашгийн сурталчилгаа нь тооны хувьд олон ч үзүүлэх нөлөөний талаар бас л хангалттай биш байгаа бөгөөд сайн туршлагыг дэлгэрүүлэх, саарыг шахан зайлуулах, тулгамдсан асуудлыг нарийвчлан судалж дэвшүүлэн тавих, бүх нийтийн анхаарлыг татаж, ажил, үйлдвэрлэлд тус болохуйц зүйл нийтлэх нь сонин хэвлэлд ихээхэн шаардлагатай байна, 

Чанарын нэгдүгээр ангийн болон дээд зэрэгтэн бүтээгдэхүүн үйлдвэрлэх төлөвлөгөөг биелүүлэх, эцсийн үр ашгийг нэмэгдүүлэх талаар манай хөдөлмөрийн хамт олон бүр дотоод нөөцийг дайчлан ажиллаж, чанарын бригадын хөдөлгөөн олныг хамарч, үйлдвэр аж ахуйн нэлээд газарт чанарын удирдлагын иж бүрэн систем нэвтэрч, зөвхөн өнгөрөгч онд 150 гаруй үйлдвэрийн газрын 900 гаруй бүтээгдэхүүн чанарын медаль авчээ. Гэвч энэ бүхэн цөмөөр Хэвлэлд тусгалаа олж нийтэд хүртээл болсон гэхэд учир дутагдалтай юм. Нийт салбарт чанар, үр ашгийн төлөө хөдөлгөөн эрчимжин шинэ шинэ үүсгэл санаачилга гарч байгааг манай хэвлэл, мэдээллийн байгууллага сонор соргогоор тусган авч, тухай бүр олны хүртээл болгох үүрэгтэй. Чанарын аливаа, доголдол хариуцлагагүй салан задгай ажиллагаа, үргүй зардал гаргах, гологдол бүтээгдэхүүн үйлдвэрлэхэд хүргэдэг дутагдлыг ч сонин, сэтгүүл, радио телевизийн редакциуд тухай бүр цаг алдалгүй дайчин шуурхай бичиж, арилгах ажилд бодитой тус хүргэж байх ёстой. 

Зарим салбарын сонин, сэтгүүл, орон нутгийн нэлээд сонинд << Чанар, үр ашгийн аян >> булан тогтмолжоогүй, нийтэлсэн материалын далайц, ур чадвар мөхөс, урсгал байдалтай, дайчин давшингуй биш, гагцхүү тоочин мэдээлсэн шинжтэй байна. Ялангуяа Дорнод, Сүхбаатар аймгийн << Дөл >> , << Сүхбаатарын зам >> зэрэг сонинд 1985 он гарсаар бүтээгдэхүүний чанар, үр ашгийн талаар далайцтай нийтлэл нэг ч удаа гараагүй байна. 

Нийтлэл нэвтрүүлгийн чанарыг дээшлүүлэхийн нэг гол боломж нь хэвлэл, мэдээллийн ажилтнуудыг амьдрал, үйлдвэрлэлийн гүнд оруулж тухайн сэдвийн талаар өргөн мэдлэгтэй болгох асуудал юм. Редакциуд энэ ажлыг зохих ёсоор хийхийн тулд зориуд комисс байгуулан, нийтлэл, зохион байгуулалтын оновчтой, үр нөлөөтэй шинэ арга хэлбэрийг санаачлан олж, нийтлэлийн чанарыг эрс сайжруулах хэрэгтэй. 

Ер нь хэвлэл, мэдээллийн байгууллага чанар, үр ашгийн талаар нийтлэлийнхээ одоогийн байдалд өөрчлөлт гаргаж үлгэр дууриал болохуйц. үр нөлөөтэй өгөөжтэй болгох талаар онцгой анхаарч бичлэгийн арга барилд өөрчлөлт гаргах шаардлагатай байна. Үүний тулд сэтгүүлч боловсон хүчний эдийн засгийн мэдлэг, боловсролыг системтэй дээшлүүлэх, улс ардын аж ахуйн тодорхой салбарын тухайд мэргэжлийн мэдэцтэй байх шаардлагыг чангатгаж, юуны өмнө өнгөц хөндийгөөр хий хоосон магтахыг урьдал болгодог зуршлаас ангижирч, уг асуудлын мөн чанарыг гүнзгий ухааран судалсны үндсэн дээр аргачилж, нээн үзүүлэх чиглэлээр бичих, тэр чанараараа даацтай, чамбай нийтлэл, нэвтрүүлгийг нэмэгдүүлэх ёстой. 

Хөдөлмөрийн тэргүүний сайчуул, ажилчин, малчин, инженер, техникч, эдийн засагч, эрдэмтэн, мэргэжилтнийг нийтлэл, зохион байгуулалтын ажилд өргөнөөр татан оролцуулж, тэдний ажил хэрэгч санал бодлыг тусгах, туршлага, ололтыг нь сурталчлуулах ажил чанар, үр ашгийн аяны үр нөлөөг сайжруулахад туслах шавхагдашгүй нөөц мөн. Хөдөлмөрчин олны эрэлт таашаал, үйлдвэрлэл, технологийн өнөөгийн шаардлагыг сэтгүүлч хүн эхлээд өөрөө сайн мэдэж, улмаар чанартай бүтээгдэхүүн үйлдвэрлэхэд саад болж байгаа дутагдлыг мөн адил судлан илрүүлж байж, нарийн түвэгтэй зорилтыг шийдвэрлэх арга замыг тодорхойлон бичиж чадна. Түүнчлэн бүтээгдэхүүний чанар, үйлдвэрлэлийн үр ашгийг дээшлүүлэх сурталчилгаа хийхэд зөвлөлтийн болон ах дүү социалист орнуудын сэтгүүлчид, хэвлэл мэдээллийн байгууллагын туршлагаас бүтээлчээр суралцах, зарим нийтлэг шинжтэй, далайцтай нийтлэлийг шууд орчуулж сурталчлах нь зүйтэй байна. 

Сэтгүүлчдийн уран чадварыг сайжруулах, бүтээлийн эрэл хайгуулыг эрчимжүүлж, бичлэгийн шинэ арга хэлбэрийг тууштай эзэмшүүлэх, асуудал дэвшүүлсэн бүтээл олшруулах, эргэн сурвалжлах, зөгнөн сурвалжлах, асуулт тавьж хариу нийтлэх, уншигчдын санал бодлыг авах, нийгэм судалгаа явуулах зэргээр хэвлэл мэдээллийн газрууд, тэрчлэн Монголын сэтгүүлчдийн холбооны хороо, түүний орон нутгийн салбарууд санаачилгатай ажил зохиох хэрэгтэй байна. Хэвлэл, радио, телевиз зэрэг мэдээллийн хэрэгслээр тавигдсан шүүмжлэл, саналын мөрөөр авах арга хэмжээг ажил хэрэгч хөнгөн шуурхай болгох, хэвлэлээр дамжуулан хүнтэй, хамт олонтой ажиллах ажиллагааг эрчимжүүлэх, аймгийн болон салбарын сонин хэвлэлийн нийтлэлийн чанар үр нөлөөг дээшлүүлэх нь аймаг, хотын намын хорио, яам тусгай газрын удирдлагын байнга санаж, удирдан чиглүүлж, анхаарах ёстой асуудал мөн, 

