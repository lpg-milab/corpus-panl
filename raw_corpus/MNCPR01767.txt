Монгол ноолуурын хувь заяа харийнхны гарт шилжиж байна

Арван жилийн өмнө тогтоосон 4000 төгрөгийн татвар хятадуудад ямар ч цочрол өгөхгүй байна
Энэ жил малчид ноолуурын наймаанаас 170 тэрбум төгрөгийн ашиг олжээ. Ямаа ихээр өссөн тул улсын хэмжээнд таван мянган тонн ноолуур бэлтгэх боломжтой байсан ч хөрөнгө мөнгөгүйн бэрхшээлээс болж дотоодын үйлдвэрүүд дөнгөж 1500 тонн орчим түүхий эд бэлтгээд байгаа аж. Дотоодын үйлдвэрлэгчид "хамаг ноолуураа хятадуудад алдчихлаа" гэсэн гундуухан үгийг унагацгааж байна. Энэ жил урд хөрш рүү ачигдсан бохир ноолуурын хэмжээ өмнөх жилүүдийнхээс нэмэгдсэнийг мэргэжилтэн онцоллоо. Ноолуурын зах зээл дээрх хятадуудын мөнгөний бөөгнөрөлтэй манай компаниуд яагаад ч өрсөлдөж чадахгүй байгаа нь ноолуурын экспортод тавьж буй татварын хэмжээ дэндүү бага байгаатай холбоотойг мэргэжилтнүүд хэлж байна. Өмнөх жилүүдэд манай улс ноолуурын экспортдоо килограмм тутамд 4000 төгрөгийн татвар ногдуулдаг байсан. Монгол Улс түүхий эддээ экспортын татвар ногдуулах эрхийг Дэлхийн худалдааны байгууллага (ДХБ) 2012 он хүртэл сунгаад өгчихлөө. Тус байгууллагатай хийсэн гэрээнд зааснаар килограмм тутамд 30 хүртэлх хувийн татвар ногдуулах эрхтэй ч өнөөдрийг хүртэл мөрдөж ирсэн хэмжээг нэмэгдүүлэхгүй л бол монголчууд ДХБ-аас үзүүлж буй энэ хөнгөлөлтийн ашгийг гаргаж чадахгүй нь тодорхой болж байна. Учир нь зах зээл дээр үнэ өссөөр байхад арван жилийн өмнө тогтоосон 4000 төгрөгийн татвар хятадуудад ямар ч цочрол өгч чадахгүй, урд хөрш рүү хөвөрч буй бохир ноолуурын урсгал улам нэмэгдэх юм. Хамгийн гол нь манайх экспортын татвараараа дамжуулж олдог байсан ашиг цаашид үгүй болох нь. Тиймээс энэ татварын хэмжээг ядаж 10 мянган төгрөг болгон нэмэгдүүлэх заалтыг хуульд оруулж өгөхийг Ноос, ноолуурын холбооноос УИХ-д удаа дараа санал тавьж байгаа ч гишүүд "малчдын нуруун дээр татварын дарамт нэмэхгүй, хуульд ийм өөрчлөлт оруулбал ноолуурын үнэ буурч малчид хохирчихно" гэсэн ямар ч үндэслэлгүй тайлбараар үндэсний үйлдвэрлэгчдэдээ "төмөр нүүр" гаргасаар байгаа аж. Ноолуурын экспортод татвар ногдуулснаар хэзээ ч малчдад дарамт учрахгүй, харин ч үүнээс олох орлого эргээд малчдад очих байтал УИХ үүнийг юуны учир эсэргүүцээд байна вэ гэдэгт үйлдвэрлэгчид хариулт нэхэж байна. Саяхан болж өнгөрсөн мянган малчны зөвлөлгөөний үеэр Ноос, ноолуурын холбооноос малчдын дунд яг энэ асуудлаар санал асуулга явуулжээ. Гэтэл малчид түүхий эдийн экспортын татварыг нэмэгдүүлэх тал дээр 90 хувь нь санал нэг байгаа дүн гарчээ. Тэдний энэ байр суурийг дотоодын үйлдвэрүүдийн менежерүүд ч нотолж байгаа юм. Харин УИХ-ын гишүүд энэ татварыг нэмэхгүй байж байгаад үүгээрээ малчдын "тархийг угааж" ирэх оны сонгуульд санал татах бодолтой байна гэсэн яриа үйлдвэрлэгчдийн дунд явж байна. Төрийн түшээд ийнхүү зөвхөн улс төрийн ашиг сонирхлоороо асуудлыг хойшлуулж байх хооронд үндэсний үйлдвэрүүд маань сөхрөх нь. Жилийн дараа гэхэд л ноос, ноолуурын салбар арьс ширний салбар шиг зах зээлийн тавцнаас юу ч үгүй арчигдахад бэлэн болчихлоо гэсэн эмзэглэл мэргэжилтнүүдийг зовоож байгаа бололтой. Хилийн боомтууд дээр сүүлийн үед жижиг бүлэглэл үзэгдэхээ больж, том мафиуд ажиллах болсон гэнэ. Тэд бэлтгэсэн ноолуурынхаа нэг хэсгийг Хятад руу гаргаад, нөгөө хэсгийг нь манай үйлдвэрүүдэд өндөр үнээр шахдаг нарийн аргад шилжээд байгаа аж. Жилийн 20 гаруй хувийн хүүтэй зээлээр эргэлтийн хөрөнгөө бүрдүүлдгээс түүхий эдээ хангалттай бэлтгэн авч чаддаггүй монгол үйлдвэрүүд арванхоёр, нэг, хоёрдугаар сард түүхий эдийн хомсдолд ордог. Яг энэ үед нь хятадууд нөөцөлсөн ноолуураа тэдэнд өндөр үнээр шахдаг байна. Сүүлийн үед хятадууд Монголын ноолуурыг эх орон руугаа нүүлгэх бодлогоо улам эрчимжүүлсэн гэнэ. Учир нь Засгийн газар түүхий эдийн экспортын татвараа нэмэгдүүлэх саналыг УИХ-д оруулаад хүлээж байгаа, цаашид 4000 төгрөгийн татвар 10 мянга болж магадгүй гэсэн прогноз, дээр нь зах зээлийн маш нарийн мэдрэмж нь тэднийг шавдуулж байгаа аж. Одоо "Эмээлт" захын агуулахад хятад ченжийн их хэмжээний ноолуур хадгалагдаж байгаа мэдээлэл байна. Мэдээж монголчуудад өөрсдөд нь эргүүлэн өндөр үнээр шахахаар өвлийг хүлээж байгаа хэрэг шүү дээ. Үүнээс гадна Улаанбаатарт одоо Хятадын 23 угаах үйлдвэр аймшигтай нөхцөлд монгол ажилчдыг ажиллуулан хамгийн хоцрогдсон муу технологиор болон гар аргаар ноос, ноолуур угааж байдаг юм байна. Эдгээр үйлдвэрийн эзэд хүн байтугай адгуус мал ч тогтохын аргагүй бохир заваан, хүнд нөхцөлд монгол ажилчдыг олон цагаар ажиллуулдаг хэрнээ сард 50-60 мянган төгрөгийн цалин өгдөг байна. Түүгээр ч зогсохгүй ажилчид нь үйлдвэрийнхээ нэрийг ч мэддэггүй гэнэ. Технологи нь наад захын шаардлага хангадаггүй тул Туул голын сав газрыг асар ихээр бохирдуулж байдаг нь нууц биш болжээ. Үүнд санаа зовнисон энэ салбарын монгол менежерүүд Мэргэжлийн хяналтын газарт хандаж уг хууль зөрчсөн ажиллагаанд хяналт тавья, монгол үйлдвэрүүд стандартын дагуу ажиллаад, татвараа төлөөд болоод байхад яахаараа хятад үйлдвэрүүд стандартаас гадуур үйлдвэрлэл явуулж, татвар төлдөггүй юм бэ гэсэн санал удаа дараа оруулж байгаа ч мэргэжлийн хяналтынхан "бид өөрсдийн шугамаар шалгана" гээд хүлээж авдаггүй гэсэн. Эдгээр үйлдвэр бохирын хоёр шугамтай байдаг гэнэ. Цэвэрлэх байгууламж руу холбогддог нэг шугам нь хяналт шалгалтынханд үзүүлэхэд, нөгөө шугам нь Туул голыг бохирдуулахад зориулагддаг юм байна. Гараар угаасан ноолуураа эх орон руугаа ихэнхийг нь татваргүйгээр гаргаж байдаг аж. "Хятадуудын ажиллагааг хараад байхад тэд түүхий эдийн зах зээл дээр асар их хэмжээний бэлэн мөнгө төвлөрүүлж, манай үйлдвэрүүдийг бүрмөсөн сөхрүүлээд дараа нь өрсөлдөгчгүй болсон хойноо ноолуурын үнийг арав гаруйхан мянгад унагах бодлого барьж байна. Энэ бол гарцаагүй, хэдхэн жилийн дараа гэхэд л манайх урд хөршийн түүхий эдийн бааз болсон байхад гайхах юмгүй" гэж энэ салбарт өрсөлдөж байгаа монгол менежер ярьсан юм. Тэгэхээр хэдэн жилийн өмнө энэ салбарт тулгарч байсан бэрхшээл өнөөдөр яалт ч үгүй хурц асуудал болчихжээ. Тэр 4000 төгрөгийн татвараа 10 мянга болгоод, дээр нь Монгол Улсын хуулийг зөрчин татвар төлөхгүй байгаа болон стандарт бус үйлдвэрлэл явуулж хүн, байгалийг хордуулж хохироож байгаа ноос ноолуур угаах үйлдвэрүүдийг цэгцлээд ном дүрэмд нь оруулаад өгчихөөч гэсэн хүсэлтээ малчид, үйлдвэрлэгчид аль аль нь тавьж байна. 
Н.Пагма
