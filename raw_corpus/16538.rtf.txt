№261 (16538)           
1986 оны аравдугаар  сарын 31.
Эрдэмтдээс хариу хүлээж байна

<< Шинжлэх ухаан, техникийн ололтыг ашиглахтай холбогдолгүй шийдэх үйлдвэрлэлийн болон нийгмийн нэг ч асуудал байхгүй >> гэж МАХН-ын XIX их хурал дээр нөхөр Ж. Батмөнх дурдаад юуны урьд шинжлэх ухаан үйлдвэрлэлийн холбоог бүх талаар бэхжүүлэх, улс орны амьдралын тэргүүн ээлжинд дэвшигдэн тавигдаж байгаа асуудлыг судалж шийдвэрлэхэд эрдэм шинжилгээний байгууллага, эрдэмтдийн хүчийг төвлөрүүлэхийг онцлон заасан билээ. 

Манай орны мал аж ахуйн үйлдвэрлэлийг эрчимжүүлэн хөгжүүлж үр ашгийг хэлбэрэлтгүй дээшлүүлэхэд хөдөө аж ахуйн эрдэм шинжилгээний байгууллагууд, эрдэмтдийн зүгээс эх орон, хөдөөгийн хөдөлмөрчид ихээхэн зүйл хүсэн хүлээж байна. Улс орны амьдралын амин чухал энэ салбарт тэргүүн ээлжинд дэвшигдэн тавигдаж байгаа гол гол асуудлуудад үр ашигтай хариу өгөхийг эрдэмтдээс амьдрал шаардаж байна. Ялангуяа аж ахуйн үйлдвэрлэлийг эдийн засгийн аргаар удирдах, урамшууллын зохистой хэлбэрийг олж тогтоох үр ашгийг зөв тооцож, зөв зүйтэй ашиглах нэгдлийн эдийн засгийн албаны ажлыг төгөлдөржүүлж, төлөвлөлт, бүртгэл тооцоо, хөдөлмөр зохион байгуулалт, нормчлол, хөлсний шинэ систем нэвтрүүлэхэд чиглүүлэн явуулж байгаа онол арга зүйн судалгаа, бүтээлч эрэлхийллүүдийг улам үр дүнтэй эрчимтэй болгож амьдралд нэвтрүүлэх ажил туйлын удаашралтай байна. 

Эрдэмтдийн бүтээл, нээлт, ололт, санал дүгнэлт, шинэ технологи, арга ажиллагааг үйлдвэрлэлд яаралтай нэвтрүүлж ажил болгон, үр өгөөжийг дээшлүүлэхийн тулд шинжлэх ухааны салбарууд, үйлдвэрлэлийн хоорондын системтэй уялдаа холбоог тогтоож, өргөжүүлэх, энэ талаар тодорхой систем одоогоор тогтоогүй байгааг юуны урьд анхаарах цаг болжээ. Нэгэнт нэвтрүүлж эхэлсэн ололт, бүтээлийг түүний технологийн шаардлагыг хатуу баримтлах, үүнд тавих эрдэм шинжилгээний хяналтыг тогтмолжуулах, үйлдвэрлэлийн хэвийн ажиллагаанд тууштай мөрдүүлэхгүй байгаагаас зарим ололт бүтээлийн үр дүн төслийн түвшинд хүрэхгүй байна. Цэвэр үйлдрийн болон эрлийз малын арчилгаа, ажиллагаа, материаллаг баазыг тэдгээрийн технологийн шаардлагад хүргэж чадахгүй байгаагаас, жишээ нь, өнгөрсөн таван жилийн дунджаар зуун эх тутмаас бойжуулсан төлийн тоо улсын дунджаас малын төрөл тус бүрийн хувьд 5 - 35 - аар доогуур, зүй бус хорогдол ч ихээхэн гарсан байна. 

Эрдэм шинжилгээний байгууллага, эрдэмтдийн их хуч, нөөцийг малын зүй бус хорогдол, хээл хаялт, сувайралтын шалтгааныг гүнзгий судалж таслан зогсооход чиглүүлэх, үржлийн ажлын чанар, шинжлэх ухааны үндэслэлийг сайжруулах, мөн мал олноор хорогдох нэг үндсэн шалтгаан болж байгаа орон нутгийн шинжтэй зарим өвчнийг голомтлон устгах шинжлэх ухааны үндэстэй нарийн аргыг боловсруулахад хандуулах нь чухал байна. 

Түүнчлэн манай хөдөө аж ахуйн улс, хоршооллын байгууллага үйлдвэрлэлийн олон салбарыг тодорхой зохистой харьцаа барихгүй нутаг орны аясыг дагаж зэрэгцүүлэн хөгжүүлдгийн улмаас тэдгээрийн эдийн засгийн үр ашиг доогуур, эрчимжүүлэлтийн аргыг тууштай нэвтрүүлж чадахгүй байгааг өөрчилж үйлдвэрлэлийг нарийн төрөлжүүлэн, салбаруудыг зөв хослох, тухайн нутаг орны байгаль цаг уур, эдийн засгийн нөхцөлтэй уялдуулан үйлдвэрлэлийн зохистой хэмжээг тодорхойлж түүнд тулгуурлан аж ахуйнуудын зэрэглэл тогтоон, удирдах ажилтан, мэргэжилтэн, ажиллах хүчний оновчтой норм бий болгон мөрдүүлэхэд хөдөө аж ахуйн эдийн засаг, зохион байгуулалтын судалгааг чиглүүлэх асуудал ч өнөөдрийн амин чухал зорилтын нэг болж байна. 

Бэлчээрийн мал аж ахуйг эрчимтэй эрхлэхэд мал маллагааны арга ажиллагааг боловсронгуй болгох, мал аж ахуйн хэсгийн систем, мал төллүүлэх болон өсвөр мал эрчимтэй өсгөн бойжуулах бааз, цогцолбор зэрэг үр ашигтай хэлбэрүүдийг хэвшүүлэх, мал аж ахуйд хөдөлмөр зохион байгуулалтыг төгөлдөржүүлэх зэрэг наад захын асуудлуудад ч эрдэмтэд нухацтай хариу өгөх хэрэгтэй байна. Мал сүргийн бэлчээрийг зохистой ашиглах, сэргээн, арчлах, хамгаалах, ургамлын бүтцийг сайжруулах асуудлыг иж бүрнээр шийдвэрлэх, тэжээлийн нөөц нэмэгдүүлэх, үйлдвэрийн аргаар тэжээл бэлтгэхэд эрдэм шинжилгээний байгууллагуудын зүгээс үзүүлэх туслалцаанд чанарын дэвшил гаргахыг амьдрал зүй ёсоор шаардаж байна. 

Хүн амын хүнсний хангамжийг сайжруулахтай холбогдон харьцангуй шинэ тутам хөгжиж байгаа гахай, шувуу, туулай, зөгийн аж ахуйг зүй зохистой эрхлэх түүнээс авах бүтээгдэхүүнийг бэлтгэх, боловсруулах, ашиглах арга замыг эзэмших талаар ч хөдөө нутгийнхан эрдэм шинжилгээний байгууллага, эрдэмтдийн жинтэй, бодитой хувь нэмрийг хүсэн хүлээж байна. 

<< МАХН-ын XIX их хурлаас хөдөө аж ахуйг хөгжүүлэх талаар дэвшүүлсэн зорилтыг амжилттай хэрэгжүүлэхийн тулд удирдлагын арга барилыг боловсронгуй шуурхай болгож, социалист уралдааныг үйлдвэрлэлийн нэгж бүрт эрчимтэй өрнүүлэн, нэгдлийн ардчиллыг бэхжүүлж, сахилга, зохион байгуулалтыг үндсээр нь сайжруулан, хөдөлмөрийн бүтээмж, ур ашиг чанарын үзүүлэлтийг өндөр түвшинд гаргах нь хөдөө аж ахуйн хоршооллын бүх байгууллага, нэгдэлчдийн хамгийн хариуцлагатай зорилт болж байна >> гэж БНМАУ-ын Хөдөө аж ахуйн нэгдлийн холбооны VI их хуралд МАХН-ын Төв Хороо, БНМАУ-ын Ардын Их Хурлын Тэргүүлэгчид, Сайд нарын Зөвлөлөөс ирүүлсэн баярын бичигт онцлон заалаа. Хариуцлагатай энэ зорилтыг тууштай хэрэгжүүлэх үйлсэд манай яруу алдарт нэгдэлчдийн дотнын холбоотон, шадар туслагч байх нь эрдэмтдийн нэр төрийн хэрэг мөн. 

