№224 (16501)            
1986 оны есдүгээр сарын 18.
Намын байгууллагын гол  ажил

МАХН-ын XIX их хурлын түүхэн шийдвэрийг амьдралд бүтээлчээр хэрэгжүүлж, шинэ таван жилийн төлөвлөгөөг тоо, чанар, нэр төрлөөр нь бүрэн биелүүлэх их ажил орон даяар өрнөж байна. Хариуцлагатай чухал энэ үйл хэргийг шинжлэх ухааны үндэстэй, дайчин давшингуй үр дүнтэй зохион байгуулахын тулд юуны өмнө хүнтэй ажиллах, хамт олныг идэвхжүүлэх нь намын байгууллагуудын тэргүүн зэргийн зорилт мөн. 

Хүн хүмүүжүүлэх, идэвхжүүлэх асуудлыг өдөр тутам анхааралдаа байлгаж, аж ахуй, соёлын төлөвлөгөө биелүүлэх бодит нөхцөлийг ухаалгаар бүрдүүлж байгаа намын байгууллага цөөнгүй бий, Улаанбаатар хотын Найрамдлын районы намын хороо << Төлөвлөгөө биелүүлэх нь үүрэг, давуулан биелүүлэх нь нэр төрийн хэрэг >> уриан дор хамт олны дунд социалист уралдаан өрнүүлж, хүмүүсийн улс төр, хөдөлмөрийн идэвхийг дээшлүүлэн, аж ахуйн байгууллагуудын сар, улирлын төлөвлөгөөг тоо, чанарын үзүүлэлтээр хангах нөхцөлийг чадамгай бүрдүүлж байна. 

Дөрөвдүгээр цахилгаан станцын намын хороо хүн нэг бүрээр бүтээлч үүрэг авахуулж, тайланг нь намын үүр, хорооны товчооны хурал дээр хамгаалуулан үнэлж дүгнэж, инженер техникчидтэйгээ ганцаарчилсан уулзалт, ярилцлага зохиож, хүн бүрийн ололт, дутагдлын судалгаатай болж тэр дагуу тодорхой ажиллаж хүмүүжүүлж байгаагаас үйлдвэрлэлийн нийт ажил урагштай байна. 

МАХН-ын XIX их хурлын шийдвэрийг хэрэгжүүлэх тухай асуудал хэлэлцсэн аймаг, хотын намын хорооны бүгд хурлууд намын байгууллагаас боловсон хүчин, хүнтэй ажиллах ажил намаас тавьж байгаа өнөөгийн өндөр шаардлагаас хоцорч байна гэсэн зарчмын дүгнэлт хийж, боловсон хүчнийг ажилд томилоод мартдаг, тусалж дэмжиж, сургаж хүмүүжүүлэхийн оронд халж солихыг урьдал болгодог, эсвэл туслах нэрийдлээр ажлыг нь шүүрэн авч хийж идэвх санаачилгыг нь бууруулж, бие даасан ажиллагааг хязгаарладаг, төлөвлөгөө биелж, бүтээгдэхүүн гарч, мал өсөж л байвал хүний амьдрал ахуй, соёлжилт, хангамж, эрэлт хэрэгцээг тэр болгон хайхардаггүй дутагдал цөөнгүй байгааг тодорхой баримтаар шүүмжилжээ. 

МАХН-ын XIX их хурал << Аж ахуй, соёлын байгуулалтыг удирдах явдал намын байгууллагын эн тэргүүний үүрэг мөн. Тэд улс төрийн удирдагчийн хувьд хүнтэй тодорхой ажиллах аргаар энэ хариуцлагатай үүргээ биелүүлэх ёстой >> гэж заасан билээ. 

Хүн бүрийг тухайн байгууллагын жинхэнэ эзэн гэдгээ сайн мэдэрч, түүгээрээ ямагт бахархаж. хамт олны ажил үйлс, гаргаж байгаа бүтээгдэхүүний чанар, хийж байгаа үйлчилгээний өндөр соёлын төлөө байнга санаа тавьж, идэвх зүтгэлтэй ажилладаг болгох нь нэн чухал асуудал юм. Үүнийг дан ганд ухуулан таниулах аргаар хийж чадахгүй. Хүмүүсийг урьдчилж идэвхжүүлж, урамшуулж шагнахын хамт тэдний ажиллаж, сурч, амрах бүх нөхцөлийг бүрдүүлж, хамт олны дотор нөхөрсөг, хамтач, тусархаг, эрүүл саруул уур амьсгал бий болгох, хүн бүрийг тал бүрээр хөгжүүлж, авьяас чадвараа бүрэн нээн харуулж, түүнийгээ хамт олныхоо тусын тулд, нийгмийнхээ төлөө үр ашигтай зориулах боломжийг хангахад намын байгууллагын гол ажил чиглэх ёстой. Намын ажилтнууд ажлынхаа цагийн ихэнхийг үйлдвэрлэлийн гүнд, хүмүүсийн дунд ажиллахад зориулж, гуанз, дэлгүүр, больниц, үйлчилгээний бусад газрууд яаж ажиллаж байгааг нүдээр үзэж, хамт олон юуны тухай бодож, хүмүүс яаж амьдарч, сурч, юу хүсэж мөрөөдөж байгааг байнга сонирхож, шаардлагатай арга хэмжээг цаг алдалгүйгээр холбогдох байгууллага, хүмүүсээр авахуулж байх нь онцгой чухал. 

Үр ашиг багатай олон хурал, зөвлөлгөөн, бичиг цаасны ажлыг зоригтой багасгаж, хүмүүсийг контортоо дахин дахин дуудаж ажлаас нь хөндийрүүлдэг хуучирсан арга барилаас шийдвэртэй салж, хамт олны ажил үйлстэй газар дээр нь танилцаж, эрэлт хүсэлтийг тэнд нь сонсож, зааж зөвлөж, шуурхай тусалж дэмжиж байх нь хүнтэй ажиллах, хүмүүсийг идэвхжүүлэх үр нөлөөтэй аргын нэг мөн. 

Намын байгууллагын өдөр тутмын анхаарал халамжид байх ёстой хүмүүс бол бүх зэрэг тушаалын удирдах боловсон хүчин мөн. Удирдах хүн бүрийн үйл ажиллагаанд шуурхай хяналт тавьж, ажлыг нь байгаагаар нь үнэн зөв үнэлж дүгнэж, аливаа асуудлыг байгууллагын явцуу эрх ашгийн үүднээс биш, ямар нийгмийн эрх ашгийн үүднээс авч үздэг, өдөр тутмын аар саар ажлаар зууралдалгүй ирээдүйг харж бүтээлчээр ажилладаг, хэлсэн бүхнээ биелүүлж, эхэлсэн болгоноо дуусгадаг болгон хүмүүжүүлэхэд гүйцэтгэлийн шалгалтыг бүрэн чиглүүлж, дутагдал, доголдлын шалтгаан, арилгах арга замыг заасан тодорхой нэр хаягтай шүүмжлэлийг өрнүүлж, мөрөөр нь шуурхай арга хэмжээ авч, үр дүнг хамт олонд заавал мэдэгдэж байх нь намын байгууллагаас хүнтэй ажиллах шалгарсан арга мөн. 

Бусдын хөдөлмөрийг завшигчид, ажил тасалж, архидан согтуурагчид, залхуу хойрго, заль мэхтэй этгээдүүдийг олон түмний туслалцаа дэмжлэгтэйгээр дор бүр нь судлан илрүүлж, тэдэнтэй хийх тэмцлийг иргэн бүрийн үүрэг болгон өрнүүлэхэд намын улс төр хүмүүжил, үзэл суртал, зохион байгуулалтын ажил бүрэн чиглэх ёстой. 

Хүний төлөө санаа тавихыг өндөр дуугаар уриалдаг мөртлөө дороос гарсан шүүмжлэл, санал хүсэлтийг хайхардаггүй, мөрөөр нь тодорхой арга хэмжээ авдаггүй, хүнд суртал гаргаж хөдөлмөрчин хүнд чирэгдэл түвэг учруулдаг удирдах хүмүүстэй намын байгууллагууд хатуу тэмцэл хийж, хүнд хандаж, хүнийг асрамжилж, хүний хүч чадалд тулгуурлан ажиллахын үлгэр жишээг үзүүлэх ёстой. 

Намын байгууллагууд нийгмийн шударга ёсыг бэхжүүлж, жинхэнэ ил тод байдлыг хангаж, хүмүүсийн ажил, амьдралын нөхцөлийг байнга сайжруулж, хамт олны дотор хамгийн эрүүл саруул уур амьсгал бий болгон, хүн бүрийн сахилга, хариуцлагыг дээшлүүлэн улс төр, хөдөлмөрийн нь идэвхийг өрнүүлж чадвал социалист байгуулалтын бүх салбар хэсэгт тогтвортой амжилт олох бөгөөд чухам ингэж ажиллахыг намын дэвшүүлсэн зорилт, цаг үе, ажил үйлс шаардаж байна. 

