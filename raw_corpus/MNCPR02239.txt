Хөгжил бол өөрчлөлт

Ли Сионг Ти (Эдийн засгийн ухааны доктор, pn@mongol.net) 

Ерөөсөө амьтай биет болгон хөдөлж хөгжиж байгаа нь заавал нэг зорилго шалтгаантай байдаг. Ямар ч зорилгогүй гудамжаар холхиж алс холыг зорьдог хүн гэж үгүй.
Амьдрахын тулд мөн ямарваа нэгэн зорилгын улмаас зогсолтгүй хөдөлж хөдөлмөрлөдөг. Сүүлийн үед монголчууд амралтаа аваад хөдөө гадаа явснаас тэр үү Улаанбаатар хотын төвөөр гадныхан илүү олон харагдах болж. Гэвч энэ амралт, зав чөлөө нь үнэн хэрэгтээ өнгөрсөн хугацаанд хэтэрхий их ажиллаж алжаасан болохоор элдэв өвчинд ээрэгдэхээсээ өмнө амралт хэмээх амь насны баталгаа, ирэх намар илүү ихийг хийж бүтээхийн төлөөх энерги, эрч хүчээ цэнэглэх гэсэн тодорхой зорилготой бөлгөө. Тиймээс хамгийн шалгарсан амьд биет гэдэг бол яахын аргагүй үйл хөдлөл, идэвхтэй зорилгыг хамгийн үр ашигтайгаар эзэмших чадварын дүнд буй болдог байна. Уул мэт аварга зааны өөдөөс босох араатан жигүүртэн байдаггүй ч энэхүү аварга амьтан маань идсэн хоолныхоо 20 хувийг ч шингээж чадалгүй гадагшлуулдаг ажээ. Тасралтгүй явж хөдөлж, идэж хивэх хэрэгтэй болдог тэрхүү ашиггүй байдлаасаа болж зааны амьд явах бололцоо багасдаг нь тогтоогджээ. Гэтэл үүний эсрэг матар нэг жилд зөвхөн 1-2 удаа хооллодог ч түүнийгээ 100 хувь шингээх тул нэг газраа удтал хөдлөлгүй идшээ хүлээх тул урт удаан насалдаг байна. Хүний түүх ч гэсэн эцсийн дүндээ амьдрах үйл явцыг уртасгах ач холбогдлын туйлын процесс гэж ойлгож болох юм. Арслан хийгээд араатан чонын хурц соёо савар ч үгүй, бүргэд шиг далавч жигүүргүй хүн төрөлхтөн харгис хатуу байгалийн шалгарлаар амьд үлдэхийн төлөө буй болгосон нэгэн шинэ нээлт бол гал хийгээд зэр зэвсэг хэрэглэх болсон явдал билээ. Анхандаа хэрэглэхэд авсаархан модон саваа ангийн зэвсэг болж байсан бол сүүлдээ амьтны яс, чулуу, хүрэл, төмөр ашиглах болжээ. Бас ганцаараа ан гөрөө хийснээс хэдүүлээ сүрэглэн авлах нь хавьгүй ашигтай болохыг мэдэж авсан юм. Энэ мэтчилэн зорилгодоо хүрэх үр нөлөөгөө дээшлүүлэхийн тулд зэр зэвсэг шинээр хийж, өгөгдсөн нөхцөл байдлыг зохион байгуулалттай ашиглах болсон нь яах аргагүй хөгжил дэвшил мөн. Надтай уулзсан Монголын төрийн удирдлагын хүмүүс эсвэл бизнесменүүд, мөн үр хүүхдийнхээ ирээдүйд санаа нь зовж явдаг олон хүмүүс сүүлийн үед "Монгол хөгжих хэрэгтэй" гэж их ярьдаг, миний бие ч бас хөгжлийн тухай ярьдаг. Гэхдээ, нэг харамсалтай зүйл нь монголчуудын "Эцсийн эцэст хөгжил гэж юу юм", "Яавал хөгжих вэ" гэдэг зүйл дээр санаа бодол тун дулимагхан санагдсан. Монголын зүй ёсны хөгжлийн тухайд гадны хүн би ч эсэргүүцдэггүй л дээ. Монгол гарцаагүй хөгжих ёстой. Гэвч сүүлийн үед болоод байгаа Оюутолгойн талаарх элдэв шуугиан зэргийг харж байхад "Монголын хөгжил"-ийн талаар монголчууд өөр өөрийнхөөрөө сэтгэж, тэрхүү хөгжилд монголчууд бүү хэл, Монголын төр засгаас ч зөв бэлтгэлтэй орж чадаагүй юм байна гэсэн харууслыг олонтаа олж харсан. Энд юуны өмнө хэлэх нэг зүйл бол ямар нэгэн аргаар баяжмаар байна гэж ярьдаг хүмүүсийн яриад байгаа тэр "Монголын хөгжил" оршин байгаа ч Монгол Улсын эрх ашиг байхгүй нийгэм найз нөхдийн хөгжил үгүй хэвээр байна. Тиймээс би асуудаг. "Монгол Улс ядуу байхад та ганцаараа яаж баяжих юм бэ? Тэгээд за тийм байх боломжтой гэж бодоход баян чинээлэг тэр байдал нэг их удахгүй байх даа гэж хэлдэг. Хөгжил гэдэг бол хамтдаа байхыг хэлдэг. Хөрш залгаа айлд нь ядуу хоосон хүн байхад өөрийн эд баялаг гэдэг чухамдаа амар тайван суулгадаггүй болохыг удаан тайлбарлах шаардлагагүй биз ээ. Тэгвэл өнөөгийнх шиг дэлхийн түүхий эдийн үнийн огцом өсөлтийг 3-5 жилийн өмнө гэхэд хэн ч урьдчилан таах аргагүй байсан шүү дээ. Монголд түүхий эдийн асар их нөөц байгааг дэлхий нийт аль эртнээс мэдэж байсан ч тэр үед эдийн засгийн үнэлгээ нь доогуур байсан тул анхаардаггүй байсан билээ. Гэвч өнөөдөр өөрчлөгджээ. Цаашид 10 жилийн турш энэ байдал хадгалагдана гэж үздэг. Монголын Засгийн газар энэ чиг хандлагыг урьдаас зөв зүйтэй тусгаж, Оюутолгойг ашиглах бэлтгэл ажилд няхуур, стратегийн төлөвлөгөөтэйгөөр орсонсон бол өнөөгийн энэ хэрэг явдал гарахгүй байсан болов уу. Оюутолгойн хэрэг явдал Монголын Засгийн газар болон ард түмэнд сургамж өгсөн нь ойлгомжтой. Дэлхийн түүхий эдийн үнийн огцом өсөлт Монголын хувьд томоохон хөгжлийн гарц хэдий ч урьдаас бэлтгэлгүй бол хэн нэгний идэш болох нь гарцаагүй үнэн билээ. Мөн Монголын түүхий эдийг зарж их мөнгөтэй болохоор байсан ч "Монгол хөгжил"-ийн талаар тодорхой алсын хараатай бодлого байхгүй бол олон олон монголчууд ажлын байртай болох нь бүү хэл дахиад л төрийн албан тушаалтны хуучинсаг үзэлд автах нь дамжиггүй. Үнэндээ хөгжил гэдэг том зүйл өнөөг хүртэлх үр ашиггүй явж ирсэн тэр байдлыг даван туулах шинэ өөрчлөлтийг хэлдэг. Хүн төрөлхтний түүхээс харах юм бол бараг ихэнх улс орнууд үүнийг "өөрчлөлт", " шинэчлэлт", "хөгжил", "хувьсал өөрчлөлт" гэхчилэн байнга дурдсаар иржээ. Чингэс хаан ч гэсэн бага балчир ахуйдаа өөрийн өрсөлдөгчөө ялахын тулд, хожим нь хүчирхэгжсэн тэр үедээ эзэнт улсаа байгуулахын тулд асар их "өөрчлөлт" хийсэн билээ. Өнөөдөр хог хаягдал гудамжинд хаа сайгүй хөглөрөх болжээ хэмээн шүүмжилж суух биш, монгол хүн дор дороо өөрсдөө хог хаягдлаа гудамжинд хаяхаа больчих л юм бол хот хороо цэвэр цэмцгэр болж байгаа нь нэг ёсны өөрчлөлт мөн. Энэ мэтчилэн өчүүхэн жижиг өөрчлөлт хуримтлагдан хуримтлагдсаар хөгжлийн талаарх ард түмний санаа бодол нэгдэн нягтарч олон улсын итгэл үнэмшлийг сая олж авдаг билээ. Улаанбаатарчууд уулзвар хөндлөн гарахдаа гудамж замын тэмдэг, гэрлэн тэмдгийг огоорон үл тоомсорлодог тэрхүү ухамсаргүй үйлдлээсээ салж, шүүх прокурор нь хуулийг дур мэдэн гэм зэмгүй хохирогчоос мөнгө салгаж, хаа хаанаа хариуцлага зэм хүлээхээ больсон энэ байдлаасаа ангижирч, төрийн түшээ, яам, тамгын сайд нь улсын хөрөнгийг хувьдаа ашиглаж өөрийн сонгуулийн дүүрэгт сайн санааны тусламж болгон хамаа намаагүй цацдаг ёс суртахуунгүй сэтгэлгээнээсээ салах нь даруй "Монголын өөрчлөлт" мөн. Ийм болохоор өөрчлөлт гэдэг зүгээр нэг хийсвэр сэтгэлгээ биш, нийгэмд өөрийн оногдсон ажил үүргээ шударгаар биелүүлэх нь өөрчлөлтийн эхлэл, бас төгсгөл билээ. 
Ю.Дэлгэрмаа
