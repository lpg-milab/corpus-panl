Хотын ардчилал

Улаанбаатар хот иргэний ардчилсан хот болох үйл явдал эхэлж байна уу даа гэлтэй үйл явдал сүүлийн үед өрнөж байна. Ардчилалгүй нийслэл хотыг "Эрс шинэчлэл" хөдөлгөөний уриалгаар "Үндэсний соёмбо" нэрийн дор нэгдсэн төрийн бус байгууллага, хөдөлгөөнүүд сэрээж эхэлж байгаа нь үнэхээр сайн хэрэг. 
Хэдийгээр Монголын ардчилал Улаанбаатараас эхтэй ч "загасчны морь усгүй" гэгчээр нийслэл хот маань цаг үеэсээ ихэд хоцорч дээд зэргийн ардчилалгүй цөөхөн хотын нэг болж үлджээ. Хотын ерөнхий төлөвлөгөө ил байх Ёстой Хотын ардчиллын амин сүнс нь хотын ерөнхий төлөвлөгөөний ил тод байдал юм. Ил тод ерөнхий төлөвлөгөөг хүссэн хүн бүхэн худалдаж авч болдог байх нь ардчилсан хотын нэг гол шалгуур юм. Хотод хөрөнгөө оруулъя гэсэн бизнесийнхэн чухамхүү ерөнхий төлөвлөгөөний дагуу барилгын газраа сонгодог. Ерөнхий төлөвлөгөө нь олон жилийн турш өөрчилдөггүй баримт бичиг байдаг учраас удаан хугацааны сайн хөрөнгө оруулалтууд зөв байрлалд орж ирэх үндэс болдог. Улаанбаатар хотын хувьд ерөнхий төлөвлөгөө таг нууц байсаар ирсэн. Тэр ч байтугай энэ нууц төлөвлөгөө жилд хэдэн удаа яаж өөрчлөгдөж байгааг хянадаг нэг ч газаргүй болжээ. Хэдэн жилийн өмнө ногоон бүс гээд ерөнхий төлөвлөгөөнд дархалчихсан байсан газрууд өнөөдөр бизнесийн, орон сууцны шинэхэн бүсүүд болоод хавтгайрч байна. Хөрөнгө оруулалт зах замбараагүй орж ирж, тэднийг чухам хаана байрлуулахаа хэдхэн түшмэд, тэдэнд атгуулах авлига л шийдэх болжээ. Тэгэхлээр одоогийн Улаанбаатарыг ардчилсан хот болгох эхний алхам бол ерөнхий төлөвлөгөөг ил болгох явдал -юм. Улаанбаатарын үе үеийн удирдлагууд үүнийг уншаад гайхан эсэргүүцэж магадгүй л дээ. Тэд "манай хот чинь түүхэндээ хэзээ ч нээлттэй байгаагүй, цэргийн янз бүрийн байгууламж, томчуудын орон сууц албан газрууд гээд нууцлах юм зөндөө" энэ тэр гэж магадгүй юм. Гэвч тэдгээр эрхмүүд зүгээр л хүүхдүүдээрээ өөрийнхөө харшийг google-дүүлэхийг зөвлөе. Улаанбаатарт байтугай энэ дэлхийн бүх хотод нууц юм гэж байхгүй болоод хэдэн жил болж байна. Шинэхэн барьсан барилгуудыг улсын комисс хүлээж авахаас өмнө интернэтээр гүүглэ-дэлхий (google earth) гэдэг хайлтын үйлчилгээгээр үзчихэж болж байна. Та Бээжинг үзэх үү, Москваг үзэх үү, Арбатын гудамжийг харах уу гэдэг л таны сонголт болж. Нью-Йорк зэрэг Америкийн хотуудын тухайд бол бүр зургаар биш видеогоор гудамж талбайд болж байгаа зүйлсийг харж болж байна. Их хотын хүмүүс гадагш гарахынхаа өмнө аль гудамжинд зам бөглөөтэй байна, хаагуур явбал чөлөөтэй байна вэ гэдгээ интернэтээр харчихаад гардаг болсон байна. Хот дүрэмтэй байх Ёстой Дүрэмгүй хот ардчилалгүй. Дүрэмгүй хотод зэрлэг ширэнгийн хууль үйлчилнэ. Улаанбаатарыг нэгэн инженер эрхэм "хөгжлийн мутаци" гэж хочилж байж билээ. Үнэхээр л манай хотын хөгжил ямар ч дүрэмгүйгээр явж байгаа. Нийслэлийн тухай хууль гэж байдаг боловч тэр нь нийслэлийн иргэдийн өдөр тутмын амьдралаас дэндүү хол нэгэн баримт бичиг болсон. Харин орчин үеийн хотуудад байдаг шиг өдөр тутмын амьдралд ойрхон дүрэм нийслэлд маань даанч байхгүй. Хотын дүрэм (City code) гэдэг баримт бичиг ардчилсан орны бүх хотод байдаг бөгөөд үүнийг хотын иргэдийн хурал баталдаг. Хотын дүрмээр шийддэг хамгийн гол гурван асуудал бол хотын имиж ба үнэт зүйл, хотын бүсчлэлийн хуваарь, хотын шийдвэр гаргах процесст иргэд яаж оролцох вэ гэдгийг заах явдал юм. Яг одоо "Үндэсний соёмбо" хөдөлгөөнөөс НИТХ-д тавиад байгаа "хүүхдийн тоглоомын талбайг чөлөөл" гэдэг шаардлага бол Улаанбаатар хотын орон сууцны бүсэд, орон сууцнуудын дундах талбай нь зөвхөн амралт, чөлөөт цагийн орчин байх ёстой гэсэн журмын заалт болж болохоор харагдаж байгаа юм. Нийслэлийн иргэдийн хурлынхан иргэдийн хөдөлгөөнийнхний шаардлагыг нэг удаадаа биелүүлээд орхих биш, хотоо цаашид улам ардчилалтай, эрүүл болгоё гэсэн үүднээс бүтээлч хамтарч ажиллаасай. Хотын дүрмээс иргэд өөрийнхөө эрх мэдлийг харж болохуйц байх ёстой. Хотын хэмжээнд шинээр газар олгох, зам засах, ус суваг татах, хашаа барих, гүүр барих, нураах гээд олон хөрөнгө оруулалтын ажлууд байнга хийгдэж байдаг. Энэ ажлуудын тухай хотын оршин суугчид мэдэх боломжтой байх ёстой ба түүний талаархи шийдвэр гарахаас өмнө эрх ашиг нь хөндөгдөж байгаа талууд үгээ хэлэх боломж байх ёстой болдог. Чухамхүү энэ боломжийг яаж хангах вэ гэдгийг хотын дүрмээр заадаг. Бүсчлэлийн дүрэм хотын иргэдийн амьжиргаанд үйлчлэх ёстой Хотод бүсчлэл гэдэг зүйл байх ёстой юу, тодорхой бүсэд байгаа үл хөдлөх хөрөнгийн өмчлөгчдийн эрх ашгийг хуулиар хамгаалах ёстой юу гэдэг асуудал бараг зуугаад жилийн өмнө Америкийн дээд шүүхэд хэлэлцэгдээд Үндсэн хуулинд заасан иргэдийн үл хөдлөх хөрөнгө өмчлөх эрхтэй холбон тайлбарлагдаж бүсчлэл нь тухайн орчинд амьдарч буй иргэдийн салшгүй эрх мөн хэмээн шийдэгдсэн түүхтэй юм байна. Юуны өмнө хотын бүсчлэл нь хэд ч байж болдог. Бүсчлэл нь орон сууцны, хөнгөн үйлдвэрийн, хүнд хог хаягдалтай үйлдвэрийн, худалдааны, офисын, үйлчилгээ цэнгээний газрын, түүх дурсгалын газрын гэх мэт олон ангилал байж болох бөгөөд үүнийг ерөнхий төлөвлөгөө, хотын хөгжлийн концепцоос хамаарч хуваана. Хамгийн гол нь бүсчлэлийн хил хязгаар нь маш тодорхой байх ёстой. Учир нь бүсчлэл бүхэнд өөр өөр журам үйлчилдэг тул сонирхогч оршин суугч болон хөрөнгө оруулагч чухам хаана газар авахаа бүсчлэлийн журмыг харж шийдвэрлэх болдог. Сан Франциско хотод нэг алдартай газар байдаг. Энэ нь Алтан Хаалга хэмээх алдартай улаан гүүрнээс Сан Францискогийн зүг харахад хамгийн нүүрний эгнээнд харагдаж байдаг айлуудын байшингууд юм. Америкийн хамгийн алдартай хөршүүд гэдгээрээ тэдгээр арван хэдэн айл бахархдаг. Яагаад гэвэл тэр айлуудын байшин гэрэл зургийн дуран, кино зургийн дуранд хамгийн олон удаа өртсөн байдаг аж. Нэгэнт тэр айлуудын байрлал тийм алдартай байгаа учир тэр орчинд рекламаа өлгөе гэсэн компаниуд маш их гарч ирдэг ажээ. Ингэхийн тулд хотын эрэг орчмын гоо үзэмжийг хамгаалах тухай бүсчлэлийн журамд өөрчлөлт оруулах шаардлагатай болдог байна. Бүсчлэлийн журмын өөрчлөлтийг хийхийн тулд тэнд үл хөдлөх хөрөнгө өмчилж байгаа бүх хүмүүсийн зөвшөөрлийг авсан байх ёстой аж. Яг ингээд өнөөх алдартай хөршүүдээс зөвшөөрөл хүсэх цаг ирдэг байна. Сан Францискогийн алдар арван хэдэн хөрш, түүний үр хүүхдүүд өөрийнхөө орчны бүсчлэлийн журманд өөрчлөлт оруулахыг байнга эсэргүүцсээр иржээ. Ямар ч их мөнгө тэдний саналыг худалдаж авч чадаагүй байсаар ирсэн бөгөөд тэд одоо ч ямар нэг халхлах зарын самбаргүйгээр хамгийн алдартай байшинтай айлууд байсаар байна. Мэдээж тэр гудамжинд байр хөлслөх, байшин авах нь нэр төрийн хэрэг болж зөвхөн саяас дээш доллараар хэмжигдэх мөнгөөр худалдан авдаг үл хөдлөх хөрөнгө болжээ. Бүсчлэлийн журмууд нь дотроо үл хөдлөх хөрөнгө өмчлөх, хөрөнгө оруулалт хийх, шинэ бүтээн байгуулалт хийх, барилгын дизайн болон зориулалт өөрчлөх, орчныхоо амгалан тайван байдал, байгаль орчинд нөлөөлөх үр дагавар бүхий зүйлийг барьж байгуулах бүрийг зохицуулсан баримт бичиг байх ёстой аж. Гэхдээ усны нөөц, үерийн хамгаалалт, газрын гүнийг ашиглах, ховор амьтан ургамал болон дархан цаазтай газрыг хамгаалах талаар улсын хэмжээнд тогтоосон стандартаас доогуур хэмжээнд төлөвлөсөн бол хотын дүрэм, бүсчлэлийн журмуудыг мөрдөх зөвшөөрлийг Засгийн газраас олгодоггүй байхаар хуулинд заадаг байна. Зөвхөн дээрх гурван шаардлагаас үзэхэд Улаанбаатар хотыг ардчилалтай болгохын тулд маш их зүйл хийх ёстой болох нь харагдаж байна. Ц.ОЮУНГЭРЭЛ 

