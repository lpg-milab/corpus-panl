№305 (16582)         
1986 оны арван хоёрдугаар сарын 21.
Үйлдвэрчний эвлэлийн хороо

Монголын Үйлдвэрчний Эвлэл 1987 онд 60 жилийнхээ ойг тэмдэглэж, ээлжит XIII их хурлаа хийх бөгөөд ажилчин ангийн дайчин байгууллага үйлдвэрчний эвлэлийн амьдралд тохиолдох тэрхүү тэмдэглэлтэй үйл явдлыг яруу алдарт ажилчин анги, үйлдвэрчний эвлэлийн нийт гишүүд, хөдөлмөрчид орон даяар ажил хөдөлмөрийн их өрнөлтөөр угтах хөдөлгөөн оргилж байна. Юуны урьд үйлдвэрчний эвлэлийн тулгар суурь болсон анхан шатны байгууллагын ажлын арга барилд шинэчлэлт өөрчлөлт хийж, намын XIX их хурлаас үйлдвэрчний байгууллагын өмнө дэвшүүлсэн зорилтыг хэрэгжүүлэхэд томоохон ахиц гаргах нь чухал байна. Манай орны хөдөлмөрийн хамт олон бүрийн дунд үйлдвэрчний эвлэлийн янхан шатны байгууллага ажиллаж хөдөлмөрийн хүмүүсийн сайн сайхны төлөө санаа тавьж, нийгэм, эдийн засгийн тулгамдсан асуудал, үйлдвэрлэлийг удирдахад хөдөлмөрчдийн идэвх оролцоог өргөтгөх зэрэг өргөн хүрээтэй үйл ажиллагаа өрнүүлж байна. Үйлдвэрчний эвлэлийн 2700 гаруй анхан шатны хороо, зөвлөл, есөн мянган бүлэг, 150 гаруй мянган идэвхтэн ийнхүү үйлдвэрчний байгууллагын амьд механизм болж улс орны амьдралд хүндтэй үүрэг гүйцэтгэж байна. Завхан аймгийн Тэлмэн сумын 3. Гончиг даргатай үйлдвэрчний эвлэлийн зөвлөл нам, захиргаа, олон нийтийн бусад байгууллагатай хамтран социалист уралдааныг үйлдвэрчний эвлэлийн гишүүд, мал аж ахуйн мэргэжилтэн, малчдын идэвх санаачилгыг өрнүүлэх, тэдний сахилга хариуцлагыг дээшлүүлэх, эвсэг хамт олныг төлөвшүүлэхэд чиглүүлэн зохион байгуулж үр бүтээлтэй ажиллаж байна. 

Багануурын нүүрсний уурхайн үйлдвэрчний эвлэлийн хороо ( дарга нь Ч. Сумъяа ) намын их хурлын үзэл санаагаар ажилдаа дүгнэлт хийж өөрчлөн шинэчлэх зүйлийн тодорхой жагсаалт гаргаад түүнээ дэс дараатай хэрэгжүүлж эхэлсэн бөгөөд хөдөлмөрийн хүнтэй ажиллах, тэдний хөдөлмөр, ахуйн нөхцөлийг сайжруулахад онцгой анхаарч хөдөлмөрийн чадвар алдалтыг ээлж, хэсэг, хүн нэг бүр дээр судлан эмнэлгийн хяналтад оруулах, сувиллын хоолоор эмчлэх, амралт рашаан сувилалд явуулах, хортой нөхцөлд ажилладаг хүмүүсийг сүүгээр хангах зэрэг ажилд ахиц өөрчлөлт гаргаж, хөдөлмөр хамгааллын гурван шатны сургалт, хяналтыг тогтмолжуулжээ. Ийм сайн жишээ олныг дурдаж болох боловч социалист уралдаан, социалист хөдөлмөрийн бригадын хөдөлгөөнийг хөдөлмөр зохион байгуулалтын дэвшилт хэлбэрүүдтэй нарийн холбож, үйлдвэрлэлийг удирдах, социалист аж төрөх ёсыг хэвшүүлэх, ардчиллыг тууштай хэрэгжүүлэхэд үйлдвэрчний байгууллага ихээхэн идэвхтэй үүрэг гүйцэтгэх учиртай бөгөөд ажилчин ангийн хувьсгалч, хөдөлмөрч уламжлал ёсоор хуучирсан арга барил, хүнд суртал, зогсонги хэвшмэл байдалтай эвлэршгүй тэмцэж. өөрчлөлт шинэчлэлт хийж байх ёстой боловч үйлдвэрчний эвлэлийн анхан шатны хороо бүр энэ үүргээ жигд биелүүлж хараахан чадахгүй байна. 

Монголын Үйлдвэрчний Эвлэлийн байгууллагууд нийгэмд өргөн хүндтэй байр суурь эзэлдэг тэр өндөрлөгөөсөө хуульчлан олгогдсон эрх үүргийнхээ дагуу хөдөлмөрийн хууль тогтоомжийг нарийн чанд мөрдүүлэх, хөдөлмөр хамгаалан, аюулгүй ажиллагааг үйлдвэр, аж ахуйн газруудад хангахад тэргүүн шугаманд ажиллах ёстой. Хөдөлмөр зохион байгуулалтыг боловсронгуй болгох, ялангуяа шинэ маягийн бригадын хэлбэрийг бэхжүүлэх, аж ахуйн механизмыг төгөлдөржүүлэхэд үйлдвэрчний эвлэлийн байгууллагууд идэвхтэй нөлөө үзүүлэх ёстой. 

Ардчиллыг хөгжүүлж, үйлдвэрлэлийг удирдахад хөдөлмөрчдийг өргөн оролцуулах зохистой хэлбэр ажилчдын хурал, үйлдвэрлэлийн байнгын зөвлөлгөөн, хамтын гэрээний дайчлах, идэвхжүүлэх асар их нөлөөг үйлдвэрчний эвлэлийн анхан шатны нэлээд байгууллага дутуу үнэлж, хуучин сэтгэлгээгээр хандаж идэвхгүй ажиллаж байна. 

Үйлдвэрчний эвлэлийн анхан шатны байгууллагын амьдралд тоо хөөцөлдөх, хэлбэрдэх, ор нэр болгох хуучирсан арга барил оршсоор байгаа нь ялангуяа Булган, Дорнод, Өмнөговь аймаг, Улаанбаатар хотын үйлдвэрчний эвлэлийн анхан шатны олон байгууллага дээр нийтлэг үзэгдэж байна. 

Хамт олны нийгмийн асуудал, хүн хүмүүжүүлэх, тэдний хөдөлмөрлөх нөхцөлийг сайжруулах, хүний сайн сайхны төлөө тавих анхаарал халамжийг орхигдуулж харин ч захиргааны байгууллагатай зэрэгцэн аж ахуйн ажил хөөцөлдөж гол асуудлаас тойрч гарах эсвэл аж ахуйн аар саар ажлыг хуваарилан ногдуулсныг үг дуугүй шүүрэн хийж үндсэн ажлаасаа хөндийрдөг хуучирсан арга барил үргэлжилсээр байна. 

Үйлдвэрчний эвлэлийн системд ажиллах орон тооны хороо, зөвлөлийн дарга нараар тухайн салбарын мэргэжлийн хүн тавихыг урьдал болгодоггүй учир салбарын онцлогийг гүнзгий мэдэхгүйн улмаас үйлдвэрлэлээс хөндий тасархай ажилладаг үйлдвэрчний Эвлэлийн ажилтан цөөнгүй байна. 

Үйлдвэрчний эвлэлийн олон талт ажлын тодорхой мэдлэгийг идэвхтэнд олгохгүйгээр амжилтад хүрч чадахгүй учраас үйлдвэрчний эвлэлийн олон мянган идэвхтэн сонгуультанд ажлын он;цлогийг ойлгуулж ажил хэрэгч, санаачилгатай ажиллуулж сургах, идэвхтний сургалтыг газар бүхэнд үнэхээр ажил хэрэгчээр зохион байгуулах нь хороо, зөвлөлийн дарга нарын нэг чухал зорилт мөн. 

Үйлдвэрчний эвлэлийн байгууллага хөдөлмөрчид, хамт олны ахуй амьдрал, эрэлт хэрэгцээтэй холбогдсон нийгмийн амьдралын асуудлыг шийдвэрлэхэд туйлын санаачилгатай оролцож, орон сууц, соёл ахуйн үйлчилгээний барилга барих, тохижуулж, хуваарилах, амралт сувилал, гуанз, дэлгүүр зэргийг олшруулах, үйлчилгээг сайжруулах, эмнэлэг, худалдаа нийтийн хоол, ахуйн үйлчилгээний талаархи хүмүүсийн санал гомдол, шүүмжлэлд шуурхай ажил хэрэгчээр хандаж, холбогдох арга хэмжээ заавал авч байх нь чухал юм. 

МҮЭ-ийн XIII их хурал, 60 жилийн ойг угтаж ажилдаа үнэхээр үзэгдэхүйц өөрчлөлт гаргаж, хөдөлмөрчин нэг бүрийн язгуур эрх ашгийг илэрхийлсэн далайцтай ажил өрнүүлж бие даасан бүтээлч арга барил, үйл ажиллагааны шинэ өндөрлөгт гарах нь Монголын Үйлдвэрчний Эвлэлийн хороодын нэр төрийн хэрэг мөн. 

