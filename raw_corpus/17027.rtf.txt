№124 (17027)  
1988 оны тавдугаар сарын 24.
ЗӨГИЙН БҮЛ

Зөгийн аж ахуйг хөдөө аж ахуйг хөгжүүлэх хүн амын хүнсний хангамжийг сайжруулах зорилтот програмд заасан ёсоор анхаарсны үрээр сүүлийн жилүүдэд зөгийн төрөлжсөн ферм бий болж, бүлийн тоо нэмэгдсээр байна. Зөгийн аж ахуй бал харьцангуй бага зардлаар хүнс тэжээлийн төдийгүй эмчилгээ сувилгааны өндөр ач холбогдолтой, ховор хэрэглэгдэхүүн үйлдвэрлэх боломж олгоно. Зөгийн нэг бүлээс олон килограмм бал, мөн жилий, сүүнцэр, тоосормог, хор, лав зэргийг авдаг бөгөөд тэдгээрийг хүнс тэжээл, сувилгаа, аж үйлдвэрийн хамгийн шинэ салбарт чухал түүхий эд болгон ашигладаг юм. Оны эхний байдлаар манан хот, хөдөөд дөрвөн мянга шахам бүл зөгий байгаа нь манай бололцоотой харьцуулбал их юм биш ээ. Сүүлийн таван жилд улсын хэмжээний бүлийн өсөлт 19 - 36 хувь байхад хорогдол нь түүнийг дагаад жилийн цэвэр өсөлт ердөө 7 - 26 хувь байна. Нэгээс мянга хүрдэгчлэн зөгийн нэг бүлээс суурь, ферм, бүхэл бүтэн аж ахуй бий болдгийг санаж удирдах ажилтан, мэргэжилтэн, зөгийчид шинэ сүрэгтээ онцгой халамж тавьж, зөгийн бүлийг бүрэн. эсэн мэнд үр өгөөжтэй өсгөх талаар малчдынхаас дутахгүй өндөр хариуцлагатай ханддаг болох ёстой. 

Хэнтий аймгийн Дадал сумын << Хөдөлмөр >> нэгдэл, Дорнод аймгийн Халхгол дахь Дорнод талын бүсийн эрдэм шинжилгээний нэгдсэн туршлагын станц, Ховд аймгийн Манхан сумын нэгдэл зэрэг олон жил зөгий өсгөн туршлагатай болсон газарт ч зөгийн бүлийн хорогдол бас л буурахгүй байна. зөгийн аж ахуйг сурталчлах, тэр талаар мэдлэг туршлага эзэмшүүлэх, зөгий, түүний бал, бусад дайвар бүтээгдэхүүн, ер нь зөгийчний хөдөлмөрийг үнэлэх талаар ч манайд хангалтгүй байна. 

Өнгөрөгч онд улсын хэмжээгээр мянга шахам бүлэнцэр өсгөсөн ч арчилгааны доголдол, өвчнөөс болж тэн хагас илүү нь хорогдож, улсад 250 мянган төгрөгийн хохирол учрууллаа. Ийнхүү нэгэнт өсгөсөн бүлээ олигтой бойжуулж чадаагүйгээс болж үндсэн бүлээс таваарын бал ашиглах их боломж алдаж, бүлийн хүчийг хэтэрхий сулруулж, бүтээгдэхүүний чанарыг доройтуулах зэрэг эдийн засаг, биологийн маш хортой үр дагавар гардаг байна. Зөгийн бүл нэг бүрийн өвөрмөц онцлогт тохируулсан технологийг сонгон арчилж, маллаагүйгээс зөгий гол төлөв өвөл, хаврын цагт хорогджээ. Ер нь зөгийн бүлийн өсөлт, чанарыг хадгалах шаардлагын үүднээс өвөлжөөнд оруулах бүлийн хүчийг зохистой хэмжээнд нь хүргэдэггүй байдал ийм хорогдол гарахад шууд нөлөөлжээ

Түүнчлэн аж ахуйн өнөөдрийн ашгийг бодож зөгийн бүлийн биологийн зайлшгүй хэрэгцээнд зориулсан тэжээлийн нөөцийг зохистой норм, хэмжээнд нь үлдээхгүй, бүлд ногдох балын ихэнхийг сувдаглан хуурайлж аваад өвөлжилтийн урт өдрүүдэд элсэн чихрээр голыг нь зогоолгоход хүргэдэг харлаган ажиллагаанаас бүлийн хорогдол ихэсч хүч нь сулран улмаар сүргийн чанар муудаж байна. Мал сүргээ эцээж турааснаас хорогдол гардаг шиг зөгийн бүл тэжээлээр сульдсанаас мөн л хорогддогийг аж ахуйн удирдах нөхөд, мэргэжилтнүүд анхаарах цаг болжээ. 

Зөгийн аж ахуйг цаашид эрчимтэй хөгжүүлж. бал үйлдвэрлэлийг нэмэгдүүлэх талаар нам. засгаас дэвшүүлсэн зорилгыг ажил болгож бүлийн тогтвортой өсөлтийг хангах, зөв арчилж маллан үржүүлэх технологийг мөрдөх тухайд тавих мэргэжлийн хяналт, удирдлага туслалцаагаа хүчтэй болгох нь Хөдөө аж ахуй, хүнсний үйлдвэрийн Яам, аймаг, хотын АДХын гүйцэтгэх захиргаадын шууд үүрэг мөн. 

Одоогийн байгаа зөгийн бүлийн хорогдлыг нэг хувь багасгахад жилд гуч гаруй мянган төгрөгийн бал нэмж авах боломж байна. Харин байгаа бүлээ цөөн цөөнөөр нь олон газар тарааснаас өгөөж нь хомсдож тарамдаж үрэгдэн ирээдүйтэй аж ахуй явц муутай болж мэдэх учир улсын хэмжээнд зөгийн аж ахуйг эрхлэх нэгдсэн бодлого боловсруулах цаг болжээ. Одоо зуу хүрэхгүй зөгийн цөөн бүлтэй газрын тоо жилээс жилд олширсноос өсөлт болон өгөх бүтээгдэхүүний нь хэмжээ буурч байгааг харгалзан аймаг, сум, аж ахуй бүр зөгийн бүлээ өнөржүүлж сайжруулах талаар тодорхой арга хэмжээ авах. үүний тулд мэргэжлийн байгууллага, эрдэмтэдтэй холбоо тогтоож тухайн нутагт байх бүлийн зохистой хэмжээ, арчилгааны технологийг шинжлэх ухааны үндэстэй хэвшүүлэн мөрдөх нь зүйтэй юм. 

Зөгийчнөө сургаж бэлтгээгүй, материаллаг баазаа бий болгоогүй мөртлөө хэлбэрдэж, нэр төр хөөцөлдөж гар хоосон нөхцөлд олон тооны зөгий худалдан аваад арчилж мэдэхгүй хорогдуулдаг дутагдал нэгдэл, сангийн аж ахуйн удирдлагад байгаа нь буурь суурьтай, аж ахуйчаар хандах ёстой нарийн ажлыг ч үзэмжийн хэрэг болгодог хоцрогдсон сэтгэлгээний УРШИГ юм. 

Завхан аймгийн Идэр сумын нэгдэл, Өвөрхангайн Хужиртын рашаан сувилал зэрэг газар өнгөрсөн онд зөгийн бүл аваад эзэн болж чадалгүй үрэн таран хийжээ. Зөгий үржүүлдэг зарим аж ахуйнууд ч өглөгч дүр гаргаж материаллаг баазгүй, мэргэжлийн зөгийчингүй сониуч байгууллага, иргэдэд зөгийн бүлийг хэсэг бусаар тараадгаа зогсоож тухайн аж ахуйд өгөх зөгийн бүлийн зохистой тоог тогтоож, тэдэнд мэргэжлийн зөвлөлгөө өгөх, худалдсан бүлээ нутагшуулахад нь тусалж байх хэрэгтэй. 

Зөгийн бүлийг өсгөх, балын чанарыг сайжруулахыг үржил селекцийн ажлаас ангид авч үзэх ёсгүй учраас шинэ бүл, үүлдэр авч нутагшуулах тухай бүрт биологи, генетикийн хяналтыг мэргэжлийн өндөр түвшинд тавих шаардлагатай байна. 

Үржлийн бүлийн чанарыг дээшлүүлэхийн тулд жил бүр бүлд ангилалт заазлалт хийж үндсэн үржлийн сүргийг сайн бүлээр сэлбэх, мөн шаардлага хангаагүйг нь таваарын суурьд шилжүүлэн улмаар танил сайтай бүлээр үржлийн цөм бүрдүүлж, үржлийн бүлийг сайжруулах тодорхой бодлого чиглэлтэй хандах ёстой. 

Зөгийн сүргээ эрчимтэй өсгөхийн тулд арчилгаа маллагааны горимыг хатуу мөрдөх, сүрэг сэлбэх ажлыг хариуцлагатай зохион байгуулах, нэг ч бүл, бүлэнцрийн гарз хохирол гаргахгүйн төлөө зөгийн мэргэжилтэн, зөгийчид, зөгийтэй аж ахуйн удирдлагууд санаа тавьж, эх орны баялаг, бэлэн нөөц, хүн ардын сайн сайхан ая амьдралын нэг чухал эх булаг гэж үздэг болох талаар сэтгэлгээ, арга барилдаа шинэчлэл Хийх хэрэгтэй байна. 

