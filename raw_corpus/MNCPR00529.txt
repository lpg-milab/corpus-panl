ТҮҮХИЙ ЭДИЙН ЧЕНЖҮҮДИЙГ ХӨНӨӨСӨН ХЭРЭГТНҮҮДИЙН ЯЛЫГ ХЭВЭЭР БАТЛАВ

Одоогоос хоёр жилийн өмнө Говь-Алтай аймгийн Шарга сумын нутаг Дундын овоо гэдэг газар Ховд аймгаас ирж явсан ЗИЛ-130 маркийн чиргүүлтэй машиныг зогсоож, тэнд явсан дөрвөн хүний амь насыг хэрцгийгээр хөнөөсөн балмад хэрэг гарсан билээ.
2003 оны арваннэгдүгээр сарын 2-3-нд шилжих шөнө гарсан эл хэрцгий хэргийг Говь-Алтайн уугуул Б.Пүрэв-Очир гэгч өөрийн төрсөн дүүгийн хүүхэд болох П.Бадамдорж болон Улаанбаатар хотод очоод танилцсан гэх Л.Цогтбаатарын хамт үгсэн тохиролцож үйлдсэн болохыг хууль хяналтын байгууллагынхан нэгэнт тогтоосон. Тэд мөнгөтэй болохын тулд урьдчилан төлөвлөж, зам тоссоноо, хоёр гурван машиныг өнгөрөөж байгаад Ховдын тэр тэргийг отож зогсоосноо анхан шатны шүүх хурлын үеэр мэдүүлж байсан. Говь-Алтай аймгийн нутаг дэвсгэр дээр болсон энэ хэргийг шүүх хурал харьяаллын дагуу Алтайд болох байсан ч, олны анхаарлыг татсан ноцтой хэрэг учраас сэрэмжтэй хандаж, нийслэлийн Баянзүрх дүүргийн шүүхэд хэргийг шилжүүлснээр Ганц худагийн урьдчилан хорих төвд хоёр өдөр хуралдаж шийдвэрлэсэн юм. Хаа холын Ховдоос шүүх хуралд оролцохоор ирсэн хохирогчдын яриа, хэрэг үйлдсэн шүүгдэгчдийн мэдүүлгийг сонсож суухад түүхий эдийн ченж хийдэг тэдгээр хүмүүсийг ямар аймшигтайгаар хөнөөсөн нь тодорхой дүрслэгддэг. Машинд явсан дөрвөн хүнийг буудаж, хутгалж, зугтсаных нь араас дахин буудаж, толгой руу нь төмрөөр цохиж амь насыг нь егүүтгээд автомашин, эд хөрөнгийг нь дээрэмдсэн байдаг. Тэр бүү хэл, ченжүүдийн амь насанд халдсаныхаа дараа хээр аваачин газар ухаж, цогцсуудыг булах гэж байхад нэг нь амьтай байсан төдийгүй "Ах нь ядарсан хүн. Бушуухан алаад өгөөч" гэхэд "За" гээд хутга барин босч очоод гүйцээсэн тухай алуурчид хээвнэг ярьж байсан гээд бод доо. Ингэж гэмгүй хүмүүсийн амь насыг бусниулчихаад ачаа тээшийг нь хашаандаа аваачиж буулгаж, хураасан төдийгүй гэмт үйлдлээ нуух зорилгоор машины чиргүүлийг хээр аваачиж шатаажээ. Анхан шатны шүүх хуралд мэдүүлэг өгөхдөө П.Бадамдорж, Л.Цогтбаатар нар нь Б.Пүрэв-Очирын удирдлага дор хүчинд автаж ийм зүйл хийсэн гэдэг бол, "Ямар нэгэн мэдүүлэг өгөхгүй" хэмээн татгалзсан 40 эргэм насны эр Б.Пүрэв-Очир цаазаар авах ял сонссоныхоо дараа эцсийн үг хэлэх болоход хэнээс уучлалт эрэлгүйгээр харин ч "Би энэ хэргийг захиалгаар үйлдсэн. Мэдээж, хэн нэгэн надад мэдээлээгүй бол би тэр машиныг юу гэж зогсоох юм" гэж хэлээд танхимд цугларсан хохирогчдыг дахин бухимдуулаад авсан. Үүнийг нь шүүх онц хүнд гэмт хэрэгт бусдыг холбогдуулан яллуулахаар гүтгэлээ гэж үзсэн юм. Хоёр өдөр дамжин хуралдсан анхан шатны шүүх хурлаас Б.Пүрэв-Очир, П.Бадамдорж нарт цаазаар авах онцгой ял, Л.Цогтбаатарт 25 жилийн хорих ял ногдуулсан. Улсын яллагчаас ногдуулсан цаазын ялыг сонсоод хохирогчдоос уучлал гуйгаад уйлж байсан П.Бадамдорж шүүх тэр ялыг хэвээр батласнаа хэлэхэд дув дуугүй зогсч байгаад гэнэт инээгээд эхэлсэн нь солиорчих вуу гэх сэтгэгдэл төрүүлсэн билээ. Давж заалдах шатны шүүх ч эл шийдвэрийг хэвээр баталсан юм. Улсын Дээд шүүхийн хяналтын шатны эрүүгийн хэргийн шүүх хуралдаанаас ч шат шатны шүүхээс ногдуулсан ялыг хэвээр үлдээхээр шийдвэрлэсэн байна. Харин Б.Пүрэв-Очирын төрсөн дүү Б.Батсуурийг бусдын эд хөрөнгийг галдан шатааж санаатайгаар устгахад оролцсон эсэх нь нотлогдоогүй гэж үзэж түүнд холбогдох хэргийг хэрэгсэхгүй болгожээ. 


