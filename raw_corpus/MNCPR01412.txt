Үлэмжийн орчлонд би удаан амьдарна буюу Урианхай ахын үсэн хаврын салхинаа намирахуй

Төр хурахын амны хэвлийд өглөө эртлэн ирлээ. Нар Налайхын дээгүүр дөнгөж л тусч байлаа.Тунгалаг алтан туяа нь толгодын оройг сэрэмнэ. Амны үзүүрт өвөлжөөлсөн ойн цагдаагийн хотонд шинэ хургалсан хонь хургасах нь сонсогдоно.
Тэндээс бид өөдөө шаламгайлан өгслөө. Тавиухан сайхан амны хойд биеийг бэллэн эрмэглэж явсаар шигүү модод болоод цасан хунгарласан жалгын хөвөөнд хүрээд зогсов. Машинаас бууцгааж, агаар цасны тунгалгийг ам амандаа шагшаад ер бяцхан ч азналгүй оргилыг чиглэн өгслөө. Оргилыг чиглэн гэж хэллээ, яг үнэндээ оргилын үзүүрийг модод далдалсан байлаа. Одоогоор оргилын үзүүр болж мод харагдана. Оргилд гарахын өмнө оргил бий. Оргил оргилоор өргөгдөж, оргил болж төгсдөг. Цэцээ гүн бол үй түмэн моддын оргилоор өргөгдсөн оргил билээ. Яруу найрагч М.Баттөмөрийн нэгэн шүлэгт шороо нь өөдөө урсаж уул болсон гэсэн утга бүхий нэгэн мөр бий. Бид тийм нэг өөдөө шороо нь урсаж уул болсон ертөнцийн нэгэн гайхамшигт оргил өөд "урсаж" явна. Уулын цас өглөө эртдээ үл уясаад, хатуулагтсан хөр дээр гишгэхэд хүр хүрхийн цөмөрнө. Тийн хүр хүрхийх чимээ алхалт бүрийн хэмнэл айзам болоод, ар араасаа дагалдан яваа бидэн алхалтаараа цасан тагшаа үүсгэн урагшилна. Хөлөөр нэг хөглөрөх борог хааяа шаргалтан тохиолдох бөгөөд тэрхэн хоромд өнөөх ер бусын цасан тагшаа өшиглөгдсөн өвсний үл ялиг хавирах чимээгээр солигдоно. Уулын модод ихэнхдээ цасан мөсөн манжлагаа гөвчихжээ. Хөөрхөн саарал хэрэм модноос модонд дүүлж, эд ер нь яах гэж явна гэсэн шиг бүлтийтэл ширтсэнээ мөчир сүлжин гэдрэг эргэн гялсхийх нь аальгүйтэж байна даа гэмээрээ. Тэнгэр хөв хөх. Цэв цэнхэр, гэгээн тунгалаг. Улаанбаатарт буй бид тэнгэрийн үнэн өнгийг их цөөхөн олж хардаг юм шиг санагдана. Ойд модод анир чимээгүй саглайлдана. Хааяа нэг тоншуулын мод жадлан тон тонхийлгэх чимээ ойртож нэг, холдож нэг сонсогдох нь хаврын ойн аль нэгтээ цохилох цаг мэт ээ. Үндсээрээ өмхөрч унасан бүдүүн нарийн модод хаа сайгүй тааралдана. Булгарсан үндсээрээ оргил тийш жийгээд унасан, зэргэлдээ модоо түшиж ойчсон хөгшин залуу тэр их моддыг ойгоос авч цэвэрлэмээр ч юм шиг, бас тэгмээргүй ч юм шиг. Авчихбал цэв цэвэрхэн болно. Авахгүй бол жам ёсоороо үлдэнэ. Бид бүгдийг хялбарчлахыг хүсч сурчээ. Тэр болгон ойд явахгүй атлаа, ганц нэгхэн энэ мэт явахдаа түүртэж тээршааж байгаагий нь. Моддын дунд хэвтэж тэнгэрийг харна. Хэвтсэн надад ерхөгийн толгой тээр дээр мэт дохино. Моддын орой бүүр дээр. Түүнээс дээш хөх тэнгэр үргэлжилнэ. Хөх тэнгэрийг моддын цоорхойгоор харахад хөх заан, хөх луу, хөх арслан зурагдаж үзэгдэнэ. Хэвтсэн намайг тойрч ургасан тэр моддын үзүүрийн мөчрүүд л тийн зураг үйлдэн харуулж байгаа хэрэг. Талд хэвтэж тэнгэрийг ажихаас тайгад хэвтэж тэнгэрийг харвал илүү гоёмсог үзэгдэлтэй мэт. Гэвч талдаа очоод хэвтэж харвал тайгад байгаагүй өөр нэг гоо сайхан заавал тэнд байж таарна. Бид уулын нэлээд цээжинд шиг гарч ирлээ. Г.Мэнд-Ооёо ах түрүүлээд л алхаад байгаа. Тэр бол талын, толгодын хүн. Дарьгангын, Онгоны хөвгүүн билээ. Ууланд гарах ерийн бус нэг шалтгаан түүнийг шаламгайлуулна. Уулын энгэрийг түшиж уулын хүн мэт алхална. Магнайн нь зүүн баруун үсний эрхий дарамхан хэсэгт өдрийн од буусан мэт цайжээ. Тэр жаахан цагаан нь зэрвэс харахад цантчихсан юм шиг. Даанч энэ өдөр цан татах хүйтэн алга даа, ямаа ихэрлэж ишиглэмээр өдөр байх чинь. Араас нь Д.Урианхай ах аажуухан агаад намуухан гишгэлсээр явна. Зөөлөн амгаланд хүлэгдсэн тэр сайхан хүний гэрэлт цэнхэр сахал үсийг хаврын ойн сэрүүн тунгалагхан салхи зүлгэн зүлгээд улам гэгээн ихэмсэг болгох шиг санагдана. Урт буурал үсний нь үзүүр үл ялиг долгилон намих алхалтын нь аясаар аа. Жаран найман настай Урианхай ахын араас далан найман настай Ж.Гэндэндарам гуай цочсон үргэсэн мэт ойрхон ойрхон, түргэн түргэн алхлан дагна. Нэртэй дуун хөрвүүлэгч түүний "Шагундалай", Р.Таагүүрийн "Гора" зэрэг олон сайхан зохиолыг англи, хинди хэлнээс орчуулсныг бид мэднэ. Наян насны босгон дээр зогсч байгаа энэ буурал ийн шамдуухан алхах нь чухамдаа "дэгдсэнээс" өөрцгүй. Ц.Бавуудорж, А.Эрдэнэ-Очир хоёр тэдний араас зугуухан алхахдаа ам хуурай явсангүй. "Нөхөрсөг хайку" шүлэглэж явав. Утаат онгоц тэнгэрт уухилна Урианхай ах газарт уухилна Хэнийг нь ч гэх вэ дээ гэх шигийг хэлж инээлдэнэ. Урианхай ах үүнийг нь сонсоод хэ хэ инээсэн шигээ явна. Ишиг дээр нь гараад тоглоход хивж хэвтдэг хөгшин сэрх шиг. Өнөө хоёр чинь тэгснээ хамт яваа бүсгүйгээ цаашлуулж Шинэсний мөчир Мөнхнарангийн хацрыг сэрмэх нь Дүнжингаравын хавар бөлгөө гэх шиг сайхан маазарч байна. Бас нэгийгээ цаашлуулж Энэ түнэр шугуйд Эрдэнэ-Очирыг хараад шувуу жиргэх нь Юуны учир вэ гээд баахан инээдэм болгов. Арын энгэрт инээлдсэн биднийг урд талын энгэрийн цохио давтан "инээж" байлаа. Ийн найрсан явагсдын араас хуурч, шүлэгч нарын хэдэн нөхөд дагалдан дөрвөн цаг явсаар Цэцээ гүний оргил дээр ирэхэд арван хоёр цаг болж байлаа. Дөрвөн зүг найман зовхис, алган дээр мэт. Цасны цанхир манан бууралтаж, тэртээд уулс цавцайн хоргилтоно. Дорнын их яруу найрагч Б.Явуухулангийн Өндөр уулын оройд мацан мацан гарвал Өөр нэгэн уулыг олж хардаг жамтай гэсэн мөр сэтгэлд урсан ирэв. Тийм ээ, өөр олон олон уулсыг энэ уулын тэргүүнээс үзлээ. Өмнө умар, зүүн баруунд Монголын уулсууд ойр холд харагдана. Дэргэд минь алхах яруу найрагчдыг ч би бас уулс хэмээн бодно. Өндөр ууланд мацаж гарч ирээд бид өөр нэгэн уулынхаа тодыг, өндрийг магтах гэсэн билээ, бахархах гэсэн билээ, мөнхлөх гэсэн билээ. Өөр тэр нэгэн гайхамшигт уул бол Очирбатын Дашбалбар юм. Өөрөө тэр "Үлэмжийн орчлонд би удаан амьдарна" гэсэн мөнхийн үгээ хэлсэн юм. Салхиар ганхах цагаан өвсөнд ч амь нас минь буй Сайхан эх орон минь хэмээн эхэлж Сэтгэлээ ариусгаж, махан бодио өвс ногооны чинь ширхэг бүхэнд өгье Санаагаараа жаргаж, гол усны чинь ариун тунгалагт уусъя гэсэн тарнит мөрүүдийг нь анд нөхөр Г.Мэнд-Ооёо нь уншив. Дээш дэвж цойлсон хангарьдын цээж мэт Цэцээ гүний торгон оргилын нөмөр цохион өехийгээс тэнгэр огторгуйд, газар уснаа дуулган дуулган уншив. Тэгээд хүү Д.Гангабаатар нь "Үлэмжийн орчлонд би удаан амьдарна" хэмээн уйгаржин монгол бичгээр таталган бичсэн далбаа бүхий тугыг их овооны баруун биед залсан бөлгөө. Д.Урианхай ах О.Дашбалбарт зориулсан шүлэг уншив. Ц. Бавуудорж, А.Эрдэнэ-Очир, Т.Эрдэнэцогт их найрагчийн шүлгийг хуурын аялгуунд уншив. Алган дээрээс минь элс гоожих шиг Алгуурхан өдөр хоног урсаж байна Аниргүйн дунд хад чулуу элэгдэж Аяархнаар гол ус эргээ долоож байна. Ийн О.Дашбалбар авгай нэгэнтээ бичжээ. Алган дээрээс элс гоожих шиг алгуурхан өдөр хоног урсах боловч, энэ цаг шиг цаг ховор санагдав. Аниргүйн дунд хад чулуу элэгдэж, аяархнаар гол ус эргээ долоох боловч, энэ өдөр цас хайлах нь жирийн биш шиг бодогдов. Амжиж энэ бүгдийг тэр гэгээн найрагч бидэнд дуулжээ. Энэ мэтийг дэнсэлж, эргэцүүлсээр оргилоос уруудлаа. Бид бэллэж жаахан уруудаад цасны усаар цай чанаж уусан юм. Энэ цайг Ц.Бавуудорж чанасан юм. Ийм сайхан цай гэж бас байдаг аа гэмээр цай болжээ. Нохойн хошуугаар амталсан юм байжээ. Би хувьдаа энэ цайг үлэмжийн орчлонд удаан амьдрахыг сануулсан цай гэж бодов. Тэд бас тийн бодсон биз ээ. Ингээд бид ирсэн замаараа буцлаа. Бэл уужрах тусам холын уулс далдарч байлаа. Холын бараа харахгүй удан удан амьдарч байгаагаа дахин санав. Уруудаж явахад өгссөнөөс удаан байх шиг санагдав, ядарсных уу, хоргодсоных уу, үл мэдэв. Ийм мэдрэмж олж, ингэж явах нь л оршихын чанар буюу. Төдөлгүй хар гэгээ татан бүрийшч байлаа. Урианхай ахын цагаан үс харанхуйших тусам хусны хальс салхинаа сэвэлзэх шигийг санагдуулна. Үлэмжийн орчлонд удаан амьдарч Урианхай ахын гэрэлт үс хаврын салхинаа намирахыг хүмүүс олон олон үзээсэй. Тэнгэрт болор одод түгэж, шөнийн энэ идэрт бид шиг жаргалтай алхах хүмүүс өөр үгүй мэт санагдана. Цэцээ гүнийхээ оргил тийш харлаа. Өдөр бидний байсан тэнд одод чуулжээ. Бид одны савслагад очоод, тэднийг түгэхээс өмнө буцсан тул, битгий яараач гэж буй юм болов уу даа. 
Б.Золбаяр
