"Магсар аа, чи хахав аа!"

Саяхан даа, нэг үдэш шинэ кино бүтээсний баярын хүлээн авалт "Хорго" зоогийн газар болов. Тэр хүлээн авалтад кинонд тоглосон жүжигчид ихэд хөхүүн байдалтай, халмагхан, ер нь баяр хөөртэй байлаа.
Зарим нь гавьяатаа авчихсан, зарим нь яг тэр өдөр төрд үнсүүлж энгэртээ одон гялалзуулчихсан тул яах аргагүй баясгалантай. Гэхдээ энэ нь тэр шинэ кинотой нь холбоотой биш л дээ. Тийнхүү нэгнээ үнсч, баяр хүргэлдэн байх мөнөөх жүжигчид юм хийчихсэн, төрөөс авахаа авалгүй л яах вэ гэмээр хүмүүс байх юм. Идэрмэгхэн, цоглогхон, сайхан л харагдацгаана. Ердийн сайхан хүлээн авалт эхэлж, хүмүүс энд тэнд тавь, зуун граммаар архи татаад дуу шуу бололдон, ширээнээ түгээмэл өрсөн хоолноос таваглацгааж, суух нь сууж, босох нь босоод нэг тийм ягаарсхийнгүй өрнөж байлаа. Тэгтэл манай монгол кинонд дуу оруулж, телевизээс бид эчнээгээр сайн мэдэх нэг сөөнгөтсөн хүнгэнүүр, тэгээд хоржоонтой хоолой гарч "Магсар аа, чи хахав аа!" гэх нь хачин тод, тохуу гаажтай сонсогдлоо. Хартал, яагаав нөгөө Равсал панз ах хоол таваглаад идэж ээ сууж байна. Өнөө өөрийг нь ёгтлогч руу, үл ойлгогдох, гэхдээ таатай биш гэмээр нүдээр харснаа, харцаа хоол руугаа шилжүүлэн, чимээгүйгээр бувар бувар сууж байна. Яг л нөгөө "Гарьд магнай" дээр хэдэн дөвчин нөхрөөр айраг руу толгойгоороо гудруулаад, "Ишш миний муу хөгшнийг, үгүй ээ чи ядаж дуугараач дээ" гээд эхнэрээрээ өрөвдүүлж байгаа ч юм шиг, аашлуулж ч байгаа юм шиг ёотон тачигнуулаад сууж байдаг шигээ сууж байх юм. Би харин яг тэрүүхэн үзэгдэл зуур кинон дээр гардаг, өөрийн нь, тодруулбал Равсал панзын дүрд "шинээр тоглож" байлаа. Юу гэхээр, энэ олон залуус шагнал юу болоод гайхуулж байхад, чи намайг хоол моолхноор тавлаж байна уу, "Хүсэлтэйгээрээ баян болдоггүй, хүчтэйгээрээ хаан болдоггүй юм. Аз хүү байвал ёоз хүүгээр цохидог" гэдэг шигээ "Хүсэлтэйгээрээ гавьяат болдоггүй, хүчтэйгээрээ одонт болдоггүй юм. Авьяасхүү байвал мэлмийхүүгээр цохидог юм" хэмээн эчнээгээр агсарч байв аа. Тэгээд тэр хүлээн авалт зориулагдсан кинонд нэг жижигхэн дүр бүтээгээд, хүлээн авалт дээр таваг хоолны цагаар даапаалуулсан Б.Магсаржав ахыгаа ер дотногүй, мэндгүй атал өрөвдөж явав. Хэдхэн хоногийн өмнө. Хорин тавдугаар сувгаар "Догшин хутагтын сахиус" гээд кино гарч байна. Мань Б.Магсаржав ах бас л тэнд тоглож байна. Хутагтыг шидтэй гэдгийг нь шалгах гэсэн нэг бүтэл муутай нөхөрт тогложээ. "Үхчихлээ, та очиж үзээч" гэсний дагуу Хутагт буюу Д.Сосорбарамтан очоод ташуурдтал өнөө "үхэгч" үсрээд босоод ирж өрөвдөлтэй байдлаар "Увайгүй намайг өршөө, муу улсын гайгаар ингэв" гэсэн муу нөхөр. Тэгээд киноны найруулгаар өнөө мууг чинь "Хутагтаар даапаалдаг чарлав байна. Ийнхүү шийтгэсүгэй" гэснийг үзэхээр бас л өрөвдөл төрөөд явчихлаа. Тогжойсон муу Магсар ахыг чинь чармай нүцгэлээд, нэг муу цавьдар үрээн дээр зайдлуулчихсан хоёр гарыг ард нь, хоёр хөлийг морины гэдэс доогуур холбоод хатируулчихаж байгаа юм даа. Халгамаар. Хайр хүрмээр. Мэргэжилдээ, ийм л үнэнч байна шүү дээ. Тэр муу туранхай бие, хонго өгзөг нь хэдрэг шиг адууны нуруун дээр яаж тэсэж байгаа юм, мэдэхгүй. Хамгийн гол нь таван настай хүүхдүүдийг "Тамхинаасаа..." гээд боовыг нь шувтардаг шиг, өнөө тавь хүрчихсэн Б.Магсаржав чинь өмдийг нь шувт татаад чөөрийтөл морин дээр гаргаад шидчихэж байгаа найруулагчийнхаа аясыг дагаж байгааг нь ээ. Аанай л Равсал панз айргаар шавшуулсны дараахь нэг агшин харагдаж байна. Бас л хэдхэн хоногийн өмнө. NTV-ээр "Улаан дарцаг" гэдэг кино гарч байна. Нөхөр Б.Магсаржав "Дагва ах"-ыг бүтээжээ. Зайлуул Дагва, хүрээнд шавилж, багш ламтны гарын элдүүр хангаж байгаад ардын журамт цэрэг барааджээ. Тийнхүү бараадахдаа тогоочоор очиж. Нар гарахгүй юу. Тэгээд мань хүн журамт нөхдийнхөө хамт төрөлх хүрээндээ ирээд багштан дээрээ ташаандаа нагаантай, толгой дээрээ таван хошуутай очоод "жижгэрүүлж жижгэрүүлж" хаялаа даа. "Тунгалаг тамир"-ын гонгиноо Галсан гэдэс цаддаг болж ирээд Итгэлтэд "Итгэлтээ, чи намайг зоддог байл уу. Одоо чи чадахгүй ээ, Би ардын засгийн хүчинд..." гээд урсгаж өгдгөрхүү юм болж байна. Гэтэл мань Дагва тогоочийн ажлаа түр хүнд даатгаад, хүнээс хувцас бууг нь зээлээд тийнхүү сүрийг бадруулж очсон байгаа юм даа. Тэгээд улаан дарцагчин Батаас түүндээ зовж байгаа энэ тэр нь ээ, хөөрхөөн хөөрхөн. Тэр дүрээ яаж ч тод гаргахаар, санаанд хадагдтал бүтээхээр тэгж бүтээдэг юм, сийлээд хаячих юм даа. Энэ тухайд нь ер өөрийг өгүүлшгүй. Зүгээр, иймэрхүү юм хийгээд зөндөө "хаячихсан" түүнийг аяга таваг хоолонд хахуулаад, даапаалаад баймааргүй санагдлаа. Яг энэ гурван киноны дүрээрээ Б.Магсаржав жүжигчин тов тод байна. Авьяасаараа, аархаж дүрээ илэрхийлж байгаагаараа, ард түмэнд хайрлагдаж хоногшсоноороо, аль эрт, лавтай гавьяатын алдарт хахдагаа хахсан буюу. Харин хүчтэйгээсээ болоод сэтгэл тавигсдад, үнэлэх ёстой газар нь адлагдаад байгаа юм уу, бүү мэд. Бас ёоз хүү нь, аз хүүгээ цохиод байгаа юм уу, сайн мэдэхгүй юм даа, Магсаржав ах минь. 
Б.Золбаяр

