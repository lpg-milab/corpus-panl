Газар тариалан эрхлэх зөвлөмж шинэчлэгдлээ

Үр тарианы ургац сүүлийн 15 жил буурсаар ирсэн. Энэ нь жилээс жилд улам хуурайшиж ялангуяа сүүлийн 4-5 жилд ган нүүрлэж хурц нар гарах болсонтой холбоотой. 
Хөрөнгө оруулалт ихээхэн шаарддаг тус салбарыг урьдчилан ямар ч бэлтгэлгүйгээр шууд хувьчилснаас аж ахуй эрхлэх зохион байгуулалт алдагдаж, машин техник , тоног төхөөрөмжийн ашиглалт доголдон, иргэд, аж ахуйн нэгжүүд хөрөнгө санхүүгийн бэрхшээлд орсонтой холбоотой гэсэн дүгнэлтэд хүрчээ. Уруудсаар байгаа газар тариалан өнөө жилээс сэргээх тухай ярилцаж эхэллээ. 1980-аад оны дунд үеэс өнөөг хүртэл мөрдөгдөж байгаа газар тариалан эрхлэх технологи өнөөгийн цаг уурын нөхцөлд тохирохоо больсон учраас бүхэлд нь өөрчлөх шаардлага тулгараад байна. Үүнтэй холбогдуулан ХХААЯ-наас газар тариалан эрхлэх технологийн шинэчилсэн зөвлөмжийг боловсруулжээ. Энэхүү зөвлөмжийг өнгөрөгч долоо хоногт Дархан-Уул аймагт болсон тариаланчдын зөвлөгөөний үеэр танилцууллаа. Газар тариалан эрхэлдэг бүс нутгийн есөн аймгийн 500 орчим төлөөлөгчид зөвлөгөөнд оролцов. Тэд ямар санхүүгийн эх үүсвэрийг ашиглах, ойрын үед ямар техник оруулж ирэх шаардлагатай байгаа талаар зөвлөлдлөө. Энэ үеэр манай улсад одоо хэрэглэх боломжтой гэж үзсэн 16 нэр төрлийн техникийн үзэсгэлэн зохион байгуулагдсан. Эдгээр техник нь хуурай тариалангийн зориулалттай, чийг нэмэгдүүлэх, туузалж тарих ажилд тохиромжтой. Өмнө нь хэрэглэж байсан техникээс 15-20 хувиар бага шатахуун хэрэглэх зэрэг олон талын ач холбогдолтой хэмээн мэргэжилтнүүд ам сайтай ярьцгааж байв. Өнөө жилийг ХХАА-н яамнаас техникийн шинэчлэлийг хэрэгжүүлэх гарааны жил болгосонтой холбогдуулан Японы Засгийн газрын тусламжийн хоёр тэрбум төгрөгөөр ХАА-н чиргүүл дүүжин машины эд ангийг ОХУ-аас худалдан авсны түрүүч нь дээрх үзэсгэлэнд дэлгэгджээ. Энэхүү шинэчлэгдсэн техникээ тариаланчдад бэлэн мөнгөөр, заримыг нь лизингээр олгож, эргэн төлөгдсөн мөнгөөр сан байгуулж дахин өөрийг худалдан авах замаар ойрын 10-аад жилийн дотор ХАА-н чиргүүл дүүжин машин, өөрөө явагч машиныг үндсээр нь шинэчлэх боломж нээгдэж буй аж. Үүнээс гадна Япон улсаас сүүлийн таван жилд авч чадаагүй тусламжийг өнөө жил дахин авахаар болсон байна. Үүгээрээ 130 морины хүчтэй трактор, үр тариа хураах комбайн, үрлэгч үр цэвэрлэгч болон бусад техник хэрэгсэл авах аж. Тусламжийн техникийн тээвэр, гааль болон НӨАТ ороогүй үнийг 50 хувиар хөнгөлж борлуулах болсон нь тариаланчид өндөр үнэтэй техникийг хямд үнээр авах боломжтой болж байна. Түүнчлэн өрхийн аж ахуй эрхлэгчдэд зориулж 100 шахам бага оврын трактор, иж бүрдлийн хамт тариалалт эхлэх үеэр амжиж оруулж ирэхээр болжээ. Тариалалт өмнөх жилүүдээс хожуу эхэлнэ Шинээр боловсруулсан технологийн зөвлөмжөөр Монгол орны цаг уур хуурайшиж намартаа урт, дулаахан болж байгаа учраас өнөө жилээс тарилтыг хуучнаасаа 7-10 хоногоор хожуу эхлэхээр болжээ. Өнгөрсөн жил гандуу байснаас ургац алдаж энэ хавар 147.0 мянган га уриншид тариалалт бүрэн хийж, үрийн шинэчлэлтийг дэмжих сангийн шугамаар 5.0 мянган тонн чанар сайтай үр импортоор авахаар болсон байна. Иймээс энэ хаврын тариалалтад дутагдаж байгаа үрийг Улсын нөөц болон тариалан эрхлэлтийг дэмжих сангаас гаргах боломжтой гэж үзэж байгаа аж. Гэхдээ дээрх импортын болон дотоодын буудайн үрийг 100 хувь төлбөрөө хийсэн тариалангийн аж ахуйн нэгж иргэнд өгөх учраас санхүүгийн эх үүсвэрээ бүрдүүлэх тал дээр тариалан эрхлэгч бүр анхаарч ажиллах хэрэгтэйг ХХАА-н сайд сануулж байсан. Тэрээр мөн зөвлөгөөний үеэр тариаланчдад хандан "Бидний энэ шийдвэр гомдолтой санагдаж байгаа бол авсан зүйлийнхээ үнийг одоо болтол төлөөгүй, төлөхгүй байхыг уриалж явдаг тэр хүмүүст л гомдлоо гаргаарай. Бид хүний итгэл биелүүлдэггүй хүмүүст итгэх итгэлээ нэгэнт алдсан шүү дээ" хэмээж байлаа. ХХААЯ усалгаатай тариаланг хөгжүүлэхэд багагүй анхаарал хандуулж 2004 оноос жил бүр 800 сая төгрөгийг тариалалтын ажилд зориулан олгох болсон. Үүний үр дүнд усалгаатай талбайн хэмжээ 17.5 мянган гад хүрч 4.5 гад үр тариалдаг болжээ. Өнөө жилийн хувьд услалтын системийг сэргээн засварлахад улсын төсвөөс 700 сая, усны нөөцийн хайгуул судалгааны ажилд 100 сая төгрөг зарцуулахаар шийдвэрлэж тендер зарлаад байгаа юм байна. Манай улс газар тариаланд ашиглаж байсан 1.2 сая га газартай. Гэтэл өнгөрсөн оны байдлаар 188.9 мянган гад үр тариалж, 148.7 мянган гад уринш хийсэн нь нийт ашиглах талбайн дөнгөж 28.1 хувийг эзэлж байгаа аж. Монголчуудын хэрэгцээгээр тооцвол манай улс жилдээ 240.0 тонн гурил, 129.0 тонн төмс, 173.0 тонн хүнсний ногооны хэрэгцээтэй аж. 2013 он гэхэд манай улс гурилын хэрэгцээнийнхээ 75 хувийг өөрийн үйлдвэрлэлээр хангадаг болохын тулд 500.0 мянган гагаас доошгүй талбайд тариалалт хийх шаардлага гарч буй. Тиймээс улсын хэмжээнд байгаа тариалангийн талбайг бүрэн эргэлтэд оруулах асуудлыг эхний ээлжинд шийдвэрлэх шаардлагатай болоод байна. Хоёр жилийн дараа төмс, хүнсний ногооны 70 хувь эх орны хөрсөнд ургана Энэ хавраас ХХААЯ шинэчилсэн зөвлөмжийн хүрээнд 2008 он гэхэд үр тарианы үйлдвэрлэлийн уналтыг зогсоож цас борооны ус, чийгийг үр ашигтай ашиглах, усалгаатай тариалангийн хэмжээг 2006 оноос 1,5 дахин нэмэгдүүлж, гурилын хангамжийг 40 хувьд, төмс хүнсний ногооны хангамжийг 70 хувьд, таримал тэжээлийн үйлдвэрлэлийг 2005 оноос 20 хувиар нэмэгдүүлэх зорилт тавьжээ. Төмс хүнсний ногооны үйлдвэрлэл сүүлийн жилүүдэд өсөх хандлагатай байгаа боловч дотоодын хэрэгцээгээ хангаж чадахгүй байгаа. Төмс, хүнсний ногооны импортын гаалийн татварыг нэмэгдүүлэх саналыг удаа дараа тавьж байгаа ч нааштай шийдэлд хүрэхгүй байгаа нь шийдвэр гаргах түвшинд дотоодын хэрэгцээгээ бүрэн хангахгүйгээр импортыг хязгаарлах нь үнэ нэмэгдүүлэх зохиомол хомсдол бий болно гэсэн болгоомжлол байгаатай холбоотой гэнэ. Гэтэл үнэн хэрэгтээ төв газраа хангаж чадахгүй, хөдөө газраа илүүдэлтэй байгаа. Тиймээс 5-10 дугаар сард гаалийн татвараа нэмээд бусад хугацаанд гаалийн татвар багасгах шийдвэр гаргуулах тал дээр түлхүү анхаарч буй гэнэ. Гаалийн татварыг өндөр болгож гаднаас орж ирэх төмс хүнсний ногоог багасгах, цаашид төмс хүнсний ногооны үйлдвэрлэлд хамгаалагдсан хөрсний тариалангийн эзлэх хувийн жинг нэмэгдүүлэх бодлого баримталж буй аж. Мөн "Ногоон хувьсгал" хөтөлбөрийн хүрээнд эрүүл төмсний үйлдвэрлэлийг нэмэгдүүлэх зорилгоор Швейцарийн Засгийн газрын тусламжаар өнгөрсөн оноос зургаан аймагт төсөл хэрэгжүүлж байгаа. Түүнчлэн ирэх жилээс Германы Засгийн газрын тусламжаар 3-4 аймагт төмсний үрийн аж ахуйн чиглэлээр төсөл хэрэгжүүлэх юм байна. Эдгээр асуудал нааштайгаар шийдэгдвэл дотооддоо эрүүл төмсний үрийн хангамжийг ойрын хугацаанд шийдэж чадах юм. . Манайд хамгийн сул хөгжсөн тариалангийн салбар нь жимсний аж ахуй. "Жимс жимсгэнэ" төсөл боловсруулж эрдэм шинжилгээний байгууллагуудад санхүүгийн дэмжлэг үзүүлэх замаар иргэдийг жимсгэнийн суулгацаар хангах арга хэмжээ авсан ч жимс жимсгэнийн хэрэгцээний өчүүхэн хувийг хангажээ. Тиймээс иргэдийг хаана ч ургадаг үхрийн нүд, чацарганаас гадна том үрт жимс, жимсгэнийн тариалан эрхлэх хөдөлгөөн өрнүүлэхийг дэмжиж энэ талаар шинэчилсэн технологийн зөвлөмжид тодорхой аргачлалыг тусгажээ. 
