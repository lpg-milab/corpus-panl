Хөвсгөл далайд асгарсан түлш мандалд нь солонгорсон хэвээр байна

Хөвсгөл далайд "Дыбовский" нэртэй усан онгоц өнгөрсөн оны арваннэгдүгээр сарын 13-нд живж, далайд дизелийн түлш асгарсан талаар өмнө нь мэдээлж байсан. Хавар болж далай гэсэв. "Хөвсгөл далайн эзэд" хөдөлгөөний тэргүүн Б.Баярмаа живсэн онгоцыг "эргээд" иржээ. Түүнтэй уулзаж, цөөн асуултад хариулт авлаа. 
-Живсэн онгоц ямархуу байдалтай байна вэ? -Онгоц живсэн байдалтай хэвээрээ. Онгоцны эргэн тойрон 50-иад метр нуурын гэссэн хэсгийн усны мандал дээгүүр асгарсан түлш солонгорсон байдалтай, агаараас үнэртэж, уснаас амтагдсан хэвээрээ байна. Онгоцны орчмын мөс гэсэх тутам түлшний тархалтын талбай нь өдөр өдрөөр тэлсээр байна билээ. Өнгөрсөн оны арванхоёрдугаар сарын сүүлчээр онгоцны сахиул Д.Нэргүй онгоцонд дүүрсэн усыг насосоор соруулж, хөвөлтийн байдалд оруулсан гэсэн. Далай хөлдөж онгоц мөстэй барьцалдаж хөлдсөн байсан нь гэсэхээр эргээд живсэн байна.
-Усны бохирдлын хэмжээг дахин тогтоолгов уу? -Тогтоогоогүй байгаа. Ажлын хэсгээс бохирдлын талбайн хэмжээг тогтоохын тулд тодорхой байрлалуудаас усны дээж авч шинжилгээ хийлгэхийг Хөвсгөлийн тусгай хамгаалалттай газрын захиргаанд үүрэг болгосон боловч энэ ажил хийгдээгүй. Бид усан онгоцноос 1, 50, 100 метрийн зайнаас ус дээжлэн авчирсан, шинжилгээ хийлгэнэ. Хариу нь гарахаар олон нийтэд мэдээлнэ. -Үзлэг шалгалт хийсэн байцаагчдын дүгнэлт зөрүүтэй гарсан байсан. Онгоцонд 360 литр шатахуун байгаа, 140 литр нь асгарсан гэсэн дүгнэлтийг өнгөрсөн намар гаргасан байсан. Тэгтэл энэ оны эхээр хийсэн шалгалтаар 20 литр гэсэн байна лээ..? -Улсын байцаагч нарын гаргасан дүгнэлтүүд зөрүүтэй байгаа. Нефтийн хяналтын байцаагч шатахуун саванд 20 орчим литр үлдсэн гэсэн байхад байгаль орчны хяналтын байцаагч нь 140 литр орчим шатахуун нуурын мандалд тархсан, 360 литр шатах тослох материалын хольц онгоцонд үлдсэн гэсэн дүгнэлт гаргасан байх жишээтэй. Хичнээн литр шатахуун байсан, хэд нь асгарч, хэдий хэмжээний талбайг бохирдуулсныг мэргэжлийн байгууллага, шинжээчид тогтоох шаардлагатай байна. Бараг онгоц юунаас болоод живсэн шалтгаан нь ч тодорхойгүй. Цагдаа нь ч, Засгийн газар, орон нутгийн засаг захиргаа нь ч ажиллахгүй, асуудлыг шийдэж нэг мөр болгохгүй байна. -Далайд онгоц живээгүй, түлш асгараагүй гэж Байгаль орчны сайд И.Эрдэнэбаатар, Онцгой байдлын асуудал эрхэлсэн сайд С.Отгонбаяр сайд мэдэгдсэн. Энэ талаар та юу хэлэх вэ? -Өнгөрсөн оны арваннэгдүгээр сарын 24-нд анх энэ мэдээллийг олон нийтэд хүргэснээс хойш Засгийн газар болон холбогдох яамны удирдлагууд өнөөдрийг хүртэл анхаарал тавьж, арга хэмжээ аваагүй. Тэр үед мэдээллийг олон нийтийн хэвлэл мэдээллийн хэрэгслээр дамжуулан төр засагт удаа дараа хүргэж байхад холбогдох албан тушаалтан И.Эрдэнэбаатар С.Отгонбаяр сайд, ОБЕГ-ын орлогч дарга Батчулуун нар "Онгоц живээгүй, түлш асгараагүй. Хөвсгөл нуурын усыг хүн уудаггүй, хэрэглэдэггүй" хэмээн хэд хэдэн удаа няцаалт хийсээр байсан. Мөн Ерөнхий сайд М.Энхболдод 2006 оны арванхоёрдугаар сарын 27-нд Хөвсгөл нуурын усыг цэвэрлэж, нөхөн сэргээх арга хэмжээ авах тухай шаардлага тавьсан боловч ямар ч хариу өгөөгүй. Холбогдох албан тушаалтнууд Үндсэн хуульд заасан иргэдийн эрүүл аюулгүй орчинд амьдрах эрх ноцтой зөрчигдөөд байхад хуулиар хүлээсэн үүргээ биелүүлээгүй, шахалт шаардлага тавьсаар байхад ч өдийг хүртэл үл тоомсорлосон байдалтай байна. -Одоо ямар ажил хийхээр төлөвлөсөн бэ. Ямар ямар байгууллагатай хамтарч ажиллаж байна вэ? -Хөвсгөл нуурын бохирдолтой холбоотой нотлох баримтуудыг дахин баталгаажуулж авлаа. Захиргааны хэргийн шүүхэд нэхэмжлэл гаргаж, хуулиар хүлээсэн үүргээ биелүүлээгүй, иргэдийн эрх ашгийг хохироосон Засгийн газраар хохирлыг нөхөн төлүүлэхээр стратегийн өмгөөллийн ажлыг хийнэ. "Хууль ба хүний эрх" төрийн бус байгууллагын хуульч, өмгөөлөгч Д.Цэнд-Аюуш Ханх сумын иргэдийн хохирсон эрхийг сэргээн эдлүүлэхээр ажлаа эхлээд байна. Ханх сумын иргэд Ерөнхий сайд М.Энхболдолд хандаж шаардлага тавьсныг удахгүй хүргэнэ. -Онгоцыг эзэмшигч А.А.Хантуевт ямар хариуцлага хүлээлгэсэн бэ? -А.А.Хантуевт ямар ч хариуцлага хүлээлгээгүй. Орос, Монголын хилээр чөлөөтэй нэвтрээд зугаалаад явж байна. Онгоцыг гаргаж, нуурыг цэвэрлэх шаардлага тавихад "Надад хамаагүй, Монголын шинжлэх ухааны академид онгоц шилжсэн. Чадраагаас асуу" гэсэн хариулт өгсөн. Гэтэл Шинжлэх ухааны академийн геологи, эрдэс баялгийн хүрээлэнгийн захирал Д.Төмөрхүү "Оросын шинжлэх ухааны академийн Сибирийн салбарын байгаль ашиглалтын хүрээлэнтэй хамтын ажиллагааны гэрээ хэлцэл байхгүй гэдгээ албан ёсоор мэдэгдсэн. Онгоц хэвийн хөвж байхдаа олон эзэнтэй байсан бол одоо живээд асуудал үүссэн болохоор хариуцах эзэнгүй, бие бие рүүгээ түлхээд байгаа. 500 жилд нэг удаа усаа юүлдэг Хөвсгөлийн ус бохирдсоор. Асгарсан түлшний хэмжээг бага байна гээд тоохгүй орхиж боломгүй. Нэг литр шатахуун нэг сая литр усыг бохирдуулдаг гэсэн судалгаа байдаг юм билээ. 
Д.Навчаа
