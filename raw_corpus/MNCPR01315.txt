Малчны хотонд нялх төлийн дуу цангинаж...

Малчны хотонд хонож, нялх төлийн дуу сонсож, малчдын ахуй амьдрал шинэ хаврын түрүүчээр ямархуу өнгө төрхтэй байгааг мэдэхээр хөдөө тийш томилолт өвөрлөн гарах завшаан тохиов. Энэ бол хөдөө төрж өссөн бидэн шиг улсад сайхан боломж. Өглөө эртхэн Улаанбаатарын утаанаас сугаран гарч, Төв аймгийн нутгаар дайран цааш Булганы Дашинчилэнгийн зүг хурдалж явав. Дуучин Тунгалагийн дуулсан "Таван эрдэнэ" хар аяндаа аманд орж ирээд л, таарсан тохиолдсон болгон өнгөтэй зүстэй харагдаад л, өргөн уудам нутаг өөрийн эрхгүй уяран дэнсэлмээр яруухан байв. Энгэрийн яргуй цасан дор нүдлэхэд Эхний төл наран наашлуулж цангинана Эгэл малчны магнай тэнийн баясаад Эх орны минь мал сүрэг нэмлээ гэж дуулна... . үгээр нь нэг бүрчлэн буулгаад бичихээр жаахан инээдтэй харагдавч энэ дуу радиогоор цангинаад эхлэхээр л ай даа хавар цаг ч ирлээ дээ гэж дор бүрнээ шүүрс алдан дэнсэлдэг маань худлаа биш. Аль тэртээ социализмын үед зохиогдсон эл "Таван эрдэнэ" гэдэг дуу одоо ч талын монголд минь хаврыг угтан цангинаж, "Алтан намар" тариан түрүүтэй хамт шаргалтан найгаж, буцах шувуудын ганганаатай хоршин уудам тал нутгаар минь гансран дуурсаж нүүдэлчин удмынхан бидний сэтгэлийг хөдөлгөсөөр байдаг нь хачирхалтай. Социалист бүтээн байгуулалтын үеийн бодлогоор зохиогдож байсан дуунууд гэхэд үнэхээр гайхалтай байгаа биз.
Хүүхэд байхад манай сумаас хот орох зам л энэ ертөнцийн хамгийн урт зам юм шиг санагддаг байж билээ. Гэрэл нь нүд гялбалзуулан анивалзаж угтах үзээд үзээд ханамгүй үлгэрийн сайхан Улаанбаатарыг мөрөөдөн, унтаж нэг сэрж нэгэн явсаар хар өглөөгүүр гарсан ч харанхуй шөнөөр л сая нэг 22-ын товчоон дээр ирж, жолооч ах замын хуудсаа шалгуулахаар бууж оддогсон. Тэр үед хамгийн сайхан зам хотын зам байсан бол одоо зам замын дотроос нутгийн зам шиг сайхан нь үгүй болжээ. Аль тэртээ гэзгээ хийсгэн гүйж одсон ангарай бага нас, аав л ээжийн идэр омголон үе, манай сумын дэлхийн хаана ч байхгүй үүхтэй түүхтэй амьдрал дурсамж болон амилж сэтгэлийг хөглөн, туулах замыг бүр ч утга учиртай, бүр ч ариун нандин болгох нь сайхан. Мянганы замаар шуугих ч сайхан л юм. Гэхдээ л хичнээн их хөрөнгө мөнгө хаяж, хэл үг бололцож байж тавьсан зам билээ. Хайрлаж байгаа эзэнгүй хаягдсан юм шиг гонсойх сэтгэл үе үе төрөх. Манайхан дугуйгаа хагарахаар зам дээр том том чулуу өргөж авчирч хэрэглэж байгаад хэргээ гүйцээчихээд хээв нэг улаан зам дээр хаячихаад явчихдаг улс юм. Түүнээс гадна цардмал замын хажууг арчилж тордож анхаарч байхгүй хаяж орхисноос үүдэж мөдхөн шарилжны үндэс доогуур нь ухаж идээд сүйдлэх шинж мэдрэгдэж байв. Зам руу хажуугийн өвс ногоо түрэн орж ирж, дарга даамлуудын өргөн зузаан хоёроос нь хулгайлж хумсалж байж барьсан шинэхэн зам маань байгаль эх, хүний хайхрамжгүй сэтгэл хоёрт ахин танагдах аюул ойрхон харагдаж байна. Саяхан замын хэмээх УИХ-ын гишүүн Р.Буд зүүн чиглэлийн мянганы зам дээр зогсчихсон хүмүүсээ замаа хайрлаач гээд учирлаад байсан нь аргагүй шалтгаантай зүйл байжээ. Манайхан юмыг байхгүй үед нь жигтэйхэн сүртэй эрж сурж, хайж мөрөөддөг, харааж загнадаг улс атлаа бий болгочихоор мөн ч амархан ханаж цадаж, хайхрамжгүй болдог улс юм. Дашинчилэнгийн наахан талд есөн километр зам дутуу хаясан. Одоо хэвээрээ л байж байна. Дээр үед долоон давааг халуун наранд туулах гэж за байз Лүнгийн засмалтай л залгачихвал Улаанбаатар юухан байхав гэж үглэн замын машины кабинд хөлсөө урсгаж явдаг байсан манайхан одоо "УАЗ 469"-өө ч хатуудлаа гэх маягтай, хөнгөн намхан тэрэгтэй хурдалж, өнөө Лүнгийн замаа яаж туулна даа гэж хараал урсгаж явдаг болжээ. Бага балчир ахуйн амьдралын өнгө ийнхүү шинэ цагийн цамаан төрхөөр сүрхий солигдсон байхыг мэдрэх сайхан ч юм шиг. Ийнхүү хурдалсаар сумын төвийн бараатай золголоо. Хаврын шар нар таатайяа ээж, намхан жижигхэн байшингуудынх нь өнгө тодрон ярайж, Мялангийн гол хоржигнон урссан хэвээр. Гагцхүү хуучин гүүр хэзээ мөдгүй нурчихаж мэдэхээр хэцүүдсэн байв. Сумын холбооны жижигхэн цагаан байшин улам жижигхэн, сургууль маань бүр намссан, хүн хар бужигнаж байдаг хоршооны үүд эл хуль жигтэйхэн анир гүм газар пүгхийн угтав. Машин тэрэг давхилдаж, улаан мотоцикльтой сундалдсан залуус сүнгэнэж байдаг нь хаашаа ч юм хийсэн одсон, гайхмаар чимээгүй суурин энэ удаа намайг угтлаа. Засаг даргын гадаа очтол харин сумын бага эмч нөхөртэйгөө орж яваа харагдав. Уулзаж золгоод ортол дарга эзгүй, нутгийн хэдэн хүн сууж байна. Манай Засаг дарга саяхан төрийн дээд одон "Алтан гадас"-аар энгэрээ мялаасан юм. Нутгийнхан баяр хүргэхээр ийн уварч цувран буй нь үзэхээс илт. Дарга ч ирж бид жаахан ярьж хөөрч сууцгаагаад нарны эртэд очих айлдаа буухаар унаагаа юүлж аваад гарцгаалаа. Төв маань яагаад ийм аниргүй байгааг сонирхтол бүгд ямаагаа самнахаар хөдөө гарцгаасан гэх товчхон хариу ирэв. Цагаан сараар манай сумаас улсын сайн малчин цолтон төрж нутаг зоноороо баяр хөөр болцгоожээ. Бидний очих айл Улсын сайн малчин Г.Зулбаян гэх залуугийнх байв. Тэднийх Лах бригадын уугуул. Одоо ч эцэг өвгөдийнхөө нутаг Өрхтэй, Бүдүүн орчмоор нутагладаг аж. Өрхтэй бол манай С.Удвал ахайтны унасан газар. Өрхтэйн элгэнд ер бусын амар амгалан, хадыг хагалж яргаж биш хайлуулж уяраасан юм шиг завсраар нь хөх тэнгэр лүү сарвайж ургасан хэдэн гоё хайлаастай, хайлааснуудад нь хадаг уяж хүндэтгэсэн жигтэй нам гүм нэгэн газар байдаг нь ахайтны бууц билээ. Г.Зулбаяны өвөг эцэг, нутаг усандаа нэртэй уяач, сайн малчин Балжинням гэх хөгшин байсан. Түүний үеэс л тэднийхэн энэ хавиар нутагтай. Эцэг Гомбосүрэн нь ч нутгийн олондоо хүндлэгддэг, түвшин нэртэй хүн явсан. Зулбаян аргагүй удам дагасан малч, ажилч хүн бололтой. Тэр жил мянгат малчин боллоо л гэж сураг сонсогдож байсан. Гэтэл энэ жил улсдаа магнайлжээ. Зулбаяных хаваржаандаа налайж байна. Гэрийн эзэд усанд явцгаасан хойгуур бид очиж таарав. Үдшийн бүрий юу юугүй нөмрөн ирж, айлынхан тун ч завгүй хөдөлцгөөнө. Эднийх 800 толгой ямаатай. Нийт малынх нь тоо 2000 хол давсан. Ямаа самнагчид болох долоо найман хүн тэр өдрийн самнасан ноолуураа савлаад үг солих чөлөөгүй. Нэгэнт гадаа харанхуй болсон тул гэрт орж эздийг хүлээв. Зулбаяны хадам ээж Ширмэс гуай ануухнаараа жавхалзаж байна, ид ажлын цагт хүүхдүүдэд жаахан нэмэр болох санаатай ирчихээд байж байгаа ухаантай. Алив хүүхдүүд тухал гээд цай цүй болов. Гэрэл, зурагт, гар утас гээд байхгүй юм энд үгүй. Сүлжээ жаахан саардаг, гэхдээ өндөрхөн газар очоод ярьчихдаг. Хэдэн адуу уруудсан харагдана уу гэчихсэн гар утсаар бие биенээсээ сурж байх жишээтэй. Телевизийн дөрөв таван суваг үзчихнэ. Мэдээллээс хоцрох тухай асуудал үндсэндээ арилжээ. Ийнхүү ойр зуурын юм ярьж суутал машин дуугарч гэрийн эзэд ирэв. Хаалга сэвхийн онгойж хуучны танил махлаг шар залуу орж ирлээ. Нэг нутгийн бие биенээ мэдэх улсын хувьд нүүр хагарч ядан цэмцгэнэх шаардлага алга. Ямаагаа самнаад л байна уу гэх асуултад эхэлж л байна гэх хариуг энэ суманд захын айлын эзэн унагана. Арга ч үгүй биз. Мянгат малчдын тоогоор улсдаа дээгүүр давхидаг, малтай хуйтай, хөрөнгөтэй чинээтэй энэ газрын захын айл доод тал нь 100 ямаа, дээд тал нь 500-800 ямаа тоолуулдаг. Малын ашиг шимээс арчилж хөлсөлж, хөдөлж хөдөлмөрлөж байж орлого олдог. Олсноороо өдрөөс өдөрт хөлжиж, төлжиж амьдардаг орчин цагийн баячууд хөдөө нутгийн өнгийг тодорхойлж байна. Эндхийн айлууд гаднаа дээд тал нь хоёр машин сойжээ. Ачааны бага оврын портер машин, УАЗ 469, хуучны Зил, өөрсдийнх нь хэлдгээр пад пад хэмээх трактор, мотоцикль, эксел гээд ер байхгүй юм ховор. Зулбаян хонио дархадын хуцаар, ямаагаа эрчмийн хар ухнаар үүлдрийг нь сайжруулж байгаа гэнэ. Түүнээс гадна өөрийнхөө бүх малд зүсмийн бүртгэл хөтөлдөг. 2000-2003 оны турш үргэлжилсэн ган зудад Монголын мал аж ахуй нэрвэгдсэн. Дашинчилэнгийн нийт мал сүргийн тоо 54,4-иар буурсан тэр хүнд бэрх үед эднийх ганц ч малын гарзгүй давж нутгийнхныг бахархуулж байж. Амьдрал зүгээр л нэг бэртэгчин маягаар урсаж, залхуутайяа эвшээж, архи дарсанд хөлчүүрч явагсдаас амтаа харамладаг байж магад. Ядахнаа хүн болж төрсний, эцэг эхийн хүү болж заяасны, хүссэнээрээ хувь заяандаа сонголт хийж байсны хариуд энэ амьдралыг өөртөө болоод гэр бүлдээ, ойр тойрныхондоо сонирхолтой байлгаж, эцэст нь зөв хариутай зогсч байх ёстой гэж энэ айлын эзэн үздэг аж. Нэг мэдсэн шөнө дөл болжээ. Ямаа самнахаар найман хүн ирсэн гэнэ. Тэр найм нэг ямааг мянган төгрөгөөр самнана. Өдөрт 10 ямаа самнавал тэр хүн 10 мянган төгрөгийн ажил хийжээ гэсэн үг. Ямаа самнаач нарын дотор долоон настай байхдаа анх уулзаж нэг ангид найман жил хамт сурсан нэгэн анд минь тууж явав. Түүний жинхэнэ нэрийг Доржсүрэн гэдэг ч бид түүнийгээ Гүүгээ гэж авгайлдаг. Энэ нь явсаар нутгийнхны дунд ч найзыг маань Гүүгээ л болгон хувиргана гэж яаж мэдэхэв. Хаврын шөнө оддын дор зогсон андтайгаа дурсамж хүүрнэв. Нөхдөө, амьдрал ахуйгаа гээд бидний дунд ярих юм бишгүй. Найз нь яахав, айл амьтан түйвээгээгүй, авгай хүүхэнтэй орооцолдоогүй мөрөөрөө л амьдарч явна гэв. Ангийн маань нэг охин айлын нөхөр булаагаад бөөн самуун тарьсан юм байх. Мань хүн түүнийг сэм чимхэн надад ийнхүү алтан хошуу хүргэж байгаа нь энэ. Бага хүү нь дандаа онц сурч түүний магнайг тэнийлгэж байгаа гэнэ. Муу хөгшин чинь яахав дээ эх орны алтан гуравтай л явсан хүн, гэтэл хүү маань овоо шүү гэж хөөрөх. Эднийх сэтгэл сайтай, баян тарганаараа аагархуу улс биш. Тийм болохоор жил бүр эднийд ирж ямааг нь самнадаг гэж ирэн сэм сэтгэлийн зиндаа яриад авах. Сайхан л байв. Наадаж өссөн багын нөхөр ийнхүү тэр үдэш айлынхныг инээлгэж, бид баахан хөгжилдөв. Ярьж хөөрсөөр суутал шөнийн гурван цаг болчихжээ. Өглөө зургаад босдог улсыг сүрхий чирэгдүүлж орхих нь тэр. Гэрэл унтарч унтахаар хэвттэл Гүүгээ маань гэрийн баруун хаяанаас Ганаа сайхан нойрсоорой гэж ирэн хашгирч бөөн инээд болов. Хүүш дуугаа тат, Засаг дарга сэрчихнэ гэж би түүнийг цаашлуулж ... .гоё байлаа, энэ үдэш. Тэр маань төвөөс сурвалжлагч ирнэ, тэр нь намайг гэж дуулаад өдөржин хураалттай өвсөн дээр байн байн гарч төвийн зүг саравчилсан гэмтнээр тодорч, энэ хаваржин шоглуулах хэргээ өөрөө тарьчихжээ. Бид ийм л сайхан гэрэлтэй хонгор насны андууд явсан. Одоо ч тийм байгаа нь амьдралын баян, нөхөрлөлийн гайхамшгийг ахин надад мэдрүүлэх шиг. Өчүүхэн жаахан замын явдалд хотын би түүртэж, өглөө найм өнгөртөл унтаж орхисон байлаа. Гэрийнхэн бүгд алга. Тэд яг л зургаадаа босоод л гарцгаасан гэнэ. Манай Гүүгээ ч мөн адил. Харин өглөө дүнсэн тамхи эзэгтэйгээс гуйж байж дахин нэг шоглуулж аваад толгойгоо илэн гарч алхсан гэнэ. Чи энэ муу улаан тамхиа тоох юм уу даа, өчигдөр орой ч нарийн цагаан янжуур зууж тансаглаад байсан биз дээ гэж ам асуусан эзэгтэйн наргиан энэ өглөөний ажлыг инээд хөгжөөнөөр эхлүүлсэн гэх. Дээхэн үед сумын төвд цөөхөн хэдэн сэхээтнүүд нь өнгөлдөг байсан бол эдүгээ төвийн ажилгүйчүүдээ хөдөөгийн хөрөнгөтнүүд нь шулуухан хэлбэл хөлсөөр зарж, арай аядуу хэлбэл ажлын байраар хангаж байдаг болоо юу даа. Сумын төвийн ажилгүйчүүд нээрээ бүгд хэсэг хэсгээрээ бүлэг болон ямаа самнахаар хөдөө гарцгаасан байв. Ноднин нэг ямааг 700 төгрөгөөр самнадаг байсан бол энэ жил 1000 төгрөг болон өсчээ. Хаваржааныхаа дээр боодолтой өвс багсайтал хураажээ. Хонь хургалж, үнээ тугалж малчны хотонд нялх төлийн дуу цангинаж, санаа сэтгэл хоргодон дэнслүүлсэн найртай сайхан хаврын өглөө гадаа тунаран угтав. Хүйгээ чирсэн нойтон хурга дэгэнцэж, амаржиж тайвширсан эх мал нялх үрээ арчиж тойглон үнгэж зогсох гайхалтай мөч, хаваржаан дотроос... за Гүүгээ энгэр заамаа товчлоорой, ангийн чинь охин зургийг чинь авах байх шүү гэх цагаахан наргиантай хослон чихнээ хөгжилтэйгөөр нисэн ирэх агшин хичнээн дотно... Хөдөөгийнхөн нэг хэсэг сүрхий улс төржиж байсан. Одоо харин огт өөрчлөгджээ. Улаанбаатарын улаан хэрүүл яршиг цаашаа, уулынхаа цаана, Туулынхаа ард байгаасай. Мань мэтэд тэрэн шиг дэмий юм алга гэнэ. Үгүй мөн баллаж шүү. Тэр хэдэн хүүхэд нийлээд Хадгаламж банкийг ингээд түйвээчихдэг гэж ирэн толгой сэгсрэх. Мэдээлэл бол гайхамшигтай хурдан хүрдэг болжээ. Ломбардад амиа алдсан эхийн тухай харуусан шагширч... . онгоцоор үнэг хөөж яваад хөгөө дэлгэсэн Симба Батааг залуус шоглон онигоонд оруулж... хотоос очсон миний өмнөөс мэдээлэл биш зөвхөн учир шалтгааны тухай тайлбар хүсч суух нь ичээх. Амьдрал ахуй тэгширч, мал сүрэг өсч, зуд турхан арилж хүн малын зоо тэнийжээ. Тэдний амнаас дандаа болж бүтсэн, тал шигээ тайвуу уужуу, уул шигээ нуруутай үгс л унах. Ингээд бодохоор хотынхон бид л дандаа жаргалгүй үгсийг цуглуулан бие бие рүүгээ цацалж, өглөөнөөс үдшийн бүрий болтол хэрүүл тэмцэлд идэгдэж сууна уу даа гэх гунигтай бодол орж ирнэ. Болдог бол эндээс сугаран холдож, дуу шиг яруухан энэ л нутагтаа амар жимэр сууж, Хулангийн бичсэн шиг зүлгэн дээр гэрээн бариад зүгээр л нэг амьдармаар. Явж явж яруу найрагчийн бичсэн эл мөрүүд нүүдэлчин удмын монгол түмэн бидний амар тайвны тухай өнө мөнхийн мөрөөсөл юм шиг. Засаг дарга бид ингээд хөдөллөө. Замдаа эмнэлэгт очихгүй гэж гөжөөд байгаа нэгэн жирэмсэн эхийн гэрээр орж ятгах ажилтай гэнэ. Сумын ерөнхий эмч хүртэл дийлээгүй тэр сүрхий хүнийг дарга ийнхүү өөрийн биеэр ирж аргадан маргааш төв оруулахаар тохирон хөдлөв. Манай сум энэ жил ажил үйлсээрээ аймагтаа үзүүрлэжээ. Таван жилийн турш магнайлсан нэг удаа тийм юм байх гэж тэд маань аархаж байлаа. Үзүүрт үлдсэн бөх түрүүлснээс дутуугүй хүндлэгддэг жамаар манай сумын цөөхөн байгууллагуудын дийлэнх нь аймагтаа тэргүүнийхээр шалгарч баяр дээр баяр нэмсэн тухай дарга бидэнд хуучилсан. Ус нутгаараа ийнхүү бууж мордоод буцлаа. Буцаад ирэхэд булаг шиг, дайраад ирэхэд далай шиг жаргалдаа бялхан суугаарай миний талын цагаан суурин минь. 
Б.Ганчимэг
