№120 (17023)
1988 оны тавдугаар сарын 19.
ЗОХИОЛЧИЙН ХАРИУЦЛАГА

<< Нам цаашид ч утга зохиол, урлагийн зүтгэлтнээ хүндэтгэн, тэдний авьяас билиг, шинийг эрж хайсан бүтээлч уйл ажиллагааг дэмжихийн зэрэгцээ утга санаа, гоо сайхны хувьд ор чин үеийн шаардлагыг хангахуйц зохиол бүтээл туурвихыг тэднээс хүлээж байна >> гэж МАХН-ын XIX их хурал зааж тэмдэглэсэн юм. Зохиолч, уран бүтээлчийн нийгмийн хариуцлагыг цөөхөн үгээр ийнхүү иж бүрэн тодорхойлсон нь манай зохиолчид тэдгээрийн уран бүтээлийн байгууллагын үйл ажиллагааны үндсэн удирдамж болж байна. 

Утга санаа, гоо сайхны өндөр түвшинд орчин үеийн шаардлагыг хангахуйц зохиол бүтээл туурвих нь зохиолч, уран бүтээлчийн хөдөлмөр, үйл ажиллагааны гол зорилт, тэднээс улс, нийгэм, уншигч, үзэгчдийнхээ төлөө хүлээх хариуцлага мөн. Ажилчин, малчны хөдөлмөрийн бүтээгдэхүүнийг чанар, үр ашгийн хэмжүүрээр шалгадаг бол зохиолчдын уран бүтээлийн чанарын шалгуур нь утга санаа, гоо сайхны хувьд орчин үеийн шаардлага хангаснаар тодорхойлогдох ёстой. 

Утга санаа, гоо сайхан гэсэн хоёр ойлголт бол уран бүтээлийн агуулга, хэлбэрийн нэгдлийг хангаж, цогцолбор цул үзүүлэлт болгохын нэр юм. Уран бүтээлийн энэ хоёр тулгуур баганын аль нэг нь доголдвол бүтээл нь чанарын хувьд өрөөсгөлдөхөд хүрнэ. Утга санаагаар доголдсон зохиол манайд гарах нь ховор боловч гоо сайхнаар дулимаг бүтээлийг захаас аван нэрлэж болно. Үзэл санаа, улс төрийн агуулгыг голчлон анхаараад, уран сайхны талыг хоёрдугаарт тавьдгийн уршгаар ийм зохисгүй үзэгдэл уран зохиолд ч, урлагт ч нэлээд газар авчээ. 

Ховор юм уу, шаардлагатай сэдэв сонгон авснаараа зохиолч санаа амарч уран сайхны хяналтыг сулруулснаас зохиол бүтээлийн нь чанар доголдож, ингэснээрээ зохиолч хүн уран бүтээлийн хариуцлага алдахад хүрдэг байна. Сүүлийн үед ажилчин, малчны сэдэвтэй нэлээд өгүүллэг, тууж, роман, шүлэг, найраглал гарсан боловч тэдгээрээс өргөн олон түмний хэрэгцээ шаардлагыг дүүрэн хангаж, уран сайхны соёлын байнгын хэрэглээнд үлдэж, байр сууриа эзлэн, хүмүүсийн сэтгэлд хоногшсон нь үнэндээ тун цөөхөн байна. 

Өнгөц мэдээлэх, гоёмсог үгээр хоосон дөвийлгөж магтах, далайцгүй, ойр зуурын сэдвээр хөөцөлдөж нэг нэгнээ дууриан давтах, эсвэл цэцэрхэн номчирхох, толгой холбосон сургаал заавар өгөх зэрэг архагшсан хуучин арга барил юуны урьд яруу найраг, үргэлжилсэн үгийн богино хэлбэрийн зохиолуудад үзэгдсээр байна. Хуучирсан арга барилын ийм зохисгүй үзэгдэл нь уран сэтгэмж хоцрогдсонтой шууд холбоотой юм. 

Социалист реализмын аргын тухай гуч дөчөөд оны үед захиргааны аргаар тогтоосон загвар маягийн ойлголтыг ягштал баримталж, зохион түүнд захируулах эрмэлзэл зохиолч, уран бүтээлч. уран сайхны шүүмжлэгчдийн арга барилын сэтгэлгээнд гүнзгий хэвшсэн учраас бүтээлч эрэл хайгуул хийхийн оронд хэлбэрдэх. загварчлах хандлага хүчтэй болсныг өөрчлөх хэрэгтэй байна. Дээрхийн уршгаар уран зохиолд зөрчил мохоо болж, ээдрээтэй, эгзэгтэй асуудлыг тойрох, бэрхшээлийг хялбарчлах, бүрхэгдүүлэх нь ерийн хэрэг болсноос үнэмшилгүй, сонирхолгүй, нөлөө далайцгүй зөвхөн нэр овгоороо л ялгагдах нэгэн хэвийн ижил дүрүүд ном зохиолд элбэгшлээ. 

Гучаад оноос өмнөх түүхэн үйл явдал, эсвэл нэгдэлжих хөдөлгөөн ялах үеийн амьдралаас сэдэвлэн бичихийг зохиолчид шохоорхоод орчин үеийн ажилчин, малчин, сэхээтний дүрийг үнэнээр нь бодит байдлын гүнд нээн харуулах тухайд хойрго хандсаар байна. Амьдралыг зөрчил, бэрхшээл, хөгжил дэвшилд нь үнэнээр үзүүлэх, ер нь зохиолын баатрыг тал бүрээс нь ололт дутагдал, бэрхшээл, ололт, алдаа оноогоор нь амьд сонирхолтой нээж дүрслэх ёстой атал хал балгүй, өө сэвгүй, албаны үгтэй хуурамч маягийн дүр голчилсон зохиол зонхилж байна. 

Өөрчлөн байгуулалтын уур амьсгал манай утга зохиол, урлагт одоо болтол уран сайхны дүр болон элчилж чадаагүй хэвээр байгаа нь цаг үсэсээ зохиолчид их л хоцорч яваагийн нэг шинж мөн. << Манай урагшлах хөдөлгөөнд ноцтой саад тотгор болсоор байгаа хуучныг баримтлах, хүнд суртал гаргах, цаг алдан цаастай хэт зууралдах, хоосон албархах, хариуцлагаас зайлсхийж бусдын ам хардаг идэвхгүй сандал зэргийн илрэл бүхэнтэй газар сайгүй эвлэршгүй тэмцэл хийхийг Намын Төв Хорооны IV ( 1987 ) Бүгд хурал заасан. Ийм дутагдалтай тэмцэж арилгахыг үүнээс өмнө удаа дараа болсон хурал, зөвлөлгөөнүүдээс онцлон анхааруулсаар байсан. Гэвч зохиолчдын уран бүтээлд одоо болтол энэ сэдэв үгүйлэгдсээр л байна. Шог хошин зохиолд ч үүнийг шүүмжлэн үзүүлсэн нь маш чамлалттай байна. Уран зохиолч тэгэхээр энэ талаар хариуцлагаа эрс дээшлүүлэх шаардлагатай болж байна. Дутагдлын хажуугаар ч, ололтын хажуугаар ч зохиолч, яруу найрагч амарлингуй өнгөрөх буюу зүрх сэтгэл догдлох эсэх нь тэдний нийгмийн үүрэг хариуцлагаа ухамсарлахтай шууд холбоотой. 

Манай зохиолчид тэдгээрийн уран бүтээлийн байгууллагын амьдралд тэмдэглэлтэй чухал үйл явдал ирэх оны эхээр болох Монголын зохиолчдын эвлэл байгуулагдсаны 10 жилийн ой, зохиолчдын ээлжит их хурлыг угтаж орон даяар зохиолчид уран бүтээлийн идэвхээ өрнүүлж, туурвих бүтээх үйлсдээ шинэ, шинэ амжилт гаргах нь тэдний нэр төрийн хэрэг. Гэхдээ ой тэмдэглэхийн өмнө туулсан зам, хийсэн ажилдаа үнэн зов, бодитой, илэн далангүй үнэлгээ өгч, ололтоо цэгнэн, дутагдлаа шүүн хэлэлцэж, хэтийн төлөвөө тодорхойлох нь зүй ёсны асуудал юм. Уран бүтээлийн чанарын шалгуур болох шүүмжлэл, судлалын ажлыг зогсонги байдлаас нь гаргаж, уншигч, үзэгчдийн захиалга, нийгмийн хэрэгцээг нарийн судалж, орхигдож байгаа сэдвийг нөхөх, дутуу боловсруулснаа гүйцээх төгөлдөржүүлэх, шинэ залуу авьяастныг халамжлан дэмжиж, ахмад үеийнхний арвин туршлага, өргөн мэдлэгт дулдуйдан шинэ уран бүтээлд тэднийг дайчлах, социализм гардан байгуулагч орчин үеийн хүний уран сайхны дүр бүтээх, монгол уран зохиолын төрөл зүйлийг баяжуулах, уран сайхны сэтгэлгээ, арга барилд өөрчлөлт гаргах нь манай зохиолчид, Монголын зохиолчдын эвлэлийн хорооны тулгамдсан зорилт мөн. 

