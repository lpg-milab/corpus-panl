№233 (15882) 
1984 ОНЫ ЕСДҮГЭЭР САРЫН  28.
ТЭЖЭЭЛИЙН ҮЙЛДВЭРИЙН ХҮЧ ЧАДЛЫН АШИГЛАЛТ

Эх орны эдийн засгийн чухал салбар мал аж ахуйг эрчимжүүлэн хөгжүүлж, үр ашгийг улам бүр нэмэгдүүлэхэд тэжээлийн бат бааз онцгой ач холбогдолтой. Иймээс тус орны хөдөө аж ахуйг хөгжүүлэх иж бүрэн программд мал аж ахуйн тэжээлийн баазыг бэхжүүлэх асуудал томоохон байр эзэлдэг. Малын тэжээлийг үйлдвэрийн аргаар бэлтгэх шинэ хэлбэр 1969 оны сүүлчээс эхлэн нэвтэрч, өвс хадаж нөөцлөхөөс гадна олон найрлагатай, чанар сайтай их хэмжээний тэжээл үйлдвэрлэдэг боллоо. 

Жилд 174 мянган тонн багсармал тэжээл үйлдвэрлэх төслийн хүч чадалтай, механикжсан үйлдвэр цехүүд ажиллаж байна. Харин эдгээр үйлдвэрийн хүч чадлыг тун хангалтгүй ашиглаж, бүтээгдэхүүний нь чанар төдий л сайнгүй, нэр төрөл нь чиг цөөн байна. Өнгөрөгч онд тэжээлийн үйлдвэрүүдийн хэрэгцээнд зуу гаруй мянган тонн үр тариа олгож, 100 мянган тонн сүрэл бэлтгүүлсэн нь төлөвлөгөөт тэжээлийг үйлдвэрлэх түүхий эд хүрэлцээтэй байсныг харуулж байна. Гэтэл 1983 онд тэжээлийн үйлдвэрүүд улсын төлөвлөгөөг 15 хувь тасалжээ. 

Энэ жил ч дээрх дутагдал давтагддаг болзошгүй байгаа нь өнгөрсөн найман сарын тэжээл үйлдвэрлэх төлөвлөгөөг 12, 3 хувь таслаад байгаагаас тодорхой юм. Тэжээл бэлтгэх улсын төлөвлөгөөг давуулан биелүүлэхүйц хүч чадалтай үйлдвэрүүдтэй, түүхий эдийн хүрэлцэхүйц нөөцтэй атал ингэж улсын даалгаврыг тасалсан нь үйлдвэрийн хүч чадлыг дутуу ашигласантай холбоотой байна. 

Төв аймгийн Угтаал, Баянцогтын тэжээлийн үйлдвэрийн өргөтгөл, засварыг төлөвлөсөн хугацаанд дуусгаагүй, Увс аймгийн Баруунтуруун, Хөвсгөл аймгийн Тариалан, Архангай аймгийн Түвшрүүлэхийн тэжээлийн үйлдвэрийн хуваарьт хугацаанд нь барьж, ашиглалтад өгөөгүй нь төлөвлөгөө таслахад нөлөөлжээ. 

Тэжээлийн үйлдвэрийн инженертехникийн ажилтны ажлын хариуцлага, санаачилга, идэвх дутсанаас технологийн дамжлагыг хооронд нь уялдаатай жигд ажиллуулж чадахгүй, тоног төхөөрөмжийн аль нэгийн ялимгүй тэмцлийн улмаас үйлдвэрийн бүх дамжлагыг зогсоох явдал их байгаа юм. Ажилчдын ажлын цагийн ашиглалт хангалтгүй, зарим газар хуваарьтай түүхий эдийг гүйцэд татаж нөөцлөхгүй, бэлэн бүтээгдэхүүнээ цаг тухайд нь борлуулахгүй, тэжээл савлах шуудай, түүний амыг оёх утас хүртэл тасалдаж байна. Үйлдвэрийн хүч чадлын ашиглалтад муу нөлөөлж байгаа эдгээр дутагдалд Хөдөө аж ахуйн Яам, төлөвлөлт, хяналтын байгууллагууд зохих дүгнэлт хийж, түүний хүч чадлыг бүрэн эзэмшин, бэлтгэсэн тэжээлийн чанарыг сайжруулж, хэмжээг нь нэмэгдүүлэхэд чиглэсэн дорвитой ажил зохиох шаардлагатай байна. 

Тухайн үйлдвэр, цехийн хүч чадалд тохирсон шахуу төлөвлөгөө өгч, түүнийг сар улирлаар хуваарилан, шаардагдах түүхий эдийг нэр төрлөөр нь бүрэн нөөцлөхөд гүйцэтгэлийн хяналт, шалгалтыг төвлөрүүлэх нь чухал юм. Хөдөө аж ахуйн Яам тэжээлийн үйлдвэр бүрт хийх тэжээлийн нь жорыг гарган өгч, түүний биелэлтэд хатуу хяналт тавьж, хэрэв уг жорыг өөрчлөх шаардлага гарвал тус яамнаас зөвшөөрөл авч байвал зохино. 

Тэжээлийн жорыг зохиохдоо хэрэглэгчийн хэрэгцээ, түүхий эдийн хангамж зэргийг бодолцох нь зүйтэй. Энэ үндсэн дээр шаардагдах түүхий эдийг хуваарилж бэлтгүүлэхэд холбогдох байгууллага бүр удирдлага туслалцаа үзүүлж, хяналт шалгалтаа сайжруулах хэрэгтэй. Стандартын шаардлага хангасан түүхий эд бэлтгэн, зохих технологийн дагуу хадгалах нь чухал. Түүхий эд болон үйлдвэрлэж байгаа тэжээлийн чанарыг байнга шалгаж хянах албыг үйлдвэрийн лабораторийн алба шууд хариуцах ёстой. Үүний тулд лабораторийн тоног төхөөрөмжийн хангамж, бүрэн бүтэн байдал, бүртгэл хөтлөлтийг үйлдвэрийн захиргаа тогтмол шалгаж байх нь зүйтэй. Үйлдвэрийн хүч чадлыг бүрэн жигд ашиглахад түүний бүх дамжлагын тоног төхөөрөмж, сэлбэг материалын захиалга, хугацаат засвар үйлчилгээг чанартай хийж байх явдал шийдвэрлэх ач холбогдолтойг анхаарах хэрэгтэй. 

Түүхий эдийг орцын нормын дагуу, нэр төрлөөр нь хүрэлцэхүйцээр бэлтгэж, үйлдвэрийнхээ хүч чадлыг бүрэн эзэмших явдал үйлдвэрлэлийг шууд удирдаж байгаа хүмүүсийн үндсэн үүрэг мөнийг байнга санаж ажиллавал зохино. Тэжээлийн үйлдвэрийн инженер, техникийн ажилтны үүрэг хариуцлагыг эрс дээшлүүлж, идэвх санаачилгыг нь өрнүүлэн, мэргэжилтэй ажилчдыг тогтвор суурьшилтай ажиллуулж, дадлагажуулан эрхэлсэн ажилдаа жинхэнэ эзний ёсоор ханддаг болгоход үйлдвэрийн нам, захиргаа, олон нийтийн байгууллага онцгой анхаарч, үр нөлөөтэй арга хэмжээ авч байх нь зүйтэй. 

Салбарын тэргүүн туршлагыг нийтэд нэвтрүүлэх, социалист уралдаан өрнүүлэх замаар хөдөлмөрийн хүмүүсийн идэвх санаачилгыг хөгжөөн, тэжээл бэлтгэх зорилгыг амжилттай хэрэгжүүлэхэд намын байгууллага бүр үзэл суртал, зохион байгуулалтын ажлыг чиглүүлэх нь зүйтэй. 

Тэжээлийн үйлдвэрийн хүч чадлыг дүүрэн ашиглахад түүний шат дамжлага болгонд ажиллаж байгаа хүн бүрийн идэвх чармайлт чухал учир тэдний ажилд тавих хяналт, шалгалтыг дээшлүүлж, зарчимт өндөр шаардлага тавьж байхыг намын байгууллага бүр онцгой анхаарвал зохино. 

