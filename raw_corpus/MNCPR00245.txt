Хонгорынхноос авсан цусны шинжилгээний хариу иржээ

"Хордсон", "Хордоогүй" хэмээн монголчуудыг талцахад хүргээд байгаа Хонгор сумынхан эхнээсээ галзуурч, үр зулбаж бас үхэж байна. Гэсэн ч энэ нь Хонгор суманд тархсан хортой ямар ч хамаагүй гэх үзлийг одоог хүртэл тууштай баримталж байгаа нь эрх мэдэлтнүүд болон тэдний удирдлага дор шууд ба шууд бусаар ажилладаг төрийн албан тушаалтан, тэр дундаа эмч нар юм. Тэднийг эсэргүүцэж "Бид хордчихоод байна" хэмээн ширүүхэн дуугарч байсан Хонгорын зарим иргэнийг эрх мэдэлтнүүд дуугүй болгосон гэх яриа сүүлийн үед тэнүүчлэх болов. Юутай ч, манай улсын Засгийн газрын хүсэлтээр өнгөрсөн гуравдугаар сард Хонгорын 200 гаруй иргэнээс авсан шээс, үсний дээжийг Японы лабораторид шинжлүүлэхэд "Хор илрээгүй" гэсэн хариуг өгсөн юм. Засгийн газрын зүгээс Хонгорынхныг хордсон эсэхийг батлах эцсийн гэж хэлж болох шинжилгээний хариу гарчээ. Энэ нь Их Британийн Эрүүлийг хамгаалах агентлагт явуулсан цусны шинжилгээ юм. Шинжилгээний хариуг өнгөрсөн долоо хоногт Англиас ДЭМБ-д ирүүлсэн байна. ДЭМБ тэр даруйд нь уг хариуг ЭМЯ-нд хүргүүлжээ. 
Хонгорын иргэдээс авсан шээс, үсний шинжилгээтэй цусны шинжилгээний хариуг ЭМЯ нэгтгэж, Засгийн газарт өнөө, маргаашгүй тайлагнах гэж байна. Мөн хүн тус бүрийн шинжилгээний хариуг зөвхөн шилжүүлэгч хүнд дуулгах юм. Иргэн тус бүрт шинжилгээний хариуг өгөхийн өмнө шинжилгээний хариуг албан ёсоор хэвлэлийнхэнд мэдээлэх аж. Цусны шинжилгээний хариу хэрхэн гарсныг монголчууд удахгүй мэдэх нь. Хэрэв энэ шинжилгээний хариу "эрүүл" гарсан бол "Хонгорчууд эв эрүүл байна" хэмээн эрх мэдэлтнүүд бардам дуугарах нь ээ. 
Харин Хонгор суманд байдал одоогоор ямар байгааг товч өгүүлье. 
Онцгой байдлын ерөнхий газраас өнгөрсөн долоо хоногт урьд нь Хонгор сумын хортой гэж үзэж байсан зарим газарт дахин саармагжуулалт хийжээ. Үүнээс хойш Хонгорынхны биеийн байдал огцом муудаад байгаа аж. Хүүхдүүдийн бие дээр өнөөх "орчин үеийн хамуу" туурч, хамраас нь байнга цус гоожиж байна. Харин томчуудынх нь даралт огцом ихсэж, буурч байгаа талаар ярьлаа. Урьдын адил гажигтай тугал төрсөн тухай ч бас тэд дуулгаж байна. "Системийн өвчин" гэсэн оноштойгоор нас барсан бүсгүйн хувь заяа дахиад хэд, хэдэн хүнд давтагдаж магадгүй болоод байна. Хонгорын эмнэлэгт нэг сар ажилласан мэдрэлийн эмч сумын иргэн Ш.Саранцэцэгийг үзээд дотор бүх эрхтний дэлгэрэнгүй шинжилгээ өгөх шаардлагатай хэмээжээ. Ш.Саранцэцэгийн даралт одоогоор маш тогтворгүй, байнга өсч, бууж байгаагаас гадна хамраас нь цус ихээр гарч байгаа аж. Бас Дархан-Уул аймгийн эмнэлэгт үзүүлсэн Хонгор сумын иргэн Нацагдоржийн дотор эрүүл эрхтэн нэг ч алга гэдгийг эмч оношилжээ.
Ийнхүү Хонгор суманд хорны саармагжуулалт хийсний дараа яагаад иргэдэд нь хордлогын хүчтэй шинж тэмдэг илэрч байгаад тайлбар өгөх хүн одоогоор алга. Сүүлийн үед аймгийнх нь эмнэлэг хүртэл ад шоо үзэх боллоо гэж гомдоллох Хонгорынхон хэнд хандахаа ч мэдэхээ больжээ. Ерөнхий сайд болон УИХ-д суудалтай улс төрийн намын дарга нарт бараг нэг сарын өмнө өгсөн захидлынхаа хариуг тэд хүлээсээр. 
"Ерөнхий сайдыг уучлалт гуйхад нь бид баяртайгаар хүлээж авч байлаа. Харамсалтай нь тэр үйл явдал МАХН-аас намынхаа нэрийг цэвэрхэн авч үлдэхийн тулд С.Баярт өгсөн захиас байж" хэмээн Хонгорынхон ярьж байна. 
Х.Хулан 