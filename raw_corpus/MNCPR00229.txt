Хэд хоног хямд талх идлээ гээд байдал дээрдэхгүй

Талх, мах, будаа, гурилын үнийн өсөлтөд сөгдсөн монголчууд хувь заяатайгаа эвлэрч ядан амьдарч байна. Өнөөдөр 660 төгрөгийн үнэтэй байгаа "Атар" талхыг 550 болгох гэж ХХААЯ арга чарга хайж буй. Уг нь өчигдөр 4000 тн гурилыг хүнс үйлдвэрлэгчдэд өгнө гэж байсан боловч нэг кг-ыг ч тараасангүй. Нийслэлийхнийг талхаар хангадаг "Атар-Өргөө", "Талх чихэр" компанид тус бүр 1500 тн, бусад жижиг үйлдвэрлэгчдэд 1000 тн гурил өгөөд долдугаар сарын нэгэн хүртэл тэр гурилаар зөвхөн "Атар" талх үйлдвэрлэх, өөр ямар ч талх үйлдвэрлэх хориотой гэсэн шаардлага тавьж буй. Атар гэдэг нь бидний хэлдэгээр дугуй талх. Засаг, төрөөс ийм шаардлага тавьж байгаа болохоор үйлдвэрлэгчид төрийн үгийг дагахаас өөр замгүй. Нэгэнт "май" гээд өгч байгаа гурилаар талх бариад 550 төгрөгөөр зарна, энэ бол гарцаагүй. Гэтэл гурил дуусна, долдугаар сарын 1-ээс хойш яах вэ. Тэгэхээр агуулахад нөөцөлсөн үнэтэй гурилаараа талх хийж таарна. Тэр үед 550 биш 660 төгрөгөөр худалдана. Дахиад л хэрэглэгчид бухимдана. Хямд талх идэхийг хүсэхгүй хэн байх билээ. Тэгвэл төр засаг үйлдвэрлэгчдэдээ ядаж 5-6 сар хүрэлцэх гурил өгөхгүй бол түр зуурын аргаар хол явахгүй.
Өнөөдрийн байдлаар, банкнаас зээл аваад кг-ыг нь 750 төгрөгт тооцоод их хэмжээний гурил нөөцөлсөн компаниуд зээлийн төлбөр, хүүнд шатаж дампуурна. Гурилаа хав дарчихаад засгаас өгсөн гурилаар үйлдвэрлэл явуулж байгаа юм чинь өөр ямар гарц байх юм бэ.
Н.Дөлгөөн 