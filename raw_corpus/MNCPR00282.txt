Их насны морь яагаад будилав

800 жилийн наадмаар их насны морь болон бусад насны морьд будилав. Энэ нь сүүлийн хэдэн жил үзэгдээгүй зүйл болж уяачид наадамчин олны сэтгэлийг гонсойлгосон явдал болжээ. 2000 оноос өмнө ч наадам болгоноор морь будилж наадаж чадахаа болиод байсан гэдгийг бүгд мэдэж байгаа.
2000 оноос 2005 он хүртэл морины комиссыг хошууч генерал Баасанхүү, Замын цагдаагийн газрын хошууч М.Лувсандорж нар даргалж байхдаа үнэн сайн зохион байгуулж байсан юм байна хэмээн уяач болгон одоо халаглан ярьж байна. Тэр үед морь дагана гэсэн ойлголт бараг байхгүй байсан. Тэгвэл одоо морь дагана гэдэг дурын хэрэг болж ялангуяа баян эрхмүүд, сайд дарга нар дур дурандаа морь дагаж давхидаг болжээ. Тэд морины комисс Замын цагдаагийн Б.Жаргал ахмадаас гуйхад л морь дагах зөвшөөрөл олж авч байна. Тэрээр хэт хавтгайруулан зөвшөөрөл өгснөөс болоод их насны морь будилаантай боллоо хэмээн олон уяач харамсаж байна. Яагаад морь дагах зөвшөөрлөөс болоод морь будилсан гэж бодоод байгаа юм бэ хэмээн уяачдаас асуухад дарга сайд болгон өөрсдийнхөө морийг дагаж гарааны зурхай дөхөөд ирэхлээр хүүхдүүддээ буцах дохио нууцаар өгсөн, түүнээс л боллоо гэцгээх аж. Тэнд яг юу болсон талаар уяачид ярихдаа гарааны зурхай руу явж байсан морьдоос 80-аад морь дутуу эргэн буцаад давхисан байна. Тэд хэсэг зуур уралдаж байснаа болохоо байсныг мэдээд эргэжээ. Зурхай руу явахдаа тэд хоёр тасарч цувран явж байсан бөгөөд энэ үед зурхай дээр хурдан морины үндсэн хэсэг хүрч очиж байжээ. Нөгөө буцаж давхисан морьдыг гараа хүрэхэд нэг км хэртэй дутуу байхад гарааны зурхай дээр морьд эргэх дохио болох буу бууджээ. Дохио дуугарахад зурхай дээрх морьд эргэсэнгүй, тэд хойноос ирж байгаа морьдоо хүлээн яахаа мэдэхгүй хэсэг будилсан байна. Энэ үед хойноос цувран ирж байсан хоёр хэсэг морьдын дунд хэсэг морьд эргэж ухасхийжээ. Тэд давхилдан сүүлийн хэсэг морьдын дэргэд ирэхэд тэд мөн даган буцаад хурдалжээ. Энэ үед л нөгөө гарааны зурхай дээр байсан их насны гол морьд гараанаас гаран уралдаан эхэлсэн байна. Эргэх дохиотой хамт уралдаж эхэлсэн морьд дотор Энхтайваны гоё халиун, Макс импексийн Ганбаатарын морьд зэрэг байсан аж. Их насны морьдоос яаж түмэн эхийг нь сонгож авсан бэ гэхэд уяачид онц юм ярихгүй байна. Бичлэг харж байж шийдсэн гэцгээх боловч чухам хэний морь яаж түрүүлж байгааг тэр бичлэг дээрээс наадмын комиссоос өөр хэн ч хараагүй хэмээн уяачид гомдоллож байна. Тэгээд уралдаж ирсэн морьдоос эхний 75-ыг хасаад 76 дахийг нь түрүү мориор байлжээ. Харин гарааны зурхай дээрээс эргэсэн морьдоос барианд орсон морь бол УИХ-ын гишүүн Х.Баттулгын алаг морийг аман хүзүүнд байлсан. Энэ нь барианы газар есөөр ирсэн морь аж. Мөн Төв аймгийн Баянцогт сумын уяач Цогбадрахын морь мөн гарааны зурхайгаас эргээд дөрөвт ирснийг барианд оруулаагүй харин Төв цэнгэлдэхэд айргийн тавын морьдтой хамт оруулж талбай тойрох зөвшөөрөл өгчээ. Энэ бүх учир нь олдохгүй зүйлээс ганцхан дүгнэлт гарч байгааг та ч анзаарч байгаа байх. Тэр нь ямар ч зохион байгуулалтгүй уралдаан болжээ гэсэн дүгнэлт. Яагаад зохион байгуулалт алдагдав гэвэл морь дагах зөвшөөрөл дарга болгонд өгснөөс боллоо хэмээн уяачид үзжээ. Энэ жилийн Морины комисс монгол ёс заншлаа сайн мэдэхгүй морь малаас хөндий хүмүүс байснаас будилаан үүсэлтэй гэцгээх аж. Уяачид морины комиссыг ажлаа хийж чадалгүй хурдан морины уралдааныг будилуулсан тул тэднийг шүүхэд өгнө хэмээн мэдэгдээд байна. Морь дагах машин үнэн олон аж. Эмнэлэг усны машинтайгаа нийлээд 89 машин морин уралдааныг дагах зөвшөөрөл олгодог. Нэрсээс харж байхад Д.Самданжамц гэдэг хүн гэхэд л хоёр Ланд крузерээр морь дагах зөвшөөрөлтэй байх жишээний. Уяачид хүн эмнэлгийн машин пиг дүүрэн үзэгчидтэй явж байна хэмээн гомдоллож хаанаа мориноос ойчсон хүүхдээ суулгах болж байнаа хэмээн шүүмжилж байлаа. Даага 1.Ховд Б.Эрдэнээгийн "Сэнс хүрэн" (Ховд) 2.А.Төгсбатын "Хонгор" (Төв, Сэргэлэн сум) 3. Д.Мөнхтөрийн "Зургаан цагаан" (Ховд, Дарви сум) 4. Энхтайвны "Хээр" (ТЭХ-ний дэд сайдын) 5. Б.Төмөрсүхийн "Бор" (Сүхбаатар, Наран сум) Шүдлэн 1. Г.Алтангэрэлийн "Шанд хүрэн" (Дорноговь) 2. Д.Ононгийн "Янзган зээрд" (Төв, Сэргэлэн сум) 3. Ц.Батсайханы "Хар" (Төв Батсүмбэр сум) 4. С.Дэндэвийн "Хул" (Увс, Хяргас сум) 5. Ч.Ганхуягийн "Зэгэл" (Сүхбаатар, Халзан сум) Хязаалан 1. П.Энхманлайгийн "Хүрэн" (Мон-Эрдэнэ ХХК) 2. А.Батсүхийн "Шарга" (Төв, Сэргэлэн сум) 3. Ж.Довдонбалжирын "Саарал" (Төв, Баян сум) 4. Н.Жанцангийн "Цагаан" (Сүхбаатар, Асгат сум) 5. Б.Билэгдэмбэрэлийн "Цагаан" (Итгэлт-Орших ХХК) Соёолон 1. Ц.Цэнгэлийн "Хээр" (Булганы Могод сум) 2. Д.Ганбаатарын "Сутай хүрэн" (Макс групп) 3. П.Бат-Эрдэнийн "Зээрд" (Шунхлай) 4. Хүүхэн хутагт Тагарвайн "Бор" (Дундговь, Дэлгэрцогт сум) 5.С.Төмөр-Очирын "Шуурган зээрд" (Сүхбаатар Түмэнцогт сум) Их нас 1. Г.Батхүүгийн "Хонгор" (Өвөрхангай, Хужирт сум) 2. С.Сугирын "Алаг" (Төв, Сэргэлэн сум) 3. Ж.Отгонсүрэнгийн "Буурал" (Төв, Сэргэлэн сум) 4. С.Өлзийсайханы "Хээр" (Сэлэнгэ, Баруунхараа) 5. Ц.Ганболдын "Хүрэн" (Дундговь, Эрдэнэдалай сум) Азарга 1. Д.Жаргалсайханы "Даатгал хээр" (Архангай, Түвшрүүлэх сум) 2. Б.Жанчивын "Буурал" (Төв, Сэргэлэн сум) 3. Ганхуягийн "Хонгор" 4. Эрдэнэбат "Цавьдар" 5. П.Батсайханы "Гуулин зээрд" (АПУ) 
Ж.Сандагдорж

