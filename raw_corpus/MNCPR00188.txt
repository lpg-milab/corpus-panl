Эрүүл мэндийн сайд өвчтөнүүдийг дарамталж эхэллээ

Эрүүл мэндийн үйлчилгээний II төвд хувийн нэр бүхий 15 эмнэлэг консурцум хэлбэрээр үйл ажиллагаа явуулдаг. Гэтэл сүүлийн хэдэн сар тус байрыг төр өмчөө мэддэг гэдэг үгийн дор Эрүүл мэндийн яам авахын төлөө эрчимтэй тэмцэл өрнүүлж байгаа юм.
Уг нь хувийн эмнэлгүүд нэг дороо төвлөрсөн ийм хэлбэрээр ажиллах юм бол эмч нараас гадна эмчлүүлэгч иргэдэд их тустай юм байна. Яахав дээ, дотор эрхтнээ үзүүлсэн хүн гэхэд л өөр янз бүрийн нарийн мэргэжлийн эмчид үзүүлэх хэрэг гардаг. Хувийн эмнэлгүүд дангаараа байна гэдэг нь тэр хүндрэлийг иргэдэд бий болгодог юм билээ. Харин нэг дор ингэж төвлөрснөөр хувийн эмнэлгүүдийн үйлчилгээ жигдэрчээ. Гэтэл эрүүл мэндийн бодлогыг тодруулах төвийн байгууллагын хувьд Эрүүл мэндийн яам ийм нарийн зүйлийг өнөөдрийг хүртэл харж чадаагүй бололтой. Зөвхөн байр суллах шаардлагыг тэдгээр эмнэлгүүдэд тавьж байгаа юм. Энэ нь эдүгээ Засгийн газрын тогтоол болон гарч ирсэн байна. Одоо бол Засгийн газрын тогтоолыг бид хэрэгжүүлнэ гэж эмнэлгүүдэд шахалт үзүүлж байна. Дээрх эмнэлгүүдэд энэ сарын 20-ны дотор байр чөлөөлөх мэдэгдэл өгсөн байна. Тэрхүү мэдэгдэлтэй зэрэгцүүлээд Эрүүл мэндийн яам тус байрны халаалт дулаан, эрчим хүчийг нь хариуцсан контор салбаруудад тэднийг дулаан цахилгаанаар хангахгүй байх мэдэгдэл өгчээ. Энэхүү мэдэгдлийн дагуу өнгөрсөн долоо хоногт Сүхбаатар дүүргийн орон сууцны II контороос ирж гаднах шугамын хаалтан дээр нь лацадсан байна. Лацадсан энэхүү үйлдэл нь тус байрыг дулаанаар хангахгүй гэсэн эхний илэрхийлэл болжээ. Мөн л өнгөрсөн ням, даваа гаригт гэрлийг нь таслах тухай мэдэгджээ. Энэ мэдэгдлийг тус байрны ерөнхий түрээслэгч Д.Дарьсүрэн хэрэгжүүлэхийн төлөө бүхий л хүчин чармайлтаа гаргажээ. ЭМЯ-ны шахалт ерөнхий түрээслэгчийн дарамт зэрэг нь энэ төвд үйл ажиллагаа явуулж байгаа эмнэлгийн эмч ажилтнууд төдийгүй тэнд хэвтэж эмчилгээ хийлгэж байгаа өвчтөнүүдийг давхар хохироож эхэллээ. Эдүгээ Эрүүл мэндийн үйлчилгээний хоёрдугаар төвд байр түрээслэж үйл ажиллагаа явуулж байгаа эмнэлгүүдэд хагалгаа хийлгэсэн 45 орчим хүн хэвтэж эмчлүүлж байгаа юм байна. Тэднийг ийнхүү Эрүүл мэндийн сайд дарамтлах ч гэж дээ. Энэ дарамт хэрээсээ хэтэрч хүн эрүүл мэнд, амь насаараа хохирох нь. Т.Гандийг Эрүүл мэндийн сайдаар томилогдсоны дараа УИХ-ын гишүүдийн дунд "Эрүүл мэндээ өөрсдөө бодохгүй бол болохгүй боллоо" гэсэн хэлц үг гарсан гэнэ. Тэгвэл одоо зөвхөн УИХ-ын гишүүд ч биш иргэд өөрсдөө эрүүл мэндээ бодохгүй бол Эрүүл мэндийн сайд Т.Ганди, эрүүл мэндийн яаманд найдах хэрэггүй болжээ. 
Д.Навчаа
