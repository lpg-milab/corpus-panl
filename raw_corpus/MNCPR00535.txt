УИХ-ын дарга "Алтан тул"-ын эзэн боллоо

Монгол дээд сургууль, Монголын эрдэм дэлгэрүүлэх нийгэмлэг, Монголын үндэсний үйлдвэрлэгчдийн холбоо, Монголын тул хамгаалах нийгэмлэг хамтран улс орноо хөгжүүлэхэд үнэтэй хувь нэмэр оруулсан хүмүүс болон шилдэг эдийн засагчдыг найм дахь удаагаа "Алтан тул"-ын эзнээр тодрууллаа.
Улаан номонд орсон тул загас улам ховор болж буй тул урьд нь олгож байсан "Мөнгө тул" шагналаа энэ жилээс эхлэн "Алтан тул" болгосон аж. "Алтан тул" шагналын анхны эзнээр УИХ-ын дарга Ц.Нямдоржийг тодруулан Монгол дээд сургуулийн захирал Н.Дашзэвэг цом, өргөмжлөлийг гардуулсан байна. Мөн УИХ-ын гишүүн, Хууль зүйн байнгын хорооны дарга Д.Одбаяр, "Ийгл" телевиз, Үндэсний татварын ерөнхий газрын дарга Л.Зориг, "Говь" компанийн ерөнхий нягтлан бодогч Ж.Батбаяр, Дарханы Хар төмөрлөгийн үйлдвэрийн захирал Ц.Даваацэрэн зэрэг хувь хүн, албан байгууллагууд "Алтан тул"-ын эзэн болжээ. Шагнал гардуулах ёслолын ажиллагааны үеэр УИХ-ын дарга Ц.Нямдорж "Нэр хүндтэй энэ шагналыг зөвхөн надад биш, төрийн эрх барих дээд байгууллагад хүндэтгэл үзүүлж байгаа хэрэг, нөгөө талаас улс орныхоо эдийн засгийг зөв бодлогоор залж яваасай гэсэн захиа даалгавар гэж бодож байна. Удахгүй гарах 2006 он түүхэн тэмдэглэлт он болно. 800 жилийн тэртээ Чингис хаан Монгол үндэстнийг нэгтгэн Монгол хэмээх нэртэй нэгэн тамгыг хүчтэй дарснаас хойш мандал бадрал, доройтол буурал, сэргэн мандалтын үеийг туулж ирсэн билээ. 1691 онд Монгол улс тусгаар тогтнолоо алдаж, Манжийн эрхшээлд орсон. 1911 онд үндэсний эрх чөлөөний хөдөлгөөн, 1921 оны Ардын хувьсгалын ачаар Монгол улс тусгаар тогтнолоо олж авсан. 1921 онд тусгаар тогтнож байхад Монгол улс 670 мянган хүн амтай, 17 сая малтай, Улаанбаатарт 24 сурагчтай ганцхан бага сургуультай байсан. Гэтэл энэ Монгол дээд сургууль 700 оюутантай гэж байна. Энэ нь 80-аад жилийн түүхэнд манай улс ямар их урагшлан хөгжсөнийг харуулж байгаа хэрэг. Би эх орон, тусгаар тогтнол хоёроор бахархдаг. Энэ хоёр байхад бусад нь болно. 1990-ээд оны эхээр анх сонгуульд орж байхад дэлгүүрт давснаас өөр юмгүй, бүх юм картад орсон байсан. Монголын эдийн засаг тийм л байсан гэсэн үг. Өнгөрсөн 15 жилд манай улсын эдийн засаг биеэ даан хөгжих боломжтой болж ирлээ. Дарханы төмөрлөгийн үйлдвэр гэхэд 2001 онд хүчин чадлынхаа 15-20 хувийг ашигладаг байсан бол өнөөдөр 70 хувийг ашигладаг болж. "Говь" компани алдагдалтай ажилладаг байсан бол 1.5 тэрбумын ашигтай ажиллаж, Монголын хөдөө 5-6 телевизийн нэвтрүүлэг цацагдах боломж бүрдсэн гээд олсон амжилт, хүрсэн түвшин их байна. Гэхдээ сайжруулах зүйл ч, засч залруулах зүйл ч байгаа" гээд "800 жилийн тэртээгээс өөрийгөө дуурсгасан эрх чөлөөг эрхэмлэгчийн үр сад бүхэнд шинэ жилийн мэнд хүргэе" хэмээн хэллээ гэж УИХ-ын Хэвлэл мэдээлийн албанаас мэдээлэв. 
