№79 (16356)          
1986 оны дөрөвдүгээр сарын 2.
ҮРЖИЛ СЕЛЕКЦ

<< Малын үржлийн ажлын чанар, зохион байгуулалтыг сайжруулна. Өндөр ашиг шимт цэвэр үүлдрийн болон эрлийз малын тоог гучаас доошгүй хувь өсгөнө >> гэж БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төсөлд заасан байна. МАХН-ын Төв Хороо, БНМАУ-ын Сайд нарын Зөвлөлөөс << Мал аж ахуйн үржлийн ажлыг сайжруулах зарим арга хэмжээний тухай >> гаргасан тогтоолын үзэл санаа, тодорхой заалтуудыг амьдралд нэг бүрчлэн хэрэгжүүлэх үндсэн дээр энэхүү зорилтыг хэрэгжүүлж, юуны урьд мал аж ахуйн үржлийн албаны дүрмийн хэрэгжилтэд хяналт тавих, үржлийн асуудлыг шинжлэх ухааны үндэслэлтэй эрхлэн хөтлөх, тэргүүн туршлага нэвтрүүлэх сорилт туршилт хийх, малын генофондыг хамгаалж үржүүлэх, шилмэл хээлтүүлэгч бойжуулан, ур төлийн чанараар шалгах, зохиомол хээлтүүлгийн аргыг өргөн хэрэглэх зэрэг өөр хоорондоо уялдаатай олон төрлийн ажлыг жигд сайжруулах хэрэгтэй байна. 

Хөдөө аж ахуйн нэгдэл, сангийн аж ахуйн зонхилох төрлийн малын эх сүргийн гучин хувьтай тэнцэх хэсгээр үржлийн суурь хэсэг байгуулж, тэндээс үржлийн сайн чанарын хээлтүүлэгч бойжуулан ашиглах зорилтыг ажил хэрэгчээр зохион байгуулж, улмаар шинэ таван жилд нутгийн шилмэл омгийн малын тоог 1, 6 дахин өсгөх нөхцөлийг хангах ёстой. Манайд энэ талаар сайхан жишээ олон бий. Баян-Өлгий аймагт ноолуурын үржлийн хэсгийн ямааг бий болгосны дээр ууцан сүүлт хонины үржлийн ажлыг сайжруулснаар шилмэл, нэгдүгээр ангийн хонины сүргийн дотор эзлэх хувийн жин таван жилд гучин хувьд хүрч, тохиромжтой хэвшлийн хуц ная, эм хонь жаран кг, жин татах болов. Аймгийн нийт хээлтүүлэгч малын 98, 4 хувь нь стандартын шаардлага хангадаг болсноор мал сувайрах, хээл хаяхыг багасгаж, бойжуулан авах төлийн тоог нэмэгдүүлсэн юм. 

Ийнхүү санаачилгатай ажиллахын оронд идэвхгүй, санаачилгагүй, амарлингуй байдалд гүнзгий шигдсэн үржил селекцийн станц цөөнгүйн нэг нь Архангай аймагт байгаа юм. Тус аймаг сайн үүлдрийн болон эрлийз мал өсгөх таван жилийн төлөвлөгөөг биелүүлээгүйн дээр хээлтүүлэгчийн чанар улсын дунджаас 13 - 15 хувь доогуур, тэр ч байтугай Өлзийт зэрэг сумын нэгдэл шилмэл ангийн хонийг аймгийн дотоодын хэрэгцээнд нийлүүлж, эрлийз үнээг монгол бухаар хээлтүүлж байжээ. Аймаг сүүлийн гурван жилд төрөл бүрийн ноос, улсад бэлтгэх сүүг хугацаанд нь биелүүлээгүйн нэг том шалтгаан нь мал аж ахуйн үржил селекцийн ажил замбараагүй болсонтой шууд холбоотой. 

Малын биологийн нөөцийг илрүүлэн, мах, сүү, ноосны ашиг шимийг нэмэгдүүлэхэд мал аж ахуйн үржил селекцийн ажил бүрэн чиглэх ёстой. Хайнгуут, бодлогогүй хандах юм бол юутай ч зүйрлэшгүй, юугаар ч нөхөшгүй хохирол учруулж, малын цус ойртох, бохирдох, гажигт автагдах муу үр дагаварт хүргэж болно. 

Малд шилэлт, сонголт хийж, хөдөө аж ахуйн нэгдэл, сангийн аж ахуй бүрт зонхилох төрлийн малын эх сүргийн гучаас доошгүй хувьтай тэнцэх ашиг шим ихтэй малыг ялгаж, үржлийн ферм, бригад, хэсэг байгуулж, шаардлагатай дулаан байр, тэжээл, усны хангамжийг сайжруулах арга хэмжээ авч эхэлсний үр дүнд шилмэл малын суурьд ялгасан бүх сүргийн ерээд хувийг шилмэл болон нэгдүгээр омгийн мал эзлэх боллоо. Улсын үржлийн бригад, фермд анхан шатны бүртгэлүүдийг бүрэн хөтлүүлэх, мал хээлтүүлгийн ажлыг зохион байгуулах, үржилд худалдах малыг сонгох, борлуулах, санхүүжүүлэхтэй холбогдсон арга хэмжээ авч байгааг улам батжуулж, үр дүнд хүргэвэл зохино. Цаашид ажлын гол нь хөдөө аж ахуйн улс, хоршооллын байгууллагын малын үүлдэрлэг байдлыг сайжруулах, ашиг шим, нэг малаас авах бүтээгдэхүүний хэмжээг нэмэгдүүлэх, өндөр ашиг шимт болон нутгийн шилмэл омгийн малын тоог олшруулах, мал сүргийн үржлийн ажил, нөхөн үйлдвэрлэлийг сайжруулж, хээлтүүлэгт дэвшилттэй технологийг нэвтрүүлэхэд чиглүүлбэл зохино. 

Малын үүлдэр угсааг сайжруулах, шинэ үүлдэр, үүлдрийн хэсэг, тохиромжтой хэвшлийн болон шинэ удмын мал бий болгож, малын ашиг шимийг дээшлүүлэх, бүтээгдэхүүн үйлдвэрлэлийг нэмэгдүүлэх, үүний тулд үржлийн ажилд шинжлэх ухаан техникийн ололт шинэ бүтээл, оновчтой санал, дэвшилт технологи, тэргүүн туршлага нэвтрүүлэх, бүртгэл судалгааг сайжруулах, улсын үржлийн аж ахуй, фермийн хүч чадлыг бүрэн ашиглах, нутгийн омгийн малын генофондыг хадгалах, сайжруулах, бэлчээр ашиглах чадвар, тэсвэртэй чанарыг бататгах, ашиг шимийг нэмэгдүүлэх чиглэлээр малыг шилж тохируулан сонгох үндсэн зарчмыг үржил селекцийн ажилд тууштай хэрэгжүүлэх нь зүйтэй. 

Сүргийн нөхөн үйлдвэрлэлийг зөв зохион байгуулж, хээлтүүлэгт дэвшилт технологи нэвтрүүлэх, зохиомол хээлтүүлгийн чанар, үр дүнг сайжруулах, өндөр ашиг шимт хээлтүүлэгчийн үрийг хөргөх, гүн хөлдөөж ашиглах, мал хээлтүүлгийн техникч, лаборантуудыг бэлтгэх, давтан сургах, материаллаг баазыг бэхжүүлэх хэрэгтэй байна. Хавар, намар үзлэг хийж зөвхөн стандартын шаардлага хангасан үржлийн гэрчилгээтэй хээлтүүлэгчийг ашиглах, шинээр нэмж тавих, өндөр ашиг шимт хээлтүүлэгч малын удам бий болгох, хүүний тэжээллэг, арчилгаа, маллагааны технологийг сайтар мөрдөх, сүргийн нөхөн үйлдвэрлэлийг эрчимжүүлж, фермийн төслийн хүч чадлыг бүрэн ашиглахад мал аж ахуйн үржил селекцийн ажил эрхэлдэг байгууллага, хүмүүсийн хариуцлага санаачилгыг дээшлүүлж, төвлөрсөн удирдлага, туслалцаа, ажил дүгнэх, урамшуулах механизмыг боловсронгуй болгох шаардлагатай байна. 

Мал хээлтүүлгийн ажлын зохион байгуулалтыг боловсронгуй болгох, үржлийн ажилд зөвхөн шилмэл болон нэгдүгээр ангийн хээлтүүлэгчийг ашиглах, саалийн механикжсан фермд сүрэг сэлбэх өсвөр үхрийг чиглэлтэй өсгөн бойжуулах, үнээ хээлтүүлэх зохистой хугацааг нарийвчлан тодорхойлох, мах, ноосны чиглэлийн малын үржлийн асуудлыг цогцолбороор шийдвэрлэх, аж ахуйнуудын төрөлжилтийг нарийсгах, сүргийн чанарыг нийтэд нь сайжруулах нь хөдөө аж ахуйн салбар, малчид, мал аж ахуйн мэргэжилтэн, эрдэм шинжилгээний ажилтан, нэгдэл, сангийн аж ахуйн удирдлагуудын онцгой үүрэг мөн. 

