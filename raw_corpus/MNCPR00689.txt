Барьцаалагчид онгоцны нисгэгчдийг хүлсэн

Буутай залуус онгоц барьцаалан тоглож зорчигчдыг хямраах төдийгүй үнхэлцгийг нь хагалчих дөхсөн.
Онгоцны сүйрэл хэдэнтээ тохиолдсон айдас хүйдэстэй монголчуудын хувьд энэхүү үзүүлэх тоглолт гэж нэрлэгдээд байгаа явдал зорчигчдод хэрхэн туссан талаар сэтгэгдлийг нь сонссон юм. Өмнөговь аймгийн Биеийн тамир спортын хорооны дарга С.Түвшинбаяртай уулзлаа. 
-Онгоц барьцаалах үзэгдэл нислэг дуусах үеэр болов уу? -Даланзадгадаас Улаанбаатарын чиглэлд МИАТ компанийн АН-24 онгоцонд 40 орчим зорчигч явсан. Өмнөговь аймгаас цаг 20 минут нисээд "Буянт- Ухаа" олон улсын нисэх буудалд хүн бүхэн сэтгэгдэл өндөртэй алга ташаад бууж ирсэн. Автобусандаа цувраад сууж байтал нэг нисгэгч сандруухан ирээд автобусаа хурдан хөдөлгө гэсэн. Автобусанд суугаагүй 10-аад зорчигчид ард үлдэх шиг болсон. Онгоцны үйлчлэгч үлдсэн. Автобусны урд сандарсан хүн гүйж харагдсан. Энэ байдал нь зорчигчдыг түгшээж эхэлсэн. Тухайн үед юу болоод байгааг хэн нь ч мэдээгүй. Ачаа хүлээн авах газарт биднийг оруулаад гарч болохгүй гэсэн. Удалгүй онгоц барьцаалсан юм шиг байна гэж эхний мэдээ ирсэн. Бид гарч орж ч болохгүй хоёр талд хорионд орсон. -Ард үлдсэн зорчигчдыг барьцаалсан хэрэг үү? -Тийм. Хориод минутын дараа онгоцны үйлчлэгч нэлээн сандарч балмагдсан байдалтай орж ирсэн. Тэрбээр "Буу шийдэм болоод байна. Барьцаалагчид үйлчлэгчийг аваад ир гэхээр нь би зугтаад ирлээ" гэж ярьсан. -Онгоцонд хэдэн зорчигч үлдсэн бэ? -Аймгийн удирдлагын ажилтай хүмүүс голдуу явж байсан. Нэгнийгээ зүс мэдэх хүмүүс дунд үл таних дөрвөн залуу байсан. Тэд нислэгийн турш нааш цаашаа холхиж архи ууж байсан. Миний хажууд сууж явсан зорчигч бид хоёр "Эд мөн их архидаж байна даа" гэж ярьж явсан. Хорионд орсон бид тэдгээр залуусыг буу зэвсэг гаргаж барьцаалж дээ гэсэн таамаг дэвшүүлсэн. Үлдсэн зорчигчдыг бүртгэхэд Дорноговь аймгийн Засаг даргын тамгын газрын нягтлан эмэгтэй, манай аймгийн Засаг даргын тамгын газрын хэлтсийн дарга Мөнхтулга нар үлдэж гэдгийг мэдсэн. Энэ хоёр зорчигч дээр наймаа хийдэг хоёр залуу нэмэгдээд нийт дөрвөн зорчигч барьцаанд үлдсэн. Цаг 30 минутын дараа энэ бол сургуулилт байж гэдгийг сонссон. -Энэ мэдээг хэнээс сонсов. Та нарт сургалт байж гэж албан ёсоор мэдэгдсэн хүн байна уу? -Барьцаанд байгаа Мөнхтулгатай утсаар би холбогдсон. Ингэхэд "Айх зүйлгүй. Энэ нь сургалт байж. Одоо суллагдаад очлоо" гэж хэлсэн. Тэгсэн ч тэр хүрч ирэхдээ шоконд орсон нь мэдэгдэж байсан. Байн байн тамхи татаж, гар нь чичирхийлээд л. Болсон явдлыг бидэнд ярьсан. Дөрвөн залуу өмсөж явсан малгайгаа доош нь татаж баг болгоод бүгд байлдааны буугаар зэвсэглэсэн. Тэд зорчигчдыг "Гараа ардаа аваад доошоо суу" гэж үүрэг өгсөн. Нягтлан эмэгтэйн уруулыг цохиж гэмтээсэн юм билээ. Тэр хоёр бууны ам харах үнэхээр эвгүй, айхтар хэцүү гээд ярьж байсан. Тэд ихэд балмагдсан нь илт мэдэгдсэн. Бид ч энэ хүмүүсийг эмнэлэгт хүргүүлэх шаардлага тавьж эхэлсэн. Нүүр царай нь хөхөрч даралт нь хэвийн бус болсноос харвачих вий гэдэг асуудлыг бид тавьсан. Харамсалтай нь энэ бүгдийг анхаарч үзэж байгаа хүн олдоогүй. Засгийн газрын хэрэг эрхлэх газрын ажилтан "Үнэхээр сургуулилт байсан юм бол ИНЕГ, МИАТ, Тагнуулын ерөнхий газрын удирдлагаас зорчигч бидэнтэй уулзаж албан ёсоор уучлалт гуйгаач" гэсэн хүсэлтийг тавьсан. Бас л хэн ч хариулт ирүүлээгүй дээ. -Энэ бүх хугацаанд зорчигч та нар хорионд байсан хэвээр байсан юм уу? -Зорчигчид бие засах ч боломжгүй нөхцөлд саатсан. Зорчигчид мөнгөө төлсөн. Тав тухтайхан зорчих ёстой. Тэгтэл бүх зорчигчид цочролд орж сэтгэл зүйн дарамтад орлоо. Үүн дээрээ хоёр цаг гаруй хорионд байж ажлаа алдсан явдал болсон. Жирийн иргэн хүний хувьд хэлэхэд их л гомдолтой байна. Сургуулилт байсан гэж ярьж байгаа боловч иргэдээ айдас түгшүүрт автуулж бухимдалтай нийгэмд бүр бухимдлыг дэвэргэж бодлогогүй зүйл хийсэнд нь харамсч байна. Тагнуулын ерөнхий газрын дэд дарга телевизээр олон нийтэд худал мэдээлэл цацсанд гайхсан. Хоёр зорчигчтой тохиролцоод сургалтаа хийсэн гэсэн юм ярьсан. Энэ нь худлаа шүү дээ. Дөрвийн дөрвөн хүн үлдсэнийг бүх зорчигчид батална. Зөрүүтэй мэдээлэл хийж хэн нэгнийг хаацайлж өөрсдийн хийсэн алдаагаа засах гэсэн явуургүй оролдлого юм уу даа. Гадны улс оронд ийм сургалтыг хүн дээр биш, амьгүй чихмэл дээр туршдаг гэж дуулсан юм байна. Байлдааны зэвсэгтэй хүмүүсийг нэвтрүүлсэн нь нисэхийн газрынхны хариуцлагагүй байдал. -Онгоцны нисгэгч сургалт гэдгийг анхнаас нь мэдэж байсан болов уу. Тухайн үед нисгэгч нар ямархуу байдалд орсныг та мэдсэн үү? -Барьцааны хүмүүс орж ирэхэд нэг нисгэгч маш их балмагдаж цочирдсон харагдсан. Тэр нисгэгч сургалт гэдгийг нь мэдээгүй байсан байх. Яагаад гэвэл нисгэгчдийг өнөө залуус хүлсэн гэж ярьж байна лээ. Хэрэв даралт өндөртэй хүн байсан бол харваад үхчихвэл хэн хариуцах байсан юм бол доо гэсэн бодол төрсөн. -Барьцаалж тоглосон залуус ямар хүмүүс гэдгийг мэдсэн үү? -Мэдээгүй. Нэг их өндөр биш, 30 орчим насны залуус. Ноосон цамцтай тэдгээр залуус онгоцонд нисэхийн цай өгдөг цаасан аяганд архи уугаад л байсан. Хэрэв барьцаанд орсон хүмүүс өрсөж амиа аваръя гээд тухайн үед гар нийлэн хөдөлсөн бол яах вэ. Спортын хүний хувьд хэлэхэд тийм байдалд орвол барьцаалагчдыг нам цохиод унагачихъя гэсэн бодол төрөх байсан байх. Зэвсэг барьсан хүний өөдөөс аргагүй хамгаалалт хийх мэх чадвар зорчигчдод байгаа. Тэгэхээр энэ мэт эрсдэл гарахгүй гэх баталгаа байхгүй. 
Б.Долзодмаа
