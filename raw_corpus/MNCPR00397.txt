Олон улсын галт тэрэгнээс тэсэрч, дэлбэрэх идэвхтэй бодис илрэв

Онц хориотой бараа, бүтээгдэхүүн тээвэрлэж байгаад Замын-Үүдийн гааль дээр илэрсэн хэргүүд өнгөрсөн долоо хоногт их гарчээ.
Энэ сарын 8-ны өдрийн 11 цагийн үед цагаан саарал өнгийн "Супер 69" маркийн машин хил гарах үеэр шалгасан байцаагч Ч.Энхтайван 1015 ширхэг тарваганы арьс илрүүлсэн байна. Үүнд эрүүгийн хэрэг үүсгээд цагдаагийн байгууллагад шилжүүлсэн бөгөөд хил давахаар завдсан машиныг Мөнхцэцэг гэх 30 эргэм насны эмэгтэй жолоодож явсан аж. Улсын хэмжээнд агнахыг хориглосон амьтны арьсыг олноор нь хил давуулахыг оролдсон хэргийг шууд дараагийн шатны байгууллагад шилжүүлсэн болохоор машинд явсан иргэдийн чухам хэний бараа болохыг Замын-Үүдийн гаалийнхан тодорхой мэдэхгүй байгаагаа тайлбарласан. Тарваганы арьснууд шинэхэн, энэ жилийнх байжээ. Илрүүлсэн газар дээр нь Замын-Үүдийн гаалийн удирдлагууд очиж, үзэхэд бараг л тос нь гоожиж байсан юм байх. "Жил өнжсөн тарваганы арьс бол угаагаад хатаасан жинсэн өмд шиг л юун тос мантай, тэгэхээр дээрх хураагдсан тарваганы арьсны тоогоор тарвага агнажээ..." гээд л гаалийн байцаагчид хэлсэн. Хил нэвтрүүлэхийг хориглосон бараа, бүтээгдэхүүн илэрсэн тохиолдолд шууд цагдаагийн байгууллагад шилжүүлдэг бөгөөд тэр газраа хэргийг хэрхэн шийдвэрлэж, ямар арга хэмжээ авсан талаарх мэдээлэл бидэнд тэр бүр буцаж ирдэггүй, ирэх ч шаардлагагүй байдаг гэж мөн л гаалийнхан онцоллоо. ТЭСРЭХ БОДИСЫГ "МОНГОЛ АЛТ" КОМПАНИЙН АЖИЛТАН ТЭЭВЭРЛЭЖ ЯВСАН БОЛОЛТОЙ Бөх зүрхтэй хил нэвтрэгсдийн түрүүчийн асуудал шийдэгдээгүй байхад тэсэрч дэлбэрэх шинж агуулсан бүтээгдэхүүнийг хүн зорчдог гал тэргэнд авч яваад мөн л Замын-Үүдийн гаальд илэрч, саатуулагдаад байгаа юм. Москва-Бээжингийн наймдугаар галт тэргэнд уг бодисыг тээвэрлэж явсан байна. Тус газрын ажилтан Лхагвасүрэнгээр ахлуулсан ээлжийн хэсэг дээрх тэсрэх шинж чанар бүхий бодисыг илрүүлжээ. Баттогтох гэгч тэсрэх бодисыг тээвэрлэж явсан бөгөөд тус бүр нь 500 граммаар савлагаатай 20 ширхэг бүтээгдэхүүн гэнэ. Шилтэй бүтээгдэхүүнүүд хоолойгоороо холбогдсон бэхэлгээтэй, зөөлөвч бүхий хамгаалалттай байж. Тээвэрлэж явсан хүний хэлснээр бензиний дээж гэж тайлбарлажээ. Илрүүлсэний дараа төмөр замынхан очиж зураг авч, баримтжуулаад явсан гэсэн. Мэргэжилтнүүдийн хэлж байгаагаар дээрх бодисыг тусгай хамгаалалттайгаар тээвэрлэх ёстой аж. Шатаж, дэлбэрэх хүчин чадал нь тун өндөр учир зорчигчдод маш их аюултай байсан тухай холбогдох албаныхан тайлбарлаж байна. Ер нь АНУ-ын ерөнхийлөгч Ж.Бушийн айлчлалтай холбогдуулан хилийн хяналтыг нягтруулах даалгаврыг Гаалийн ерөнхий газраас өгөөд байгаа юм билээ. Нэгэнт техник технологи нь нэлээд хоцрогдсон болохоор гаалийнхан үй зайгүй ажиллаж байгаа тухай ч Замын-Үүдийн удирдлагууд дамжуулсан. Байгууллагадаа удаан жил ажилласан дадлага туршлагатай хүмүүсийнхээ хүчээр л ийм их зөрчил илрүүлж байгааг ч тайлбарлаж байна. Тэсрэх эрсдэлтэй бодисыг урд хөршөөс шатахуун оруулж ирэх ажлын хүрээнд тийнхүү тээвэрлэсэн тухайгаа гаалийнханд мэдэгдсэн юм билээ. Нэгэнт цагдаагийн байгууллагад шилжүүлээгүй, саатуулсан болохоор барааг хил давуулах зорилготой байсан "Монгол алт" компанийн удирдлагууд ч албан төлөөлөгчөө явуулж, асуудлыг шийдвэрлэе хэмээн зөвшөөд байгаа бололтой. Барааг тээвэрлэж явсан Баттогтох нь тус байгууллагын Хятадад байдаг салбарын нь ажилтан бололтой. 
Б.ХАЖИДМАА
