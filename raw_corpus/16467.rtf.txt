№190 (16467)       
1986 оны наймдугаар сарын 9.
Ургацын тээвэр

МАХН-ын XIX их хурлаас << Нэгэнт үйлдвэрлэсэн бүтээгдэхүүнийг үрэгдэл хаягдалгүй хадгалах, тээвэрлэх, зөв зохистой ашиглах нь үйлдвэрлэлийг нэмэгдүүлэхээс дутуугүй үр дүн өгдөг >> гэж онцлон тэмдэглэсэн нь үр тарна, төмс, хүнсний ногоо тээвэрлэх, хадгалах ажилд оролцогч хүн бүрийн хувьд өдөр тутам байнга санаж ажиллах удирдамж мөн. 1986 оны хувьд урьд жилүүдийнхээс илүү их үр тариа, төмс, хүнсний ногоо, таримал ургамал хураан авах бололцоотой байгаа бөгөөд тэр ургацыг хэрэглэгч болон хадгалагч байгууллагын агуулах зоорь, дэлгүүр, мухлагт саадгүй, чанарыг муутгахгүй, хорогдолгүй хүргэх эрхэм үүрэг тээвэрчдэд ногдож байна. Энэ нь бараг бүтэн хагас сая тонн хялбар, гэмтэж мууддаг, эмзэг ачааг хур бороотой, шавар шалбааг ихтэй, цочир хүйтрэх зэрэг цаг агаарын бэрхшээлтэй нөхцөлд маш шахуу хугацаанд шуурхай тээвэрлэнэ гэсэн үг. Ийм учраас уг ажилд оролцогч бүх байгууллага тээвэрчин бүрээс нарийн нягт зохион байгуулалт, өндөр хариуцлага, ухамсартай сахилгыг шаардаж байна. 

Ургацын тээвэр нь манай авто тээврийнхний олон жилийн уламжлалт ажил боловч түүний бэлтгэлийг хараахан бүрэн хангаж чадаагүй байна. Улаанбаатар хотын авто аж ахуйнуудад хийсэн шалгалтаас үзэхэд Тээврийн Яамны харьяа авто тээврийн 28, 29, 35, 38 дугаар бааз, нийтийн аж ахуй, үйлчилгээний Яамны автобааз ургацын тээвэрт гарах тээврийн хэрэгслийн 40 гаруй хувьд засвар үйлчилгээ, тэвшний өндөрлөгөө, чигжээсийг иж бүрнээр хийгээгүй, техникийн бэлэн байдлыг хангаагүй байлаа. Тэрчлэн нэлээд байгууллагад аж ахуйн өвлийн бэлтгэл хангах, ажилчид, ялангуяа ургац хураалтад гарах тээвэрчдийн ар гэрийн хэрэгцээт түлшний мод, нүүрсийг нөөцлөх, татлага, бүтээлэг, засварын сэлбэг, агрегатын эргэлтийн фонд бий болгох, хээрийн нөхцөлд хөдлөх бүрэлдэхүүнийг засварлах, үйлчилгээ хийх бэлтгэл ихээхэн дутуу байна. Ургац тээврийн урт аянд гарах жолооч, засварчин, бусад ажилчдын өндөр бүтээмжтэй ажиллах сэтгэл зүйн бэлтгэлийг эртнээс хангаж хүний хүчин зүйлийг идэвхтэй ашиглахад шинэлэг арга ажиллагаа үгүйлэгдэж байна. 

Авто тээврийн олонхи байгууллагын удирдлага үйлдвэрлэлийн байр, талбай, тоног төхөөрөмж хүрэлцээгүйгээс бэрхшээл учирч байгаа мэтээр тайлбар тавиад хөдлөх бүрэлдэхүүний засвар үйлчилгээг ээлжээр зохион байгуулах, цагийн графикаар ажиллах, комонтрейлерийн тээвэр зэрэг дэвшилт хэлбэрийг нэвтрүүлэхэд хойрго хандаж хуучирсан сэтгэлгээнээсээ салж чадахгүй байгаад дүгнэлт хийвэл зохино. 

Ургац хураах, тээвэрлэх үед авто хотхон, талбай дундын штаб байгуулж тэнд ахуй, соёлын үйлчилгээ, үзэл суртал, улс төр хүмүүжлийн ажлыг төвлөрүүлсэн, ажлыг хоног, цагийн нэгдсэн графикаар зохион байгуулсан, комбайнаас, үтрэмд будаа тээвэрлэхэд чиргүүл ашигласан, дарш ачих автомашин, чиргүүлийн тэвшинд сараалжин өндөрлөгөө хийсэн, дарш буулгах механикжсан төхөөрөмжтэй болгон бүтээмжийг ихээхэн нэмэгдүүлсэн зэрэг үр ашигтай болох нь практикаар нотлогдсон туршлагыг ургац хураах ажилд тогтсон технологийн хэмжээнд хэвшүүлэхээр бодож шаардлагатай бэлтгэлийг авто аж ахуй бүр хийх хэрэгтэй. Тээвэрчдийн хөдөлмөрийн бүтээмжийг нэмэгдүүлдэг дэвшилттэй арга туршлагын тухай тухайлбал, төмс, хүнсний ногоог сүрэл дэвсэж задгай тээвэрлэх, тор, контейнер ашиглах талаар багагүй яригдсан боловч тэр болгон хэрэгжихгүй байгаа нь холбогдох яам, байгууллагын зарим хүмүүс хоцорсон арга барилтайгаа зууралдаж байгаагийн уршиг юм. 

Ургац хураах, тээвэрлэх ажлыг тухайн аж ахуйн тодорхой нөхцөл, онцлогийг харгалзан бүтээлч зохион байгуулахын оронд захиргааны арга, дайчилгааны хэлбэрийг хэт шохоорхон хавтгайруулж, аж ахуйн байгууллага өөрөө хариуцан гүйцэтгэх ажлыг хажуугаас нь шүүрэн авч үймүүлэх зэрэг хэлбэр хандлага урьд жилүүдэд гарч улмаар ургацын чанарын талаар аж ахуйн удирдах хүмүүсийн хүлээх хариуцлагаас сулруулж эзэнгүйдүүлэхэд хүргэж байсныг давтаж болохгүй. 

Ихэнх сангийн аж ахуйн удирдлага үйлдвэрлэлийнхээ тухайн үеийн бодит шаардлагыг харгалзахгүйгээр тээврийн хэрэгслийг аль болох ахиу хуваарилуулж гарын дор нөөцлөхийг эрмэлздэг, ургац хураалтын улсын комисс, ургац тээврийн штабууд шуурхай зохицуулдаггүйгээс зарим хэсэгт тээврийн хүч чадал хүрэлцэхгүй тэвдэж байхад нөгөө хэсэгт хэрэгцээнээс илүү олон тооны автомашин, чиргүүлийг сул зогсоох буюу хүч чадлыг нь дутуу ашиглах зэргээр улс ардын аж ахуйд болон тээврийн байгууллага, тээвэрчдийн ажил үйлсэд үлэмж хохирол учруулж байсан баримт цөөнгүй бий. 

Ургацын тээвэрт ажиллах авто тээврийн хөлс олгох, тээвэрчдийн хөдөлмөр зохион байгуулалт, цалин, шагнал урамшууллын одоо мөрдөж байгаа систем нь тээврийн хэрэгслийн хүч чадлыг бүрэн ашиглах, үрэгдэл, хаягдлыг багасгах, эцсийн бүтээгдэхүүний хэмжээ, чанарыг дээшлүүлэх, тээвэрчид, механикжуулагчдын нэгдмэл сонирхлыг урамшуулах эдийн засгийн хөшүүрэг болж хараахан чадахгүй учир дутагдалтай байгааг холбогдох байгууллагууд анхаарч яаралтай арга хэмжээ авч зохицуулах нь зүйтэй. Намрын ургац хураалтын үед тээврийн хөдөлгөөний болон хөдөлмөр хамгааллын аюулгүй байдал, эмх цэгц, дэг журмыг дээд зэргээр хангах явдлыг үр тариа, төмс, хүнсний ногоо, таримлын үрэгдэл хаягдлыг багасгах, тээврийн хэрэгслийн ашиглалтыг сайжруулах хяналттай нягт хослуулж аливаа зөрчил, дутагдлыг сонор соргог илрүүлж арилгахын хамт болзошгүй дутагдлаас урьдчилан сэргийлэх нь авто тээврийн ашиглалт, хяналт шалгалтын болон нам, захиргаа, олон нийтийн бүх шатны байгууллагын нэн тэргүүний зорилт мөн. 

Өнөө жил газар тариалангийн гол районы зам, гүүр усны үерт ихээхэн эвдэрч гэмтсэн учир тэдгээрийг богино хугацаанд чанартай засварлаж, цаашид тогтмол додомдон ургацыг үрэгдэл хаягдалгүй саатал чирэгдэлгүйгээр тээвэрлэх хэвийн нөхцөл бүрдүүлэх хариуцлагатай үүрэг авч замын ерөнхий газар, холбогдох аймгуудын АДХ-ын гүйцэтгэх захиргаадад ногдож байна. 

<< Сөрөг болон зэрэгцээ тээвэр хийх, тээврийн хэрэгслийн даацыг дутуу ашиглах, ачааг гэмтээж, үрэгдүүлэхээс урьдчилан сэргийлэх, хөдөлгөөний горим, аюулгүй байдлыг дээшлүүлэхэд онцгой анхаарч уг ажилд тавих хяналтыг хүчтэй болгох нь чухал >> гэсэн намын XIX их хурлын заалтыг ургацын талбарт үлгэр жишээч биелүүлэх ёстой.

