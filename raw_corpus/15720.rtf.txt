№71(15720)
1984 ОНЫ ГУРАВДУГААР САРЫН 23
Улс төрийн нэгдсэн өдөрлөг

Манай намын байгууллагууд ЗХУКН-ын үзэл суртал, улс төр, хүмүүжлийн ажлын арвин баялаг туршлагыг ажилдаа бүтээлчээр нэвтрүүлж байгаагийн нэг нь улс төрийн нэгдсэн өдөрлөг юм. 

Улс төрийн нэгдсэн өдөрлөг нь хөдөлмөрийн хамт олны дотор зохиох үзэл суртал хүмүүжлийн ажилд бүх шатны удирдах ажилтныг оролцуулах нэг зохистой арга хэлбэр юм. Ийм өдөрлөг зохиох нь нам, засгийн бодлого, шийдвэрийг тайлбарлан таниулж, тэдний асуулт, эрэлт хүсэлтэд оновчтой хариу өгч холбогдох арга хэмжээ авах, тухайн хамт олны ажлын ололтыг бататгах, дутагдлыг илрүүлэн арилгах бололцоо өгч байна. 

Орчин үед үзэл суртал хүмүүжлийн ажлын агуулга, хэлбэрийг сайжруулж, . түүнд бүх шатны удирдах ажилтныг оролцуулахыг нам шаардаж байгаа юм. МАХН-ын Төв Хорооны VII ( 1983 бүгд хурал дээр хэлсэн үгэндээ нөхөр Ю. Цэдэнбал << Намын Төв Хорооны гишүүд, орлогч гишүүд, аймаг, хот, районы намын хорооны гишүүд хөдөлмөрчдийн дунд зохиодог үзэл суртал хүмүүжлийн болон зохион байгуулах ажилд идэвхтэй оролцож, энэ чиглэлээр юу хийснээ намын холбогдох байгууллагын өмнө байнга тайлагнадаг явдлыг журам болгох нь чухал байна гэж заажээ. 

Улаанбаатар, Дархан, Эрдэнэт хот, Булган, Увс, Дорноговь зэрэг аймаг, Улаанбаатар төмөр замын намын байгууллага улс төрийн нэгдсэн өдөрлөг зохиох жилийн календарьчилсан төлөвлөгөө хийж, түүндээ өдөрлөгийн сэдэв, хугацаа, оролцох удирдах ажилтан нарын нэрийг тодорхой зааж ажилладаг болжээ. Олонхи аймаг, хотын намын хороо удирдах ажилтан нарт томилолтын хуудас, урилга олгон, өдөрлөгт тодорхой үүрэгтэйгээр оролцуулж байна. Удирдах ажилтнууд нам, засгийн бодлого, шийдвэр, олон улсын байдал, улс аймаг, хот, район, тухайн салбарын ажлын байдал, зорилтыг үйлдвэрлэлийн анхан шатны нэгжид ажилладаг хөдөлмөрийн хамт олонд ингэж шат дамжлагагүйгээр хүргэн сурталчилж байгаа нь их ач холбогдолтой болж байна. 

Намын байгууллагаас зохиож байгаа улс төрийн нэгдсэн өдөрлөг бүр нь зорилго чиглэлтэй, тодорхой үр дүнд хүрсэн байвал зохино. Иймээс аймаг, хотын намын хороод улс төрийн нэгдсэн өдөрлөгийн сэдвийг сонгон нөлөөлөхдөө улс орны амьдралд тохиолдож байгаа түүхэн тэмдэглэлт үе явдал болон намын нийгэм эдийн засгийн зорилтоос урган гарч байгаа амин чухал асуудлуудыг сонгон авах нь чухал юм. 

Өнгөрсөн онд Улаанбаатар хотын намын хороо << Социалист уралдаан, нийслэлийн хөдөлмөрчид, төрөлх нийслэл Улаанбаатар хотоо үлгэр жишээ социалист хот болгох нь иргэн бүрийн үүрэг мөн, << Сурагчийн жилд өсвөрийн үеийнхний сурлага, хөдөлмөрт амжилт гаргав. << Арвилан хэмнэлт бүх нийтийн үйлс, << Үйлдвэрлэл үйлчилгээний ажлын чанар>> зэрэг сэдвээр үйлдвэр, албан байгууллага, үйлчилгээний газар, гудамж орон сууцны хороололд 12 удаа өдөрлөг зохиожээ. Эдгээрт давхардсан тоогоор 4282 байгууллага, газар, долоон зуун мянга орчим хүн оролцжээ. Эдгээр өдөрлөгийн үед хөдөлмөрчид хоёр мянга гаруй асуулт тавьж хариулт авсны дээр 1012 саналын 960-д, 1080 хүсэлтийн 1035-д нь хариу өгч, арга хэмжээ авч барагдуулжээ. 

Нэлээд аймгийн намын хороо улс төрийн нэгдсэн өдөрлөгийн явцаас дүгнэлт хийж, үйлчилгээний чанар, ариун цэвэр, хүүхдийн хүмүүжил зэрэг сэдвээр << Нээлттэй захидлын өдөр>> зохиож хөдөлмөрчдөөс тавьсан асуултыг хариулж, нэгдсэн ойлголт өгч байгааг улам бататган чанаржуулах нь зүйтэй. 

Судалгаанаас үзэхэд, намын байгууллага бүр улс төрийн нэгдсэн өдөрлөгийн үеэр хүмүүстэй уулзан ярилцаж, тэдний ажил, амьдралтай сайтар танилцаж, санаа сэтгэл, эрэлт хүсэлтийг нь тухтай сонсохгүй, зөвхөн цуглуулж илтгэл, яриа хийх төдийгөөр ажлаа хязгаарлах явдал заримдаа гардаг байна. Улс төрийн нэгдсэн өдөрлөгийг хөдөө орон нутагт мал аж ахуйн бригадын өдөрлөгөөр сольж, ор нэр болгох зохисгүй явдал ч үзэгдэж байна. Өдөрлөг зохиохдоо хот, суурин газрын олон хүнтэй томоохон үйлдвэр, албан байгууллагыг голлоод, цөөн хүнтэй хамт олныг өдөрлөгт бүрэн оролцуулахгүй байна. Тэрчилэн багш, эмч, оюутан, соёл урлагийн байгууллага, худалдаа, нийтийн хоол, тээвэр, нийтийн аж ахуй, үйлчилгээ зэрэг салбарын ажилтан, ажилчид улс төрийн нэгдсэн өдөрлөгт хангалтгүй оролцож байна. Энэ байдалд зарчмын дүгнэлт хийж, улс төр хүмүүжлийн ажил зохиохдоо тооны талыг нь голлоод уг ажлын үзэл суртал, агуулга, чанар, үр нөлөөг дутуу анхаардаг ноцтой дутагдлыг тууштай арилгавал зохино. 

Улс төрийн нэгдсэн өдөрлөгийг хот сууринд сар тутам, хөдөөд хоёр сард нэг удаа зохиох нь зохимжтой. ЗХУКН-ын байгууллагын энэ туршлагыг тухайн байгууллага, хөдөлмөрийн хамт олны онцлогт зохицуулан, ажилдаа бүтээлчээр нэвтрүүлэх нь өдөрлөгийн чанар, үр нөлөөг улам дээшлүүлэх гол нөхцөл мөн. Улс төрийн нэгдсэн өдөрлөгийг зохиохдоо хүн амын янз бүрийн хэсэгт ялгавартай хандах зарчмыг хэрэгжүүлэн, үзэл суртал хүмүүжлийн ажлын нөлөө бусдаас илүү хэрэгтэй байгаа хүн амын тийм тодорхой хэсгийг заавал хамарч, хүмүүсийн сэтгэлийг хөдөлгөж байгаа асуудлыг сонгон авч, бэлтгэлтэй хийдэг байх ёстой. 

Аймаг, хот, район, яам, тусгай газрын намын байгууллага улс төрийн нэгдсэн өдөрлөгийн явцад гарсан асуулт, эрэлт хүсэлт, санал шүүмжлэлд гүнзгий дүгнэлт хийж, өдөрлөгийн мөрөөр тодорхой арга хэмжээ авч, хариуг тухайн хамт олон, хүмүүст албан ёсоор мэдэгддэг байвал зохино. 

Улс төрийн нэгдсэн өдөрлөг нь тодорхой сэдвээр хүмүүст ухуулга яриа хийх, хөдөлмөрчдийн тавьсан асуултад хариу өгөх, тэдний санал хүсэлтийн дагуу нам, улс, олон нийтийн байгууллагаас зохиох ажил гэсэн үндсэн гурван хэсгээс бүрддэг юм. 

Улс төрийн нэгдсэн өдөрлөгийн ажил хэрэгч байдлыг улам дээшлүүлэхийн тулд олон нийтийн мэдээллийн хэрэгслийг өргөн ашиглах ёстой. Төв, орон нутгийн хэвлэлд << Улс төрийн нэгдсэн өдөрлөгийн асуултыг хариулж байна>> гэсэн булан нээх, радио, телевизээр өдөрлөгийн үеэр гарсан асуултыг гүнзгийрүүлэн тайлбарлах зэрэг ажил зохиох нь зүйтэй.

