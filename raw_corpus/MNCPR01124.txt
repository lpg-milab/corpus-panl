Загвар өмсөгч залууст булчин чухал биш

Жил бүрийн "Гоёл" наадмаар Монголын загварын ертөнцийн шилдгийн шилдгүүд тодордог уламжлалтай. Энэ жилийн "Гоёл-2007" наадмын шилдэг эрэгтэй загвар өмсөгчөөр Т.Ганзориг шалгарсан юм. Түүнтэй уулзаж ярилцлаа.
-Энэ оны шилдэг эрэгтэй загвар өмсөгч болсонд баяр хүргэе. Ингэхэд бусдаас ямар давуу талтай болоод энэ нэр хүнд бүхий шагналын эзнээр тодорсон бэ. Өрсөлдөгч загвар өмсөгч залуусын хувьд юуг анхаарах ёстой байв? -Нэгэнт уралдаан тэмцээнд оролцож байгаа болохоор өөрийгөө бусдад хэрхэн яаж таниулах, тайзан дээр биеэ хэр зөв авч явах зэрэг нь хувь хүний эхний зорилго байх ёстой. Миний хувьд өрсөлдөгчидтэйгөө харьцуулахад, техникийн хувьд илүү байсан болов уу. Тэгээд ч мэргэжлийн дизайнерууд надад хувцсаа өмсүүлэх дуртай байдаг. Нэг үгээр хэлбэл, үсээ ургуулах нь миний хувьд имиж боловч нөгөөтэйгүүр бусдаас сондгой харагдах нууц юм л даа. Гэхдээ Монголын загвар өмсөгчид Ази тивдээ бусдаас нэг их хоцроод байдаггүй. Гадаадын загварын томоохон агентлагууд манайхтай хамтарч ажиллах сонирхолтой байдаг. -Саяхан дэлхийн хөгжилтэй орнуудад загвар өмсөгчид хэт туранхай байхыг хориглосон. Тэр бүү хэл, зарим эмэгтэй загвар өмсөгчид энэ байдлаас болж оролцох гэж байсан тэмцээн, уралдаанаас ч хасагдсан гэх яриа гарсан. Ер нь эрчүүдийн хувьд ийм шалгуур байдаг уу? -Миний бодлоор загвар өмсөгч хүн заавал туранхай байх албагүй. Манайхны хувьд ч гэсэн загвар өмсөгч хүн өндөр, туранхай байх ёстой гэсэн ойлголттой болчихож. Энэ нь хэт өрөөсгөл юм. Намайг загвар өмсөж эхлэх үед буюу 2001 онд хөвгүүдийн өндрийг 180 см-ээс дээш гэсэн шалгуураар авдаг байсан. Тухайн үед миний хувьд өндөрт тооцогддог байв. Гэтэл одоогийн охид бүр ч өндөр болчихсон болохоор хөвгүүдэд тавигдах шаардлага өөрчлөгдсөн. Тухайлбал, эрэгтэй загвар өмсөгчдийн өндөр 183 см-ээс дээш байх гээд. Ер нь загварын ертөнцөд эрчүүдэд тавигдах гол шалгуур биеийн хэмжээ байдаг. Өөрөөр хэлбэл, цээж томтой байх нь чухал. Мөн тийм ч тарган эсвэл туранхай байх нь зохимжгүйд тооцогддог. Тэгээд ч эрэгтэй загвар өмсөгч гэхээрээ заавал булчинлаг байх албагүй. -Эр хүний ноён нуруу юунд тогтдог вэ. Сайхан эр хүн гэдгийг өөрөө юу гэж ойлгодог вэ. Сүүлийн үед энэ ойлголт алдагдаж айл өрх төдийгүй улс орныг ч эмэгтэй хүн нуруун дээрээ авч байна гэж яригдах болж. Тэр ч утгаараа өнөөдөр эрчүүд архи дарс хэтрүүлэн хэрэглээд барахгүй гэмт хэрэгт холбогдох нь ихэссэн. Орчин үеийн залуус энэ талаар ямар бодолтой явдаг бол? -Манайх эрт дээр үеэс хээгүй эрчүүдийг гүндүүгүй хэмээн нэрлэж сайн сайхнаар төсөөлж ирсэн санагддаг. Өнөө үед энэ нь цаг үеэ дагаад өөрчлөгдсөн. Амьдрал, ажил гээд ер нь бүхнийг зэрэгцүүлж нэгэн зэрэг өөдтэй явах нь өнөөдрийн нийгэмд эр хүний гол ноён нуруу болчихоод байгаа. Айл гэрийн эр хүн зөвхөн ганц юманд анхаарал хандуулж тухайлбал, ажил төрлөө нэгд тавих мэтээр яваад байвал айл гэрийн эзэн, эр хүний ноён нуруу алдагддаг гэж ойлгодог. Тиймээс орчин үеийн залуус алив сайн сайхны төлөө тэмүүлж, нийгэмд буй сөрөг явдлуудын эсрэг тэмцэх ёстой. Ингэж байж л сайхан эр хүнийг бид дотроосоо олж хараад тэр хэрээр үлгэр дуурайлал болгох ёстой. -Өөрийн тань хувьд шүтэн биширч, даган дуурайдаг эр хүн Монголд бий юу. Үүнд таны аав эсвэл төрийн өндөрлөгүүд хийгээд УИХ-ын гишүүдээс хэн ч байж болох юм л даа? -Би хэн нэгнийг үлгэр дуурайлал болгодоггүй. Аль болох өөрийнхөөрөө байхыг хичээдэг. Тэгээд ч одоогийн төрийн өндөрлөгүүд, УИХ-ын гишүүдээс хэн нь ч, аль ч талаараа орчин үеийн залууст бүрэн гүйцэд үлгэр дуурайлал болно гэхэд хэцүү. Тэднээс ганц таалагддаг нь Л.Гүндалай гишүүн. Түүний өөртөө итгэлтэй, үнэнийг эрэлхийлдэг нь ганц авууштай юм. -Ингэхэд өөрөө ямар мэргэжилтэй вэ. Загварын ертөнцтэй нөхөрлөх болсон тухайгаа ярихгүй юу? -"Монголжингоо" дээд сургуулийг үйлчилгээний менежментийн мэргэжлээр дүүргэсэн. Мэргэжлээ дагаад танилынхаа хүрээг тэлэх үүднээс загвар ертөнцтэй "нөхөрлөсөн" гэх үү дээ. Анх 2001 онд "Шилмэл загвар"-ын дамжааг Цолмон багшийн удирдлаган дор төгссөн. Өнөө жил "Гоёл" наадамд зургаа дахь удаагаа оролцож байна. Урд нь 2005 онд загвар өмсөгчдөд зэрэглэл тогтоох зорилгоор зохиогдсон "Model contest"-д оролцож байсан. Тухайн үед нэгдүгээр зэрэглэлийн эрэгтэй загвар өмсөгч хоёр шалгарсны нэгээр би тодорч байлаа. Энэ хугацаанд клип, зар сурталчилгаанд тоглох урилга ирж байсан ч сонирхолгүй болохоор татгалзсаар ирсэн. -Цаашид юу хийхээр төлөвлөж байна даа? -Сүүлийн үеийн загварын шоу тоглолтууд бүгд нэгэн хэвийн зохиогддог болж. Энэ хандлагыг өөрчлөх, шинэ чиглэл урсгалыг бий болгох үүднээс хичээх болно. Дашрамд дурдахад, манайхны эрэгтэй дизайнерууд эрэгтэй хувцсыг цөөхөн урладагтай холбоотойгоор "Гоёл" наадамд эрчүүд цөөхөн оролцдог. Түүнээс нэг үеэ бодвол манайд эрэгтэй загвар өмсөгчид зөндөө. Мөн загварын агентлагууд ч олон болжээ. Тухайлбал, саяхан "Монгол костюмс" төвийн "Чимбай" агентлагаас "Театр мода" нэртэй шоу зохион явуулсан нь шинэлэг зүйл болсон. Өөрөөр хэлбэл, энэ шоу тоглолтоор загвар өмсөгчид хувцасны загварыг үзүүлэхээс гадна жүжиглэх авьяасаа нээсэн. Энэ мэтчилэнгээр сайн сайханд тэмүүлж, шинэ соргог бүхнийг бий болгох нь орчин үеийн залуусын гол зорилго байх ёстой. 
Ч.Анна
